<CL>
  Chhi-tiong Hoe 
  棘中花 三幕 
  人物：老婆、清香(小女)、秀蘭、金鳳、結祥、清雲、警官a、警官b。 
  第一幕 
  出場人物：老婆、清香、秀蘭、金鳳、結祥
  場 面：一個鄉村的家庭裡面 
  開 幕：老婆在打掃室內，清香在擦桌子 
  1.老婆：Lin2 ji7-so2 chiah oaN3 iau2 boe7 oe7-thang tng2-lai5 chiah8 moe5, sit8-chai7 hou7 i chin lo5-khou2. 
  2.清香：Goan2 ji7-hiaN to7 hou7 Jit8-kun tiau3 khi3 cho3 peng, soa3 long2 bo5 tng2-lai5, ti3-kau3 hou7 i tioh8 an2-ne siu7-khou2. 
  3.老婆: Na7 bo5 i chit8-lang5 lan2 kaN2 tioh8 iau-si2. Lin2 toa7-hiaN kap toa7-so2 long2 toa3 ti7 Tai5-pak chhia-hoa e5 sou2-chai7, sou2 than3 e5 chiN5 ka-ki7 to7 eng7 bo5 kau3. 
  4.清香：A-bu2, toa7-hiaN kap toa7-so2 u7 thiaN kong2 beh tng2-lai5 chhu3-nih8, phah-sng3 ti7 hia bo5-thang ho2 e5 khoan2. 
  5.老婆：KaN2-si7 an2-ne, na7 bo5, in tek-khak bo5 tng2-lai5. Chim-ma2 e5 siau3-lian5 lang5 long2 si7 an2-ne........(沈默) Goa2 na7 siuN7-tioh8 lin2 ji7-hiaN sim-lai7 chiu7 chin kan-khou2. 
  6.清香：A-bu2, li2 m7-thang koh siuN7 chit e5 su7, i2-keng hiah ku2 bo5 tng2-lai5, lan2 tioh8 an3-sng3 si2 lai5 khoaN3-phoa3. 
  7.老婆：Sit8-chai7 si7 chit8 e5 kho2-chhu2 e5 chheng-lian5.(chhit bak8-sai2)Goa2 si7 bo5 iau3-kin2, lin2 ji7-so2 khah kho2-lin5. 
  (秀蘭出場) 
  8.秀蘭：A-bu2, goa2 tng2-lai5 lah, hou7 lin2 tan2 chin ku2 chin sit-le2, taN goa2 kin2-kin2 lai5 khi3 phang5 moe5 chhut-lai5 chiah8. 
  9.老婆：Siu3-lan5, hou7 li2 tak8-jit8 an2-ne lo5-khou2 goa2 sit8-chai7 chin boe7 koe3-sim. 
  10.秀蘭：A-bu2, li2 m7-thang kong2 hit-khoan2 kheh-khi3 oe7, Siong7-te3 hou7 goa2 chiah-nih8 iong2-kiaN7, sou2-i2 cho3 kang si7 eng-kai e5 su7. 
  11.清香：A-so2, Seng3-tan3-cheh beh kau3 lah, thiaN kong2 kau3-hoe7 u7 beh ian2 kek8 neh! 
  12.秀蘭：An2-ne! Jit8-chi2 teh koe3 sit8-chai7 chin kin2. Lin2 ji7-hiaN tu2-tu2 9 ni5 cheng5 e5 Seng3-tan3-cheh li7-khui lan2 e5 ka-teng5. 
  13.老婆：Siu3-lan5, goa2 siuN7 kin-ni5 na7 bo5 tng2-lai5 li2 chiu7 thang phah-sng3 ka-ki7 e5 lou7, chiah boe7 gou7-tioh8 li2 e5 it-seng. 
  14.秀蘭：Goa2 siong-sin3 Siong7-te3 oe7 thiaN goa2 e5 ki5-to2 po2-siu2清雲 tng2-lai5, goa2 bo5 li7-khui chit e5 ka-teng5. 
  15.清香：Ji7-so2, goa2 ia7 siong-sin3 Siong7-te3 oe7 thiaN li2 e5 ki5-to2. 
  16.老婆：Chiau3 tham3-thiaN e5 cheng5-heng5 si7 si2 khah toa7-bin7, an2-ne gong7-gong7 teh tan2 si7 bo5 li7-ek. 
  17.秀蘭：Lan2 m7-bian2 koh siuN7 hiah e5 su7, 清香lan2 chun2-pi7 thang lai5 chiah8 moe5.(退場) 
  (結祥、金鳳盛裝出場, chhiu2 u7 heng5-li2) 
  18.結祥：A-bu2 goan2 tng2-lai5 lah. 
  19.老婆：Kiat-siong5, Kim-hong7 lin2 chiah cha2 to7 kau3-ui7!? KaN2 iau2-boe7 chiah8 cha2-tng3, soa3 lai5 chiah8. 
  20.金鳳：Cha-am3 tui3 Tai5-pak che7夜行的快車che7 chit8 me5 chin ia3-sian7, koaN2-kin2 chiah8 koa2 moe5 thang lai5 khi3 khun3. 
  (秀蘭，清香phang5-moe5出場) 
  21.清香：A-hiaN, a-so2 lin2 thai2 oe7 hut-jian5-kan tng2-lai5? 
  22.秀蘭:A-hiaN, a-so2 lin2 tng2-lai5 lah tioh8 bo5! Chiah e5 heng5-li2 goa2 koaN7 jip8 lai5 khi3. 
  23.金鳳：M7-bian2, goa2 e5 mih8-kiaN7 lin2 long2 m7-thang ka7 goa2 bong tioh8. ChhiaN2 li2 phang5 chui2 lai5 hou7 goan2 se2 bin7. 
  24.秀蘭：An2-ne goa2 lai5 khi3 phang5.(退場) 
  25.金鳳：Chit-khoan2 chhau2-te7 sou2-chai7, tak8-hang7 khoaN3 liau2 chin boe7 koan3-si3. Chhin-chhiuN7 chit-khoan2 phoa3-chhu3 beh kio3 goa2 an2-choaN2 toa3. 
  26.結祥：ChhiaN2 li2 tioh8 jim2-nai7, che si7 chiam7-si5 ku2 na7-tiaN7, na7 u7 ki-hoe7 lan2 chiu7 oe7 koh chhut-khi3都會. 
  27.金鳳：TaN lin2 2 lang5 m7-thang tiam7-tiam7 hia khia7,tioh8 kin2-kin2 khi3 phang5 moe5 chhut-lai5 hou7 goan2 chiah8; long2 si7 chhau2-te7 song5, m7-chai poaN3-hang7. 
  28.老婆：清香,li2 khi3 phang5-moe5, goa2 lai5 pai5-oaN2. 
  29. 金鳳：Chit-khoan2 chhau2-te7, koh chit-khoan2 ka-teng5, chit-khoan2 jin5-but8, khoaN3 goa2 beh an2-choaN2 jim2-siu7 oe7 tiau5. 
  (秀蘭出場) 
  30.秀蘭：A-so2, chhiaN2 li2 se2 bin7. 
  31.金鳳：Li2 theh8 chit tiau5 ou-ou chhau3-chhau3 e5 bin7-kin beh kio3 goa2 an2-choaN2 se3? 
  32.秀蘭：A-so2, lan2 chhu3-nih8 chi2-u7 chit8-tiau5 na7-tiaN7. 
  (清香phang5 moe5 chhut-lai5 pai5 ti7桌上) 
  33.清香：A-hiaN a-so2 chhiaN2 lai5 chiah8 moe5. 
  (Tak8 lang5 che7 toh, Kim-hong7 khai-si2 beh chiah8) 
  34.秀蘭：A-so2, khah sit-le2, goan2 beh chiah8-png7 e5 si5 tioh8 ai3 ki5-to2, kam2-sia7 Siong7-te3, sou2-i2 chit-tiap8 lan2 seng lai5 ki5-to2. 
  ThiN-pe7 Siong7-te3 goan2 kam2-sia7 Li2, chiau3-kou3 goan2 chit8-ke peng5-an, koh siuN2-su3 goan2 kim cha2-khi2 e5 chiah8-mih8, chin to-sia7, kho3 Chu2 e5 mia5. A-men. 
  An2-ne ho2, a-hiaN a-so2 chhiaN2 lin2 eng7. 
  35.金鳳：Siu3-lan5, li2 si7 an3-sng3 beh hou7 chit e5 ka-teng5 long2 chiaN5-cho3 jip8-kau3 e5 tioh8 bo5? A-bu2 , li2 thai2 oe7 iong5-un2 Siu3-lan5 an2-ne cho3?! Lan2 e5 chong-chok8 a2-si7 peng5-iu2 long2 bo5 lang5 teh sin3, che si7 thang kian3-siau3 e5 su7. 
  36.結祥：Siu3-lan5, li2 sit8-chai7 bo5 eng-kai chhoa7 goan2 kap li2 kiaN5 siang7-khoan2 e5 lou7, in-ui7 jip8-kau3 e5 lang5 chhin-chhiuN7 chit8-chiong2 e5 chai-ho7, ti3-kau3清雲chiah tioh8 chong3-sin ti7 hai2-te2. 
  37.老婆：Kiat-siong5, li2 u7 thiaN-tioh8 sim2-mih8 siau-sit tioh8 bo5?! 
  38.結祥：Si7 lah, goa2 u7 tu2-tioh8清雲e5 chit8-ui7 peng5-iu2 teh kong2 i beng5-beng5 u7 khoaN3-tioh8清雲sou2 che7 e5 chun5 tim5 loh8-khi3. 
  39.老婆：Ah,清雲goa2 e5 kiaN2, li2 taN bo5 ng3-bang7 thang tng2-lai5 saN-kiN3 lah (hau2, 秀蘭也起身退場beh khi3 hau2) 
  40.金鳳：A-bu2 lai5 le3!(khan老婆到台前)Li2 tioh8 m7-thang hou7 hit-khoan2 thiaN to7-li2 e5 lang5 teh ka7 li2 chu2-i3, thiaN to7-li2 si7 lang5-lang5 sou2 iam3-ouN3 e5 su7, koh li2 na7 si2 liau2 oe7 khi3 hou7 i ka7 li2 ou2 bak8-chiu khi2-lai5. Li2 na7 bo5 chhoa7 tioh8 hit-khoan2 thiaN to7-li2 e5 lang5 清雲ma7 boe7 si2. TaN ko2-jian5 kiaN2 si2 lah, hit-khoan2 jip8-kau3 lang5 tioh8 m7-thang koh hou7 i tiam3 chhu3,tioh8 ka7 koaN2 chhut-khi3, na7 bo5, tek-khak oe7 hai7-tioh8 lan2 e5 ka-teng5. 
  41.老婆：Goan5-lai5 si7 an2-ne, goa2 long2 m7 chai-iaN2, goa2 siuN7 kong2 Siu3-lan5 tioh8 hiah-nih8 kut-lat8 gau5 pang-chan7 ka-teng5, sou2-i2 tak8-hang7 long2 sui5-chai7 i. 
  42.金鳳：Hit khoan2 lang5 chiah li7-hai7, taN tioh8 kin2-kin2 ka7 koaN2 chhut-khi3, lan2 ia7 bo5 eng-kai koh lau5 i ti7 chhu3 lai7. 
  43.老婆：Chong2-si7 Siu3-lan5 na7 chhut-khi3 goa2 kap清香beh an2-choaN2 seng-oah8? 
  44.金鳳：A-bu2, goan2 kiam2 oe7 hou7 li2 iau si2 mah? Li2 m7-bian2 kiaN bo5 thang chiah8 lah, li2 na7 ka7 i koaN2 chhut-khi3, li2 m7-bian2 kiaN bo5 chiN5 lah, taN chiah e5 chiN5 hou7 li2. 
  ─幕─
  第二幕 
  出場人物：秀蘭、清香、老婆、金鳳
  場 面：和第一幕同樣 
  開 幕：秀蘭teh chheng-sau3 sek-lai7, sau3-kau3 清雲e5像片e5 sou2-chai7, chiu7 khia7 tiaN7 ti7 hia teh khoaN3,悲傷hut-jian5 chheng3-chhut ti7 i e5 sim. 
  1.秀蘭:Chheng-hun5, li2 tau3-te2 si7 si2 a2-si7 oah8 lah! Li2 pang3 goa2 chit8-lang5 beh kio3 goa2 an2-choaN2 tioh8 ho2 lah. (hau3) Siong7-te3 ah, Li2 tioh8 thoe3 goa2 khui lou7, goa2 na7-si7 tioh8 li7-khui chit e5 ka-teng5, goa2 ia7 hoaN-hi2 lai5 li7-khui, goa2 i2-keng bo5 hoat-tou7 thang jim2-siu7 chit e5 ka-teng5 e5 kan-khou2.(清香出場) 
  2.清香：Ji7-so2, li2 si7 an2-choaN2? 
  3.秀蘭：Bo5 lah......., hut-jian5 khoaN3-tioh8 Chheng-hun5 e5 siong7.....(koh hau2). 
  4.清香：Ji7-so2, goa2 chai-iaN2 li2 e5 kan-khou2, tek8-piat8 si7 tui3 toa7-so2 tng2-lai5 chhu3 liau2-au7 li2 tak8-jit8 long2 tioh8 bak8-sai2 chun2 png7 thun......, chong2-si7 A-so2, li2 tioh8 koh jim2-siu7 chit8-si5-a2-ku2, Siong7-te3 tek-khak bo5 pang3-sak li2, li2 m7-thang li7-khui goan2 khi3. 
  5.秀蘭：Lin2 ji7-hiaN si7 i2-keng bo5 mia7 thang koh tng2-lai5 e5 lang5, goa2 tiam3 chia lai5 tan2-hau7 ma7 bo5 bok8-tek8, hoan2-tng2 si7 cho3 chit e5 ka-teng5 e5 that-gai7................(hau2) 
  Na7 m7-si7 ui7-tioh8 sio2-sio2 ni5-ki2 e5 li2 kap ni5-lau7 loan2-jiok8 e5 A-bu2, goa2 i2-keng bo5 koh tiam3-ti7 chit e5 ka-teng5. Chong2-si7 goa2 na7 siuN7-tioh8 A-bu2 choe3-kin7 e5 thai7-tou7 goa2 e5 sim chhin-chhiuN7 beh piak-lih8 e5 kan-khou2. 
  6.清香：Ji7-so2, chhiaN2 li2 m7-thang khioh-oan3 A-bu2, in-ui7 long2 si7 hou7 toa7-so2 be2-siu khi3 lah!(老婆出場) 
  7.老婆：清香li2 si7 ti7 hia teh kong2 sim2-mih8?! Ka7 li2 kong2 kui2 chap8-pai2 li2 ia7 boe7-hiau2 thiaN, chhau3 lang5, bo5 chi3 bo5 khi3, jip8-khi3 lai7-bin7!! 
  (Ka7 i khiu2-lai5 piN-thau5) 
  Ka7 li2 kong2 hit ho7 thiaN to7-li2 e5 cha-bou2 lang5 si7 phaiN2-mih8 m7-thang oa2-khi3, li2 long2 bo5 teh thiaN! Hit-khoan2 phaiN2-mih8 chhut-si3 tioh8 toa3 to chhiuN,jip8 mng5 chiu7 hai7-si2 ang-sai3, jian5-au7 chiu7 beh ka7 lan2 phoa3 liau2-liau2 lah. 
  (二人退場) 
  8.秀蘭：Chu2 ah, goa2 u7 sim2-mih8 khui3-lat8 thang tam-tng chiah toa7 e5 chek-jim7! 
  Siong7-te3 ah, Li2 tioh8 thoe3 goa2 khui-lou7, chi2-si7 goa2 eng-kai kiaN5 e5 lou7(金鳳出場，秀蘭kin2-kin2 ke3-siok8 phoah chui2, 金鳳khoaN3 i chin tho2-iam3, i tit8-tit8 teh chio3 kiaN3 so-bin7, kiaN5 lai5 中央soa3 hou7 chui2 chhu7 to2.) 
  9.金鳳：Ai-io, li2 chit e5 jip8-kau3 cha-bou2, goa2 kap li2 u7 sim2-mih8 oan-siu5, li2 eng7 chit-khoan2 ke3-bou5 beh hai7 si2 goa2! Oh, goa2 chit-nia2 po2-poe3 e5 Hiong-kang2 saN long2 la3-sap khi3, khoaN3 li2 beh kap goa2 an2-choaN2 sng3-siau3 lah! 
  10.秀蘭：A-so2, chhiaN2 li2 sia3-bian2 goa2, (chin tioh8-kip,eng7 toh-pou3 beh ka7 chhit saN, 金鳳chiong i oe to2) 
  11.金鳳：Li2 an3-sng3 beh ka7 goa2 piN3 hou7 phaiN2 tioh8 bo5?! Eng7 hit e5 la3-sap pou3 teh chhit sim2-mih8! Beh hou7 li2 poe5 lah(金鳳khi3 thoa 老婆chhut-lai5)A-bu2 khoaN3 li2 beh an2-choaN2 siat-hoat, chit-nia2 saN ka7 goa2 hai7 kau3 la3-sap khi3 lah, chit-nia2 si7 u7 chiN5 bo5 tang3 boe2 e5 saN, khoaN3 i beh kap goa2 an2-choaN2 sng3 lah! 
  12.老婆:Ai-ia3, li2 chit e5 chin-chiaN3 si7 hai7-thang5, long2 si7 hou7 li2 hai7 kau3 chhiN-chham2 kau3 kek8, goa2 to7 ka7 li2 kong2 hian7-chai7 goan2 bo5 khiam3-eng7 li2, li2 tioh8 chhut-chhut-khi3, khah koaN2 li2 ia7 si7 beh toa3 chia. Li2 chit-khoan2 phaiN2-mih8 kin2 chau2, goan2 si7 kin2 chhut-thau5-thiN, li2 chit-tiap8 tioh8 chhut-khi3, m7-thang koh kap goan2 ko5-ko5 tiN5. Kim-hong7, li2 chiong i e5 pau-hok-a2 ka7 khoan2 chhut-lai5. 
  13.秀蘭：A-bu2, li2 tioh8 toa3-liam7 li2 e5 kiaN2 Chheng-hun5,iong5-un2 goa2 koh tan2-hau7 chit8-si5-a2-ku2. 
  14.老婆:M7-bian2 kong2, Chheng-hun5 chiu7-si7 hou7 li2 hai7-si2 e5 lah, m7-bian2 koh tan2-hau7 lah. 
  (金鳳chiong pau-hok-a2 theh8 hou7老婆,老婆chiu7 hiat hou7秀蘭 )TaN li2 kin2-kin2 chhut-khi3, hou7 goan2 khah u7 peng5-an.(幕後奏) 
  15.秀蘭：A-bu2, li2 na7-si7 ai3 goa2 chhut-khi3 goa2 ia7 m7-kaN2 hoan2-tui3 li2.(hau2) A-bu2, ku2-ku2 tit-tioh8 li2 e5 chiau3-kou3 chin to-sia7, na7 si7 goa2 cho3 bo5 kau3 e5 sou2-chai7 li2 tioh8 sia3-bian2 goa2, goa2 ia7 siong5-siong5 beh kiu5 Siong7-te3 hou7 li2 u7 iong2-kiaN7 peng5-an. 
  16.老婆:M7-bian2 li2 lou2-lat8, beh chhut-khi3 tioh8 kin2 chhut-khi3.(秀蘭kiaN5 kau3門外，清香出場) 
  17.清香: Ji7-so2, ji7-so2, li2 m7-thang khi3 lah, m7-thang pang3-sak goan2 lah!( 清香khi3 ka7 i lam2-tiau5) 
  18.秀蘭:Oh,清香! Beh li7-khui chit e5 ka-teng5 goa2 e5 sim si7 chin kan-khou2 kau3 kek8, chong2-si7 goa2 bo5 li7-khui ia7-si7 boe7 eng7-tit. ChhiaN2 li2 tioh8 koai-koai gau5 thiaN a-bu2, toa7-so2 e5 oe7, ia7 tioh8 siong5-siong5 thoe3 goa2 kap li2 e5 ji7-hiaN ki5-to2, na7 u7 Siong7-te3 e5 lin5-bin2 lan2 chiu7 oe7-thang koh cho3-hoe2 lah. 
  19.清香:Ji7-so2, li2 m7-thang khi3 lah, m7-thang khi3 lah. 
  20.老婆:清香, li2 teh kong2 sim2-mih8? Li2 chit e5 cha-bou2 gin2-na2 chin hoan-thai2, kin2 jip8-lai5, kin2 jip8-lai5.(老婆chiong清香kiong5-kiong5 thoa khui, 秀蘭chiah退場，清香toa7 hau2) 
  --幕-- 
  第三幕 
  出場人物：老婆、清香、金鳳、結祥、警官a、警官b、清雲、秀蘭
  場 面：和第一、二幕一樣 
  開 幕：老婆teh se2-saN, na2 se2 na2 tui5 keng-thau5 
  1.老婆:清香m7 chai an2-choaN2 iau2 boe7 tng2-lai5. Kho2-lin5 e5 kiaN2 tak8-jit8 long2 tioh8 chhut-khi3 ka7 lang5 se2-saN than3 chiN5. Ah, goan2 bu2-kiaN2 na2 lai5 na2 phaiN2-mia7. (Chhit bak8-sai2 soa3 tui5 keng-thau5. 清香出場) 
  2.清香:A-bu2, li2 thai2 teh se2 saN lah, li2 long2 bo5 siuN7 li2 e5 sin-the2 hiah-nih8 loan2-jiok8, khng3 teh goa2 chiah se2 chiu7 ho2 lah. 
  3.老婆:A-bu2 na7 siuN7-tioh8 li2 e5 lo5-khou2 goa2 beh an2-choaN2 bo5 chhut-lat8 lah. 
  4.清香:A-bu2, boe7-eng7-tit an2-ne cho3, siat-su2 na7 u7 sim2-mih8 put-heng7 e5 su7, li2 beh pang3 goa2 chit8-lang5,goa2 beh an2-choaN2!?(老婆站起來,tui5 keng-thau5) 
  5.老婆: Li2 an2-ne kong2, chong2-si7 bo5 cho3 tioh8 boe7 eng7-tit, cheng5 lin2 ji7-so2 ti7 chhu3-nih8 i long2 oe7 thoe3 lan2 cho3, taN i chhut-khi3 lan2 bo5 cho3 si7 boe7 eng7-tit. Ah, lan2 bu2-kiaN2 e5 mia7-un7 na2 chham2 lah!(hau2) 
  (金鳳出場) 
  6.金鳳:Lin2 bu2-kiaN2 ti7 hia teh chhong3 sim2-mih8? Iau2 boe7 oaN3 tioh8 bo5? Tai7-chi3 bo5 chiau3 khi2-kang cho3, beh an2-choaN2 chiau3 khi2-kang chiah8-png7 leh! Lo2-lo2 chho2-chho2, se2 chit-khoan2 saN beh an2-choaN2 chheng7!(chiong se2 ho2 e5 saN koh hiat ti7 se2-phun5 lai7,退場，幕後奏) 
  7.老婆: Goa2 chit e5 lau7-mia7 bo5 hou7 i hai7-si2 si7 boe7 eng7-tit. Oh, Siong7-te3 ah. Li2 tioh8 u7 leng5 u7 siaN3 thang kiu3 goan2 bu2-kiaN2 thoat-li7 chit e5 khun3-khou2 e5 ka-teng5. 
  8.清香:A-bu2, li2 m7-bian2 an2-ne kek-sim, bo5 iau3-kin2,goa2 chiah se2 lah, ThiN-pe7 thiaN3 gong7 lang5, i hai7 lan2 boe7 si2 lah. 
  9.老婆: Goa2 na7 siuN7-tioh8 li2 e5 ji7-so2, goa2 e5 sim chiu7 chin kan-khou2, goa2 sit8-chai7 chin gu5-gong7, goa2 e5 choe7 chin tang7, kin-a2-jit8 chiah oe7 an2-ne siu7-khou2. 
  10.清香:A-bu2, goa2 cha2-khi2 ti7 pai3-tng5 u7 gu7-tioh8 ji7-so2 neh! I kong2 ti7 sin3-tou5 e5 chhu3 teh pang-chan7. I u7 teh mng7 a-bu2 e5 su7, ia7 u7 10 khou gun5 hou7 goa2. 
  11.老婆:Kho2-lin5, phaiN2-mia7 e5 sim-pu7, sit8-chai7 si7 chit8 e5 han2-tit-u7 kho2-chhu2 e5 cha-bou2 gin2-na2, hou7 mou5-kui2 hai7 kau3 tioh8 lai5 saN-li7. 
  12.清香:A-bu2, toa7-hiaN i2-keng chiaN5 geh8-jit8 bo5 tng2-lai5 lah, m7-chai si7 an2-choaN2, choe3-kin7 e5 thai3-tou7 chin ki5-koai3. 
  13.老婆:Hou7 hit-khoan2 phaiN2 bou2 lian5-lui7 kau3 bo5 ho2 te7-pou7(結祥出場)Kiat-siong5! Li2 si7 khi3 to2-ui7 chiah-nih8 ku2 long2 bo5 tng2-lai5 si7 teh cho3 sim2-mih8 su7 lah. 
  14.結祥:Goa2 teh kap lang5 cho3 su7-giap8, chin bo5 eng5,sou2-i2 chiah boe7-thang tng2-lai5.(金鳳出場) 
  15.金鳳:Li2 u7 sim2-mih8 bin7 thang koh tng2-lai5? Li2 long2 m7-bian2 tng2-lai5 ho2 lah, goa2 ka-ki7 u7 hoat-tou7 thang kap li2 phah-sng3 lah. Ta-pou-kiaN2 bo5 thang chhi7 chit8-ke, u7 sim2-mih8 bin7 teh cho3 lang5. 
  16.結祥:金鳳, li2 m7-bian2 siu7-khi3, goa2 choe3-kin7 kap peng5-iu2 teh cho3 chit8-kiaN7 toa7 su7-giap8, bo5 ku2 chiu7 oe7 than3 toa7 chiN5, li2 tioh8 liong7-kai2. 
  17.金鳳:Li2 long2 si7 eng7 hit-khoan2 oe7 beh lai5 moa5-phian3 goa2, goa2 taN hou7 li2 boe7 phian3-tit, kin-a2-jit8 khoaN3 si7 beh si2 li2 a2-si7 si2 goa2, na7 bo5 lai5 kai2-koat boe7 eng7-tit. (Giah8 thui5-a2 beh phah i). 
  18.結祥: 金鳳ban7-si7 le3, ban7-si7 le3! goa2 chiN5 hou7 li2, chiN5 lah, chiN5 lah. 
  19.金鳳:(theng5-chhiu2) Theh8 lai5, goa2 na7 bo5 piN3-bin7 li2 long2 m7-kiaN, an2-ne ho2, iau2 u7 bo5(chhiau te7-a2 lai7) 
  20.結祥:Bo5 lah, bo5 lah(tui3 te7-a2 lai7 chhiau tioh8 chin che7 chiN5). 
  21.金鳳:Li2 thai2 u7 chiah-nih8 che7 e5 chiN5?! Si7 tui3 ta2-loh8 lai5 e5? 
  22.結祥:Che si7 goa2 cho3 su7-giap8 than3 e5 chiN5 lah, m7-thang hou7 lang5 chai-iaN2.(警官a,b出場) 
  23.警官a:Ong5 Kiat-siong5 u7 ti7-teh bo5? 
  24.結祥: Hai7 lah, keng2-chhat lai5 lah, khoaN3 goa2 beh an2-choaN2? 
  25.警官b: Li2 taN bo5 hoat-tou7 thang to5-thoat, lai5, pak8 khi2-lai5. 
  26.老婆:Tai7-jin5 ah, lin2 si7 pak8 i an2-choaN2, i si7 cho3 sim2-mih8 su7? 
  27.警官a:Ong5 Kiat-siong5 ka2-mou7 si7 chit8 e5 toa7 siong-jin5, ti7 Tai5-pak e5 sou2-chai7 cha3-khi hoaiN5 lang5 e5 chai5. 
  28.老婆:Kiat-siong5 ah, li2 goan5-lai5 chiu7-si7 teh cho3 chit-khoan2 toa7 su7-giap8 ou3. 
  29.警官b:A-po5, li2 e5 kiaN2 bo5 u7 cheng3-giap8, tak8 sou2-chai7 khi-phian3 lang5 e5 chiN5 lai5 ian3-lok8 chhia-hoa hong3-tong7, sou2-i2 goa2 beh liah8 i lai5 khi3 koaiN-kaN. 
  30.金鳳:Kiat-siong5, chhin-chhiuN7 li2 chit-khoan2 e5 lang5 goa2 chin tho2-iam3, goa2 beh kap li2 li7-hun, i2-au7 lan2 si7 bo5 kan-siap8 lah. 
  31.結祥:Kim-hong7, goa2 kin-a2-jit8 oe7 cho3 chit-khoan2 e5 su7 kiam2 m7-si7 long2 ui7-tioh8 li2 mah, li2 bo5 lin5-bin2 goa2, hoan2-tng2 ti7 chit e5 chai-lan7 e5 si5 chiu7 beh kap goa2 li7-hun, an2-ne sit8-chai7 thai3 chan5-jim2 lah. 
  32.金鳳:Chhin-chhiuN7 li2 chit-khoan2 bo5 lou7-eng7 e5 ta-pou lang5, goa2 long2 bo5 u7 sim2-mih8 thang liu5-cheng5, goa2 beh kap li2 li7-hun. 
  33.結祥:Kim-hong7, na7 m7-si7 li2 me5-jit8 tui3 goa2 chha2 chiN5, goa2 chiu7 bo5 cho3 chit-khoan2 e5 su7, goa2 e5 siu-jip8 bo5 hoat-tou7 thang eng3-hu3 li2 e5 chhia-hoa e5 seng-oah8, it-chhe3 long2 si7 ui7 li2, li2 long2 bo5 liong5-sim. 
  34.警官a:An2-ne li2 si7 pang-chan7 li2 e5 ta-pou lang5 hoan7-hoat e5, chiau3 lut8-hoat li2 ia7 tioh8 eng-kai siu7 tang7-choe7, lai5 pak8 khi2-lai5. 
  35.金鳳:Tai7-jin5 li2 pak8 goa2 beh an2-choaN2, goa2 e5 tiong7-hu hoan7 e5 choe7 kap goa2 u7 sim2-mih8 kan-siap8. 
  36.警官b:U7, chhin-chhiuN7 li2 chit-khoan2 e5 cha-bou2-lang5, me5-jit8 chhia-hoa thit-tho5 si7 bo5 hap8 ti7 kok-ka chong2-tong7-oan5 e5 hoat-chek, ti3-kau3 lian5-lui7 tiong7-hu seng-oah8-siong7 e5 hu7-tam lai5 hoan7-choe7,li2 chit-khoan2 lang5 tioh8 giam5-giam5 chhu2-hoat8. Lai5,long2 pak8 khi2-lai5!! 
  37.金鳳:Tai7-jin5 ah, sia3-bian2 goa2 lah!( 清雲koaN7 heng5-li2 tng2-lai5) 
  38.清雲:Oh, A-bu2, A-bu2 goa2 tng2-lai5 lah! 
  39.老婆:Li2 si7 sim2-mih8 lang5, li2 si7 Chheng-hun5 tioh8 bo5!? Oh, Chheng-hun5, goa2 e5 Chheng-hun5!(saN lam2-oa2) 
  40.清雲:A-bu2, li2 na2 oe7 hiah nih lau7 lah, li2 e5 thau5-mng5 long2 peh8 khi3, li2 e5 seng-khu long2 si7 kut-thau5, A-bu2, hou7 li2 ku2-ku2 lo5-khou2, sit8-chai7 goa2 si7 chin put-hau3, goa2 e5 sim ia7 hoaN-hi2 ia7 kan-khou2. 
  41.老婆:Chheng-hun5, li2 si7 chin-chiaN3 tng2-lai5 lah tioh8 bo5? A2-si7 goa2 teh cho3 bang7 leh? Ai3 ah, ok-bang7 kap ho2-bang7 thai2 oe7 kau-chiap ti7 goa2 e5 sin-chiuN7. 
  42.清雲:A-bu2, lan2 long2 m7-si7 teh cho3 bang7, koh in-ui7 ho2-bang7 lai5 kau3, sou2-i2 it-chhe3 e5 phaiN2-bang7 tek-khak oe7 siau-soaN3 khi3. 
  43.老婆:Chheng-hun5, li2 kiam2 bo5 khoaN3 tioh8 lin2 a-hiaN kap a-so2. 
  44.清雲:Si7 an2-choaN2, in si7 hoan7 tioh8 sim2-mih8 su7? 
  45.清香:Ji7-hiaN, toa7-hiaN u7 cha3 lang5 e5 chiN5 to2 lang5 e5 che3, sou2-i2 hou7 lang5 beh liah8 khi3 koaiN lah. 
  46.清雲:Sim2-mih8! Toa7-hiaN, li2 thai2 oe7 cho3 hit-khoan2 put-gi7 e5 su7? Tai7-jin5 ah, m7 chai goa2 e5 toa7-hiaN sou2 khiam3 lang5 e5 hu7-che3 u7 loa7-che7? 
  47.警官a:Chha-put-to u7 8 ban7 gun5. 
  48.清雲:Tai7-jin5, goa2 hoaN-hi2 chi-chhut hit-tiau5 chiN5,m7-chai lin2 oe7-thang pang3 in a2-boe7? 
  49.警官b:ChiN5 na7 u7 kap che3-chu2 chheng-chho2 chu7-jian5 ti7 hoat-lut8-siong7 chiu7 bo5 choe7, goa2 ia7 oe7 pang3 in khi3. 
  50.清雲:An2-ne chhiaN2 lin2 pang3 in, goa2 ti7 chia sui5-si5 sia2 8 ban7 gun5 e5 chi-phio3 hou7 lin2 khi3 gun5-hang5 nia2 chiN5. 
  51.警官b:An2-ne ho2, taN Ong5 Kiat-siong5, goa2 pang3 li2 khi3, li2 sit8-chai7 chin u7 hok-khi3, na7 bo5 tu2-tng7 li2 e5 sio2-ti7 tng2-lai5 lin2 phah-sng3 bo5 hoat-tou7 thang chau2-siam2 hoat-lut8 e5 che3-chhai5.(二人退場) 
  52.結祥:Chheng-hun5, chin to-sia7, li2 e5 a-hiaN sit8-chai7 put-phoe3 li2 chit-khoan2 e5 thiaN3-thang3. 
  53.清雲:A-hiaN, che long2 si7 Siong7-te3 e5 thiaN3, lan2 eng-kai tioh8 kam2-sia7 Siong7-te3. 
  54.老婆:Goan2 long2 an3-sng3 li2 i2-keng si2 lah, kin-a2-jit8 ti7 chit e5 chai-lan7 e5 si5 li2 oe7-thang tng2-lai5 soa3 kiu3 chit8-ke thoat-li7 kan-lan5, che long2 si7 Siong7-thian e5 pi2-iu7, phah-sng3 goa2 tioh8 lai5 sio-hiuN pai3-put8. 
  55.清雲:A-bu2, lan2 tioh8 tui3 thiN-teng2 e5 Siong7-te3 lai5 kam2-sia7. In-ui7 Siong7-te3 chiah si7 oe7 pang-chan7 lang5 chin e5 sin5, lan2 e5 seN-si2 long2 ti7 I e5 chhiu2-lai7. 
  56.老婆:Hit e5 Siong7-te3 si7 Ia5-sou kau3 sou2 teh hok8-sai7 e5 Siong7-te3 tioh8 bo5? 
  57.清雲:Si7 lah, Ia5-sou-kau3 e5 Siong7-te3 chiah si7 lang5 eng-kai tioh8 kam2-sia7 hok8-sai7 e5 Siong7-te3. Na7 bo5 chit-ui7 ui2-tai7 e5 Siong7-te3, goa2 i2-keng si2 ti7 hai2-te2,ka-chai3 Siong7-te3 e5 koan5-leng5 hou7 goa2 4 me5 4 jit8 phiau-liu5 ti7 hai2-bin7, kau3 boe2 hou7 Bi2-kok chun5 kiu3 tioh8, au7-lai5 kau3 Sin-ka-pho, ti7 hia goa2 u7 hok8-bu7 ti7 chit8-keng石油公司, hit e5 lau2-pan2 si7 chit8-ui7 khian5-seng5 jiat8-sim e5 Ki-tok-tou5, i u7 in2-chhoa7 goa2 bat Siong7-te3, soa3 khan-seng5 goa2 ti7 hia kian3-lip8 su7-giap8. Siong7-te3 u7 toa7-toa7 chiok-hok goa2 hou7 goa2 ti7 hia chin hoat-tat8, koh goa2 ia7 ui7-tioh8 kau3-hoe7 cho3 kang lai5 po3-tap Siong7-te3 e5 thiaN3. A-bu2, goa2 tng2-lai5 choe3 iau3-kin2 chiu7-si7 beh hou7 lan2 e5 ka-teng5 long2 oe7 thang sin3 chit-ui7 Siong7-te3. 
  58.老婆:An2-ne sin3 Ia5-sou pai3 Siong7-te3 si7 chin ho2 e5 su7, goan2 long2 m7 chai-iaN2, taN sit8-chai7 tioh8 kam2-sia7 Siong7-te3, o-lo2 Ia5-sou, na7 bo5 I, goan2 chit8-ke chiu7 chham2. 
  59.清雲:A-bu2, Siu3-lan5 thai2 oe7 long2 bo5 khoaN3-tioh8? si7 khi3 to2-ui7?(Tai7-ke aN3-thau5 m7-kaN2 in3) 
  60.清香:Ji7-hiaN, ji7-so2 i2-keng ku2-ku2 chiu7 bo5 ti7 chhu3-nih8 lah. 
  61.清雲: Siu3-lan5 si7 an2-choaN2, goa2 siong-sin3 i tek-khak bo5 pang3-sak lan2, in-ui7 i si7 chit8 e5 kho2-chhu2 e5 Ki-tok-tou5. 
  62.老婆:Chheng-hun5, chhiaN2 li2 sia3-bian2 goa2, goa2 u7 chiong Siu3-lan5 koaN2 chhut-khi3.(hau2) I sit8-chai7 si7 chit8 e5 kho2-chhu2 chin7-tiong e5 sim-pu7, goa2 na7 siuN7-tioh8 i sim chiu7 thang3-thiaN3.(清香退場) 
  63.金鳳:(Chau2 kau3 Chheng-hun5 e5 bin7-cheng5 kui7 teh) Chheng-hun5, che long2 si7 goa2 e5 choe7. Goa2 si7 chit8 e5 oan3-hun7 thiaN to7-li2 e5 lang5, tui3 thiaN tioh8 li2 si2-khi3 e5 siau-sit, goa2 chiu7 tit8-tit8 oan3-chheh Siu3-lan5, kap i cho3 tui3-tek8, hou7 i kau3 ti7 kou-put-chiong tioh8 li7-khui ka-teng5, che long2 si7 goa2 e5 m7-tioh8,chhiaN2 li2 sia3-bian2 goa2. TaN goa2 kin-a2-jit8 beng5-pek8 thiaN to7-li2 e5 lang5 si7 chin u7 jim2-nai7, u7 thiaN3-sim koh khoan-iong5, goa2 ia7 koat-sim beh lai5 sin3 Ia5-sou pai3 Siong7-te3 lai5 kai2-pian3 goa2 e5 seng-oah8. 
  64.結祥:Chheng-hun5, goa2 ia7 beng5-pek8 thiN-teng2 u7 chit8-ui7 chin Sin5, sit8-chai7 oe7 su3 hok-khi3 hou7 keng3-ui3 I e5 lang5, goa2 taN hoaN-hi2 li7-khui goa2 koe3-khi3 it-chhe3 phaiN2 e5 sou2-kiaN5 lai5 sin3-kho3 Siong7-te3, hou7 choan5-ke long2 oe7 tang5 chit8-tiau5 lou7. 
  65.清雲:Kam2-sia7 Chu2, o-lo2 Chu2! Goa2 bo5 siuN7 lan2 e5 choan5-ke hiah-nih8 kin2 oe7-thang lai5 pai3 Siong7-te3,che sit8-chai7 si7 Siong7-te3 e5 koan5-leng5 kap lin5-bin2. 
  (清香chhoa7秀蘭出場) 
  66.清香: Ji7-hiaN, goa2 u7 chhoa7 ji7-so2 tng2-lai5--lah. 
  67.清雲:Siu3-lan5, goa2 tng2-lai5 lah, ku2-ku2 hou7 li2 chin siu7-khou2, chin put-chu7. 
  68.秀蘭:Chheng-hun5, goa2 oe7-thang koh khoaN3 li2 e5 bin7, goa2 chin hoaN-hi2, it-chhe3 e5 kan-khou2 long2 thoe3 kau3 thiN-piN hai2-kak. Ou-am3-me5 koe3-khi3 lah,taN kng-beng5 hoaN-hi2 e5 cha2-khi2 si5 kau3 lah. Sit8-chai7 kiN3-na7 chhoe7 Siong7-te3 e5, tek-khak bo5 tu2-tioh8 kian3-siau3. I si7 hou7 si2-lang5 koh oah8, hou7 sit-loh8 e5 koh chhoe7 tioh8 e5 ....... Kam2-sia7 Chu2, o-lo2 Chu2! 
  69.老婆:Siu3-lan5, chhiaN2 li2 tioh8 sia3-bian2 goan2, li2 tui3 goan2 an2-choaN2 chin7-tiong, chong2-si7 goa2 soa3 eng7 phaiN2 lai5 po3 li2 e5 ho2. 
  70.金鳳:Siu3-lan5, it-chhe3 long2 si7 goa2 e5 m7-tioh8, goa2 sit8-chai7 chin kian3-siau3, chhiaN2 li2 tioh8 sia3-bian2 goa2. 
  71.秀蘭:A-bu2, A-so2, chhiaN2 lin2 m7-thang ui7-tioh8 chit e5 su7 lai5 kan-lan5, che long2 si7 Siong7-te3 e5 ho2 i3-su3 beh kiu3 lan2 chit8-ke, lan2 eng-kai tioh8 hoaN-hi2 kam2-sia7 Chu2. 
  72.清雲:Si7, kim-me5 tu2-tu2 si7 Kiu3-chu2 Seng3-tan3, choan5 se3-kai3 tak8 pang-kok ke-ke hou7-hou7 long2 teh hoaN-hi2 kheng3-chiok Seng3-tan3, lan2 ia7 saN-kap gim5-si lai5 hoaN-hi2 Seng3-tan3. 
  (吟聖誕的詩) 
  幕 終 
</CL>
<HL>

刺中花 
刺 中 花 三 幕 
人物：老婆、清香(小女)、秀蘭、金鳳、結祥、清雲、警官a、警官b。 
第 一 幕 
出場人物： 老婆、清香、秀蘭、金鳳、結祥 
場 面： 一個鄉村e5 家庭內面 
開 幕： 老婆teh 拚掃室內，清香teh chhit 桌仔 
1. 老婆：Lin2 二嫂chiah 晏iau2 boe7會thang 轉來食糜，實在hou7 伊真勞苦。 
2. 清香：阮二兄to7 hou7 日軍召去做兵，續攏無轉來，致到hou7 伊著an2-ne 受苦。 
3. 老婆：若無伊一人咱kann2 著iau 死。Lin2大兄kap 大嫂攏toa3 ti7 台北奢華e5 所在，所趁 e5 錢家己to7 用無夠。 
4. 清香：阿母，大兄kap 大嫂有聽講beh轉來厝nih8 ，扑算ti7 hia 無thang 好e5款。 
5 . 老婆：KaN2是an2-ne，若無，in 的確無轉來。Chim-ma2 e5 少年人攏是an2-ne …(沈默) 我若想著lin2 二兄心內就真艱苦。 
6 . 清香：阿母，你m7-thang koh 想這個事，已經hiah 久無轉來，咱著按算死來看破。 
7. 老婆：實在是一個可取e5 青年。 (chhit 目屎)我是無要緊，lin2 二嫂較可憐。 
(秀蘭出場) 
8. 秀蘭：阿母，我轉來lah，hou7 lin2 等真久真失禮，今我緊緊來去phang5 糜出來食。 
9. 老婆：秀蘭，hou7 你逐日an2-ne 勞苦我實在真boe7 過心。 
10. 秀蘭：阿母，你m7-thang 講hit款客氣話，上帝hou7 我chiah-nih8 勇健，所以做工是應該e5 事。 
11. 清香：阿嫂，聖誕節beh 到lah ，聽講教會有beh 演劇neh ！ 
12. 秀蘭：An2-ne！日子teh 過實在真緊。Lin2二兄tu2-tu2 9年前e5 聖誕節離開咱e5 家庭。 
13. 老婆：秀蘭，我想今年若無轉來你就thang 扑算家己e5 路，才boe7 誤著你e5 一生。 
14. 秀蘭：我相信上帝會聽我e5 祈禱保守清雲轉來，我無離開這個家庭。 
15 . 清香：二嫂，我也相信上帝會聽你e5 祈禱。 
16. 老婆：照探聽e5 情形是死較大面，an2-ne 憨憨teh 等是無利益。 
17. 秀蘭：咱m7 免koh 想hiah e5 事，清香咱準備thang 來食糜。(退場) 
(結祥、金鳳盛裝出場，手有行李) 
18. 結祥：阿母阮轉來lah。 
19. 老婆：結祥、金鳳lin2 chiah 早就到位！？KaN2 iau2-boe7食早頓，續來食。 
20. 金鳳：昨暗tui3 台北坐夜行e5 快車坐一暝真厭sian7，趕緊食koa2 糜thang來去睏。 
(秀蘭、清香phang5 糜出場) 
21 . 清香：阿兄，阿嫂lin2 thai2 會忽然間轉來？ 
22. 秀蘭：阿兄，阿嫂lin2 轉來lah著無！Chiah e5行李我koaN7入來去。 
23. 金鳳：M7 免，我e5 物件lin2 攏m7-thang ka7我摸著。請你phang5 水來hou7 阮洗面。 
24. 秀蘭：An2-ne 我來去phang5。(退場) 
25. 金鳳：這款草地所在，逐項看了真boe7 慣勢。親像這款破厝beh 叫我an2-choaN2 toa3。 
26. 結祥：請你著忍耐，這是暫時久na7-tiaN7，若有機會咱就會koh 出去都會。 
27. 金鳳：今lin2 兩人m7-thang tiam7-tiam7 hia 企，著緊緊去phang5 糜出來hou7 阮食；攏是草地song5，m7 知半項。 
28. 老婆：清香，你去phang5 糜，我來排碗。 
29. 金鳳：這款草地，koh 這款家庭，這款人物，看我beh an2-choaN2 忍受會tiau5。 
(秀蘭出場) 
30 .秀蘭：阿嫂，請你洗面。 
31. 金鳳：你提這條烏烏臭臭e5 面巾beh 叫我an2-choaN2 洗？ 
32. 秀蘭：阿嫂，咱厝nih8 只有一條na7-tiaN7。 
(清香phang5 糜出來排ti7 桌上) 
33. 清香：阿兄阿嫂請來食糜。 
(逐人坐桌，金鳳開始beh 食) 
34. 秀蘭：阿嫂，較失禮，阮beh 食飯e5 時著ai3 祈禱，感謝上帝，所以chit-tiap8 咱先來祈禱。 
天父上帝阮感謝你，照顧阮一家平安，koh 賞賜阮今早起e5 食物，真多謝，靠主e5 名。阿門。 
An2-ne 好，阿兄阿嫂請lin2 用。 
35. 金鳳：秀蘭，你是按算beh hou7 這個家庭攏成做入教e5 著無？阿母，你thai2 會容允秀蘭an2-ne 做？！咱e5 宗族抑是朋友攏無人teh 信，這是thang 見笑e5 事。 
36. 結祥：秀蘭，你實在無應該chhoa7 阮kap 你行像款e5 路，因為入教e5 人親像一種e5 災禍，致到清雲才著葬身ti7 海底。 
37. 老婆：結祥，你有聽著甚物消息著無？！ 
38. 結祥：是lah ，我有tu2著清雲e5 一位朋友teh 講伊明明有看著清雲所坐e5船沉落去。 
39 . 老婆：Ah，清雲我e5子，你今無向望thang轉來相見lah (哮，秀蘭也起身退場beh 去哮) 
40. 金鳳：阿母來le3！(牽老婆到台前)你著m7-thang hou7 hit 款聽道理e5 人teh ka7 你主意，聽道理是人人所厭惡e5 事，koh 你若死了會去hou7 伊ka7 你挖目珠起來。你若無娶著hit 款聽道理e5 人清雲ma7 boe7 死。今果然子死lah，hit 款入教人著m7-thang koh hou7 伊tiam3 厝，著ka7 趕出去，若無，的確會害著咱e5 家庭。 
41. 老婆：原來是an2-ne，我攏m7 知影，我想講秀蘭著hiah-nih8 kut-lat8 gau5 幫贊家庭，所以逐項攏隨在伊。 
42. 金鳳：Hit 款人才厲害，今著緊緊ka7 趕出去，咱也無應該koh 留伊ti7 厝內。 
43. 老婆：總是秀蘭na7 出去我kap清香beh an2-choaN2生活？ 
44 . 金鳳：阿母，阮kiam2 會hou7 你枵死mah ？你m7 免驚無thang食lah ，你若ka7 伊趕出去，你m7 免驚無錢lah ，今chiah e5 錢hou7 你。 
--幕--
第 二 幕 
出場人物：秀蘭、清香、老婆、金鳳
場 面：kap第一幕同款 
開 幕：秀蘭teh 清掃室內，掃到清雲e5 相片e5 所在，就企tiaN7 ti7 hia teh 看，悲傷忽然衝出ti7 伊e5 心。 
1.秀蘭：清雲，你到底是死抑是活lah！你放我一人beh 叫我an2-choaN2著好lah。 (哮) 上帝ah，你著替我開路，我若是著離開這個家庭，我也歡喜來離開，我已經無法度thang 忍受這個家庭e5 艱苦。(清香出場) 
2. 清香：二嫂，你是an2-choaN2？ 
3. 秀蘭：無lah …忽然看著清雲e5 像…(koh哮)。
4 .清香：二嫂，我知影你e5 艱苦，特別是tui3 大嫂轉來厝了後你逐日攏著目屎chun2 飯吞…，總是阿嫂，你著koh 忍受一時仔久，上帝的確無放sak 你，你m7-thang 離開阮去。 
5.秀蘭：Lin2 二兄是已經無命thang koh 轉來e5 人，我tiam3 chia 來等候ma7 無目的，反轉是做這個家庭e5 窒礙…(哮) 
若m7 是為著小小年紀e5 你kap 年老軟弱e5 阿母，我已經無koh tiam3-ti7 這個家庭。總是我若想著阿母最近e5 態度我e5 心親像beh 爆裂e5 艱苦。 
6 . 清香：二嫂，請你m7-thang khioh 怨阿母，因為攏是hou7 大嫂買收去lah ！(老婆出場) 
7 .老婆：清香你是ti7 hia teh講甚物？！Ka7 你講幾十擺你也boe7 曉聽，臭聾，無志無氣，入去內面！！ 
( Ka7 伊khiu2 來邊頭) 
Ka7 你講hit 號聽道理e5 查某人是歹物m7-thang 倚去，你攏無teh 聽！ Hit 款歹物出世著帶刀槍，入門就害死翁婿，然後就beh ka7 咱破了了lah。 
(二人退場) 
8 . 秀蘭：主ah，我有甚物 氣力thang 擔當chiah 大e5 責任！ 
上帝ah，你著替我開路，指示我應該行e5 路(金鳳出場，秀蘭緊緊繼續潑水，金鳳看伊真討厭，伊直直teh照鏡搓面，行來中央續hou7 水chhu7倒。) 
9 .金鳳：Ai-io，你這個入教查某，我kap 你有甚物 冤仇，你用這款計謀beh 害死我！Oh，我這領寶貝e5 香港衫攏la3-sap 去，看你beh kap 我an2-choaN2算帳lah！ 
10.秀蘭：阿嫂，請你赦免我。(真著急，用桌布beh ka7 chhit 衫，金鳳將伊oe 倒) 
11.金鳳：你按算beh ka7 我變hou7 phaiN2著無？！用hit e5 la3-sap 布teh chhit 甚物！Beh hou7你賠lah (金鳳去拖老婆出來)阿母看你beh an2-choaN2設法，這領衫ka7 我害到la3-sap 去lah，這領是有錢無tang3 買e5 衫，看伊beh kap 我an2-choaN2算lah！ 
12. 老婆：Ai-ia3，你這個真正是害蟲，攏是hou7 你害到悽慘到極，我就ka7 你講現在阮無欠用你，你著出出去，較趕你亦是beh toa3 chia。你這款歹物緊走，阮是緊出頭天，你這tiap8 著出去，m7-thang koh kap 阮ko5-ko5 纏。金鳳，你將伊e5 包袱仔ka7 款出來。 
13 .秀蘭：阿母，你著帶念你e5 子清雲，容允我koh 等候一時仔久。 
14.老婆：M7 免講，清雲就是hou7 你害死e5 lah，m7 免koh等候lah。 
(金鳳將包袱仔theh8 hou7 老婆，老婆就hiat hou7秀蘭)今你緊緊出去，hou7 阮較有平安。 (幕後奏 ) 
15.秀蘭：阿母，你若是ai3 我出去我也m7敢反對你。(哮)阿母，久久得著你e5 照顧真多謝，若是我做無到e5 所在你著赦免我，我也常常beh 求上帝hou7 你有勇健平安。 
16.老婆：M7 免你lou2力，beh 出去著緊出去。(秀蘭行到門外，清香出場) 
17.清香：二嫂，二嫂，你m7-thang 去lah，m7-thang放sak 阮lah ！ (清香去ka7 伊攬tiau5) 
18.秀蘭：Oh，清香！Beh離開這個家庭我e5心是真艱苦到極，總是我無離開亦是boe7 用得。請你著乖乖gau5 聽阿母，大嫂e5 話，也著常常替我kap 你e5 二兄祈禱，若有上帝e5憐憫咱就會thang koh 做伙lah 。 
19 .清香：二嫂，你m7-thang 去lah，m7-thang 去lah。 
20.老婆：清香，你teh 講甚物？你這個查某囡仔真hoan-thai2 ，緊入來，緊入來。(老婆將清香強強拖開，秀蘭才退場，清香大哮) 
--幕--
第 三 幕 
出場人物：老婆、清香、金鳳、結祥、警官a、警官b、清雲、秀蘭
場 面：kap第一、二幕一樣 
開 幕：老婆teh 洗衫，那洗那槌肩頭。 
1.老婆：清香m7 知an2-choaN2 iau2 boe7 轉來。可憐e5 子逐日攏著出去ka7 人洗衫趁錢。Ah，阮母子那來那歹命。(Chhit 目屎續槌肩頭。清香出場) 
2.清香：阿母，你thai2 teh 洗衫lah，你攏無想你e5 身體hiah-nih8 軟弱，囥teh 我chiah洗就好lah 。 
3.老婆：阿母若想著你e5 勞苦我beh an2-choaN2無出力lah 。 
4.清香：阿母，boe7 用得 an2-ne 做，設使若有甚物 不幸e5 事，你beh 放我一人，我beh an2-choaN2！？(老婆企起來，槌肩頭) 
5.老婆：你an2-ne 講，總是無做tioh8 boe7用得，前lin2 二嫂ti7 厝nih8 伊攏會替咱做，今伊出去咱無做是boe7 用得。 Ah，咱母子e5 命運那慘lah！(哮) 
(金鳳出場) 
6.金鳳：Lin2 母子ti7 hia teh 創甚物？Iau2 boe7 晏著無？代誌無照起工做，beh an2-choaN2照起工食飯leh！潦潦草草，洗這款衫beh an2-choaN2穿！(將洗好e5 衫koh hiat ti7 洗盆內，退場，幕後奏 ) 
7.老婆：我這個老命無hou7 伊害死是boe7用得。Oh，上帝ah，你著有靈有聖 thang 救阮母子脫離這個困苦e5 家庭。 
8.清香：阿母，你m7 免an2-ne kek 心，無要緊，我chiah 洗lah ，天父疼憨人，伊害咱boe7 死lah 。 
9.老婆：我若想著你e5 二嫂，我e5 心就真艱苦，我實在真愚憨，我e5 罪真重，今仔日才會an2-ne 受苦。
10.清香：阿母，我早起ti7 拜堂有遇著二嫂neh！伊講ti7 信徒e5 厝teh 幫贊。伊有teh 問阿母e5 事，亦有10箍銀hou7 我。 
11.老婆：可憐，歹命e5 新婦，實在是一個罕得有可取e5 查某囡仔，hou7 魔鬼害到著來相離。 
12.清香：阿母，大兄已經誠月日無轉來lah ，m7 知是an2-choaN2 ，最近e5 態度真奇怪。 
13 .老婆：Hou7 hit 款歹某連累到無好地步(結祥出場) 結祥！你是去叨位chiah-nih8 久攏無轉來是teh 做甚物事lah。 
14.結祥：我teh kap 人做事業，真無閒，所以才boe7-thang 轉來。(金鳳出場) 
15 .金鳳：你有甚物 面thang koh 轉來？你攏m7 免轉來好lah ，我家己有法度thang kap 你扑算lah。查埔子無thang chhi7 一家，有甚物 面teh 做人。 
16.結祥：金鳳，你m7 免受氣，我最近kap朋友teh 做一件大事業，無久就會趁大錢，你著諒解。 
17.金鳳：你攏是用hit 款話beh 來瞞騙我，我今hou7 你boe7 騙tit，今仔日看是beh 死你抑是死我，若無來解決boe7 用得。(Giah8 槌仔beh 扑伊)。
18 .結祥：金鳳慢是le3 ，慢是le3！我錢hou7你，錢lah，錢lah。
19.金鳳：(停手) 提來，我若無變面你攏m7 驚，an2-ne 好，iau2 有無(chhiau 袋仔內) 
20.結祥：無lah，無lah ( tui3 袋仔內chhiau 著真濟錢)。
21.金鳳：你thai2 有chiah-nih8 濟e5 錢？！是tui3 ta2落來e5？
22.結祥：這是我做事業趁 e5 錢lah，m7-thang hou7 人知影。(警官a，b出場) 
23.警官a：王結祥有ti7-teh 無？ 
24.結祥：害lah，警察來lah，看我beh an2-choaN2 ？ 
25.警官b：你今無法度thang 逃脫，來，縛起來。 
26.老婆：大人ah，lin2 是縛伊an2-choaN2，伊是做甚物 事？ 
27.警官a：王結祥假冒是一個大商人，ti7 台北e5 所在詐欺hoaiN5 人e5 財。 
28.老婆：結祥ah，你原來就是teh 做這款大事業ou3。 
29.警官b：阿婆，你e5子無有正業，逐所在欺騙人e5 錢來宴樂奢華放蕩，所以我beh 掠伊來去關監。 
30 .金鳳：結祥，親像你這款e5人我真討厭，我beh kap 你離婚，以後咱是無干涉lah 。 
31.結祥：金鳳，我今仔日會做這款e5 事kiam2 m7 是攏為著你mah，你無憐憫我，反轉ti7 這個災難e5 時就beh kap我離婚，an2-ne 實在太殘忍lah。 
32.金鳳：親像你這款無路用e5 查埔人，我攏無有甚物 thang 留情，我beh kap 你離婚。 
33 .結祥：金鳳，若m7 是你暝日tui3 我吵錢，我就無做這款e5 事，我e5 收入無法度thang 應付你e5 奢華e5 生活，一切攏是為你，你攏無良心。 
34.警官a：An2-ne 你是幫贊你e5 查埔人犯法e5，照律法你也著應該受重罪，來縛起來。 
35.金鳳：大人你縛我beh an2-choaN2，我e5 丈 夫犯e5 罪kap 我有甚物 干涉。 
36.警官b：有，親像你這款e5 查某人，暝日奢華thit-tho5 是無合ti7 國家總動員e5 法則，致到連累丈夫生活上e5 負擔來犯罪，你這款人著嚴嚴處罰。來，攏縛起來！！ 
37.金鳳：大人ah，赦免我lah！ (清雲koaN7行李轉來) 
38.清雲：Oh，阿母，阿母我轉來lah！ 
39.老婆：你是甚物 人，你是清雲著無！？Oh，清雲，我e5 清雲！ (相攬oa2)
40.清雲：阿母，你那會hiah nih 老lah，你e5 頭毛攏白去，你e5 身軀攏是骨頭 ，阿母，hou7 你久久勞苦，實在我是真不孝，我e5 心也歡喜也艱苦。 
41.老婆：清雲，你是真正轉來lah 著無？抑是我teh 做夢leh ？Ai3 ah，惡夢kap 好夢thai2 會交接ti7 我e5 身上。 
42.清雲：阿母，咱攏m7 是teh 做夢，koh 因為好夢來到，所以一切e5 歹夢的 確會消散去。 
43 .老婆：清雲，你kiam2 無看著lin2 阿兄kap 阿嫂。 
44.清雲：是an2-choaN2，in 是犯著甚物 事？ 
45.清香：二兄，大兄有詐人e5 錢倒人e5債，所以hou7 人beh 掠去關lah。 
46.清雲：甚物！大兄，你thai2 會做hit 款不義e5 事？大人ah，m7 知我e5 大兄所欠人e5 負債有偌濟？ 
47.警官a：差不多有八萬銀。 
48.清雲：大人，我歡喜支出hit條錢，m7 知lin2 會thang 放in 抑boe7 ？ 
49.警官b：錢若有kap 債主清楚自然ti7 法律上就無罪，我也會 放in 去。 
50.清雲：An2-ne 請lin2 放in，我ti7 chia 隨時寫八萬銀e5 支票hou7 lin2 去銀行領錢。 
51.警官b：An2-ne 好，今王結祥，我放你去，你實在真有福氣，若無tu2-tng7 你e5小弟轉來lin2 扑算無法度thang 走閃法律e5 制裁。(兩人退場) 
52.結祥：清雲，真多謝，你e5 阿兄實在不配你這款e5 疼痛。 
53.清雲：阿兄，這攏是上帝e5 疼，咱應該著感謝上帝。 
54.老婆：阮攏按算你已經死lah，今仔日ti7 這個災難e5 時你會thang 轉來續救一家脫離艱難，這攏是上天 e5 庇佑，扑算我著來燒香拜佛。 
55.清雲：阿母，咱著tui3 天頂e5 上帝來感謝。因為上帝才是會幫贊人真e5 神，咱e5 生死攏ti7 伊e5 手內。 
56.老婆：Hit e5 上帝是耶穌教所teh 服事e5 上帝著無？ 
57.清雲：是lah，耶穌教e5 上帝才是人應該著感謝服事e5 上帝。若無這位偉大e5 上帝，我已經死ti7 海底，佳哉上帝e5 權能hou7 我4暝4日飄流ti7 海面，到尾hou7 美國船救著，後來到新加坡，ti7 hia 我有服務 ti7 一間石油公司，hit e5 老板是一位 虔誠熱心e5 基督徒，伊有引 chhoa7 我bat 上帝，續牽成我ti7 hia 建立事 業。上帝有大大祝福我hou7 我ti7 hia 真發達，koh 我也為著教會做工來報答上帝e5 疼。阿母，我轉來最要緊就是beh hou7 咱e5 家庭攏會thang 信這位上帝。 
58.老婆：An2-ne 信耶穌拜上帝是真好e5事，阮攏m7 知影，今實在著感謝上帝，o-lo2 耶穌，若無伊，阮一家就慘。 
59.清雲：阿母，秀蘭thai2 會攏無看著？是去to2位？(大家aN3頭m7 敢應) 
60.清香：二兄，二嫂已經久久就無ti7 厝nih8 lah。 
61.清雲：秀蘭是an2-choaN2，我相信伊的確無放sak 咱，因為伊是一個可取e5 基督徒。 
62.老婆：清雲，請你赦免我，我有 將秀蘭趕出去。(哮)伊實在是一個可取盡忠e5 新婦，我若想著伊心就疼痛。(清香退場) 
63.金鳳：(走到清雲e5 面前跪teh )清雲，這攏是我e5 罪。我是一個怨恨聽道理e5 人，tui3 聽著你 死去e5 消息，我就直直怨慼秀蘭，kap 伊作對敵，hou7 伊到ti7 姑不chiong著離開家庭，這攏是我e5 m7 著，請你赦免我。今我今仔日明白聽道理e5 人是真有忍耐，有疼心koh寬容，我也決心beh 來信耶穌拜上帝來改變我e5 生活。 
64.結祥：清雲，我也明白天頂有一位真神，實在會賜福氣hou7 敬畏伊e5人，我今歡喜離開我過去一切歹e5 所行來信靠上帝，hou7 全家攏會同一條路。 
65.清雲：感謝主，o-lo2 主！我無想咱e5全家hiah-nih8 緊會thang 來拜上帝，這實在是上帝e5 權能kap 憐憫。 
(清香chhoa7 秀蘭出場) 
66.清香：二兄，我有chhoa7 二嫂轉來--lah。 
67.清雲：秀蘭，我轉來lah ，久久hou7 你真受苦，真不住。 
68.秀蘭：清雲，我會thang koh看你e5面，我真歡喜，一切e5 艱苦攏退到天邊海角。烏暗暝過去lah，今光明歡喜e5 早起時到lah。實在見若chhoe7 上帝e5，的確無tu2著見笑。伊是hou7 死人koh活，hou7 失落e5 koh chhoe7 著e5 …感謝主，o-lo2 主！ 
69.老婆：秀蘭，請你著赦免阮，你tui3阮an2-choaN2 盡忠，總是我續用歹來報你e5 好。 
70.金鳳：秀蘭，一切攏是我e5 m7 著，我實在真見笑，請你著赦免我。 
71.秀蘭：阿母，阿嫂，請lin2 m7-thang 為著這個事來艱難，這攏是上帝e5 好意思beh 救咱一家，咱應該著歡喜感 謝主。 
72.清雲：是，今暝tu2-tu2是救主聖誕，全世界逐邦國家家戶戶攏teh歡喜慶祝聖誕，咱也相kap 吟詩來歡喜聖誕。 
(吟聖誕e5 詩) 
幕 終 
</HL>