<CL>
  Long7-chu2 Hoe5-thau5 
  Chhi3-Tiong Hoe 
  Ng5 Hoai5-in Chok 
  Chok-chia2 E5 Oe7 
  Phah-sng3 lan2 oe7 hoat-kian3 tioh8 te7-saN-chip8 e5 hong-keh u7 kap cheng5 1,2 chip8 khah bo5 siang5. Che si7 in-ui7 ai3 beh eng3-hu3 toe7-hng kau3-hoe7 e5 iau-kiu5 lai5 sia2 e5, phah-sng3 oe7 hou7 lan2 che7-che7 kau3-hoe7 kam2-kak khah sek-hap8. Jin5-but8 ia7 m7-bian2 tioh8 chin che7 lang5, ti7 kok hong-bin7 oe7 khah sit8-eng7. 
  Lan2 tiong-hoe7 e5 ko3-seng5 si7 toe7-hng kau3-hoe7 chiam3 u7 saN-hun7 e5 nng7-hun7, sou2-i2 ng3-bang7 toe7-hng kau3-hoe7 oe7-thang li7-eng7. 
  Na7-si7 kek8-pun2 m7-tiaN7 si7 beh ian2 e5 lou7-eng7, cho3 thak8 ia7 put-chi2 ho2, chhin-chhiuN7 thak8 siau2-soat a2-si7 kou3-su7 chit8-poaN hou7 lan2 oe7 kam2-kak chin chhu3-bi7. 
  Na7-si7 eng7-gu2 bo5 hah8 e5 sou2-chai7 ng3-bang7 ka-ki7 koh ke2-cheng3, khah ho2 na7 oe7-thang ti7 ia2-goa7 cho3 pou3-to7 eng7 lai5 ian2 si7 khah an-choan5. 
  Ng3-bang7 Siong7-te3 su3-hok lan2 kin-ni5 u7 chin khoai3-lok8 u7 i3-gi7 e5 Seng3-tan3 cheh. 
  1958.7. 15. Ng5 Hoai5-in 梅山 
  Long7-chu2 Hoe5-thau5 
  浪子回頭 二幕 
  人物：老婆、雪花、醫師、英傑、老板、福哥、市民a、市民b、警官。 
  第一幕 
  出場人物：老婆、雪花、醫師、英傑 
  場 面：一個赤貧的家裡 
  開 幕：老婆躺在右邊的床上，醫師正用診察器診察她，小女雪花在一旁仕奉之，左邊有一個小桌子，上面有醫師的皮包 
  1. 醫師: Hng, sim-chong7 khah bo5-lat8, chhau-lo5 khah koe3-thau5 e5 khoan2. 
  (醫師回到桌子收他的東西) 
  2. 小女: Sian-seN, goan2 a-bu2 e5 peN7-the2 m7-chai u7 iau3-kin2 bo5? Li2 khoaN3 liau2 chaiN2-iuN7? 
  3. 醫師: Bo5 sim2-mih8 iau3-kin2. Lau7-lang5 khah loan2-jiok8, sou2-i2 na7 khah cheng7-iong2 chiu7 liam-piN ho2-se3. Li2 chiah lai5 goa2 hia theh8 ioh8. 
  4. 小女: Ho2, goa2 chiah sui5-si5 lai5 khi3 theh8, sian-seN,lo5-hoan5 li2 kiaN5 chiah hng7 e5 lou7, chin to-sia7 li2. 
  5. 醫師: Boe7, boe7! (kiaN5 oa2 a-po5)A-po5, bo5 sim2-mih8 tai7-chi3, chiah8 ioh8 liam-piN tioh8 ho2, tioh8 pang3-sim m7-thang hoan5-lo2. 
  6. 老婆: Sian-seN, chin to-sia7 li2, (起身)lo5-hoan5 li2 kiaN5 chiah hng7 e5 lou7, sit8-chai7 chin boe7 koe3 sim. 
  7. 醫師: Li2 m7-thang an2-ne kong2, li2 tioh8 si7 an2-ne gau5 kau7-chhau-hoan5 lah! 
  8. 老婆: Goa2 kin-a2-jit8 sin-the2 oe7 ti3-chhu2 an2-ne long2- si7 ui7-tioh8 goa2 chit8 e5 put-siau3 kiaN2 e5 ian5-kou3. 
  9. 醫師: Li2 e5 kiaN2 si7 an2-choaN2 tioh8 bo5?! 
  10. 老婆: Goa2 u7 chit8 e5 tok8-seN e5 hau7-seN, toa7-han3 soa3 piN3-siang3, me5-jit8 long2 hong3-tong7 ti7 goa7-bin7, lam7-sam2 cho3 hui2-lui7. Goa2 na7 siuN7-tioh8 goa2 e5 kiaN2 goa2 e5 sim chiu7 thang3-thiaN3 kau3 beh si2-khi3. (lau5 bak8-sai2). 
  11. 醫師: Hou, goan5-lai5 si7 an2-ne. Chong2-si7 a-po5, li2 m7- thang hoan5-lo2, li2 tioh8 thoe3 i ki5-to2, Siong7-te3 chiu7 oe7 kai2-pian3 i. 
  12. 老婆: Siong7-te3 kiam2 u7 hoat-tou7 thang kai2-pian3 i, he sit8-chai7 si7 chit8 e5 phaiN2 kau3 chhut-chhoe2 e5 mih8. 
  13. 醫師: A-po5, li2 na7 lai5 sin3 Ia5-sou, pai3 Siong7-te3, Siong7-te3 chiu7 u7 hoat-tou7 lah. 
  14. 老婆: Siong7-te3 na7 oe7 kai2-pian3 i, goa2 chin hoaN-hi2 lai5 sin3, sit8-chai7 goa2 si7 i2-keng chin3 bo5 pou7 thoe3 bo5 lou7 lah. 
  15. 醫師: An2-ne ho2, goa2 le2-pai3-jit8 chiah lai5 chhoa7 lin2 khi3 le2-pai3. 
  16. 老婆: Sian-seN, chin to-sia7 , tit tioh8 li2 chin toa7 e5 pang-chan7, chin lou2-lat8. 
  17. 醫師: Li2 tioh8 to-sia7 Siong7-te3, che long2 si7 Siong7-te3 e5 thiaN3. An2-ne ho2 goa2 lai5 khi3, peng5-an. 
  18. 小女: Sian-seN, chit e5 ioh8-chiN5 goa2 leng7-jit8 chiah lai5 kiau2-lap8 m7-chai oe7 sai2-tit boe7? In-ui7 hian7-chai7 chhu3-lai7 tu2-tng7 bo5 chiN5. 
  19. 醫師: Bo5 iau3-kin2! m7-thang khoa3-lu7 hit e5 su7, tioh8 lai5 theh8 ioh8.(醫師退場) 
  20. 老婆: Soat-hoa, goa2 tioh8 ka7 li2 kong2 m7-bian2 kio3 i-seng lai5, li2 thai2 beh an2-ne, li2 bo5 siuN7 lan2 chhu3-lai7 long2 bo5 chiN5, lian7 chiah8 png7 tioh8 boe7 kou3-tit. 
  21. 小女: A-bu2, li2 m7-bian2 khoa3-i3 chit e5 su7, li2 tioh8 pang3-sim lai5 chiah8 ioh8 thang koaN2-kin2 ho2, i2-goa7 e5 su7 goa2 chiah siat-hoat, na7 siat-su2 long2 bo5 chiN5 goa2 chiah chiong goa2 chit kha kim chhiu2-chi2 lai5 pian3-be7 lai5 lap8 ioh8-chiN5 lah. 
  22. 老婆: Soat-hoa, sit8-chai7 hou7 li2 chin lo5-khou2 tioh8-boa5, a-bu2 long2 boe7-thang ka7 li2 chai-poe5, hoan2-tng2 tit-tioh8 li2 chin toa7 e5 pang-chan7. Siat-su2 li2 e5 a-hiaN na7 bo5 phaiN2-kiaN2, a2-si7 li2 e5 a-pa na7 bo5 cha2 koe3-sin lan2 bo2-kiaN2 tioh8 m7-bian2 chiah-nih8 phaiN2-mia7(hau2). 
  23. 小女: A-bu2, chhiaN2 li2 m7-thang koh siuN7-tioh8 hiah e5 su7 lai5 ka-ki7 kek-sim iu-bun7. Li2 bo5 thiaN hit e5 sian-seN teh kong2 lan2 na7 sin3 Ia5-sou ki5-to2 Siong7-te3,Siong7-te3 chiu7 oe7 kai2-pian3 a-hiaN, lan2 iau3-kin2 tioh8 kin2-kin2 lai5 khi3 thiaN to7-li2 lah. 
  24. 老婆: Si7 lah, tu5-khi3 sin3 Ia5-sou pai3 Siong7-te3 i2-goa7 ia7 bo5 lou7 lah..................TaN li2 e5 a-hiaN m7-chai kui2-jit8 bo5 tng2-lai5 lah houN3? 
  25. 小女: Chha-put-to chap8 goa7-jit8 bo5 tng2-lai5 lah! 
  26. 老婆: M7-chai ti7 sim2-mih8 sou2-chai7? m7-chai u7 peng5-an a2 bo5? seN tioh8 hit-khoan2 phaiN2-kiaN2, sit8-chai7 it-seng oan3-than3. 
  27. 小女: A-bu2, li2 m7-bian2 koh ka7 i siuN7 lah, na7 u7 seN3-mia7 i chiu7 oe7 koh tng2-lai5 lah, koh hit-khoan2 lang5 tng2-lai5 long2 bo5 ho2 tai7-chi3, li2 siau3-liam7 i u7 sim2-mih8 lou7-eng7.(浪子英傑出場) 
  28. 浪子: Lang5 na7 bo5 chiN5 chiu7 kiaN5 bo5 lou7 ........ Goa2 na7 lai5 kau3 chit e5 mng5-khau2, chiu7 tit8-tit8 beh au2-nau2 khi2-lai5. San3 kau3 kui2 tioh8 m7-kaN2 oa2-lai5, na7 siuN7-tioh8 chit-khoan2 san3-chhiah e5 ka-teng5 sim-lai7 chin thong3-hun7, khoaN3 chheng khoaN3 ban7 ma7 bo5 lang5 chhin-chhiuN7 chit-khoan2 e5 ka-teng5, sit8-chai7 chhut-si3 ti7 chit-khoan2 ka-teng5 si7 soe-bai2 kau3-kek8........Ou-i2, goa2 tng2-lai5 lah, khui-mng5 lah! (phah mng5, 小女lai5 khui-mng5). 
  29. 小女: Ah, A-hiaN! A-bu2, A-hiaN tng2-lai5 lah! 
  30. 老婆: Eng-kiat, li2 tng2-lai5 tioh8 bo5, li2 si7 khi3 to2-ui7 lah, chiah-nih8 ku2 long2 bo5 tng2-lai5. 
  31. 浪子: Goa2 e5 su7 li2 m7-bian2 ka7 goa2 kan-siap8, kiat-kiok8 li2 ia7 bo5 thang hou7 li2 e5 kiaN2 heng7-hok lah............ U7 te5 bo5? 
  32. 老婆: Soat-hoa, li2 khi3 thin5 chit8-poe te5 chhut-lai5 hou7 lin2 a-hiaN lim.(A-hoa bo5 goan7-i3 e5 khoan2 khi3 phang5-te5 chhut-lai5). 
  33. 小女: A-hiaN, chhiaN2 li2 eng7 te5,(chih te5 e5 si5 hut-jian5 khoaN3-tioh8). 
  34. 浪子: Ah, li2 koa3 che si7 sim2-mih8? Pak khi2-lai5, pak khi2-lai5!! 
  35. 小女: A-hiaN, li2 si7 beh chhong3 sim2-mih8 lah! chit e5 m7-si7 li2 e5 lah, che si7 goa2 cho3 khou2-kang sou2 khiam7 lai5 hak e5 mih8 lah! 
  36. 浪子: Li2 m7-bian2 ke kong2 oe7, kin2 pak khi2-lai5, na7 bo5 si7 beh phah hou7 li2 si2 ou5(nng7-lang5 saN chhiuN2,老婆oa2 khi3 chiam3). 
  37. 老婆: Soat-hoa, pak khi2-lai5 hou7 i lah, pak khi2-lai5 hou7 i lah! 
  38. 浪子: Goa2 teh bo5 chiN5 thang eng7, li2 chiah chiong chit e5 koa3 ti7 chhiu2-nih8, pak-tou2 pak8 teh iau li2 chiah teh ai3 sui2. (chhiu2-chi2 pak khi2-lai5) Chit e5 choe3 chio2 ma7 u7 nng7-pah goa7 khou. Lang5 si7 chiN5 teh cho3 lang5, na7 bo5 chiN5 chiu7 u7 sit8 ma7 bo5 hoat-tou7 thang poe thiN, u7 chiN5 chiah u7 chhin, bo5 chiN5 chiu7 m7 chun2 li2 si7 sim2-mih8 lang5, che chiu7-si7 kio3 choe3 se3-kan lang5 lah. 
  39. 小女: A-hiaN, li2 choan5-jian5 long2 bo5 liong5-sim, lan2 ka-teng5 hian7-chai7 long2 bo5 thang chiah8, li2 chai bo5? A-bu2 ui7-tioh8 li2 me5-jit8 thong3-khou2 ti3-kau3 sin-the2 tai3 peN7 boe7 khi2 chhng5, li2 chai bo5? Li2 kau3 chit e5 si5 iau2 m7-chai thang chheN2-ngou7 hoan2-tng2 chiong goan2 sou2 oa2-kho3 e5 chhiu2-chi2 ka7 goan2 pak khi3, li2 choan5-jian5 long2 bo5 thian-liong5. 
  40. 浪子: Sim2-mih8! Li2 teh ke kong2 oe7! sim2-mih8 kio3-cho3 liong5-sim, sim2-mih8 kio3-cho3 thian-liong5, u7 chiN5 siong7 iau3-kin2 lah, chhin-chhiuN7 chit-khoan2 san3 phi2-phi2 e5 ka-teng5 eng-kai siu7 chiu3-chou2 ho2 lah,chit-khoan2 e5 ka-teng5 u7 sim2-mih8 ho2 thang hou7 lang5 liu5-sim? Lu2-khoaN3 lu2 au3-nau2, lu2 siuN7 lu2 chheh. 
  41. 老婆: Eng-kiat, li2 tioh8 sia3-bian2 goa2 bo5 kau3-giah8 chin7 goa2 e5 pun2-hun7 chai-poe5 li2, hou7 li2 thang tit-tioh8 heng7-hok. Li2 ma7 chai, lin2 a-pa ti7 lin2 soe3-han3 e5 si5 chiu7 koe3-sin, a-bu2 chiu7 eng7 goa2 loan2-jiok8 cha-bou2 lang5 e5 chhiu2 lai5 iuN2-chhi7 lin2 nng7-lang5. Bo5-lun7 hong-hou7 bo5-lun7 koaN5-joah8, goa2 long2 si7 phoe-mia7 lai5 teh cho3 kang, chit8 e5 aiN7 ti7 kha-chiah, chit8 e5 khan ti7 chhiu2-nih8 khi3 ka7 lang5 soe2 saN, u7 si5 tioh8 am3-me5 ia7 bo5 khun3 lai5 ka7 lang5 cho3 saN, u7 si5 tioh8 jip8 khi3 chhim-soaN tau2-te2 khi3 khioh tek-hioh8 chhut-lai5 be7, hit e5 kan-khou2 sit8-chai7 bo5 hoat-tou7 thang kong2. Khiok a-bu2 bo5 oan3-than3, in-ui7 goa2 chin hoaN-hi2 ui7-tioh8 lin2 nng7 lang5 an2-ne cho3, si7 ng3-bang7 lin2 nng7-lang5 chiong-lai5 oe7 kap lang5 saN chhin-chhiuN7, oe7-thang heng7-hok, chong2-si7 bo5 gi5-ngou7, e7 chiaN5-cho3 kin-a2-jit8 chit-khoan2 e5 chham2-keng2(hau2), goa2 e5 lo5-khou2 long2 kui ti7 ou-iu2, goa2 e5 bin5-bang7 long2 soah khi3 lah! 
  42. 浪子: Chit khoan2 si7 thang kian3-siau3, thang iam3-ou3 e5 lek8-su2, li2 m7-thang koh hou7 goa2 thiaN-kiN3 chit-khoan2 oe7, lu2 thiaN si7 lu2 kan-khou2 sim. Goa2 beh lai5 khi3 lah, goa2 kap chit-khoan2 siu7 chiu3-chou2 e5 ka teng5 eng2-oan2 si7 bo5 kan-siap8 lah(退場). 
  43. 小女: A-bu2, taN lan2 beh an2-choaN2, chhu3-lai7 long2 bo5 chiN5, koh ioh8-chiN5 ma7 soa3 bo5 hoat-tou7 thang lap8 lah. 
  44. 老婆: Bo5 iau3-kin2 lah, chhut-chai7 thiN e5 an-pai5 lah, goa2 cheng5-si3 m7-chai hoan7-tioh8 sim2-mih8 toa7-choe7, kim-seng chiah lai5 tu2-tioh8 chiah-nih8 phaiN2-mia7. 
  45. 小女: A-bu2, li2 m7-thang koe3-thau5 oan3-than3 lah, hit e5 sian-seN u7 beh chhoa7 lan2 khi3 sin3 Ia5-sou, lan2 na7 khi3 sin3 kiam2-chhai2 oe7-thang khah ho2-se3 lah. 
  46. 老婆: Si7 lah, taN tioh8 bang7 Ia5-sou lai5 chin2-kiu3 lan2 lah.(吟詩聖詩222首之調)
  1. Cho3 lang5 tiam3 chit se3-kan <BR>Sit8-chai7 iu-bun7 khou2-thang3 <BR>Oa2-kho3 Ia5-sou hu5-chhi5 po2-hou7 <BR>Ng3-bang7 sim-lai7 an-lok8 
  2. SiuN7 kau3 goa2 e5 kiaN2-ji5 <BR>Ti3-kau3 me5-jit8 ai-oan3 <BR>SiaN2-si5 i oe7 hoe5-thau5 tng2-i3 <BR>Chi2 u7 bang7 Chu2 lin5-bin2
  ─Bou7─ 
  第二幕 
  出場人物：浪子、老板、福哥、醫師、市民a、市民b、警官。 
  場 面：公園內 
  開 幕：公園黃昏的光影，浪子束手靠在樹幹 
  1.浪子: Lang5 na7 bo5 chiN5 chiu7 kiaN5 bo5 lou7, lang5 beh cho3 tai7-chi3 bo5 chiN5 chiu7 bo5 pian3-pou7, u7 chiN5 li2-hiaN goa2-ti7 chit8 toa7-tin7, bo5 chiN5 chiu7 bo5 lang5 kaN2 oa2-lai5,se3-kan sit8-chai7 si7 thai3 bo5 cheng5.......Ah, chiN5 eng7 liau2 sim chin ut-chut, thau5-khak siuN7 chiN5 siuN7 kau3 iN5-tiN5. TaN tioh8 tiam3 chit e5 chhiu7-kha lai5 cho3 khoaN3 u7 sim2-mih8 ng5-kim-bang7 a2-bo5.(坐下) 
  2.老板: Chit e5 lang5 koh bin7-sek8 bin7-sek8, goan5-lai5 chiu7-si7 Eng-kiat-a2. Ou-i2, Eng-kiat, chin chhau3-kham2, goa2 tu2-tu2 teh chhoe7 li2. 
  3.浪子: Ouh, li2 si7 chhai3-tiam3 e5 lau2-pan2! li2 chhoe7 goa2 u7 sim2-mih8 kui3-su7. 
  4.老板: TaN li2 soa3 teh ke2 gong7, li2 soa3 m7-chai goa2 chhoe7 li2 beh an2-choaN2, li2 cheng5-jit8 khiam3 hiah e5 chiN5 tau3-te2 si7 sim2-mih8 si5 chiah beh heng5 lah?! 
  5.浪子: Lau2-pan2, li2 m7-bian2 khoa3-lu7, goa2 boe7 chau2 li2 hiah e5 chiN5 lah. Goa2 leng7-jit8 na7 u7 chiN5 chiu7 oe7 kap li2 sng3 chheng-chho2 lah, chhiaN2 li2 koh hou7 goa2 khiam3 chit8-e7 lah. 
  6.老板: Li2 sou2 kong2 e5 oe7 bo5 chit8 ku3 oe7 sin3 tit, siau3-lian5 lang5 m7-tam su-iaN5, kaN2 cho3 tioh8 kaN2 tam-tng chiah ho2, goa2 si7 hou7 li2 boe7 phian3 tit e5 lang5, han7-kau3 ni5-boe2 li2 na7 bo5 lai5 sng3 siau3, goa2 chiu7 u7 pan7-hoat!(退場) 
  7.浪子: Soe-un7 bo5 tan heng5, lang5 bo5 chiN5 sim-lai7 chin ut-chut koh tu2-tioh8 chit e5 oah8-kui2 lai5 teh kiau2-jiau2. Ah, chit se3-kan long2 si7 hu5-khi2 bo5 hu5-to2, it-tan3 na7 sit-pai7 chiu7 hou7 lang5 khoaN3-khin, siuN7-lai5 siuN7-khi3 long2 si7 oan3-chheh ka-ki7 e5 keng2-gu7. 
  (福哥仔出場) 
  8.福哥: Aih, hiaN-ti7 ah, chin tu2-ho2, goa2 ku2-ku2 teh chhoe7 li2 bo5, li2 kiat-kiok8 si7 chau2 bo5 lou7 lah. 
  9.浪子: Oh, A-hok-hiaN, kiu2-kian3 kiu2-kian3. Goa2 choe3-kin7 tioh8 khi3 chhut-goa7 soa3 boe7-thang khi3 pai3-hong2 li2, chin sit-le2, m7-chai li2 u7 sim2-mih8 kui3-su7? 
  10.福哥: Li2 soa3 m7-chai sim2-mih8 kui3-su7, li2 soa3 teh ke2-khong ke2-gong7, cheng5-jit8 hiah e5 kiau2 chiN5 li2 si7 an3-sng3 m7-heng5 tioh8 bo5? Siau3-lian5 lang5 cho3 hit ho7 hou5-tou5 su7! 
  11.浪子: A-hok-hiaN, m7-bian2 an2-ne siu7-khi3 lah, lan2 goan5-lai5 kiam2 m7-si7 kiat-pai3 hiaN-ti7 e5 peng5-iu2 mah!Li2 ma7 toa3-liam7 chit8-e7. 
  12.福哥: Li2 poah8-su kiau2 m7-heng5 teh kong2 sim2-mih8 kiat-pai3 e5 peng5-iu2! Peng5-iu2 ia7-si7 tioh8 chiau3 khi2-kang, bo5 chiN5 lai5 phou-pai5 chiu7 goa2 kap li2 bo5 kan-siap8. 
  13.浪子: Oe7 lah, goa2 oe7 heng5 li2 lah, li2 m7-bian2 khoa3-lu7 lah, goa2 chai-iaN2 chit e5 se3-kan bo5 u7 chit8 e5 sit8-chai7 u7 cheng5 e5 lang5, long2 si7 li7-ki2 chu2-gi7, kim-chiN5 chu2-gi7 lah. 
  14.福哥: Si7 lah, li2 kau3-taN chiah chai-iaN2(tioh8-bo5?!) bo5-lun7 ju5-ho5 li2 tioh8 kin2-kin2 theh8 lai5 heng5, na7 bo5 goa2 si7 u7 goa2 e5 pan7-hoat.(退場) 
  15.浪子: Choat8-cheng5 ou-am3 e5 se3-kai3, na2 siuN7 na2 tho2-iam3, lang5 na7 it-tan3 sit-pai7 chiu7 chhin-iu2 ia7 piN3 chhut phaiN2-bin7, soa3 iam3-chian7 lan2. Ah, chit khoan2 e5 se3-kai3 si7 thai3 choat8-cheng5 khou2-ouN3 lah! Chi2-u7 na7 u7 chiN5 chiu7 oe7-thang cheng-hok8 chit e5 se3-kai3, siok8-gu2 kong2, u7 chiN5 sai2 ku2 ma7 oe7 oe-bou7. Hia koh u7 chit8 e5 sin-su7 ngeh8 chit8 e5 phoe5-pau tui3 chia lai5, phah-sng3 hit e5 phoe5-pau si7 te2 chiN5 chiah tioh8. Koh chit si5 long2 bo5 lang5 teh khoaN3?? Ho2, goa2 tioh8 lai5 ka7 i chhiuN2 hit e5 phoe5 pau-a2? 
  (醫師出場由左邊走到右邊) 
  16.浪子: Aih, ban7 si7 le3! 
  17.醫師: Sim2-mih8 lang5, li2 kio3 goa2 u7 sim2-mih8 kui3-su7? 
  18.浪子: Kin2-kin2 chiong li2 e5 phoe5-pau-a2 pang3 he7 le3! 
  19.醫師: Oh, li2 si7 chhat8 tioh8 bo5? 
  20.浪子: KoaN2-kin2 pang3 he7 teh, na7 koh ke kong2 oe7 chiu7 beh phah hou7 li2 si2.(拿鎗出來) 
  21.醫師: Chhat8-ou3, chhat8-ou3! Kiu3-lang5 ou3, kiu3-lang5-ou3! 
  22.浪子: Li2 kai-si2 lah! (eng7 chheng3 toaN7 saN mng5,醫師phoe5-pau-a2 hiat hou7 i, lai5 tioh8-siong chau2-khi3.浪子khioh phoe5-pau-a2 teh chhiau-chhoe7 lai7-bin7.市民a出場) 
  23.市民a: Chhat8-ou3! chhat8-ou3! Phah si2 lang5 ou3! 
  (Chau2-oa2 khi3 kap i sio-phah) 
  24.市民b: Liah8 chhat8 ou3! liah8 chhat8 ou3! 
  (Oa2-khi3 tau3 liah8, chiong浪子 liah8 khi2-lai5) 
  25.市民a: Ho2 toa7-taN2, ho2 toa7-taN2, tng5-thau5 peh8-jit8 tiam3 chit e5 kong-chiong3 e5 sou2-chai7 teh chhiuN2-kiap, chin ho2 taN2, chin ho2-taN2! 
  26.市民b: Pak8 khi2-lai5! siau3-lian5 lang5 m7-tho2 m7-than3, cho3 chit-khoan2 hoaiN5-pa3 su7, tioh8 ai3 toa7-toa7 ka7 i ka3-si7 chiah oe7 sai2-tit. 
  (警官出場) 
  27.警官: An2-choaN2! Sim2-mih8 su7-kiaN7?! 
  28.市民a: Tai7-jin5 ah, chit e5 hiong-hoan7 eng7 chheng3 phah-si2 lang5 lai5 chhiuN2 i e5 phoe5-pau-a2 lah! 
  29.市民b: Tai7-jin5 ah, che tioh8 ai3 giam5-giam5 lai5 ka7 i chhu2-li2 chiah oe7 eng7-tit, na7 bo5 kiaN liau2 oe7 phah-phaiN2 lang5 e5 toa7-se3. 
  30.警官: Kho2-ouN3 kau3-kek8, pak8 khi2-lai5!(Ka7 pak8) Siau3-lian5-lang5 ho2 toa7 taN2, kaN2 cho3 chit khoan2 kho2-ouN3 e5 su7, li2 si7 an3-sng3 m7 ai3 cho3 lang5 tioh8 bo5? li2 si7 ai3 chhoe7 si2-lou7 mah?! 
  31.浪子: Tai7-jin5 ah, chhiaN2 li2 sia3-bian2 goa2, goa2 i2-au7 m7-kaN2 an2-ne cho3 lah. 
  (醫師出場) 
  32.警官: Li2 kaN2 ti7 chit e5 peh8-jit8 e5 si5, tiam3 chit e5 kong-chiong3 e5 lou7-piN khui-chheng3 phah lang5, soa3 chhiuN2 lang5 e5 mih8, li2 e5 choe7 kau3-giah8 ok-tok8,chiau3 lut8-hoat li2 tioh8 siu7 kek8-tang7 e5 si2-heng5. 
  33.浪子: Tai7-jin5 ah, (kui7 loh8 khi3) goa2 chhu3-nih8 iau2-ku2 chit8 e5 loan2-jiok8 to2-chhng5 ku2-ku2 e5 lau7-bu2 kap chit8 e5 boe7 seng5-jin5 e5 sio2-moe7, chhiaN2 li2 tioh8 kho2-lin5 goa2 e5 lau7-bu2, siat-su2 i na7 chai-iaN2 chit e5 su7, kiaN-liau2 goa2 e5 lau7-bu2 oe7 hoan5-lo2 soa3 lai5 si2. 
  34.警官: Li2 m7-bian2 ke kong2 oe7, bo5-lun7 sim2-mih8 su7-cheng5 li2 long2 bo5 hoat-tou7 thang thoat-chhut heng5-hoat8 lah, kiaN5, lai5-khi3 keng2-chhat-sou2. 
  35.醫師: Chhoa3 keng2-koaN, lo5-hoan5 li2, lo5-hoan5 li2! 
  36.警官: Oh, Lau5 i-seng, si7 m7-si7 li2 si7 pi7-hai7-jin5? 
  37.醫師: Si7 lah, goa2 si7 pi7-hai7-jin5, chong2-si7 chin ka-chai3, Siong7-te3 u7 po2-siu2 goa2, hou7 goa2 long2 bo5 siu7 tioh8 sim2-mih8 sun2-hai7, chi2-u7 khang-kiaN chit8-tiuN5. 
  38.警官: An2-ne chin ho2 ka-chai3, na7 bo5 li2 chit8-mia7 kaN2 tioh8 ou-hou ai-chai3. 
  39.醫師: Chhoa3 keng2-koaN, ko2-jian5 goa2 long2 bo5 tu2-tioh8 sim2-mih8 siu7 siong, chit e5 chheng-lian5 e5 choe7 kiam2 boe7 thang sia3-bian2 i ? 
  40.警官: He si7 boe7 eng7-tit, tek8-piat8 li2 si7 bo5 eng-kai thoe3 i kong2 cheng5, chit-khoan2 e5 hoan7-choe7 si7 tioh8 giam5-giam5 e5 chhu2-hoat8, hou7 i au7-pai2 m7-kaN2 an2-ne cho3. 
  41.醫師: Li2 kong2 an2-ne ia7-si7 tioh8, put-ko3 lang5 na7 m7-si7 tui3 Siong7-te3 e5 sin5 lai5 chin-sit8 kai2-pian3, chiu7 sim2-mih8 hoat-lut8 ia7 bo5 hoat-tou7, hoan2-tng2 si7 hou7 lang5 na2 ke-thiN choe7-ok. Na7-si7 chit e5 chheng-lian5 goa2 khoaN3 si7 u7 sim beh hoe2-kai2 lah, i e5 lau7-bu2 sio2-moe7 long2 me5-jit8 teh kiu5-kio3 Siong7-te3 kin2-kin2 kai2-pian3 i, goa2 ia7-si7 tak8-jit8 teh thoe3 i ki5-to2, sou2-i2 Siong7-te3 oe7 thiaN goan2 e5 ki5-to2. 
  42.警官: Lau5 i-seng, li2 bat chit e5 lang5 kap i e5 ka-chok8 mah? 
  43.醫師: Si7, i e5 lau7-bu2 si7 chit8-ui7 chin kho2-chhu2, han2-tit khoaN3-kiN3 e5 hu7-jin5-lang5, i e5 tiong7-hu cha2 chiu7 koe3-sin, ka-ki7 chit8 lang5 phah-piaN3 lai5 iuN2-chhi7 nng7 e5 kiaN2-ji5. I ia7 ui7-tioh8 chit e5 chheng-lian5 hong3-tong7 e5 ian5-kou3, me5-jit8 hoan5-lo2 ti3-kau3 phoa3-piN7, goa2 u7 khi3 khoaN3 i, ia7 u7 chhoa7 in lai5 teh thiaN to7-li2. 
  44.浪子: (Chau2-oa2 kui7 ti7醫師e5 bin7-cheng5)sian-seN,chhiaN2 li2 sia3-bian2 goa2, goa2 hiam2-hiam2 hai7-si2 li2 e5 seN3-mia7, chong2-si7 li2 iau2-ku2 long2 bo5 oan3-hun7 goa2,soa3 thoe3 goa2 kiu5-cheng5. Oh, chit-khoan2 e5 thiaN3-sim si7 pi2 chiN5 koh khah po2-poe3. Li2 e5 thiaN3 u7 kam2-tong7 goa2 e5 sim, goa2 taN hoaN-hi2 hoan2-hoe2 lai5 kai2-pian3, i2-au7 tek-khak beh tiong5-sin cho3 lang5 lai5 iu2-hau3 goa2 e5 lau7-bu2. Goa2 e5 lau7-bu2 sit8-chai7 si7 chit8-ui7 han2-tit-u7 lo5-khou2 e5 lau7-bu2, goa2 kin-a2-jit8 chiah chhim-chhim beng5-pek8 lau7-bu2 ui7-tioh8 goa2 e5 hi-seng, goa2 taN hoaN-hi2 nia2-siu7 hoat-lut8 e5 che3-chhai5,i2-au7 beh tiong5-sin cho3 lang5 lai5 chiaN5-cho3 chit8 e5 Ki-tok-tou5.(hau2) 
  45. 醫師: Kam2-sia7 Chu2, o-lo2 Chu2! che si7 Chu2 ki5-biau7 e5 thau2-pang3. Li2 e5 lau7-bu2 na7 chai-iaN2 chit e5 su7 m7-chai beh loa7-nih8 hoaN-hi2.(老婆與小女出場) 
  46. 老婆: Eng-kiat ah, li2 si7 an2-choaN2 lah? Li2 phah si2 lang5 tioh8 bo5? 
  47. 醫師: A-po5, li2 m7-bian2 hoan5-lo2, phah bo5 si2, chi2-u7 tam7-poh8 siong ti7 chhiu2-nih8 na7-tiaN7. 
  48. 老婆: Sian-seN, goa2 e5 kiaN2 phah tioh8 li2 tioh8 bo5?! Ah, li2 si7 goan2 e5 toa7 un-jin5, chong2-si7 goan2 hoan2-tng2 eng7 chit-khoan2 e5 phaiN2 lai5 po3 li2, khoaN3 goa2 u7 sim2-mih8 bin7 lai5 kiN3 li2, goa2 taN u7 sim2-mih8 hoat-tou7 thang poe5 li2 e5 choe7. (hau2)
  49.醫師: A-po5, li2 m7-bian2 khou2-sim, che si7 Siong7-te3 e5 ho2 i3-su3, beh hou7 li2 e5 kiaN2 thang hoan2-hoe2 oat-tng2 thau5 lah. 
  50.浪子: A-bu2, li2 tioh8 sia3-bian2 goa2 koe3-khi3 e5 tang7-choe7, goa2 sit8-chai7 tui3 li2 chin poe7-gek8, put-hau3, long2 si7 kiaN5 ti7 ou-am3 e5 be5-lou7, chhiaN2 li2 tioh8 sia3-bian2 goa2. TaN goa2 i2-keng chai-iaN2 goa2 e5 chho3-gou7,goa2 i2-au7 tek-khak beh hoe2-kai2 lai5 chin7 goa2 choe3 kiaN2 e5 pun2-hun7 lah, goa2 tioh8 ai3 khi3 koaiN-kaN, m7-chai tioh8 loa7-ku2, chong2-si7 A-bu2 li2 tioh8 hoaN-hi2 lai5 tan2-hau7 goa2 koh tng2-lai5 e5 jit8, li2 tioh8 ng3-bang7, lai5 chiau3-kou3 li2 e5 sin-the2. 
  51.老婆: Eng-kiat, li2 chin-chiaN3 chheN2-gou7 lah, tioh8 bo5! Oh, goa2 e5 Eng-kiat, li2 e5 a-bu2 taN si2 ia7 kam-goan7 lah, goa2 e5 lo5-khou2 long2 bo5 kui ti7 khang-khang lah. Che thang kong2 long2 si7 Siong7-te3 e5 lin5-bin2 kap Lau5 i-seng e5 pang-chan7, goa2 chin hoaN-hi2 lai5 tan2-hau7 li2 tng2-lai5, bo5 lun7 5 ni5 a2-si7 10 ni5. 
  52.警官: Lau5 i-seng, goa2 oe7 chin7-liong7 lai5 thoe3 chit e5 chheng-lian5 kiu5-cheng5, sou2-i2 ng3-bang7 i ti7 1 ni5 ku2 e5 tiong-kan chiu7 oe7-thang tng2-lai5, in-ui7 goa2 khoaN3 chit e5 cheng5-heng5 hou7 goa2 siu7 chin toa7 e5 kam2-tong7, goa2 i2-au7 ia7 beh kap li2 lai5 khi3 sin3 Ia5-sou thiaN to7-li2. Na7 m7-si7 sin3 Ia5-sou e5 lang5 tek-khak bo5 u7 chit-khoan2 thiaN3 e5 kam2-hoa3 lat8. 
  53.醫師: Chhoa3 keng2-koaN, to-sia7 li2 e5 pang-bang5, ng3-bang7 chhiaN2 li2 toa7-toa7 thoe3 goan2 chhut-lat8, sit8-chai7 tioh8 kam2-sia7 Siong7-te3 e5 thiaN3-thang3, chit e5 thiaN3 e5 khui3-lat8 si7 tui3 Siong7-te3 lai5 e5. Lan2 na7 sin3-kho3 Ia5-sou, pai3 Siong7-te3, lan2 u7 bo5-han7 e5 hok-khi3, phaiN2-kiaN2 piN3 ho2-kiaN2, phaiN2-lang5 piN3 ho2-lang5, ou-am3 piN3 kng-beng5, toe7-gek8 piN3 thian-tong5, chai-ho7 piN3 heng7-hok, hou7 lan2 put-si5 to7 u7 khoai3-lok8 hoaN-hi2 peng5-an e5 seng-oah8. 
  (幕後鳴鐘的聲) 
  Ah, tu2-ho2 kim-me5 chiu7-si7 Kiu3-se3-chu2 Ia5-sou kang3-seng e5 jit8, choan5 se3-kai3 ke-ke hou7-hou7 long2 si7 teh hoaN-hi2 kheng3-chiok Seng3-tan3, taN lan2 ia7 lai5 gim5 chit8 te3 si lai5 saN-kap hoaN-hi2. 
  (吟聖詩14首或是22首) 
  ─幕─ 終 
</CL>
<HL>

浪子回頭 
刺中花 
黃懷恩作 
作者e5 話 
扑算咱會發見著第3集e5 風格有kap前1、2集較無像。這是因為ai3 beh應付地方教會e5 要求來寫e5，扑算會hou7 咱濟濟教會感覺較適合。人物也m7免著真濟人，ti7 各方面會較實用。 
咱中會e5 構成是地方教會佔有三分e5 二分，所以向望地方教會會thang 利用。 
若是劇本m7-tiaN7 是beh 演e5 路用，做讀也不止好，親像讀小說抑是故事一般hou7 咱會感覺真趣味。 
若是用語無合e5 所在向望家己koh 改正，較好若會thang ti7 野外作佈道用來演是較安全。 
向望上帝賜福咱今年有真快樂有意義e5 聖誕節。 
1958. 7. 15.黃懷恩 梅山 
浪子回頭 
浪子回頭 二幕 
人物：阿婆、雪花、醫師、英傑、老板、福哥、市民a、市民b、警官。 
第一幕 
出場人物：阿婆、雪花、醫師、英傑 
場面：一個赤貧e5 家裡 
開幕：阿婆倒ti7 正爿e5 床頂，醫師tu2 用診察器診察伊，小女雪花ti7一爿事奉伊，倒爿有一個細桌仔，頂面有醫師e5 皮包。 
1. 醫師：Hng，心臟較無力，操勞較過頭e5 款。 
(醫師轉去桌仔收伊e5 物件) 
2. 小女：先生，阮阿母e5 病體m7 知有要緊無？你看了怎樣？ 
3. 醫師：無甚物 要緊。老人較軟弱，所以若較靜養就liam-piN好勢。你chiah來我hia提藥。 
4. 小女：好，我chiah 隨時來去提，先生，勞煩你行chiah 遠e5 路，真多謝你。 
5. 醫師：Boe7，boe7！(行倚阿婆)阿婆，無甚物代誌，食藥liam-piN7 著好，著放心m7-thang 煩惱。 
6. 阿婆：先生，真多謝你，(起身) 勞煩你行chiah 遠e5 路，實在真boe7 過心。 
7. 醫師：你m7-thang an2-ne講，你著是an2-ne gau5 kau7操煩lah！ 
8. 阿婆：我今仔日身體會致此an2-ne 攏是為著我一個不肖子e5 緣故。 
9. 醫師：你e5子是an2-choaN2 著無？！ 
10. 阿婆：我有一個獨生e5後生，大漢續變相，暝日攏放蕩ti7 外面，lam7-sam2做匪類。我若想著我e5子我e5 心就疼痛到beh 死去。(流目屎)。 
11. 醫師：Hou，原來是an2-ne。總是阿婆，你m7-thang 煩惱，你著替伊祈禱，上帝就會改變伊。 
12. 阿婆：上帝kiam2 有法度thang 改變伊，he 實在是一個歹到出髓 e5 物。 
13. 醫師：阿婆，你若來信耶穌，拜上帝，上帝就有法度lah 。 
14. 阿婆：上帝若會改變伊，我真歡喜來信，實在我是已經進無步退無路lah 。 
15. 醫師：An2-ne好，我禮拜日chiah 來chhoa7 lin2 去禮拜。 
16. 阿婆：先生，真多謝，得著你真大e5 幫贊，真lou2力。 
17. 醫師：你著多謝上帝，這攏是上帝e5 疼。An2-ne好我來去，平安。 
18. 小女：先生，這個藥錢我另日才來繳納m7 知會使得boe7？因為現在厝內tu2-tng7 無錢。 
19. 醫師：無要緊！m7-thang 掛慮hit e5事，著來提藥。(醫師退場)
20. 阿婆：雪花，我著ka7 你講m7免叫醫生來，你thai2 beh an2-ne，你無想咱厝內攏無錢，lian7食飯著boe7 顧得。 
21. 小女：阿母，你m7免掛意這個事，你著放心來食藥thang 趕緊好，以外e5事我才設法，若設使攏無錢我才將我這kha金手指來變賣來納藥錢lah 。 
22. 阿婆：雪花，實在hou7 你真勞苦著磨，阿母攏boe7-thang ka7 你栽培，反轉得著你真大e5 幫贊。設使你e5 阿兄若無歹子，抑是你e5 阿爸若無早過身咱母子著m7免chiah-nih8歹命(哮)。 
23. 小女：阿母，請你m7-thang koh 想著hiah e5 事來家己激心憂悶。你無聽hit e5 先生teh 講咱若信耶穌祈禱上帝，上帝就會改變阿兄，咱要緊著緊緊來去聽道理lah。 
24. 阿婆：是lah，除去信耶穌拜上帝以外也無路lah…今你e5 阿兄m7知幾日無轉來lah houN3？
25. 小女：差不多十外日無轉來lah！ 
26. 阿婆：M7 知ti7 甚物 所在？m7 知有平安抑無？生著hit 款歹囝，實在一生怨嘆。 
27. 小女：阿母，你m7 免koh ka7 伊想lah ，若有性命伊就會koh 轉來lah，koh hit 款人轉來攏無好代誌，你數念伊有甚物 路用。(浪子英傑出場) 
28. 浪子：人若無錢就行無路…我若來到這個門口，就直直beh 懊惱起來。散到鬼著m7 敢倚來，若想著這款散赤e5 家庭心內真痛恨，看千看萬ma7 無人親像這款e5 家庭，實在出世ti7 這款家庭是衰bai2 到極…Ou-i2，我轉來lah，開門lah！(扑門，小女來開門)。 
29. 小女：Ah，阿兄！阿母，阿兄轉來lah ！ 
30. 阿婆：英傑，你轉來著無，你是去to2位lah，chiah-nih8 久攏無轉來。 
31. 浪子：我e5 事你m7 免ka7 我干涉，結局你也無thang hou7 你e5子幸福lah …有茶無？ 
32. 阿婆：雪花，你去thin5一杯茶出來hou7 lin2 阿兄飲。(阿花無願意e5 款去捧茶出來)。 
33. 小女：阿兄，請你用茶。(chih 茶e5 時忽然看著)。 
34. 浪子：Ah，你掛這是甚物？剝起來，剝起來！！ 
35. 小女：阿兄，你是beh 創甚物 lah！這個m7 是你e5 lah ，這是我做苦工所儉來hak e5 物lah ！ 
36. 浪子：你m7 免加講話，緊剝起來，若無是beh 扑hou7 你死ou5 (兩人相搶，阿婆倚去chiam3 ) 。 
37. 阿婆：雪花，剝起來hou7 伊lah5，剝起來hou7 伊lah ！ 
38. 浪子：我teh 無錢thang 用，你chiah 將這個掛ti7 手nih8 ，腹肚縛teh 枵你chiah teh 愛水。(手指剝起來)這個最少ma7 有二百外箍。人是錢 teh 做人，若無錢就有翼ma7 無法度thang 飛天，有錢才有親，無錢就m7准你是甚物人，這就是叫做世間人lah 。 
39. 小女：阿兄，你全然攏無良心，咱家庭現在攏無thang 食，你知無？阿母為著你暝日痛苦致到身體帶病boe7 起床，你知無？你到這個時iau2 m7 知thang 醒悟反轉將阮所倚靠e5 手指ka7 阮剝去，你全然攏無天良。 
40. 浪子：甚物！你teh 加講話！ 甚物叫做良心，甚物叫做天良，有錢上要緊lah，親像這款散phi2-phi2 e5 家庭應該受咒詛好lah，這款e5 家庭有甚物好thang hou7 人留心？愈看愈懊惱，愈想愈chheh 。 
41. 老婆：英傑，你著赦免我無夠額盡我e5 本分栽培你，hou7 你thang 得著幸福。你ma7 知，lin2 阿爸ti7 lin2 細漢e5 時就過身，阿母就用我軟弱查某人e5 手來養飼lin2 兩人。無論風雨無論寒熱，我攏是phoe 命來teh 做工，一個背ti7 腳脊，一個牽ti7 手nih8 去ka7 人洗衫，有時著暗暝也無睏來ka7 人做衫，有時著入去深山斗底去拾竹葉出來賣，hit e5 艱苦實在無法度thang 講。卻阿母無怨嘆，因為我真歡喜為著lin2 兩人an2-ne做，是向望lin2 兩人將來會kap人相親像，會thang幸福，總是無疑誤，會成做今仔日這款e5慘景(哮)，我e5 勞苦攏歸ti7 烏有，我e5 眠夢攏煞去lah ！ 
42. 浪子： 這款是thang 見笑，thang 厭惡e5 歷史，你m7-thang koh hou7 我聽見這款話，愈聽是愈艱苦心。我beh 來去lah，我kap 這款受咒詛e5 家庭永遠是無干涉lah (退場) 。 
43. 小女：阿母，今咱beh an2-choaN2，厝內攏無錢，koh 藥錢ma7 續無法度thang納lah。 
44. 阿婆：無要緊lah，出在天e5 安排lah，我前世m7 知犯著甚物大罪，今生chiah 來tu2 著chiah-nih8 歹命。 
45. 小女：阿母，你m7-thang 過頭怨嘆lah，hit e5 先生有beh chhoa7 咱去信耶穌，咱若去信kiam2-chhai2 會thang較好勢lah。 
46. 阿婆：是lah，今著望耶穌來拯救咱lah。(吟詩聖詩222首e5 調) 
1. 做人tiam3 這世間 <BR>實在憂悶苦痛<BR>倚靠耶穌扶持保護 <BR>向望心內安樂 
2. 想到我e5 子兒 <BR>致到暝日哀怨<BR>啥時伊會回頭轉意 <BR>只有望主憐憫 
--幕-- 
第二幕 
出場人物：浪子、老板、福哥、醫師、市民a、市民b、 警官。 
場 面：公園內 
開 幕：公園黃昏e5 光影，浪子束手靠ti7 樹身 
1. 浪子：人若無錢就行無路，人beh 做代誌無錢就無變步，有錢你兄我弟一大陣，無錢就無人敢倚來，世間實在是太無情…Ah，錢用了心真鬱卒，頭殼想錢想到iN5-tiN5 。今著tiam3 這個樹腳來做看有甚物 黃金夢抑無。(坐下) 
2. 老板：這個人koh 面熟面熟，原來就是英傑仔。Ou-i2，英傑，真chhau3-kham2 ，我tu2-tu2 teh chhoe7 你。 
3. 浪子：Ouh，你是菜店e5 老板！你chhoe7 我有甚物 貴事。 
4. 老板：今你續 teh 假憨，你續 m7 知我chhoe7 你beh an2-choaN2，你前日欠hiah e5 錢到底是甚物 時才beh 還lah？！ 
5. 浪子：老板，你m7免掛慮，我boe7 走你hiah e5 錢lah。我另日若有錢就會kap 你算清楚lah，請你koh hou7 我欠一下lah。 
6. 老板：你所講e5 話無一句會信得，少年人m7-tam 輸贏，敢做著敢擔當才好，我是hou7 你boe7 騙得 e5 人，限到年尾你若無來算帳，我就有辦法！(退場) 
7 .浪子：衰運無單行，人無錢心內真鬱卒koh tu2著這個活鬼來teh 攪擾。Ah，這世間攏是扶起無扶倒，一旦若失敗就hou7 人看輕，想來想去攏是怨慼家己e5 境遇。 
(福哥仔出場) 
8. 福哥：Aih，兄弟ah，真tu2 好，我久久teh chhoe7 你無，你結局是走無路lah。 
9. 浪子：Oh，阿福兄，久見久見。我最近著去出外續 boe7-thang 去拜訪你，真失禮，m7 知你有甚物貴事？ 
10.福哥：你續 m7 知甚物 貴事，你續 teh 假khong 假憨，前日hiah e5 kiau2 錢你是按算m7 還著無？少年人做hit 號糊塗事！ 
11.浪子：阿福兄，m7 免an2-ne 受氣lah，咱原來kiam2 m7 是結拜兄弟e5 朋友mah！你ma7帶念一下。 
12.福哥：你poah8 輸kiau2 m7 還teh 講甚物 結拜e5 朋友！朋友也是著照起工，無錢來鋪排就我kap 你無干涉。 
13. 浪子：會lah，我會還你lah，你m7 免掛慮lah，我知影這個世間無有一個實在有情e5 人，攏是利己主義，金錢主義lah。 
14 . 福哥：是lah，你到今才知影(著無？！) 無論如何你著緊緊提 來還，若無我是有我e5 辦法。(退場) 
15 . 浪子：絕情烏暗e5 世界，那想那討厭，人若一旦失敗就親友也變出歹面，續iam3-chian7 咱。Ah，這款e5 世界是太絕情可惡lah！只有若有錢就會thang 征服這個世界，俗語講，有錢使鬼ma7 會oe 磨。Hia koh 有一個紳士ngeh8 一個皮包tui3 chia 來，扑算 hit e5 皮包是te2 錢才著。Koh 這時攏無人teh 看？？好，我著來ka7 伊搶hit e5 皮包仔。 
(醫師出場由倒爿行到正爿) 
16.浪子：Aih，慢是le3 ！ 
17 .醫師：甚物 人，你叫我有甚物 貴事？ 
18 .浪子：緊緊將你e5 皮包仔放下le3 ！ 
19. 醫師：Oh，你是賊著無？
20. 浪子：趕緊放下teh，若koh 加講話就beh 扑hou7 你死。(拿銃出來) 
21. 醫師：賊ou3，賊ou3 ！救人ou3，救人ou3！ 
22.浪子：你該死lah！(用銃彈三門，醫師皮包仔hiat hou7 伊，來著傷走去。浪子拾皮包仔teh chhiau-chhoe7 內面。市民a出場) 
23.市民a：賊ou3！賊ou3！！扑死人ou3！ 
(走倚去kap 伊相扑 ) 
24 .市民b：掠賊ou3！掠賊ou3！ 
(倚去tau3掠，將浪子掠起來) 
25 .市民a：好大膽，好大膽，長頭白日tiam3 這個公眾e5 所在teh 搶劫，真好膽，真好膽！ 
26 .市民b：縛起來！少年人m7 討m7 趁，做這款橫霸事，著ai3 大大ka7 伊教示才會使得。 
(警官出場) 
27 . 警官：An2-choaN2！甚物 事件？！ 
28 . 市民a：大人ah！這個凶犯用銃扑死人來搶伊e5 皮包仔lah！ 
29. 市民b：大人ah，這著ai3 嚴嚴來ka7 伊處理才會用得，若無驚了會扑歹人e5 大細。 
30 . 警官：可惡到極，縛起來！(Ka7 縛)少年人好大膽，敢做這款可惡e5 事，你是按算m7 ai3 做人著無？你是ai3 chhoe7 死路mah？！ 
31. 浪子：大人ah ，請你赦免我，我以後m7敢an2-ne 做lah 。 
(醫師出場) 
32. 警官：你敢 ti7 這個白日e5 時，tiam3 這個公眾e5 路邊開銃扑人，續搶人e5 物，你e5 罪到giah8 惡毒，照律法你著受極重e5 死刑。 
33. 浪子：大人ah，(跪落去)我厝nih8 iau2- ku2一個軟弱倒床久久e5 老母kap一個boe7 成人e5 小妹，請你著可憐我e5 老母，設使伊若知影這個事，驚了我e5 老母會煩惱續來死。 
34 . 警官：你m7 免加講話，無論甚物 事情你攏無法度thang 脫出刑罰lah，行，來去警察所。 
35 . 醫師：蔡警官，勞煩你，勞煩你！ 
36 . 警官：Oh，劉醫師，是m7 是你是被害人？ 
37 . 醫師：是lah，我是被害人，總是真佳哉，上帝有保守我，hou7 我攏無受著甚物損害，只有空驚一場。 
38 . 警官：An2-ne 真好佳在，若無你一命敢著烏呼哀哉。 
39. 醫師：蔡警官，果然我攏無tu2 著甚物 受傷，這個青年e5 罪kiam2 boe7 thang 赦免伊？ 
40. 警官：He是boe7 用得，特別你是無應該替伊講情，這款e5 犯罪是著嚴嚴e5 處罰，hou7 伊後擺m7敢 an2-ne 做。 
41. 醫師：你講an2-ne 亦是著，不過人若m7 是tui3 上帝e5 神來真實改變，就甚物 法律也無法度，反轉是hou7 人那加添罪惡。若是這個青年我看是有心beh 悔改lah，伊e5 老母小妹攏暝日teh 求叫上帝緊緊改變伊，我亦是tak8日teh 替伊祈禱，所以上帝會聽阮e5 祈禱。 
42. 警官：劉醫師，你bat 這個人kap 伊e5 家族mah？ 
43. 醫師：是，伊e5 老母是一位真可取，罕得看見e5 婦人人，伊e5 丈夫早就過身，家己一人扑拚來養飼兩個子兒。伊也為著這個青年放蕩e5 緣故，暝日煩惱致到破病，我有去看伊，亦有chhoa7 in 來teh 聽道理。 
44. 浪子：(走倚跪ti7 醫師e5 面前)先生，請你赦免我，我險險害死你e5 性命，總是你iau2-ku2 攏無怨恨我，續替我求情。Oh，這款e5 疼心是比錢koh 較寶貝。你e5 疼有感動我e5 心，我今歡喜反悔來改變，以後的確beh 重新做人來有孝我e5 老母。我e5 老母實在是一位罕得有勞苦e5 老母，我今仔日才深深明白老母為著我e5 犧牲，我今歡喜領受法律e5 制裁，以後beh 重新做人來成做一個基督徒。(哮 ) 
45. 醫師：感謝主，o-lo2 主！這是主奇妙e5 thau2 放。你e5老母若知影這個事m7 知beh偌nih8 歡喜。(老婆kap 小女出場) 
46 . 老婆：英傑ah，你是an2-choaN2 lah？你扑死人著無？
47 . 醫師：阿婆，你m7 免煩惱，扑無死，只有淡薄傷ti7 手nih8 na7-tiaN7 。 
48 . 老婆：先生，我e5子扑著你著無？！Ah，你是阮e5 大恩人，總是阮反轉用這款e5 歹來報你，看我有甚物 面來見你，我今有甚物 法度thang 賠你e5 罪。(哮) 
49. 醫師：阿婆，你m7 免苦心，這是上帝e5 好意思，beh hou7 你e5子thang 反悔越轉頭lah 。 
50. 浪子：阿母，你著赦免我過去e5 重罪，我實在tui3 你真背逆，不孝，攏是行ti7 烏暗e5 迷路，請你著赦免我。今我已經知影我e5 錯誤，我以後的確beh 悔改來盡我做子e5 本分lah，我著ai3 去關監，m7 知著偌久，總是阿母你著歡喜來等候我koh 轉來e5 日，你著向望，來照顧你e5 身體。 
51. 老婆：英傑，你真正醒悟lah！著無！Oh，我e5 英傑，你e5 阿母今死也甘願lah，我e5 勞苦攏無歸ti7 空空lah。這thang 講攏是上帝e5 憐憫kap 劉醫師e5 幫贊，我真歡喜來等候你轉來，無論5年抑是10年。 
52. 警官：劉醫師，我會盡量來替這個青年求情，所以向望伊ti7 一年久e5 中間就會thang 轉來，因為我看這個情形hou7 我受真大e5 感動，我以後也beh kap 你來去信耶穌聽道理。若m7 是信耶穌e5 人的確無有這款疼e5 感化力。 
53. 醫師：蔡警官，多謝你e5 幫忙，向望請你大大替阮出力，實在著感謝上帝e5 疼痛，這個疼e5 氣力是tui3 上帝來e5。咱若信靠耶穌，拜上帝，咱有無限e5 福氣，歹子變好子，歹人變好人，烏暗變光明，地獄變天堂，災禍變幸福，hou7 咱不時就有快樂歡喜平安e5 生活。 
(幕後鳴鐘e5 聲) 
Ah，tu2 好今暝就是救世主耶穌降生e5 日，全世界家家戶戶攏是teh 歡喜慶祝聖誕，今咱也來吟一te3詩來相kap 歡喜。 
(吟聖詩14首抑是22首) 
--幕-- 終 
</HL>