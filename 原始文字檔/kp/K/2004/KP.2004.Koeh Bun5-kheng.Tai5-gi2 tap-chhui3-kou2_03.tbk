<CL>
  PiN2 : A2-bo5 li2 ma7 ka3 nng7-pou7--a2. 
  Sun7: 1925 ni5 Chhoa3 Poe5-hoe2 thui-sak Tai5-gi2 bun5-hoa3 e5 si5-chun7, u7 theh8-chhut “chap8-hang7 koan2-kian3”, sun7-soa3 koh cho3 koa lai5 thui-tong7. 
  piN2 : Goa2 si7 chai-iaN2 u7 “Chap8-hang7 koan2-kian3” chit-pun2 chheh, m7-ku2 m7 bat thiaN-kiN3 sim2-mih8 koa, li2 e7 sai2 kong2 lai5 phiN7-phang boe7? 
  Sun7: Ho2 ah! I e5 koa-su5 si7 an2-ni sia2--e5. 
  Se3-kai3 hong-khi3 jit8-jit8-khai, bo5 hun lam5-pak kap tang-sai; In-ho5 lan2 e5 Tai5-oan5 to2, ku7-siong3 kau3 taN iu5-goan5 chai7, ku7-siong3 kau3 taN iu5-goan5 chai7. 
  Koai3 koai3 koai3, in-ho5 e7 chit-iuN7, koai3 koai3 koai3, lan2 tioh8 siuN7 khoaN3 mai7. 
  Ngou2-kok bo5 hou7 boe7 chhut-ge5, chiau2-a2 bo5 sit8 chiu7 be7 poe; Lang5 u7 thau5-nau2 choe3 iau3-kin2, bun5-beng5 khai-hoa3 chu7-jian5 e7, bun5-beng5 khai-hoa3 chu7-jian5 e7. 
  Si7 si7 si7, kau3-iong2 choe3 iau3-kin2, si7 si7 si7, lan2 ku2 bo5 thak8-chheh. 
  Han3-bun5 li7 lan2 i2-keng ku2, Ho5-bun5 tai7-ke siong7-bi7 iu2; Li2 goa2 na7 ai3 chhut-thau5-thiN, Peh8-oe7-ji7 e7 tioh8 kin2 hu3, Peh8-oe7-ji7 e7 tioh8 kin2 hu3. 
  KiaN5 kiaN5 kiaN5, boe7-tang3 koh ian5-ti5, KiaN5 kiaN5 kiaN5, boe7-tang3 koh ian5-ti5. 
  Ti7 chia goa2 ma7 theh8 chhut “Chap8-hang7 chhian2-kian3” kap chit8-siu2 koa, hou7 li2 cho3 chham-kho2. 
  PiN2 : Chin-chiaN3 kam2-sia7! ChhiaN2 kong2. 
  Sun7: Te7-it hang7: TiaN7 chiah8 bu2-gi2 toa7-pou2-oan5, sim-koaN chiah boe7 kiat kui-oan5. 
  Te7-ji7 hang7: Che3-teng7 sin hian3-hoat, kiaN2-sun oe7 chhut-thoat. 
  Te7-saN hang7: Kok-hoe7 kai2-kek ai3 kiam2-poaN3, se3-kai3 bak8-chiu kim-kim khoaN3. 
  Te7-si3 hang7: Sam-thong na7 choan5 thong, liam5-piN chhiaN2 sai-kong. 
  Te7-gou7 hang7: Cheng3-ti7 ai3 chheng-beng5, ke-ke hou7-hou7 ho2 ka-teng5. 
  Te7-lak8 hang7: Tai5-oan5 Tiong-kok, chit8-peng5 chit8-kok, kiaN2-sun oe7 heng7-hok. 
  Te7-chhit hang7: Bu2-gi2 bun5-hoa3 ai3 liu5-thoan5, lang5-lang5 eng2-oan2 toa3 Tai5-oan5. 
  Te7-peh hang7: Kok-che3 tiau5-liu5 pun2-thou2-hoa3, bi2-le7 po2-to2 lang5 ai3 toa3. 
  Te7-kau2 hang7: Lek8-su2 te7-li2 ai3 kau3-iok8, nng2-the2 nge7-the2 ai3 kian3-tiok8. 
  Te7-chap8 hang7: Kok-ka an-choan5 ai3 chu3-tiong7, Tai5-oan5 chiaN3-mia5 ai3 un7-tong7. 
  Koh sang3 li2 chit8-tiau5 koa, iong7 lan2 Tai5-oan5 bin5-iau5 “U2-ia7-hoe” e5 tiau7 lai5 chhiuN3: 
  Ho2-ni5 tang, ho2-ni5 tang, chheng7 sin-saN sui2-tang-tang, ke3-tioh8 ho2-ang, sim-cheng5 khin-sang, it-seng it-se3 chiah8 boe7 khang. 
  Ho2-ni5-tang, ho2-ni5-tang, lai5 thau7-lang5 bo5 thau7-thang5,   chhang-a2 toa7-chang5, soan3-a2 bo5-kang7, kheng5-hoe khui-hoe pah-jit8-ang5. 
  Ho2-ni5 tang, ho2-ni5-tang, lam7 cho3-hoe2 pian3-seng5 khang, cho3-lang5 hang-hang, cho3-su7 thoah-thang, san-tin hai2-bi7 chiah8 boe7 phang. 
  Ng3-bang7 tak8-ke long2 ho2-ni5 tang, koh boe7 hou7 tok8-thang5 lai5 u3-jiam2 mui2 chit8-e5 lang5 e5 sim-leng5. 
  PiN2 : Chin-chiaN3 u7 kau3-chan2, “Ho2-ni5 tang, ho2-ni5 tang, Gou5 Siok-tin sui2-tang-tang” , ho2-ki3 koh ho2-thiaN, to-sia7 lou2-lat8! leng7-kang na7 “Bun5-hoa3-pou7” seng5-lip8 e5 si5, chiah iau-chhiaN2 li2 lai5 tau3 saN-kang7. 
  Sun7: To-sia7 chong2-thong2 sian-seN e5 ho2-i3, chi2-iau3 goan2 e5 ng3-bang7 e7 sit8-hian7, goan2 chiu7 sia7-thiN sia7-te7 lah ! 
  Kiok: Li2 u7 kau3 ho2-un7 neh, kap A-piN2-a2 kong2 hiah che7 gou7-si3-saN--e5, hou7 lang5 chiok him-sian7 e5. goa2 ma7 beh kong2 chit8-e5 pi3-bit8, li2 boe7 sai2 ka7 lang5 kong2 ou. 
  Sun7: Goa2 iong7 goa2 e5 sin-koan5 the2-tang7 cho3 po2-cheng3, choat8-tui3 boe7 kong2--chhut-khi3, na7 bo5 goa2 chiu7 kiam2 10 kong-hun, lak 10 kong-kin. 
  Kiok: Li2 na7 siuN7 beh kiam2-pui5 chiu7 kong2 chit8-siaN, mai3 tiam3 hia kong2 hiah u7--e5 bo5--e5 chit8 toa7-tui. goa2 ka7 li2 kong2, teng2 le2-pai3 ji7 am3-si5 nng7-tiam2 e5 si5-chun7, lan2 hu3-thau5--e5 A-lian5 che2 lai5 chhoe7 goa2 khai-kang2 kong2－－ 
  Lian5 : Chit cham7 m7-chai hoan7 tioh8 sim2-mih8 soah, tek-sit to2 chit8-sian thou2-ti7-kong, goa2 lau7-sit8-lang5 kong2 lau7-sit8-oe7, chia e5 cheng3-kheh m7-thak8 lek8-su2 koh pin5-toaN7 mng7 lau7-su, m7-bat ji7 koh kong2-oe7 toa3 chhi3 boe7 se3-ji7, sit8-chai7 u7 kau3 ut-chut, na7 m7-si7 lin2 chou2-ma2 chit-ma2 teh kiah8 koai2-a2, goa2 chiu7 sai2 “Khong-kun it-ho7” kah in piaN3 lah!
  Kiok: A-lian5 che2 ah! Lin2 bian2 tioh8-kiaN ma7 mai3 toa7-se3 siaN, tong3-cho3 kau2 teh pui7 hoe2-chhia kang7-khoan2, sim-cheng5 pang3 hou7 khin-sang, chu-hoat kai-khong, chu7-iu5 chu7-chai7. 
  Lian5 : Bo5 kong2 bo5 khi3, na2 kong2 na2 khi3, kong2 kah chia e5 mui5-the2 ou-peh8 lai5, chiong goa2 e5 oe7 tng7-thau5 tng7-boe2 chhu2 tiong-ng, beng5-beng5 si7 pou2-ioh8-hng, ka7 goa2 tong3-cho3 liu5-sng, ong2-hui3 goa2 ti7 “Lek8-to2 tai7-hak8” u7-chheh thak8 kah bo5-chheh, siu7-chin7 khou2-lan7 bo5 oan3-chhoeh, koh it-tit8 teh bu2-jiok8 goa2 e5 jin5-keh, sit8-chai7 na2 khoaN3 na2 chheh, chheh-phoe5 chng3-jip8 chheh-sim. 
  Kiok: SiaN2-lang5 kio3 li2 beh kah hiah thong2-phai3--e5 u7 kong2 u7 chhio3, chit-ma2 phoa3 sim-koaN hong5 chiah8 lang5 koh hiam5 chhau3-chho leh! 
  Lian5 : Li2 na2 an2-ne kong2 neh! lang5 goa2 ma7 si7 beh chhiok-chin3 chok8-kun5 ho5-hai5 chiah hi-seng chu7-ngou2, loh8-hai2 cho3 siau2-bou2. A2-bo5 li2 kong2 beh an2-chaiN2 cho3 neh? 
  Kiok: Lan2 long2 si7 cha-bou2-lang5, “un-jiu5” si7 lu2-seng3 siong7 toa7 e5 bu2-khi3, jiu5 leng5 khek kng3, chit8-si3-lang5 bian2 phah-sng3, un-jiu5 kam-tiN chhiuN7 choaN5-chui2, chiah8 liau2 bo5 pui5 ma7 e7 sui2. 
  Lian5 : Goa2 soa3 long2 boe7-ki3-tit goa2 si7 chit8-e5 un-jiu5 e5 lu2-seng3 hou! Tak8-kang kap hiah e5 cheng3-kheh beng5-cheng am3-tau3 u7 kau3 thiam2, kiong5-kiong5 beh sit-khi3 goa2 e5 pun2-leng5 lah! 
  Kiok: Tioh8 si7 an2-ne ah! Li2 tioh8 ai3 chun-chiau3 sam-chiong5 su3-tek lai5 cho3 chiu7 po2 peng5-an chiah8 pah-ji7, seng-oah8 khoai3-lok8 e7 sun7-li7. 
  Lian5 : Si7 to2 sam-chiong5 su3-tek neh! 
  Kiok: Te7-it chiong5: Sam-put gou7-si5 lai5 Ko-hiong5, liau2-kai2 lam5-pou7 lang5 e5 sim-siaN, hou7 lam5-hong sio2-chut-a2 pian3 eng-hiong5. 
  Te7-ji7 chiong5: U7-eng5 bo5-eng5 khi3 Thian-siong5, chhin-kin7 goan5-chu7-bin5, kap tai7 chu7-jian5 cho3 peng5-iu2, thai3-tou7 m7-thang siuN khut8-kiong5. 
  Te7-saN chiong5: Siang7-ho2 poaN-khi3 toa3 Sam-tiong5, cho3-lang5 ai3 oh8 chhiong chhiong chhiong, cho3-su7 mai3 koh ou-peh8 chhiong, an2-ne leng7-kang chiah oe7 hong7-hong5 pian3 oah8-liong5. 
  Te7-it tek: Chhui3-chih8 cho3 kong-tek, lang5-kong2 sim bai2 bo5 lang5 chai, chhui3 phaiN2 siong7 li7-hai7, tui3-hu3 thong2-phai3 ai3 chhio3 chhio3 khoaN2 seng-le2, pai3 oan5 chiah lai5 le2. 
  Te7-ji7-tek, sin-toann7 chhiunn7 nng2-tek: cho3-lang5 cho3-su7 nng2-sin-toann7, khiam-hi chu7-seng2 mai3 chhau3-toann7, che7-che7 peng5-iu2 lai5 cho3-phoann7. 
  Te7-saN tek: Iong7-sim cheng koan5-ek, lang5 kong2 na7 si7 ai3 ke3-kau3, than3-cha2 thiah lou5-chau3, kap lang5 iong7-sim kau-poe5, leng7-kang khah boe7 thut8-chhoe5, che7 hou7 chiaN3 chiah oe7 tit lang5 thiaN3, khah seng2 si3-tang e5 phah-piaN3. 
  Te7-si3 tek: Chu5-pi cho3 khi3-phek, lang5 long2 kong2 li2 si7 lu2 tiong ho5-kiat, ui7 bin5-chu2, ui7 jin5-koan5 chhut-seng jip8-si2, long2 bo5 oan3-than3, u7 liong7 chiah u7 hok, u7 chu5-pi e5 sim chiah u7 moa2-chiok. 
  Lian5 : To-sia7 li2 e5 chi2-to7, goa2 e7 jin7-chin khi3 cho3 goa2 siong7 tiong7-iau3 e5 kak-sek, koh khah che7 khui3-lat8 ui7 lan2 Tai5-oan5 lang5 phah-piaN3 lah! 
  Kiok: M7-bian2 hiah kheh-khi3 lah! 
  Sun7: Lan2 nng7-e5 long2 si7 u7 hok-khi3 e5 lang5, Tai5-oan5 chhut chin-chu2, lan2 koh e7-tang3 hiang2-siu7 chu7-iu5 kap bin5-chu2, sit8-chai7 u7 kau3 ho2. 
  Kiok: Kau3 taN li2 chiah chai. 
  Kiok: A-kiok--a 
  Sun7 : A-sun7--a. 
  Hap8: Chiok-hok tai7-ke peng5-an khoai3-lok8 chiah8 pah-ji7, gin2-a2 toa7-se3 ho2 io-chhi7,SARS liu5-heng5 ai3 se3-ji7, ka-teng5 su7-giap8 chiau5 sun7-li7.Ng3-bang7 tai7-ke chiah8 pa2 eng5-eng5, choe3-hoe2 lai5 chhong3-cho7 Tai5-gi2 e5 bun5-beng5. Kam2-un ou ! 
</CL>
<HL>

扁：Ah無你ma7教兩步--仔。 
順：1925年蔡培火推sak台語文化e5時陣，有提出「十項管見」，順續koh做歌來推動。 
扁：我是知影有《十項管見》這本冊，m7-ku2 m7 bat聽見甚物歌，你會使講來鼻芳boe7？ 
順：好ah！伊e5歌詞是an2-ni寫--e5。 
世界風氣日日開，無分南北kap東西；因何咱e5 台灣島，舊相到今猶原在，舊相到今猶原在。 
怪怪怪，因何會這樣，怪怪怪，咱著想看mai3。 
五穀無雨be7出芽，鳥仔無翼就be7飛；人有頭腦最要緊，文明開化自然會，文明開化自然會。 
是是是，教養最要緊，是是是，咱久無讀冊。 
漢文離咱已經久，和文大家尚未有；你我若ai3出頭天，白話字會著緊赴，白話字會著緊赴。 
行行行，boe7當koh延遲，行行行，boe7當koh延遲。 
Ti7 chia我ma7提出「十項淺見」kap一首歌，hou7你做參考。 
扁：真正感謝！請講。 
順：第一項：定食母語大補丸，心肝才boe7結歸丸。 
第二項：制定新獻法，子孫會出脫。 
第三項：國會改革ai3減半，世界目珠金金看。 
第四項：三通若全通，liam5-pinn請師公。 
第五項：政治ai3清明，家家戶戶好家庭。 
第六項：台灣中國，一爿一國，子孫會幸福。 
第七項：母語文化ai3流傳，人人永遠toa3台灣。 
第八項：國際潮流本土化，美麗寶島人愛toa3。 
第九項：歷史地理ai3教育，軟體硬體ai3建築。 
第十項：國家安全ai3注重，台灣正名ai3運動。 
Koh送你一條歌，用咱台灣民謠〈雨夜花〉e5調來唱： 
好年冬，好年冬，穿新衫sui2-tang-tang，嫁著好翁，心情輕鬆，一生一世食boe7空。 
好年冬，好年冬，來thau7人無thau7蟲，蔥仔大欉，蒜仔無共，瓊花開花百日紅。 
好年冬，好年冬，lam7做伙變成空，做人hang-hang，做事脫窗，山珍海味食boe7芳。 
向望逐家攏好年冬，koh boe7 hou7毒蟲來污染每一個人e5心靈。 
扁：真正有夠chan2，「好年冬，好年冬，吳淑珍sui2-tang-tang」，好記koh好聽，多謝勞力！另工若「文化部」成立e5時，chiah邀請你來鬥相共。
順：多謝總統先生e5好意，只要阮e5向望會實現，阮就謝天謝地lah！ 
菊：你有夠好運neh，kap阿扁仔講hiah濟五四三--e5，hou7人足欣羨e5。我ma7 beh講一個秘密，你boe7使ka7人講ou。 
順：我用我e5身懸體重做保證，絕對boe7講--出去，若無我就減10公分，落10公斤。 
菊：你若想beh減肥就講一聲，mai3 tiam3 hia講hiah有--e5無--e5一大堆。我ka7你講，頂禮拜二暗時兩點e5時陣，咱副頭--e5阿蓮姐來chhoe7我開講講－－ 
蓮：這cham7 m7知犯著甚物煞，得失to2一仙土地公，我老實人講老實話，chia e5政客m7讀歷史koh貧憚問老師，m7-bat字koh講話toa3刺boe7細膩，實在有夠鬱卒，若m7是lin2祖媽chit-ma2 teh kiah8拐仔，我就駛「空軍一號」kah in拚lah！
菊：阿蓮姐ah！Lin2免著驚ma7 mai3大細聲，當做狗teh吠火車共款，心情放hou7輕鬆，諸法皆空，自由自在。 
蓮：無講無氣，那講那氣，講kah chia e5媒體烏白來，將我e5話斷頭斷尾取中央，明明是補藥方，ka7我當做硫酸，枉費我ti7「綠島大學」有冊讀kah無冊，受盡苦難無怨chhoeh，koh一直teh侮辱我e5人格，實在那看那chheh，chheh皮nng3入chheh心。 
菊：啥人叫你beh kah hiah統派--e5有講有笑，chit-ma2剖心肝hong5食人koh嫌臭臊leh！ 
蓮：你哪an2-ne講neh？人我ma7是beh促進族群和諧才犧牲自我，落海做痟某。Ah無你講beh an2-chainn2做neh？ 
菊：咱攏是查某人，「溫柔」是女性上大e5武器，柔能克剛，一世人免扑算，溫柔甘甜像泉水，食了無肥ma7會sui2。 
蓮：我煞攏boe7記得我是一個溫柔e5女性hou！逐工kap hiah e5政客明爭暗鬥有夠thiam2，強強beh失去我e5本能lah！ 
菊：著是an2-ne ah！你著ai3遵照三從四德來做就保平安食百二，生活快樂會順利。 
蓮：是to2三從四德neh！ 
菊：第1從：三不五時來高雄，了解南部人e5心聲，hou7南風小卒仔變英雄。 
第2從：有閒無閒去天祥，親近原住民，kap大自然做朋友，態度m7-thang siunn倔強。 
第3從：上好搬去toa3三重，做人ai3學衝衝衝，做事mai3 koh烏白衝，an2-ne另工才會鳳凰變活龍。 
第1德：嘴舌做功德，人講心bai2無人知，嘴歹上厲害，對付統派ai3笑笑款牲禮，拜完才來le2。 
第2德，身段像軟竹：做人做事軟身段，謙虛自省mai3臭toann7，濟濟朋友來做伴。 
第3德：用心爭權益，人講若是ai3計較，趁早拆爐灶，kap人用心交陪，另工較boe7凸箠；坐hou7正才會得人疼，較省四冬e5扑拚。 
第4德：慈悲做氣魄，人攏講你是女中豪傑，為民主，為人權出生入死，攏無怨嘆。有量才有福，有慈悲e5心才有滿足。 
蓮：多謝你e5指導，我會認真去做我上重要e5角色，koh較濟氣力為咱台灣人扑拚lah！ 
菊：M7免hiah客氣lah！ 
順：咱兩個攏是有福氣e5人，台灣出真主，咱koh會當享受自由kap民主，實在有夠好。 
菊：到今你才知。 
菊：阿菊--a 。 
順：阿順--a。 
合：祝福大家平安快樂食百二，囡仔大細好io飼，SARS流行ai3細膩，家庭事業chiau5順利。向望大家食飽閒閒，做伙來創造台語e5文明。感恩ou！ 
</HL>