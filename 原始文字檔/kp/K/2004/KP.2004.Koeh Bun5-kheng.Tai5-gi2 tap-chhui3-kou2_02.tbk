<CL>
  Kiok: Chun2 kong2 siok8-gi2 u7 an2-ni kong2, goa2 ma7 m7-si7 cha-bou2 lang5 . 
  Sun7 : Ah bo5, li2 si7 cha-pou--e5 . 
  Kiok: M7-si7. 
  Sun7 : PoaN3 lam5 iuN5--e5. 
  Kiok: Khau3 iau, lang5 goa2 si7 “siau2-che5”, iau2 be7 “ke3 lang5”--leh. 
  Sun7 : Iau2 be7 “ke3 lang5--e5” kio3-cho3 “siau2 chit8-e7”，na7 “ke3 kau2--e5” , m7 chiu7 siau2 nng7-e7 ！ 
  Kiok: Siang2 beh ke3 kau2? Li2 mai3 ou-peh8 ka7 goa2 bu2-jiok8. 
  Sun7 : Ai3 kong2 “ke3--lang5”, “lang5” ti7 chia ai3 thak8 cho3 “khin-siaN”, piau2-si7 pou2-chhiong “ke3” e5 su5. 
  Kiok: KiaN si2-lang5, Tai5-gi2 koh u7 hun “khin-siaN”--ou ? 
  Sun7 : Si2-lang5 eng-kai si7 m7-chai thang kiaN chiah-tioh8--lah, ai3 kong2 “kiaN--si2-lang5” “si2-lang5” ai3 kong2 “khin-siaN”. 
  Kiok: KiaN--si2-lang5! Si2-lang5 ia7 e7 kong2 khin-siaN ! 
  Sun7 : Li2 si7 choan-kang beh liah8 goa2 e5 oe7-kut, “Chhoe7” goa2 e5 ma5-hoan5. 
  Kiok: Oe7 u7 oe7-kut--ou ? Kam2 u7 oe7-bah ? Chit8-kin be7 joa7 che7 ? Ah “Ma5-hoan5” si7 long2 chau2 khi3 to2-ui7 bih ? Na7 bo5, na2 tioh8 choan-kang khi3 chhoe7 ? 
  Sun7 : Na7 chiau3 li2 chit-e5 ko3-seng3, hoan7-se3 m7-tiaN7 iong7 chhoe7-e5 nia5,koh tioh8 si3-ke3 “chhiau” chiah kam-goan7. 
  Kiok: Chhoe7 kap chhiau u7 siaN2 bo5-kang7? Li2 kam2 e7 sai2 kong2 lai5 hou7 goa2 phiN7 phang--leh. 
  Sun7 : Lan2 lai5 tiau5-kiaN7 kau oaN7, li2 seng kong2 “Ma5-hoan5” na2 e7 be7 sai2 chhoe7, goa2 chiah kai2-soeh “Chhoe7” kap “Chhiau” hou7 li2 thiaN. 
  Kiok: “Chhoe7” si7 chhoe7 bo5 khoaN3--kiN3 e5 mih8-kiaN7, ma5-hoan5 ai3 kong2 “Chau7”, chau7 ma5-hoan5, chhin-chhiuN7 chau7 chiN5 an2-ni, chit8-tiuN pian3 cho3 khah che7 tiuN, tan-sun5 e5 tai7-chi3 bu2 kau3 khah hok8-chap8 chiu7 si7 “Chhoe7”, ma5-hoan5 na2-u7 iaN2 phang3-kian3--khi3, chiu7 m7-thang khi3 “Chhoe7”. 
  Sun7 : Chiah hui3-khi3 ! “Chhiau” tioh8 ai3 siang-chhiu2 khi3 peng2, “Chhoe7” iong7 bak8-chiu khoaN3 chiu7 ho2, an2-ni kong2 u7 kan2-tan--bo5?
  Kiok: Chiah-nih8 kan2-tan e5 to7-li2, li2 liah8-chun2 goa2 m7-chai--ou ? Goa2 iong7 kha-thau5-u siuN7......, bo5,bo5--lah, chun2 goa2 bo5 kong2. 
  Sun7 : Li2 e5 kha-thau5-u kiam2-chhai2 u7 koan-chat-iam7, chhiang5-chai7 e7 siuN7 m7-tioh8--khi3. 
  Kiok: Kha-thau5-u ma7 e7 u7 koan-chat-iam7?
  Sun7 : Lan2 na7 m7-chai chiu7 tiam7-tiam7. 
  Kiok: Si2-lang5 tioh8 ai3 kong2 khin-siaN. 
  Sun7 : Tai5-gi2 kong2--lai5 si7 chin ho2-thiaN. Tiam3 chia goa2 ka7 li2 kong2 chit8-e5 pi3-bit8, li2 boe7 sai2 ka7 lang5 kong2 ou! 
  Kiok: Sim2-mih8 ho2-khang--e5, chiah-nih8 sin5-pi3 neh! 
  Sun7: Li2 e7-ki3-tit lan2 cheng5-pai2 u7 kong2 tioh8 “Bu2-gi2 toa7-pou2-oan5” e5 tai7-chi3 bo5! 
  Kiok: U7 ah! Kong2 liau2 chin-ho2 ah! Chiok che7 lang5, thau3-cha2 khi2 lai5 long2 kiah8 kok-ki5 chhiuN3 kok-koa toa7-pou2-oan5 liam7 saN pian3 neh! 
  Sun7: Bo5-iaN2 bo5 chiah, kong2 liau2 tui3-tui3. Goa2 si7 kong2 A-piN3-a2 ma7 thiaN tioh8 lan2 “Bu2-gi2 toa7-pou2-oan5” e5 hong3-sang3, thiaN liau2 chiaN5 kam2-tong7, tek8-piat8 chhoe7 goa2 khi3 i e5 chhu3--nih8 ha-te5 khai-kang2, koh hou7-siong7 gian2-kiu3 Tai5-gi2 bun5-hoa3 e5 khun3-keng2 neh. 
  Kiok: An2-ni li2 an2-chaiN2 kap A-piN3-a2 kong2 neh! 
  Sun7: Li2 to7 m7-chai kap A-piN3-a2 kong2-oe7 si7 chit8-chiong2 hiang2-siu7, bo5-lun7 li2 an2-chaiN2 ka7 chho3-kan3 lak8-kiau7, i long2 ma7 chhio3-chhio3 thiaN, hou7 li2 kong2 kah song2, i chiah liau5-liau5 in3. Goa2 ka7 kong2 lin2 chip-cheng3-tong2 u7 kau3 khoaN3 khin lan2 Tai5-oan5-lang5, ti7 soan2-ki2 e5 si5, kong2 Tai5-gi2 kong2 kah chhui3-kak choan5 pho, chit8-e7 hoaN7 chhiu2-thau5 chiu7 boe7-ki3 liau2-liau2, koe3-khi3 u7 e5 cheng3-tong2 si7 iong7-chiN5 teh be2 phio3, tng3 hou7 i siang7 bo5 ma7 u7 chiN5 thang khai, chiah8 nng7-tng3 chheN-chhau, chit-ma2 tng2 hou7 lin2, sim2-mih8 long2 bo5, beh chiah8 hou5-sin5 ka-ti7 hap8, sit8-chai7 chiok m7-kam-goan7, lang5 si7 kim-kong-tong2, lin2 si7 khi-phian3-ou-peh8 kong2, tui3 bu2-gi2 e5 kian-chhi5 tian-to3 the3-pou7, hou7 lang5 kam2-kak chiok sit-bong7 ah!
  Kiok: Ah A-piN3-a2 u7 sim2-mih8 hoan2-in3 neh?
  Sun7: A-piN3-a2 thou2 chit8-e5 toa7-khui3 ka7 goa2 kong2-- 
  PiN2: Goa2 cho3 chong2-thong2 ma7 chiok bo5-nai7 leh! Choan5-kok e5 kong-bu7 jin5-goan5 iau2 si7 ku7 se3-lek8 teh pa2-chhi5, mui5-the2 ou-peh8 kong2, chiau3 saN-tng3 siu-li2 iau2 bo5 kau3, lian5 siau-ia7 ma7 theh8 lai5 tau3, na7 m7-si7 goa2 thai3 u7 Tai5-oan5-cheng5 Tai5-oan5-sim koh se3-kai3-koan e5 ti3-hui7, cha2 chiu7 khong3-kha-khiau3 lah! Lang5 kong2 oa2 soaN soaN to2, oa2 chui2 chui2 kho2, oa2 ti-tiau5 si2 ti-bo2, oa2 hiaN-ko si2 hiaN-so2, sit8-chai7 bo5 m7-tioh8, ka-ti7 na7 chai chit8-chang5, khah iaN5 khoaN3 pat8-lang5, lin2 ho2-ho2 an2 au7-piah lai5 thui-sak, goa2 cheng3-chhek lai5 phoe3-hap8, goa7-kong lai7-in3, siong-sin3 lan2 e5 bu2-chhin boe7 koh chai3 lau5 bak8-sai2 lah! 
  Sun7: An2-ni chiu7 bo5 m7-tioh8 lah! Hian7-chai7 ui7-tioh8 “piang2-piang2” nng7-siaN hong5 khia, u7 lang5 koh chhiang3-siaN beh “phong2-phong2” sai2 chian3-chhia lai5 hek-kiaN, li2 na7 bo5 khah se3-ji7, tioh8 hou7 in liah8-khi3 Pak-kiaN. 
  PiN2 : Li2 bian2 hoan5-lo2, goa2 e7 ho2-ho2 chiau-thai7 in, sui-jian5 lang5 long2 kio3 goa2 A-piN3-a2, bin7 ma7 seng5 Tai5-lam5 toa7-piaN2, pak-tou2 koh iN5-iN5, m7-ku2 goa2 e5 chhui3 e7 tiN-tiN, beh hou7 Tai5-oan5 chhut-thau5-thiN si7 cha2-ban7 e5 tai7-chi3. ho2-ka-chai3 lin2 soan2 liau2 tioh8 lang5, a2-bo5 Tai5-oan5 m7-chai beh pian3 cho3 siaN2-khoan2 neh! 
  Sun7: Si7 an2-chaiN2 kong2 neh? 
  PiN2: Thau-thau ka7 li2 kong2, chhut--khi3 boe7-sai2 si3-ke3 hong3-sang3 ou! Kin-ni5 chong2-thong2 soan2-ki2 keng7-soan2 khai-si2 e5 si5-chun7, u7 chit8-jit8 chit8-e7 ki3-chia2 lai5 pai3-hong2 goa2, i mng7 goa2 kong2: “Li2 iong7 Sou Cheng-chhiong cho3 li2 e5 keng7-soan2-chong2-pou7 chu2-jim7, tong-chhou li2 si7 an2-choaN2 phoaN3-teng7 i si7 chit8-ui7 chhong-beng5 koh u7 leng5-lek8 e5 lang5 neh?” Goa2 ka7 i in3-kong2: “Goa2 mng7 i chit8-e5 bun7-te5: Sim2-mih lang5 si7 lin2 lau7-pe7 e5 hau7-seN, m7-ku2 m7 si7 li2 e5 hiaN-ti7? I hou7 goa2 chit8-e5 cheng3-khak e5 tap-an3 : Si7 goa2, Sou Cheng-chhiong. Sou2-i2 goa2 chai-iaN2 i si7 chit8-ui7 chhong-beng5 koh u7 leng5-lek8 e5 lang5.” Chit-e5 ki3-chia2 chiu7 khi3 tui3-hong e5 keng7-soan2-chong2-pou7, ma7 chiong chia e5 oe7 ka7 Lian5--e5 kong2, Lian5--e5 chiu7 kio3 Ma2--e5 lai5 kho2-chhi3. I mng7 Ma2--e5 kong2: “Sim2-mih lang5 si7 lin2 lau7-pe7 e5 hau7-seN, m7-ku2 m7 si7 li2 e5 hiaN-ti7?” Ma2--e5 siuN7 chit8-e7 chiu7 kong2: “ChhiaN2 sio2-tan2--chit8-e7.” Ma2--e5 chiu7 khi3 keh-piah chheng2-kau3 Ong5 Kim-peng5 chit-e5 bun7-te5, Ong5 Kim-peng5 kong2: “Kan2-tan lah, tap-an3 si7 goa2, Ong5 Kim-peng5.” Ma2--e5 chiu7 tng2-khi3 Lian5--e5 hia kong2: “Tap-an3 si7 Ong5 Kim-peng5.” Lian5--e5 kong2: “Ma2--e5, li2 sit8-chai7 u7-kau3 gong7, cheng3-khak e5 tap-an3 si7 ‘Sou Cheng-chhiong’ lah.” 
  Sun7: Chin-chiaN3 u7 kau3 ho2-chhio3. ThiN-kong u7 bak8-chiu, ho2-su7 phaiN2-su7 long2 e7 chha5-siu, chit8-kun5 phok-su7 khah su lan2 chia e5 phok-thou2 neh ! kong2 liau2 chiaN5-ku2, thian-lam5 te7-pak oe7 sian, oe7 kau3 thiN-kng ia7 boe7 ia3-sian7, li2 khoaN3 hit-kang A-piN3-a2 teh chu2-chhi5 Tiong-siong5-hoe7 e5 si5, bin7 chhau3-chhau3 bo5 siaN2 cheng-sin5, si7 in-ui7 kap goa2 kong2 kui-me5 bo5-khun3, sit-bin5 sou2 in2-khi2--e5. 
  Kiok: Li2 kap A-piN2 thi5 hiah-ku2, u7 kong2 beh an2-chaiN2 lai5 thui-sak lan2 e5 Tai5-oan5 bun5-hoa3 bo5? 
  Sun7: U7 ah! beh chau2 e5 si5, goa2 ka7 A-piN2-a2 kong2, Tai5-oan5 e5 bun5-hoa3 boe7 sai2 tng7, cheng3-hu2 ai3 u7 ke3-ek lai5 thui-sak, hou7 bi7-lai5 e5 kiaN2-sun koh e7-tang3 phiN7 tioh8 Tai5-gi2 e5 phang-bi7, pang3-gu5 chiah8 chhau2 e5 cheng3-chhek, chiaN5-kin2 chiu7 e7 chiong kok-chok8-kun5 e5 bu2-gi2 siau-biat8 khi3. 
</CL>
<HL>

菊：準講俗語有an2-ni講，我ma7 m7是查某人。 
順：Ah無，你是查甫--e5。 
菊：M7是。 
順：半男iunn5--e5。
菊：哭枵，人我是【小姐】，iau2未「嫁人」--leh。 
順：Iau2未「嫁人--e5」叫做「痟一下」，若「嫁狗--e5」，m7就痟兩下！ 
菊：Siang2 beh嫁狗？你mai3 烏白ka7 我侮辱。 
順：Ai3 講「嫁--人」，「人」ti7 chia ai3讀做「輕聲」，表示補充「嫁」e5 詞。 
菊：驚死人，台語koh有分「輕聲」--ou？ 
順：死人應該是m7知thang驚才著--lah，ai3 講「驚--死人」，「死人」ai3 講「輕聲」。 
菊：驚--死人！死人也會講輕聲！ 
順：你是專工beh掠我e5 話骨，「chhoe7」我e5 麻煩。 
菊：話有話骨--ou？Kam2有話肉？一斤賣偌濟？Ah「麻煩」是攏走去to2位bih？若無，哪著專工去chhoe7？ 
順：若照你這個個性，hoan7-se3 m7-tiann7 用chhoe7-e5 nia5，koh著四界「chhiau」才甘願。 
菊：Chhoe7 kap chhiau有啥無共？你kam2會使講來hou7我鼻芳--leh。 
順：咱來條件交換，你先講「麻煩」哪會be7使chhoe7，我chiah解說「chhoe7」kap 「chhiau」hou7你聽。 
菊：「Chhoe7」是chhoe7無看--見e5 物件，麻煩ai3講「找」，找麻煩，親像找錢an2-ni，一張變做較濟張；單純e5 代誌舞到較複雜就是「chhoe7」，麻煩若有影phang3見--去，就m7-thang 去「chhoe7」。 
順：Chiah費氣！「Chhiau」著ai3 動手去peng2，「chhoe7」用目珠看就好，an2-ni講有簡單--無？ 
菊：Chiah-nih8簡單e5 道理，你掠準我m7知--ou？我用腳頭u想......，無，無--lah，準我無講。 
順：你e5 腳頭u kiam2-chhai2 有關節炎，chhiang5-chai7 會想m7 著--去。 
菊：腳頭u ma7會有關節炎？ 
順：咱若m7知就恬恬。 
菊：死人著ai3 講輕聲。 
順：台語講--來是真好聽。Tiam3 chia我ka7你講一個秘密，你boe7使ka7人講ou！ 
菊：甚物好空--e5，chiah-nih8神秘neh！ 
順：你會記得咱前擺有講著「母語大補丸」e5代誌無？ 
菊：有ah！講了真好ah！足濟人，透早起來攏kiah8國旗唱國歌大補丸念三遍neh！ 
順：無影無跡，講了對對。我是講阿扁仔ma7聽著咱「母語大補丸」e5放送，聽了誠感動，特別chhoe7我去伊e5厝--nih8哈茶開講，koh互相研究台語文化e5困境--neh。 
菊：An2-ni你an2-chainn2 kap阿扁仔講neh！ 
順：你to7 m7知kap阿扁仔講話是一種享受，無論你an2-chainn2 ka7 chho3-kan3 lak8-kiau7，伊攏ma7笑笑聽，hou7你講kah爽，伊才liau5-liau5應。我ka7講lin2執政黨有夠看輕咱台灣人，ti7選舉e5時，講台語講kah嘴角全波，一下 hoann7手頭就boe7記了了，過去有e5政黨是用錢teh買票，tng2 hou7伊上無ma7有錢thang khai，食兩頓chhenn-chhau，chit-ma2 tng3 hou7 lin2，甚物攏無，beh食胡蠅家己hap8，實在足m7甘願，人是金光黨，lin2是欺騙烏白講，對母語e5堅持顛倒退步，hou7人感覺足失望ah！ 
菊：Ah阿扁仔有甚物反應neh？ 
順：阿扁仔吐一個大氣ka7我講—
扁：我做總統ma7足無奈leh！全國e5公務人員iau2是舊勢力teh把持，媒體烏白講，照三頓修理iau2無夠，連宵夜ma7提來鬥，若m7是我thai3有台灣情台灣心koh世界觀e5智慧，早就khong7腳翹lah！人講倚山山倒，倚水水洘，倚豬tiau5死豬母，倚兄哥死兄嫂，實在無m7著。家治若栽一欉，較贏看別人，lin2好好an2後壁來推sak，我政策來配合，外攻內應，相信咱e5母親boe7 koh再流目屎lah！ 
順：An2-ni就無m7著lah！現在為著「Piang2-piang2」兩聲hong5 khia，有人koh chhiang3聲beh「Phong2-phong2」駛戰車來嚇驚，你若無較細膩，著hou7 in掠去北京。 
扁：你免煩惱，我會好好招待in，雖然人攏叫我阿扁仔，面ma7 seng5台南大餅，腹肚koh圓圓，m7-ku2我e5嘴會甜甜，beh hou7台灣出頭天是早慢e5代誌。好佳哉lin2選了著人，抑無台灣m7知beh變做啥款neh！ 
順：是an2-chainn2講neh？ 
扁：偷偷ka7 你講， 出--去boe7使四界放送ou！今年總統選舉競選開始e5時陣，有一日一個記者來拜訪我，伊問我講：「你用蘇貞昌做你e5競選總部主任，當初你是an2-choann2判定伊是一位聰明koh有能力e5人neh？」我ka7伊應講：「我問伊一個問題：甚物人是lin2老父e5後生，m7-ku2 m7是你e5兄弟？伊hou7我一個正確e5答案：是我，蘇貞昌，所以我知影伊是一位聰明koh有能力e5人。」 這個記者就去對方e5競選總部，ma7將chia e5話ka7連--e5 講， 連--e5就叫馬--e5來考試。伊問馬--e5講：「甚物人是lin2老父e5後生，m7-ku2 m7是你e5兄弟？」馬--e5想一下就講：「請小等--一下。」馬--e5就去隔壁請教王金平這個問題，王金平講：「簡單lah，答案是我，王金平。」馬--e5就轉去連--e5 hia講：「答案是王金平。」連--e5講：「馬--e5，你實在有夠憨，正確e5答案是『蘇貞昌』lah。 」
順：真正有夠好笑。天公有目珠，好事歹事攏會查收，一群博士較輸咱chia e5博土neh！講了誠久，天南地北話仙，話到天光也boe7厭sian7，你看hit工阿扁仔teh主持中常會e5時，面臭臭無啥精神，是因為kap我講歸暝無睏，失眠所引起--e5。 
菊：你kap阿扁啼hiah久，有講beh an2-chainn2來推sak咱e5台灣文化無？ 
順：有ah！Beh走e5時，我ka7阿扁仔講，台灣e5文化boe7使斷，政府ai3有計劃來推sak，hou7未來e5子孫koh會當鼻著台語e5芳味，放牛食草e5政策，誠緊就會將各族群e5母語消滅去。 
</HL>