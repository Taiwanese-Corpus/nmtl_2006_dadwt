<CL>
  Lai5 lai5 lai5, thiaN thiaN thiaN, kin2 lai5 kin2 thiaN, ban7 lai5 tiam7-tiam7 mai3 chhut-siaN, 
  it-liu5 e5 chiat-bok8, it-liu5 e5 phin2-chit long2 ti7 Ko-hiong5 Bin5-seng-chi-siaN, 
  lang5 kong2 seng-oah8 na7 beh ho2, poaN lai5 toa3 ti7 Tai5-oan5 bi2-le7-to2, 
  kang-hu na7 beh e7, kin2 be2 Ko-hiong5 ho2 chhu3-te7, 
  Tai5-gi2 na7 beh gau5, siu-thiaN Bin5-seng-chi-siaN, po2-cheng3 li2 oe7 kin2 chhut-thau5. 
  koaN2-kin2 lau5-teng2 chio lau5-kha, a-bu2 chio a-pa,
  phah-khui siu-im-ki, choan7 kau3 tiau5-pin5 89.7 
  cho3-hoe2 lai5 siu-thiaN lan2 e5 bo2-gi2 toa7 hong3-sang3, 
  thiaN e7 tioh8, seng3 koe3 chin-chu kap soan7-chioh8. 
  Kang-ou5: Chhin-ai3 e thiaN-chiong3 peng5-iu2 tai7-ke am3-an tai7-ke ho2, goa2 si7 kang-ou5-a2, kin-a2-jit8 lai5 kau3 kui3 po2-te7, m7-si7 beh be7 kou-ioh8 ma7 m7-si7 beh lai5 hoe7 m7-tioh8, tek8-piat8 chhoa7 lan2 Tai5-oan5 e5 sin-pu7 lai5 ka7 lan2 hiong-chhin si7-toa7 soat to-sia7, kam2-sia7 lan2 kho2-ai3 e5 hiong-chhin ka7 goan2 e5 chi-chhi5 kap kou2-le7, hou7 goa2 kap a-ha5 che2 koh khah u7 khui3-lat8 ui7 lan2 Tai5-oan5 it-tit8 piaN3, a-ha5 che2 chhiaN2 lai5 kap lan2 e5 chhin-tong5 mng7-an chit8-e7. 
  A-ha5: Hiong-chhin tai7-ke peng5-an toa7 than3-chiN5, ke-ke hou7-hou7 toa7 thoan5-iN5, chiaN5 hoaN-hi2 lai5 kau3 Ko-hiong5 e5 kang2-kiN5, kap goa2 siong7 chun-keng3 e5 Tai5-oan5 chu2-lang5 ti3 12 ban7 hun e5 sia7-i3, kam2-sia7 lin2 hou7 goan2 cheng-sin5 siong7 siong7 toa7 e5 chi-chhi5 kap kou2-le7. Chit-kai3 goa2 u7 chit-e5 ki-hoe7 cho3 tian7-si7-tai5 e5 keng-eng5-chia2, ma7 si7 kok-ui7 hiong-chhin ti7 au7-piah teh phih-kok, ng3-bang7 e7-tang3 kai2-sian7 lan2 e5 mui5-the2 bo5 cheng3-siong5 e5 sim-thai3 kap koan-tiam2, be7-sai2 iong7 Tai5-pak e5 koan-tiam2 lai5 kai2-soeh Tai5-oan5 e5 chong7-hong2, lam5-pou7 lang5 e5 sim-siaN chiah si7 lan2 e5 chu2-liu5 bin5-i3. Kang-ou5 hiaN li2 kong2 kam2 m7-si7 an2-ni mah? 
  Kang-ou5: Bo5 m7 tioh8! Ko-hiong5 khak-sit8 si7 chit8-e5 u7 ng3-bang7 e5 siaN5-chhi7, bo5 chhiuN7 lan2 ti7 Tai5-pak chui2-chai jin5-ho7 chit8 toa7 tui, bo5 hu7-chek-jim7 e5 thoan5-tui7, hou7 goan2 chhi-chham2 loh8-phek, sou2 u7 e5 koe3-sit long2 si7 thiN-kong-peh kap pau-siong e5 m7-tioh8, chhi7-tiuN2 long2 si7 bo5-kou--e5. Ti7 chia u7 bi2-le7 e5 hai2-kang2, jiu5-cheng5 e5 ai3-ho5, jin7-chin phah-piaN3 e5 chhi7-tiuN2 kap chhong3-cho7 ki5-chek e5 lo5-kang peng5-iu2. lang5 kong2 lo5-kang khi2-tang7, Tai5-oan5 e5 keng-che3 khi2-poe, na7 si7 kang-ou5-a2 khi2-tang5, loan7-sin5 chhat8-chu2 khi2-hoe. Na7 m7 si7 a-ha5 che2 e5 kian-chhi5, goa2 si7 bo5 kho2-leng5 kap hiah e5 cheng3-kheh teh gou7-si3-saN, bo5 kong2 lang5 bo5 khi3, na2 kong2 na2 khi3, kui pak-tou2 hoe2 kiong5-kiong5 beh pok8-cha3 chhut-lai5. 
  A-ha5: Lau7-hiaN ah! li2 mai3 hiah-nih siu7-khi3, khi3 phaiN2 sin-the2 bo5-chhai2-kang, sim-cheng5 koh boe7 khin-sang, hoan5-su7 pang3 hou7 khui, chu7-jian5 oe7 sim-hoe khui, cho3-lang5 na7 siuN ke3-kau3, chiu7 ai3 than3-cha2 thiah lou5-chau3. Li2 siuN7 chit-e5 Sim2 toa7 ui2-goan5 si7 sim2-mih8 kak-sek, phou2-thong si5 kek chheng-ko, tu2-tioh8 tai7-chi3 chiu7 na2 tek-ko sui5 hong io5, si3-ke3 ou-peh8 ko5, chit8-bin7 cho3 phah-chhiu2, chit8-bin7 cho3 siau2-thiu2, ka3-si7 ka-ki7 lang5, m7-tiaN7 beh cho3 Toa7-lau7, koh it-tit8 siuN7 beh cho3 lau7-toa7, kin-pun2 si7 si-koe oa2 toa7-peng5, Chu7-su chu7-li7 e5 cheng3-ti7 lau2-a2, khi3 that tioh8 thih-pang chiah kio3 lau7-pe7. bok8-tiong bo5 lang5, i2-ui7 ka-ki7 e5 hang5-cheng5 siong7 kai3 ang5, sit8-chai7 si7 bak8-chiu bo5 chiuN-am2, khah su chit8-e5 koe3-lou7-lang5. 
  Kang-ou5: Goa2 ma7 siuN7 beh ka3 i it-to liong2-toan7, bo5 ai3 kap i ko5-ko5-tiN5, siaN2 chai i kek kho2-lian5, koh kap hiah e5 phah-chhiu2 mui5-the2 lai5 teh hong-cha3 goa2, sit8-chai7 ho2-sim hou7 lui5 chim, lu2 siuN7 lu2 oan3-khi3, na7 siuN7-tioh8 i koe3-khi3 e5 sou2-cho3 sou2-ui5, bo5 kong2 hou7 li2 chai, sit8-chai7 e7 khun3 boe7 loh8 bin5, chiah8 boe7 pa2 png7. 
  A-ha5: Lan2 long2 chai-iaN2 i si7 siang-kha tah8 siang-chun5 e5 lang5, ti7 tong2-lai7 e5 poe3-hun7 ma7 si7 chiok-koan5--e5, tui3 Tai5-oan5 e5 bin5-chu2 kap i-hak8 e5 kian3-gian5 ma7 u7 chin-che7 e5 kong3-hian3, si7 an2-choaN2 li2 e7 tui3 i hiah kam2-mou7 neh? 
  Kang-ou5: A-ha5 che2 ah! Li2 u7 sou2 put-ti, ti-jin5 ti-bin7 put ti-sim, ti-koaN ti-kian7 put ju5 kim, na7 lan2 chit-e5 toa7 ui2-goan5 e5 jin5-seng kui-oe7 m7-tiaN7 beh cho3 lip8-hoat ui2-goan5 na7-tiaN7, i siong7 toa7 e5 goan7-bang7 si7 cho3 Tai5-pak chhi7-tiuN2, khoaN3 tioh8 a-piN3-a2 si7 i e5 lau2-se3--e5, to u7 hoat-tou7 cho3 chhi7-tiuN2, chong2-thong2, peN5-peN5 si7 kang7 kou3-hiong lai5 Tai5-pak phah-piaN3 e5 chhut-goa7 lang5, i ka-ki7 u7 chu7-sin3 e7-tang3 kap a-piN3-a2 kang7-khoan2. Sou2-i2 i long2 kap hiah e5 Tiong-kok su-siuN2 e5 lang5 poah kam2-cheng5, khoaN3 e7-tang3 na5 lek8 thong chiah8 boe7. 
  A-ha5: Kong2 khi2 lai5 ma7 bo5 m7 tioh8 ah, i hi-seng chu7-ki2 lai5 chhiok-chin3 chok8-kun5 e5 ho5-hai5 ma7 si7 teh cho3 kong-tek ah! 
  Kang-ou5: Li2 to m7-chai ou3, i cho3 kong-tek cho3 kau3 bong7-a2-pou lah! I chiong Tai5-pak e5 Tiong-kok lang5 tong3-cho3 si7 chut-a2 a2-si7 phan3-a2, in chhin3-chhai2 chhoe7 chit8-e5 a-sat-put-lut e5 lang5 chhut-lai5 soan2 chhi7-tiuN2, ma7 boe7 chiong phio3 tau5 hou7 lin2 Tai5-oan5 lang5, kio3 i khah cha2 khun3 khah u7 bin5 lah!. 
  A-ha5: Na7 chiau3 li2 an2-ni kong2, chiaN3-kang2 e5 Tai5-oan5 lang5 beh ti7 Tai5-pak siaN5 chhut-lang5-thau5-te7 si7 pi2 teng-thian khah lan5 neh? 
  Kang-ou5: Ma7 m7 si7 choan5-jian5 an2-ni, che ai3 phoe3-hap8 thian-si5 te7-li7 kap jin5-ho5. Si5-ki na7 kau3, sian tong3 ma7 tong3-boe7-tiau5, chhin-chhiuN7 a-piN3-a2 an2-ne, si5-ia7, un7-ia7, mia7-ia7, hui ngou2 chi put-leng5 ia7. hou7 lang5 siong7 oan3-than3 si7 2002 ni5 Tai5-pak chhi7-tiuN2 e5 soan2-ki2, beng5-beng5 i u7 ki-hoe7 tai7-piau2 chip-cheng3-tong2 lai5 keng7-soan2, kiat-ko2 i khoaN3 m7-si7-se3 chiu7 loh8-phau5, tan2 lang5 thui-soan2 jin5-soan2 chhut-lai5 eng3-chian3, i chiah giu2 be2-au7-kha, kong2 hong-liang5-oe7 koh it-tit8 phoe3-hap8 tui3-tek8 lai5 khau-se2 ka-ki7 e5 tong5-chi3, sit8-chai7 u7 kau3 pi-phi2, chin-chiaN3 si7 bo5 saN2 siau5 lou7 iong7.
  A-ha5: Ho2 lah! Kong2 hiah e5 u7-khang bo5-sun2 e5 kian3-siau3 tai7, oe7 khi3 phaiN2 sin-mia7, lai5 a-hui-peh hiah che7-che7 e5, thiaN lau7-toa7-lang5 ka7 lan2 khui-thiah jin5-seng e5 thiat-li2, sim-cheng5 ma7 khah khin-sang khui3-oah8. 
  Kang-ou5: KiaN5! kiaN5! kin2 lai5 khi3, sun7-soa3 ka7 lau7-toa7-lang5 chheng2-an mng7-ho2, mui2-kai3 na7 kap i pho3-tau7, chiu7 kam2-kak siu-seng5 chiaN5 che7, hak8-bun7 keng-lek8 phok-hak8, thian-ha7 su7 bat thau3-thau3, u7 i the3 Tai5-oan5 phah-piaN3, chin-chiaN3 si7 Tai5-oan5 lang5 e5 heng7-hok, put-koan2 ti7 to2-ui7 A-hui-peh-a2 long2 si7 lan2 Tai5-oan5 siong7 toa7 e5 chu-san2. 
  A-hui: Goa2 chai-iaN2 chit-cham7 lin2 nng7-ui7 chiok ut-chut--e5, sim-cheng5 chiaN5 bai2, chin-chiaN3 phaiN2-se3, tai7-ke long2 chiah bo5-eng5, koh chiah poat-kang lai5 sio-chhoe7, sit8-chai7 si7 lin2 m7 kam hiam5. lang5 kong2 jin5-cheng5 lau5 chit8-soaN3, jit8-au7 ho2 sio-khoaN3, thian-ha7 su7 bo5 choat8-tui3 e5 si7-hui, cheng3-ti7 ma7 bo5 eng2-oan2 e5 peng5-iu2 kap tek8-jin5, chit8-ki chhau2 chit8-tiam2 lou7, chhian-ban7 m7-thang tng7 lang5 seng-lou7. bo5-lun7 li2 koan5-se3 goa7 toa7, ai3 the3 ka-ki7 lau5 oah8-lou7, cho3 lang5 chin-sim poah kam2-cheng5, se3-kan chiah u7 kng-beng5. 
  A-ha5: A-hui-peh-a2, li2 kong2 liau2 bo5 m7-tioh8, m7-ku2 u7 tang-si5-a2 khi3 hou7 hiah e5 Tiong-kok chau2-kau2 chau-that, bu2-jiok8, si7-hui tian-to3-peng2, 24 sio2-si5 teh hong3-sang3, kong2 chit8-e5 iaN2 tioh8 seN chit8-e5 kiaN2, kong2 kah chhui3-kak choan5 pho, chiau3 saN-tng3 theh8-lai5 me7, m7-kiaN Tai5-oan5 hou7 in lai5 chhut-be7. 
  A-hui: Che si7 goa2 sim-tiong siong7 toa7 e5 thiaN3, koe3 khi3 it-tit8 su-kho2 pun2-thou2-hoa3, tui-kiu5 bin5-chu2 chu7-iu5, kian3-lip8 Tai5-oan5 e5 chu2-the2-seng3, tui3-thai7 mui5-the2 e5 kai2-kek siuN sioh-cheng5, chit-ma2 chiah8-khui chai7 gan2-cheng5, sui5 chai7 in teh chhia-poaN5-peng2. ho2-ka-chai3 chit-ma2 e5 Lim5 kiok8-tiuN2 u7 phek-lek8, keng-thau5 u7 taN-taN3, sit8-chai7 ai3 ka7 o-lo2 kap kou2-le7. chit-tiam2 lin2 ai3 ka7 chia u7-sim beh cho3 tai7-chi3 e5 siau3-lian5 lang5 tau3-saN-kang7. 
  Kang-ou5: Kong2 tioh8 che, goa2 ma7 chiok oan3-than3--e5, lin2 long2 chai goa2 chit-e5 lang5 si7 chhou-soaN3-tiau5, u7 oe7 tit8 kong2, boe7 nng3-khang nng3-phang7, chhin-chhiuN7 lan2 e5 Tan5 pou7-tiuN2 kong2 chhut chiaN3-kang2 Tai5-oan5 lang5 e5 sim-siaN, iong7 lan2 siong7 chhin-chhiat e5 gi2-su5, kan2-tan beng5-liau5 kong2 chhut lan2 goa7-kau e5 khun3-keng2, in m7 khi3 chek-koai3 tui3-hong, soa3 lai5 teh pi2-siuN3 Tai5-oan5-oe7 bo5 chui2-chun2, lam5-pou7 lang5 bo5 hak8-bun7, chin-chiaN3 si7 khi2 u7 chhu2 li2. ka-ki7 khoaN3-khin Tai5-oan5 bun5-hoa3, m7 ho2 ho2 hak8-sip8 chai7-te7 gi2-gian5, iong7 hit-chiong2 toa7 Tiong-kok e5 ah-pa3 su-siong2, kiah8 chit8-ki pit, chhut chit8-ki chhui3, si3-ke3 sai2-long7 si7-hui, che3-cho7 chok8-kun5 e5 tui3-lip8, si7 m7-si7 choe7 toa7 ok-kek8, sit8-chai7 u7 kau3 bo5 cham7-chat. ChhiuN7 an2-ne goa2 chhian5-chai7 ma7 teh hong5 phoe-pheng5, m7 chai beh an2-choaN2 chiah e7 khah kim-kut8 neh? 
  A-hui: Lang5 kong2 soaN kho2 i5, seng3 lan5 kai2, li2 ma7 m7-bian2 chu7-chek, che chiu7 si7 li2 e5 tek8-sek, che7-che7 Tai5-oan5 lang5 chiu7 si7 him-siong2 li2 chit-chiong2 khui3-khau2, na7 bo5 li2 na2 oe7 chiah-nih8 ang5. cho3-lang5 cho3-su7 khiam-pi mai3 phong3-hong, jin5-cheng5 se3-su7 ban7-su7 thong, chu7-jian5 e7 kiam2 chiok-che7 chai-eh, ti7 chia goa2 lai5 kong2 chit8-e5 sio2 kou3-su7 hou7 lin2 hun-hiong2. 
  A-ha5: A-hui-peh-a2 sio2-tan2 chit8-e7, goa2 sio2 chun2-pi7 chit8-e7. 
  A-hui: Pang3 khah khin-sang lah! lan2 hou7-siong gian2-kiu3 cho3 chham-kho2. Bi2-kok kng3-thih tai7-ong5 khah-nai2-ki, chhut-sin ti7 san3-hiong e5 ka-teng5, se3-han3 e5 si5 bo5-siu7 cheng3-kui e5 kau3-iok8. I long2-si7 oa2-kho3 ka-ki7 e5 chu7-siu; koh chin khin5-khiam7; kau3-boe2 chiaN5-choe3 toa7 ho2-giah8-lang5, koh chiaN5-choe3 chit8-e5 hak8-chia2. In-ui7 Khah-nai2-ki bat lok8-koan chin che7 kim-chiN5, ti7 Eng-kok chhong3-pan7 tou5-su-koan2. Sou2-i2 Sou-kek-lan5 e5 si3-ui7 tai7-hak8 e5 hau7-tiuN2, lian5-hap8 khui-hoe7 hoan-geng5 i, koh pan7 ian5-siah8 khoan2-thai7 i. Chiah8 pa2 liau2-au7, tai7-ke ui5-lou5 teh kong2-oe7. Khah-nai2-ki ka-ki7 kong2-khi2 i seng5-kong e5 lek8-su2. I tu2-tu2 kong2-kau3 chin-tek-i3 e5 si5, i mng7 lai5-pin kong2: “Goa2 hian7-chai7 tak8-hang7 long2 u7, long2 bo5 khiam3-khoeh sim2-mih8; chiah-e5 long2-si7 goa2 siang-chhiu2 phah-piaN3 tit-tioh8--e5; chhiaN2-mng7, lin khoaN3 goa2 iau2 khiam3-khoeh sim2-mih8? To2 chit8-hang7 Siong7-te3 iau2-boe7 siuN2-su3 hou7 goa2?” Tng-si5 tai7-ke long2 cheng7-cheng7 bo5 chhut-siaN. Hut-jian5-kan, u7 chit8-e5 lau7 hau7-tiuN2 chin se3-siaN kong2: “Kiam2-chhai2 iau2 khiam3 chit8-hang7, iau2 khiam3 chit8 koa2 khiam-pi.” 
  Kang-ou5: Sit8-chai7 bo5 m7-tioh8, lang5 kong2 sim bai2 bo5 lang5 chai, chhui3 phaiN2 siong7 li7-hai7, hoan7-su7 khiam-pi khng3 sim-tian5, bian7 tai3 chhio3-iong5 kiat sian7-ian5, chu7-jian5 bo5 lang5 hiam5. Tu5 liau2 li2-liam7 e5 chi-chhi5, koh su-iau3 jin5-seng e5 chau2-thiau3, an2-ne chiah e7 khia7-theng5-theng5. cho3-lang5 m7-kiaN u7 siong lai5 tai3 hun5, siong7 kiaN peh8-chhat8 bo5 leng5-hun5, lou7 na7 beh kiaN5 cha2-ban7 oe7 poat8-to2, png7 na7 beh chiah8, ke-kiam2 oe7 phaiN2 pak-tou2, na7 toa3 ti7 Tai5-oan5 koh bo5 jin7-tong5, chiu7 bo5 chhai2 in teh toa3 po2-to2. 
  A-ha5: A-hui-peh-a2 li2 koe3-khi3 e7-sai2 kong2 si7 hoah chui2 e7 kian-tang3 e5 lang5, u7 chiok-che7 koat-chhek long2 si7 chit8-chiong2 thiau-chian3, sui-jian5 sin-khu piN u7 che7-che7 phok-su7 phok teh theh8-kiong kian3-gian5 m7-ku2 na7 su-iau3 li2 lai5 teng7-toat8 e5 tai7-chi3, li2 si7 an2-choaN2 lai5 tiau5-cheng2 sim-cheng5 neh? 
  A-hui: Lin2 e7 ki3-tit goa2 bat chio a-piN3-a2 kau3 Koan-im-soaN kiaN5-kiaN5 khoaN3-khoaN3, he m7-si7 beh chio i lai5 peh-soaN chhit-tho5, si7 beh thoan5-siu7 i pi3-koat, lang5 na7 kau3 koan5-soaN teng2 tioh8 kam2-kak ka-ki7 e5 biau2-siau2, ka-ki7 e7 khah khiam-pi lai5 bian7-tui3 hong-eng2, chit-e5 si5-chun7 sim-cheng5 bo5 siu7-tioh8 kiau2-jiau2, cheng7-sim lai5 su-kho2, kok-ka e5 mia7-un7 kap jin5-bin5 e5 heng7-hok, long2 si7 cho3 chong2-thong2 e5 tang7-taN3. Iu5-ki5 goa2 na7 khia7 ti7 hiah, chiu7 e7 siuN7-tioh8 Ma2-kai phok-su7 e5 ui5-gian5-su.
  Kang-ou5: Lan2 long2 chai Ma2-kai phok-su7 ui2-tai7 e5 cheng5-hoai5, iong7 Ia5-sou ki-tok kiu3-se3 e5 cheng-sin5, lai5 i-ti7 peN7-hoan7 e5 jiok8-the2, cheng-sin5 kap leng5-hun5. Si7 jiat8-ai3 Tai5-oan5 thiaN3-sioh Tai5-oan5 e5 goa7-kok lang5. hian7-chai7 Ma2-kai peN7-iN7 e5 cheng5-sin chiu7 si7 i sou2 chhong3 e5 “Kai i-koan2”, it-seng thui-tong7 Tai5-oan5 e5 i-liau5, kau3-iok8, chong-kau3 long2 u7 chin-toa7 e5 kong3-hian3. Ma7 i2 cho3 chit8-e5 Tai5-oan5 kiaN2-sai3 lai5 hoaN-thau5 hi2-bin7. ah, i e5 ui5-gian5-su si7 sia2 sim2-mih8 neh? 
  A-hui: Ma2-kai phok-su7 1900 ni5 ti7 Koan-im-SoaN teng2 sou2 sia2 e5 ui5-gian5-su, sit8-chai7 u7 kau3 kam2-tong7 lang5, mui2 chit8-kai3 na7 siuN7-tioh8 i tui3 Tai5-oan5 bo5-su e5 kong3-hian3 cheng-sin5, goa2 tioh8 khah u7 sin3-sim lai5 phaiN7 Sip8-ji7-ke3, goa2 liam7 chit8-pai2 hou7 lin2 thiaN. 
  Goa2 choan5-sim sou2 thiaN3-sioh e5 Tai5-oan5 ah! <BR>  Goa2 e5 chheng-chhun long2-chong2 hian3 hou7--li2. <BR>  Goa2 choan5-sim sou2 thiaN3-sioh e5 Tai5-oan5 ah! <BR>  Goa2 it-seng e5 hoaN-hi2 long2 ti7 chia. 
  Goa2 ti7 hun5-bu7 tiong khoaN3-kiN3 soaN-nia2, <BR>  Tui3 hun5-tiong e5 khang-phang7 koan-khoaN3 tai7-te7. <BR>  Pho-lan5 toa7-hai2 iau5-oan2 e5 tui3-hoaN7, <BR>  Goa2 i3-ai3 ti7 chia thiau3-bong7 bu5-sek. 
  Goa2 sim be7-tang3 koah-li7 e5 Tai5-oan5 ah! <BR>  Goa2 it-se3 e5 khoai3-lok8 long2 ti7 chia. <BR>  Ng3-bang7 goa2 jin5-seng e5 soah-boe2 cham7, <BR>  Ti7 toa7-eng2 phah-hoaN7 e5 hiang2-siaN tiong, <BR>  Ti7 tek-na5 io5-tang7 e5 ng2-iaN2--nih8, <BR>  Chhoe7-tioh8 goa2 it-seng choe3-au7 e5 khia7-ke! 
  A-ha5: Sit8-chai7 bo5 kan2-tan, Ma2-kai phok-su7 iong7 i 30 tang e5 chheng-chhun lai5 thiaN3-sioh chit-te3 thou2-te7, hou7 goa2 siuN7 khi2 koe3-khi3 toe3 goa7-lai5 cheng3-koan5 lai5 e5 sin-chu7-bin5, beng5-beng5 ti7 chia i2-keng toa3 50 kui2 tang, iau2 koh m7 loh8 te7 seN-kin, koh tak8-kang teh chhiuN3-soe Tai5-oan5, boh8-koai3 sim-koaN kiat kui-oan5. In it-seng e5 khoai3-lok8, ke-hoe2, kiaN2-sun ma7 long2 ti7 chia, si7 an2-choaN2 be7-tang3 cho3-hoe2 lai5 phah-piaN3 neh? Tiong-kok e5 kou3-hiong sui-jian5 ho2, khah su Tai5-oan5 bi2-le7-to2. 
  A-hui: Che si7 seN cho3 Tai5-oan5 lang5 e5 pi-ai, beng5-beng5 chai7-te7 e5 goan5-chu7-bin5 hiah-nih che7, khiok si7 hou7 goa7-lai5 cheng3-koan5 khan kau3 gong7-gong7 seh8, che ma7 piau2-si7 Tai5-oan5 iah8 boe7 chhut-thau5-thiN, lan2 ai3 koh khah lou2-lek8 phah-piaN3, hou7 khah che7 jin5-bin5 jin7-tong5 chit-e5 i5-it oa2-kho3 e5 bi2-le7-to2. 
  Kang-ou5: Na7 kong2 tioh8 che, goa2 chiu7 u7 chhim-chhim e5 kam2-khai3. U7 chit8-pai2 goa2 khi3 Bi2-kok Ka-chiu koan-kong, ti7 in siong7 chhut-mia5 e5 ang5-sam-na5 thau5-cheng5, khoaN3-kiN3 chit8-chang5 chit8-chang5 e5 ang5-sam nng3-jip8 hun5-teng2, tak8-chang5 toa7-khou koh koan5-toa7, tai7-ke sio-cheN teh o-lo2. chit-e5 si5-chun7 chhoa7-tui7 e5 sio2-chia2 chiu7 khui-chhui3 siau7-kai3, i kong2, Ka-chiu e5 ang5-sam si7 bok8-cheng5 se3-kai3 siong7 toa7-chang5 e5 sit8-but8, siong7 koan5--e5 u7 90 kong-chhioh, chha-put-to u7 30 chan5 lau5 e5 koan5. U7 lang5-kheh teh mng7, e7-tang3 seN hiah-nih koan5, i e5 kin it-teng7 teng3 chin-chhim houN? chhoa7-tui7 e5 sio2-chia2 hoe5-tap kong2, m7-si7, m7-si7 Ka-chiu ang5-sam si7 teng3-kin bo5 goa7 chhim e5 sit8-but8. Leng7-goa7 chit8-e5 lang5-kheh koh mng7, na7 chiau3 li2 an2-ne kong2, siat-su2 tu2-tioh8 thau3 hong-thai loh8 toa7-hou7, m7 chiu7 lian5 kin ma7 poeh8 khi2 lai5 phak8-koaN. chhoa7-tui7--e5 koh kong2, che si7 u7 pi3-koat--e5. chiu7 lin2 bak8-chiu sou2 khoaN3-tioh8--e5, Ka-chiu e5 ang5-sam long2 si7 kui-kun5 kat cho3-hoe2 teh seng5-tiuN2, ti7 thou5-kha lai7-te2, in e5 kin na2 chhin-chhiuN7 bah-chang3-koaN7, liam5-liam5 khan cho3-hoe2, si5-kan chit8-e7 ku2, kui-pian3 soaN e5 thou5-kha chu7-jian5 heng5-seng5 kin e5 bang7, sou2-i2 tu5-hui chiok toa7 e5 hong-thai a2-si7 te7-tang7, chhiuN7 Tai5-oan5 e5 921 toa7-te7-tang7 an2-ne, chiong kui-liap8 soaN soa2 chau2, na7 bo5, bo5 poaN3 chang5 ang5-sam oe7 to2--loh8-khi3. Chit-e5 si5-chun7 tak8-e5 long2 ui7-tioh8 tai7-chu7-jian5 e5 sin5-ki5 cho7-but8 teh su-kho2 e5 si5, chhoa7-tui7--e5 koh kong2, in-ui7 ang5-sam e5 kin bian2 nng3 thou5 siuN chhim, sou2-i2 chiaN5 kin2 khip-siu tioh8 toa7-liong7 e5 chui2-hun kap pou2-phin2, ti3-su2 in seng5-tiuN2 e5 sok-tou7 ke chin-kin2, che ma7 si7 in tek8-piat8 koan5-toa7 e5 goan5-in chi it. chhoa7-tui7--e5 hoaN-hi2 kong2, Ka-chiu ang5-sam e5 kin chiu7 si7 “hui7-kin”. An3 chit-e5 kou3-su7 lan2 e7-tang3 chai-iaN2, chit8-e5 lang5 na7 si7 ke kau peng5-iu2, kiat sian7-ian5, kap pat8-lang5 u7 hou7-tong7, phou2-thong si5 hou7-siong tau3-saN-kang7, kian3-lip8 liong5-ho2 e5 jin5-che3 koan-he7, khip-siu che7-che7 e5 eng5-iong2 hun, chhiong-sit8 ka-ki7 e5 lai7-chai5, kam-goan7 cho3, hoaN-hi2 siu7. Na7 si7 tu2-tioh8 toa7-tiau5 e5 tai7-chi3, chiu7 u7 lang5 tau3 chi-oan5, tau3 kha-chhiu2, an2-ne lan2 tioh8 e7-tang3 hong5 hiong hoa3 kiat, sun7-li7 oan5-seng5 jim7-bu7. Sou2-i2 kong2 “hui7-kin” sui-jian5 chhian2, ma7 si7 e7-tang3 seng5-kong oan5-moa2. 
  A-hui: ThiaN li2 an2-ne kong2, koh khah kian-teng7 goa2 e5 sin3-sim, iong7 mui2 chit8-e5 lang5 sian7-liong5 e5 sim-leng5, lai5 chhong3-cho7 bi2-moa2 e5 jin5-seng, iong7 chong-kau3 e5 lek8-liong7 lai5 tou7-hoa3 jin5-sim, chhin-chhiuN7 u7 lang5 teh kong2, “Chai7-seN u7-hau3 sin3 Ki-tok, si2-au7 leng5-hun5 chiuN7 thian-kok, phah-khui sim-thang bo5 iok-sok, u7-cheng5 u7-gi7 siong7 heng7-hok”. ng3-bang7 lan2 u7-cheng5 u7-gi7 e5 sia7-hoe7, e7-tang3 kang7-sim lai5 teng3-kin ti7 Tai5-oan5. 
  A-ha5: ThiaN a-hui-peh-a2 e5 ka3-si7 sit8-chai7 si7 goan2 e5 heng7-hok, lan2 ma7 ai3 hoat-hui bi5-se3 e5 lek8-liong7, iong7 lan2 Tai5-oan5 bun5-hoa3 cho3 chu2-the2, chhui3-kong2 pe7-bu2-oe7, chhiu2 sia2 Tai5-gi2-bun5, kiong7-tong5 kian3-lip8 i2 Tai5-oan5 ui7 tiong-sim su-siong2 e5 sin kok-ka. 
  Kang-ou5: Sit8-chai7 bo5 m7-tioh8, lan2 na7 u7-sim, ou-thou5 ma7 e7 pian3 ng5-kim, tak8-ke cho3-hoe2 lai5 phah-piann3, u7 piann3 chiah e7 tit lang5 thiann3, bo5 piann3 to7 boe7 chhut-mia5--lah!
</CL>
<HL>

來來來，聽聽聽，緊來緊聽，慢來恬恬mai3出聲， 
一流e5節目，一流e5品質攏ti7高雄民生之聲， 
人講生活若beh好，搬來toa3 ti7台灣美麗島， 
功夫若beh會，緊買高雄好厝地， 
台語若beh gau5，收聽民生之聲，保證你會緊出頭。 
趕緊樓頂招樓腳，阿母招阿爸， 
扑開收音機，choan7到調頻89.7 
做伙來收聽咱e5母語大放送， 
聽會著，勝過珍珠kap鏇石。 
江湖：親愛e聽眾朋友大家暗安大家好，我是江湖仔，今仔日來到貴寶地，m7是beh賣膏藥ma7 m7是beh來會m7著，特別chhoa7咱台灣e5新婦來ka7咱鄉親序大說多謝，感謝咱可愛e5鄉親ka7阮e5支持kap鼓勵，hou7我kap阿霞姐koh較有氣力為咱台灣一直拚，阿霞姐請來kap咱e5親堂問安一下。 
阿霞：鄉親大家平安大趁錢，家家戶戶大團圓，成歡喜來到高雄e5港墘，kap我上尊敬e5台灣主人致12萬分e5謝意，感謝lin2 hou7阮精神上上大e5支持kap鼓勵。這kai3我有這個機會做電視台e5經營者，ma7是各位鄉親ti7後壁teh phih-kok，向望會當改善咱e5媒體無正常e5 心態kap觀點，be7使用台北e5觀點來解說台灣e5狀況，南部人e5心聲才是咱e5主流民意。江湖兄你講kam2 m7是an2-ni mah？ 
江湖：無m7著！高雄確實是一個有向望e5城市，無像咱ti7台北水災人禍一大堆，無負責任e5團隊，hou7阮淒慘落魄，所有e5過失攏是天公伯kap包商e5 m7著，市長攏是無辜--e5。Ti7 chia有美麗e5海港，柔情e5愛河，認真扑拚e5市長kap創造奇蹟e5勞工朋友。人講勞工起動，台灣e5經濟起飛，若是江湖仔起童，亂神賊子起hoe。若m7是阿霞姐e5堅持，我是無可能kap hiah-e5政客teh五四三，無講人無氣，那講那氣，歸腹肚火強強beh爆炸出來。 
阿霞：老兄ah！你mai3 hiah-nih受氣，氣歹身體無采工，心情koh boe7輕鬆，凡事放hou7開，自然會心花開，做人若siunn計較，就ai3趁早拆爐灶。你想這個沈大委員是甚物角色，普通時kek清高，tu2著代誌就那竹竿隨風搖，四界烏白ko5，一面做扑手，一面做小丑，教示家己人，m7-tiann7 beh做大老，koh一直想beh做老大，根本是西瓜倚大爿，自私自利e5政治lau2仔，去踢著鐵枋才叫老父。目中無人，以為家己e5行情上kai3紅，實在是目珠無漿am2，較輸一個過路人。 
江湖：我ma7想beh ka3伊一刀兩斷，無ai3 kap伊ko5-ko5纏。啥知伊kek可憐，koh kap hiah e5扑手媒體來teh轟炸我，實在好心hou7雷chim，愈想愈怨氣，若想著伊過去e5所做所為，無講hou7你知，實在會睏boe7落眠，食boe7飽飯。 
阿霞：咱攏知影伊是雙腳踏雙船e5人，ti7黨內e5輩份ma7是足懸--e5，對台灣e5民主kap醫學e5建言ma7有真濟e5貢獻，是an2-choann2你會對伊hiah感冒neh？ 
江湖：阿霞姐ah！你有所不知，知人知面不知心，豬肝豬腱不如金，若咱這個大委員e5人生規劃m7-tiann7 beh做立法委員na7-tiann7，伊上大e5願望是做台北市長，看著阿扁仔是伊e5老細--e5，都有法度做市長、總統，平平是共故鄉來台北扑拚e5出外人，伊家己有自信會當kap阿扁仔共款。所以伊攏kap hiah e5中國思想e5人poah感情，看會當藍綠通食boe7。 
阿霞：講起來ma7無m7著ah，伊犧牲自己來促進族群e5和諧ma7是teh做功德ah！ 
江湖：你都m7知ou3，伊做功德做到墓仔埔lah！伊將台北e5中國人當做是卒仔抑是盼仔，in chhin3-chhai2 chhoe7一個a-sa-put-lut e5人出來選市長，ma7 boe7將票投hou7 lin2台灣人，叫伊較早睏較有眠lah！。 
阿霞：若照你an2-ni講，正港e5台灣人beh ti7台北城出人頭地是比登天較難neh？ 
江湖：Ma7 m7是全然an2-ni，che ai3配合天時地利kap人和。時機若到，sian擋ma7擋boe7-tiau5，親像阿扁仔an2-ne，時也、運也、命也，非吾之不能也。Hou7人上怨嘆是2002年台北市長e5選舉，明明伊有機會代表執政黨來競選，結果伊看m7是勢就落跑，等人推選人選出來應戰，伊才扭馬後腳，講風涼話koh一直配合對敵來khau洗家己e5同志，實在有夠卑鄙，真正是無啥siau5路用。 
阿霞：好lah！講hiah e5有空無榫e5見笑代，會氣歹身命，來阿輝伯hiah坐坐e5，聽老大人ka7咱開拆人生e5哲理，心情ma7較輕鬆快活。 
江湖：行！行！緊來去，順續ka7老大人請安問好，每kai3若kap伊pho3-tau7，就感覺收成成濟，學問經歷博學，天下事bat透透，有伊替台灣扑拚，真正是台灣人e5幸福，不管ti7 to2位阿輝伯仔攏是咱台灣上大e5資產。 
阿輝：我知影這cham7 lin2兩位足鬱卒--e5，心情成bai2，真正歹勢，大家攏chiah無閒，koh chiah撥工來相chhoe7，實在是lin2 m7甘嫌。人講人情留一線，日後好相看，天下事無絕對e5是非，政治ma7無永遠e5朋友kap敵人，一支草一點露，千萬m7-thang斷人生路。無論你權勢外大，ai3替家己留活路，做人真心poah感情，世間才有光明。 
阿霞：阿輝伯仔，你講了無m7著，m7-ku2有當時仔去hou7 hiah e5中國走狗蹧踢、侮辱，是非顛倒反，24小時teh放送，講一個影著生一個子，講kah嘴角全波，照三頓提來罵，m7驚台灣hou7 in來出賣。 
阿輝：Che是我心中上大e5痛，過去一直思考本土化，追求民主自由，建立台灣e5主體性，對待媒體e5改革siunn惜情，chit-ma2食虧在眼前，隨在in teh車盤反。好佳哉chit-ma2 e5林局長有魄力，肩頭有擔擔，實在ai3 ka7 o-lo2 kap鼓勵。這點lin2 ai3 ka7 chia有心beh做代誌e5少年人鬥相共。 
江湖：講著che，我ma7足怨嘆--e5，lin2攏知我這個人是粗線條，有話直講，boe7鑽空鑽縫，親像咱e5陳部長講出正港台灣人e5心聲，用咱上親切e5語詞，簡單明瞭講出咱外交e5困境，in m7去責怪對方，續來teh鄙相台灣話無水準，南部人無學問，真正是豈有此理。家己看輕台灣文化，m7好好學習在地語言，用hit種大中國e5壓霸思想，kiah8一支筆，出一支嘴，四界使弄是非，製造族群e5對立，是m7是罪大惡極，實在有夠無cham7節。像an2-ne我chhian5-chai7 ma7 teh hong5批評，m7知beh an2-choann2 才會較金滑neh？ 
阿輝：人講山可移，性難改，你ma7 m7免自責，che就是你e5特色，濟濟台灣人就是欣賞你這種氣口，若無你那會chiah-nih8紅。做人做事謙卑mai3碰風，人情世事萬事通，自然會減足濟災厄，ti7 chia我來講一個小故事hou7 lin2分享。 
阿霞：阿輝伯仔小等一下，我小準備一下。 
阿輝：放較輕鬆lah！咱互相研究做參考。美國鋼鐵大王Khah-nai2-ki，出身ti7散hiong e5家庭，細漢e5時無受正規e5教育。伊攏是倚靠家己e5自修；koh真勤儉，到尾成做大好額人，koh成做一個學者。因為Khah-nai2-ki bat樂捐真濟金錢，ti7英國創辦圖書館。所以蘇格蘭e5四位大學e5校長，聯合開會歡迎伊，koh辦筵席款待伊。食飽了後，大家圍爐teh講話。Khah-nai2-ki家己講起伊成功e5歷史。伊tu2-tu2講到真得意e5時，伊問來賓講：「我現在逐項攏有，攏無欠缺甚物；chiah-e5攏是我雙手扑拚得著--e5；請問，lin看我iau2欠缺甚物？To2一項上帝iau2未賞賜hou7我？」當時大家攏靜靜無出聲。忽然間，有一個老校長真細聲講：「Kiam2-chhai2 iau2欠一項，iau2欠一寡謙卑。」 
江湖：實在無m7著，人講心bai2無人知，嘴歹上厲害，凡事謙卑囥心田，面帶笑容結善緣，自然無人嫌。除了理念e5支持，koh需要人生e5走跳，an2-ne 才會企theng5-theng5。做人m7驚有傷來帶痕，上驚白賊無靈魂，路若beh行早慢會跋倒，飯若beh食，加減會歹腹肚，若toa3 ti7台灣koh無認同，就無采in teh toa3寶島。 
阿霞：阿輝伯仔你過去會使講是喝水會kian凍e5人，有足濟決策攏是一種挑戰。雖然身軀邊有濟濟博士博teh提供建言m7-ku2若需要你來定奪e5代誌，你是an2-choann2來調整心情neh？ 
阿輝：Lin2會記得我bat招阿扁仔到觀音山行行看看，he m7是beh招伊來peh山chhit-tho5，是beh傳授伊祕訣，人若到高山頂著感覺家己e5渺小，家己會較謙卑來面對風湧，這個時陣心情無受著攪擾，靜心來思考，國家e5命運kap人民e5幸福，攏是做總統e5重擔。尤其我若企ti7 hiah，就會想著馬偕博士e5遺言書。 
江湖：咱攏知馬偕博士偉大e5情懷，用耶穌基督救世e5精神，來醫治病患e5肉體、精神kap靈魂。是熱愛台灣疼惜台灣e5外國人。現在馬偕病院e5前身就是伊所創e5「偕醫館」，一生推動台灣e5醫療、教育，宗教攏有真大e5貢獻。Ma7以做一個台灣子婿來歡頭喜面。ah，伊e5遺言書是寫甚物 neh？ 
阿輝：馬偕博士1900年ti7觀音山頂所寫e5遺言書，實在有夠感動人，每一kai3若想著伊對台灣無私e5貢獻精神，我著較有信心來揹十字架，我唸一擺hou7 lin2聽，
我全心所疼惜e5台灣ah！ <BR>我e5青春攏總獻hou7你。 <BR>我全心所疼惜e5台灣ah！ <BR>我一生e5歡喜攏ti7 chia。 
我ti7雲霧中看見山嶺， <BR>Tui3雲中e5空縫觀看大地。 <BR>波瀾大海遙遠e5對岸， <BR>我意愛ti7 chia眺望無息。 
我心be7當割離e5台灣ah！ <BR>我一世e5快樂攏ti7 chia。 <BR>向望我人生e5煞尾站， <BR>Ti7大湧扑岸e5響聲中， <BR>Ti7竹林搖動e5蔭影--nih， <BR>Chhoe7著我一生最後e5企家！ 
阿霞：實在無簡單，馬偕博士用伊30冬e5青春來疼惜這塊土地，hou7我想起過去toe3外來政權來e5新住民，明明ti7 chia已經toa3 50幾冬，iau2 koh m7落地生根，koh逐工teh唱衰台灣，莫怪心肝結歸丸。In一生e5快樂、家伙、子孫ma7攏ti7 chia，是an2-choann2 be7當做伙來扑拚neh？中國e5故鄉雖然好，較輸台灣美麗島。 
阿輝：Che是生做台灣人e5悲哀，明明在地e5原住民hiah-nih濟，卻是hou7外來政權牽到憨憨seh8，che ma7表示台灣iah8未出頭天，咱ai3 koh較努力扑拚，hou7較濟人民認同這個唯一倚靠e5美麗島。 
江湖：若講著che，我就有深深e5感慨。有一擺我去美國加州觀光，ti7 in上出名e5紅杉林頭前，看見一欉一欉e5紅杉鑽入雲頂，逐欉大箍koh懸大，大家相爭teh o-lo2。這個時陣chhoa7隊e5小姐就開嘴紹介，伊講，加州e5紅杉是目前世界上大欉e5植物，上懸--e5有90公尺，差不多有30層樓e5懸。有人客teh問，會當生hiah-nih懸，伊e5根一定釘真深hounn？Chhoa7隊e5小姐回答講，M7是，m7是，加州紅杉是釘根無偌深e5植物。另外一個人客koh問，若照你an2-ne講，設使tu2著thau3風颱落大雨，m7就連根ma7拔起來曝干？Chhoa7隊--e5 koh講，Che是有祕訣--e5。就lin2目珠所看著--e5，加州e5紅杉攏是歸群結做伙teh成長，ti7塗腳內底，in e5根那親像肉粽koann7，黏黏牽做伙，時間一下久，歸遍山e5塗腳自然形成根e5網，所以除非足大e5風颱抑是地動，像台灣e5 921大地動an2-ne，將歸粒山徙走，若無，無半欉紅杉會倒--落-去。這個時陣逐個攏為著大自然e5神奇造物teh思考e5時，chhoa7隊--e5 koh講，因為紅杉e5根免nng3塗siunn深，所以成緊吸收著大量e5水分kap補品，致使in成長e5速度加真緊，che ma7是in特別懸大e5原因之一。Chhoa7隊--e5歡喜講，加州紅杉e5根就是『慧根』。An3這個故事咱會當知影，一個人若是加交朋友，結善緣，kap別人有互動，普通時互相鬥相共，建立良好e5人際關係，吸收濟濟e5營養分，充實家己e5內才，甘願做，歡喜受。若是tu2著大條e5代誌，就有人鬥支援、鬥腳手，an2-ne咱著會當逢兇化吉，順利完成任務。所以講『慧根』雖然淺，ma7是會當成功完滿。
阿輝：聽你an2-ne講，koh較堅定我e5信心，用每一個人善良e5心靈，來創造美滿e5人生，用宗教e5力量來渡化人心，親像有人teh講，「在生有孝信基督，死後靈魂上天國，扑開心窗無約束，有情有義上幸福」。向望咱有情有義e5社會，會當共心來釘根ti7台灣。 
阿霞：聽阿輝伯仔e5教示實在是阮e5幸福，咱ma7 ai3發揮微細e5力量，用咱台灣文化做主體，嘴講父母話，手寫台語文，共同建立以台灣為中心思想e5新國家。 
江湖：實在無m7著，咱若有心，烏塗ma7會變黃金，逐家做伙來扑拚，有拚才會得人疼，無拚就boe7出名--lah！ 
</HL>