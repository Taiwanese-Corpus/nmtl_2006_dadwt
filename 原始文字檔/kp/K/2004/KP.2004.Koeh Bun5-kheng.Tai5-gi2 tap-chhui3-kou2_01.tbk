<CL>
  Hap8: Lai5 lai5 lai5, khoaN3 khoaN3 khoaN3, kin2-lai5 kin2-khoaN3, ban7-lai5 kiam2 khoaN3 chit8-poaN3. 
  ThiaN thiaN thiaN, siong5-se3 thiaN, bo5-chiN5 chiah8-png7 m7 bian2-kiaN, A-piN2--a goan2 toa7-hiaN. 
  SiuN7 siuN7 siuN7, ban7-ban7 siuN7, u7-iuN7 khoaN3-iuN7, bo5-iuN7 ka-ki7 siuN7. 
  Siau3-lian5 boe7 hiau2 siuN7, chiah8 lau7 chiu7 m7 chiaN5-iuN7. 
  Sun7 : Hiong-chhin tai7-ke peng5-an, goa2 kio3-cho3 A-sun7--a. 
  Kiok: Lang5 long2 kio3 goa2 A-kiok--a 
  Sun7 : Chit toaN7 si7 tioh8 kau3 goa2 piau2-ian2--e5, li2 si7 kap lang5 khi2-lai5 beh chhong3 siaN2 ? 
  Kiok: Goa2--ou ? Goa2 ma7 m7 chai, li2 beh piau2-ian2 siaN2 ? 
  Sun7 : Chiau3 chiat-bok8 pio2 khoaN3--lai5, goa2 beh piau2-ian2--e5 si7 “Tai5-gi2 Tap Chhui3 kou2”.
  Kiok: Chin-ho2, chhiaN2 lai5-pin tai7-ke ka7 i phah phok8--a2 kou2-le7 chit8--e7. 
  Sun7 : To-sia7, to-sia7 tai7-ke tui3 goa2 A-sun7--a chiah-nih8 chi-chhi5 kap kou2-le7. Na7 kong2-khi2 goa2 A-sun7--a u7 iaN2 si7 jin5-khi3 hoat-sio, na2-pat8-a2 thau3 kin-chio, mia5-siaN it-liu5, ui3 Ou-khi3-na2-oa thoan5 khi3 kau3 Liu5-kiu5. 
  Kiok: Ou-khi3-na2-oa kau3 Liu5-kiu5, an2-ni si7 joa7 hng7? 
  Sun7 : Chhin-chhiuN7 Ku7-kim-san kau3 San Frencisco hiah hng7. Chu2-chhi5-jin5, li2 e7-sai2 loh8-tai5--a. 
  Kiok: Ho2, ah bo5, cho3 li2 khoaN-khoaN-a2 ian2. Bye-bye ! 
  Sun7 : Sun7-kiaN5 ! na7 kong2 tap-chhui3-kou2, goa2 A-sun7--a siong7 gau5, be7 su bin5-chhng5 teng2 teh liah8 kau5. 
  Kiok: (KiaN5 kau3 tai5-a2-piN) I joa7 gau5 ? Bo5 lang5 kap i tap, hou7 i cho3 gong7 gian2-thau5. 
  Sun7 : Oe2, bo5 lang5 kap goa2 eng3-chhui3 eng3-chih8, goa2 si7 beh an2-choaN2 tap? 
  Kiok: (KiaN5--tng2-lai5) li2 m7-si7 kio3 goa2 thang ho2 loh8-tai5--a. 
  Sun7 : Li2 m7-si7 chu2-chhi5-jin5 ? KhoaN3 li2 e5 bin7 bo5 chiaN5 e7 sai2 kap goa2 tau3 e5 lang5. 
  Kiok: Li2 ma7 khah chha-put-to--neh, siang2 beh kap li2 tau3 ? 
  Sun7 : Tap chhui3-kou2 bo5 lang5 kap goa2 tau3, goa2 si7 beh an2-choaN2 tap? 
  Kiok: Na7 chit-khoan2 e5 tau3, goa2 si7 e7 sai3--lah. 
  Sun7 : Goa2 si7 beh kong2 Tai5-gi2--e5 neh, li2 kam2 e7 hiau2 ? 
  Kiok: Goa2 ui3 tu2-chiah kong2 kau3 taN, li2 tong3 cho3 goa2 leh kong2 to2 chit8 kok e5 oe7 ? 
  Sun7 : Sit-keng3 ! Sit-keng3 ! Tang-si5--a2 li2 kong2--e5 si7 Tai5-gi2! Bo5, chhiaN2 li2 ma7 solo show chit8-toaN7. 
  Kiok: Na7 kong2 Tai5-oan5-lang5 be7 hiau2 kong2 Tai5-gi2, he chiu7 bo5 chhai3 hiah-e5 han-chi5-a2 bi2, chhin-chhiuN7 gin2-a2 iau2-be7 cho3 tou7-che3 seng lak chhui3-khi2, chin si7 khi2 u7 chhu2 li2. 
  Sun7 : Li2 kong2-oe7 koh lioh8-a2 u7 siak-phah, oe7-ku3 ma7 u7 tau3-tah. Bo5, goa2 ka7 li2 kho2 chit8--e7. 
  Kiok: Goa2 chiah bo5 leh kiaN, siok8-gi2 kong2 “M7-si7 beng2-hou2 chiu7 be7 chhut-soaN”. 
  Sun7 : Si2-lang5 m7-chiah ai3 kng chhut-soaN. Lai5, goa2 mng7--li2, lan2 si5-siong5 thiaN lang5 teh kong2, “Chit8-kha chit8-pou7 in3”, si7 sim2-mih8 i3-su3 neh? 
  Kiok: Na7 kong2 tioh8 “Chit8-kha chit8-pou7 in3” si7 teh kong2 cho3-lang5 cho3-su7 ai3 kha-tah8 sit8-te7 chiah u7 ho2 khui3-boe2 ah! Chiah-nih8 kan2-tan e5 oe7, li2 long2 m7-chai ou5! Eh, “Chit8-kha chit8-pou7 in3, chit8-kha chit8-pou7 in3”, na2 chhin-chhiuN7 koai3-koai3 neh, m7-tioh8 ah! Si7 “chit8-pou7 chit8-kha in3” chiah tioh8 ah, li2 teh ou-peh8 kong2 lah! 
  Sun7 : Chin--e5, kam2 si7 an2-ni, boh8-hui goa2 ki3 m7-tioh8 khi3, chin-chiaN3 chiaN5 phaiN2-se3 neh! Koh lai5 chit8 ku3 “Lang5 teh khoaN3, thiN teh cho3” si7 teh kong2 sim2-mih8 neh! 
  Kiok: Lang5 kong2, lang5 na7 bo5 chiau3 to7-li2, thiN chiu7 bo5 chiau3 kah-chi2, li2 khoaN3 tak8 kai3 na7 thau3-hong loh8-hou7, Tai5-oan5 tioh8 u7 chai-hai7, soaN-teng2 m7 cheng3-chhiu7, cheng3-chhai3 than3-chiN5 beh hiang2-siu7, koe2-chi2 tiN-tiN chiaN5 ho2 chiah8, koan2 thai3 leng7-kang oe7 san3-chhiah, soaN-kha m7 choh-sit, chhan5-hng5 pha-hng tan2 siau-sit, tan2-thai7 cheng3-hu2 theh8-chiN5 lai5 pou2-chou7, chin-chiaN3 cheng3-chhek toa7 chho3-gou7, boh8-koai3 e7 cho3 chui2-chai, thou5-chhoa3-lau5, thiN-te7 tian to3-peng2, na2 u7 ho2 kong-keng2. Lang5 kong2 kiah8-thau5 saN-chhioh u7 sin5-beng5, si7-hui ho2-phaiN2 ki3 hun-beng5, thiN-kong bak8-chiu kim-kim u7 teh khoaN3, m7-kiaN li2 loan7 su2 choaN3, li2 kong2 kam2 m7-si7 an2-ne a3. Chiou-to-ma2-te3, sio tan2 chit8--e7, li2 koh ka7 goa2 chng siau2--e5, si7 “Lang5 teh cho3, thiN teh khoaN3” chiah tioh8 ah! Li2 na7 an2-ne khi-hu7 goa2, goa2 bo5 ai3 kah li2 sng2 lah! 
  Sun7 : Sim2-mih8 ah! Goa2 koh sit-gian5 lah, m7-tioh8 leh, kou2-cha2 lang5 si7 an2-ni kong2 bo5 m7-tioh8, m7-ku2 chu7 2004 ni5 3 goeh8 20 chong2-thong2 soan2 liau2 chiu7 long2 thong-iong7 lah! Lan2 lai5 khoaN3 hit kun5 siau3-siuN7 beh chhut-thau5-thiN e5 lang5, chin-chiaN3 si7 bo5-hoat bo5-thiN, bo5-chiN5 oan3 pe7-bu2, soan2-su koai3 cheng3-hu2, chit8 kang kau3 am3 iau pa2 chha2, si7-hui put-hun si3 kai3 hau2, moa2-pak oan3-hun7 bo5 te7 thau3, Tai5-oan5 e5 heng5-siong7 su liau2-liau2. Chit-pit siau3 Tai5-oan5 jin5-bin5 long2 e7 ka ki3 tiau5-tiau5 leh! Chhin-chhiuN7 chit-kai3 Ko-hiong5 chhi7-gi7-goan5 soan2-ki2 an2-ni, hou7 in thng3-khou3 kiam kong3-ku, liau2-chiN5 koh toa7 su, khi3-si2 hiah-e5 lam5-chu2-han3 thou5-tau7-hu. Sou2-i2 jin5-bin5 e5 bak8-chiu ai3 chim-chiok khoaN3, ni5-te2 e5 lip8-ui2 ai3 chhiong koe3 poaN3, kau3 si5 in na7 koh loa7 thiN-kong teh cho3-phio3 ma7 bo5-iau3-kin2 lah! 
  Kiok: Na7 chiau3 li2 an2-ne kong2 ma7 bo5 m7-tioh8. Ho2, chiu7 an2-ne koat-teng7, an2 kin-a2-jit8 khai-si2, iah tioh8 sin5, iah tioh8 jin5, thian-jin5 hap8-it, si7-hui chiu7 e7 hun hoaiN5-tit8 ! Chit ku3 oe7 e7-tang3 cho3 sam-thong lah! 
  Sun7: Li2 thau5-khak khong-khong leh, tiam3 chia teh phong3-hong sun7 soa3 cho3 sai-kong, siuN beh kap kiong7-hui2-a2 lai5 sam-thong, li2 na7 beh oh8 thong2-phai3 peh8-chhat8 tian2 sin5-thong koh ou-peh8 kio3 chou2-kong e5 oe7. I2-au7 lan2 chhan5 bo5-kau, chui2 bo5 lau5, chit8-lang5 chit8-ke tai7, kong-ma2 sui5-lang5 chhai7. 
  Kiok: Tai7-jin5 ah! Oan-ong2 lah! Goa2 si7 kong2 ngou2-kim-tiam3 lai7-te2 e5 “sam-thong” ah ! U7 liau2 sam-thong, chui2-kong2 oe7 thong, thou5-chui2 sai-hu7 chheng7 se-chong, sam-kau3 kiu2-liu5 e7 sio-thong, ngou2-ou5 su3-hai2 e7 jim7-tong5. Chhin-chhiuN7 lan2 Tai5-oan5 si7 to-goan5 e5 bun5-hoa3, kok chok8-kun5 peng5-teng2 saN tui3-thai7, tak8-ke iuN5-iuN5 cho3-hoe2, put-koan2 li2 si7 ou7-a2 han-chi5, long2 si7 chit-te3 thou2-te7 e5 chu2-lang5, iong7-sim thiaN3-thang3, hou7 Tai5-oan5 ang5-ang5-ang5. 
  Sun7: Lan2 kong2 hiah ku2 lah, iau2-boe7 kong2 tioh8 chiaN3-te5. Ho2, lai5 mng7 li2 khah kan2-tan koh seng-oah8-hoa3 e5 bun7-te5, lan2 saN-tng3 teh chiah8 e5 “lo5-pou5” Tai5-gi2 beh an2-choaN2 kong2. 
  Kiok: Chit-khoan2 bun7-toe5 siuN kan2-tan, goa2 iong7 kha-thau5-u siuN7 ma7 chai, kio3-choe3 “chhai3-thau5”. 
  Sun7 : Ah “lo5-pou5-kau”--leh ? 
  Kiok: Chhai3-thau5-koe2. 
  Sun7 : “Tan2-kau”--leh ? 
  Kiok: Nng7-koe2. 
  Sun7 : Li2 e5 kha-thau5-u siuN7 m7-tioh8 khi3--a2. Si7 “ke-Ng7-ko”. 
  Kiok: PiN5-piN5 si7 “kau” na2 e7 chha hiah che7 ? U7-iaN2 si7 “ko-ko tiN5”. 
  Sun7 : Li2 kong2 siaN2-mih oe7 ? 
  Kiok: Ko-ko-tiN5--lah. Li2 e7 ka7 goa2 siat-ke3, oaN7 goa2 kho2--li2, Goa2 kong2 Hoa5-gi2 li2 hoan Tai5-gi2. 
  Sun7 : Ho2, be2-kha loh8 lam3-chhan5, chhiaN2 kin2 “chhut-te5”. 
  Kiok: “Thian sang2 seng-seng hen5 to”. 
  Sun7 : ThiN-teng2 e5 chheN chin-kau7 
  Kiok : “Cho2 ko3 jen5 hoa2 hen5 to” . 
  Sun7 : Chit-e5 lang5 oe7 kai3-kau7. 
  Kiok: “Chin-thian lai5-pin hen5 to”. 
  Sun7 : Kin-a2-jit8 lai5-pin chin kau7. 
  Kiok: Li2 e5 i3-su3 si7 kong2 “chin-thian to lai5-pin hen5 mau2-sng2” si7--bo5 ? 
  Sun7 : Li2 kioh-si7 goa2 lian5 che ia7 be7 hiau2 hiouh? goa2 si7 tiau5-kang kong2 m7-tioh8 hou7 li2 hoaN-hi2--e5. Siok8-gi2 kong2 “jia2 him5 jia2 hou2, m7-thang khi3 jia2-tioh8 sui2 cha-bou2”, bo5 sio2 niu7--chit8-e7, tai7-chi3 toa7-tiau5 chiu7 chin bai2-chai5.
</CL>
<HL>

合：來來來，看看看，緊來緊看，慢來減看一半。 
聽聽聽，詳細聽，無錢食飯m7免驚，阿扁--a 阮大兄。 
想想想，慢慢想，有樣看樣，無樣家己想。 
少年boe7曉想，食老就m7成樣。 
順：鄉親大家平安，我叫做阿順--a。 
菊：人攏叫我阿菊--a 。 
順：這段是tioh8 到我表演--e5，你是kap人起來beh 創啥？ 
菊：我--ou？我ma7 m7 知，你beh表演啥？ 
順：照節目表看--來，我beh表演--e5是「台語答嘴鼓」。 
菊：真好，請來賓大家ka7伊拍phok8--仔鼓勵--一--下。
順：多謝，多謝大家對我阿順--a chiah-nih8 支持kap鼓勵。若講起我阿順--a 有影是人氣發燒，na2-pat8仔thau3 kin蕉，名聲一流，ui3 Ou-khi3-na-oa 傳去到琉球。 
菊：Ou-khi3-na-oa 到琉球，an2-ni是偌遠？ 
順：親像舊金山到San Frencisco hiah遠。主持人，你會使落台--a 。
菊：好，ah無，做你寬寬仔演。Bye-bye！ 
順：順行！若講答嘴鼓，我阿順--a上gau5，be7輸眠床頂teh掠猴。 
菊：（行到台仔邊） 伊偌 gau5？無人kap伊答，hou7 伊做憨 gian2 頭。 
順：Oe2，無人kap我應嘴應舌，我是beh an2-choann2答？ 
菊：（行--轉-來） 你m7 是叫我thang 好落台--a。
順：你m7是主持人？看你e5面無成會使kap我tau3 e5 人。 
菊：你ma7 較差不多--neh，siang2 beh kap 你tau3 ？ 
順：答嘴鼓無人kap我tau3，我是beh an2-choann2答？ 
菊：若這款e5 tau3，我是會使--lah。 
順：我是beh講台語--e5 neh，你kam2會曉？ 
菊：我ui3 tu2-chiah 講到今，你當做我leh講to2一國e5話？ 
順：失敬！失敬！Tang時--仔你講--e5 是台語！無，請你ma7 solo show一段。 
菊：若講台灣人be7曉講台語，he 就無采 hiah-e5 蕃薯仔米，親像囡仔iau2未做tou7-che3先落嘴齒，真是豈有此理。 
順：你講話koh略仔有siak-phah，話句ma7 有tau3-tah。無，我ka7你考一--下。 
菊：我chiah無leh驚，俗語講「m7是猛虎就be7出山」。 
順：死人m7-chiah ai3 扛出山。來，我問--你，咱時常聽人 teh講「一腳一步印」，是甚物意思neh？ 
菊：若講著「一腳一步印」是teh講做人做事ai3腳踏實地才有好氣尾ah！Chiah-nih8簡單e5話，你攏m7知ou5！Eh，「一腳一步印，一腳一步印」，那親像怪怪neh， m7著ah！是「一步一腳印」才著ah，你teh烏白講lah！ 
順：真--e5，kam2是an2-ni，莫非我記m7著去，真正誠歹勢neh！Koh來一句「人teh看， 天teh做」是teh講甚物neh！ 
菊：人講，「人若無照道理天就無照甲子」，你看逐kai3若透風落雨，台灣著有災害，山頂m7種樹、種菜趁錢beh享受，果子甜甜誠好食，管thai3另工會散赤，山腳m7作穡，田園拋荒等消息，等待政府提錢來補助，真正政策大錯誤，莫怪會做水災，塗chhoa3流，天地顛倒反，那有好光景。人講kiah8頭三尺有神明，是非好歹記分明，天公目珠金金有teh看，m7驚你亂使choann3，你講kam2 m7是an2-ne a3。Chiou-to-ma2-te3，小等一--下，你koh ka7我裝痟--e5，是「人teh做， 天teh看」才著ah！你若an2-ne欺負我，我無ai3 kah你sng2 lah！ 
順：甚物 ah！我koh失言lah！M7著leh，古早人是an2-ni講無m7著，m7-ku2自2004年3月20總統選了就攏通用lah！咱來看hit群數想beh出頭天e5人，真正是無法無天，無錢怨父母，選輸怪政府，一工到暗枵飽吵，是非不分四界哮，滿腹怨恨無地thau3，台灣e5形象輸了了。這筆數台灣人民攏會加記tiau5-tiau5 leh！親像這屆高雄市議員選舉an2-ni，hou7 in褪褲兼槓龜，了錢koh大輸，氣死hiah-e5男子漢土豆夫。所以人民e5目珠ai3斟酌看，年底e5立委ai3衝過半，到時in若koh賴天公teh作票ma7無要緊lah！ 
菊：若照你an2-ne講ma7無m7著。好，就an2-ne決定，an2今仔日開始，亦著神，亦著人，天人合一，是非就會分橫直！這句話會當做三通lah！ 
順：你頭殼khong-khong leh，tiam3 chia teh phong3風順續做師公，siunn7 beh kap共匪仔來三通，你若beh學統派白賊展神通koh烏白叫祖公e5話。以後咱田無交、水無流，一人一家代，公媽隨人祀。 
菊：大人ah！冤枉lah！我是講五金店內底e5「三通」ah！有了三通，水管會通，塗水師父穿西裝，三教九流會相通，五湖四海會認同。親像咱台灣是多元e5文化，各族群平等相對待，逐家溶溶做伙，不管你是芋仔蕃薯，攏是這塊土地e5主人，用心疼痛，hou7台灣紅紅紅。 
順：咱講hiah久lah，iau2未講著正題。好，來問你較簡單koh生活化e5問題，咱三頓teh食e5 【蘿蔔】台語beh an2-choann2講。 
菊：這款問題siunn簡單，我用腳頭u想ma7知，叫做「菜頭」。 
順：Ah 【蘿蔔糕】leh ？ 
菊：菜頭粿。 
順：【蛋糕】leh ？ 
菊：卵粿。 
順：你e5 腳頭u想m7 著去--a。是「雞卵糕」。
菊：平平是【糕】哪會差hiah濟？有影是「糕糕纏」。 
順：你講啥物話？ 
菊：Ko-ko纏--lah。你會ka7 我設計，換我考--你，我講華語你翻台語。 
順：好，馬腳落lam3田，請緊「出題」。 
菊：【天上星星很多】。 
順： 天頂e5星真kau7。
菊：【這個人話很多】。 
順：這個人話kai3-kau7。 
菊：【今天來賓很多】。 
順：今仔日來賓真kau7。 
菊：你e5 意思是講【今天的來賓很茂盛】是--無？
順：你kioh是我連che也be7曉hiouh？我是tiau5-kang講m7著hou7你歡喜--e5。俗語講「惹熊惹虎，m7-thang去惹著sui2 查某」，無小讓--一下，代誌大條就真bai2-chai5。 
</HL>