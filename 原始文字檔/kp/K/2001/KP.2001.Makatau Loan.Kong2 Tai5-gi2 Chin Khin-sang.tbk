<CL>
  Kong2 Tai5-gi2 Chin Khin-sang(Tai5-gi2-bun5 Kiok8-pun2) 
  TiuN5-sou2: Ko-hiong5-chhi7 Lok8-jin5 Iu3-ti7-hng5 Kau3-sek lai7. 
  Jin5-but8: Lau7-su(LS), cha-pou gin2-a2(A-chong,AC), cha-bou2 gin2-a2(A-le7, AL). 
  TiuN5-keng2: LS, AC, AL che7 ti7 i2-thau5-a2 teng2, ui5 cho3 poaN3-iN5 heng5. 
  AC kap AL:Lau7-su gau5-cha2. 
  LS: Lin2 chin gau5-cha2. Kin-a2-jit8 chiok ho2 thiN. Chiah8 pa2 a2-boe7? 
  AC kap AL: Chiah8 pa2--ah. 
  AC: Lau7-su, lan2 kin-a2-jit8 beh kong2 sim2-mih8 chhu3-bi7 e5 tai7-chi3? 
  LS: Lan2 beh lai5 kong2 Tai5-gi2(thoa-tng5 ban7-ban7-a2 kong2). 
  AL: (chhiuN2 tai7-seng kong2) Lau7-su, goa2 chang5 e7-tau3 kong2 u7 kau3 che7 Tai5-gi2 ou5! 
  LS: Ou5! Li2 khi3 to2-ui7 chhit-tho5 ? 
  AL: (hoaN-hi2 heng5) Chang5 goa2 kap Pa-pa, Ma-ma to3-khi3 Pin5-tong chng-kha A-ma2 tau chhit-tho5, chin ho2-sng2. A-ma2 chhoa7 goa2 khi3 bok8-tiuN5 khoaN3 gu5. Tak8 chiah gu5 long2 chin toa7-chiah, chin pui5. U7-e5 teh chiah8 chhau2, u7-e5 teh lim-chui2, u7-e5 tu2-a2 chhut-si3 lian5 lou7 to kiaN5 be7 chai7, chin kou2-chui.....(i e5 oe7 hou7 AC chaN2 tng7) 
  AC: (chhiuN2 teh kong2)Uou5 ie5 iou5 suou Thai5-yu5.....(LS ka7 i e5 oe7 chhiat tng7) 
  LS: A-chong, hou7 A-le7--ah seng kong2 liau2. Tan2--chit8--e7 khah oaN7 li2 kong2. 
  AC: (bo5 siaN2 kam-goan7)Hau5 lah. 
  AL: Goa2 tak8 pai2 khi3 A-ma2 in tau, A-ma2 long2 e7 chhoa7 goa2 khi3 chhan5--nih8, hng5--nih8, a2-si7 bok8-tiuN5 chhit-tho5. A-ma2 e7 ka7 goa2 kong2 chiok che7 in se3-han3 si5-a2 e5 tai7-chi3. Bo5 chiN5 thang thak8-chheh, tioh8 ai3 khi3 chhan5-hng5 tau3-saN-kang7, ma7 ai3 ka7 lang5 khan gu5 khi3 chiah8 chhau2. A-ma2 koh e7 kong2 chiok-che7 chiok che7 kou3-su7 hou7 goa2 thiaN, goa2 long2 thiaN kah khong7-kha-khiau3. A-ma2 ia7 u7 ka3 goa2 liam7 chiok che7 koa ou5! 
  LS: (tui3 AL kong2) Chin--e5. A-le7, li2 kam2 beh liam7 hou7 tai7-ke thiaN. 
  AL: ho2 ah. Tiam2 a2 tiam2 tin-tang, Gu5-bah chha2 hong-chhang. Tiam2 a2 tiam2 tin-tang, Peh8-soat Kong-chu2 beh ke3 ang. Tiam2 a2 tiam2 tin-tang, MacDonald hioh 5 kang. Tiam2 a2 tiam2 tin-tang, Superman pong7 bi2-phang. Tiam2 a2 tiam2 tin-tang, Seng3-tan7 Lau7-kong chhui3-khi2 lak kah lang-lang-lang. Tiam2 a2 tiam2 tin-tang, oh8 Tai5-gi2 chin khin-sang! Oh8 Tai5-gi2 chin khin-sang! 
  LS: A-le7 u7 kau3 gau5. Lan2 ka7 i phah phok8-a2.A-chong, li2 kam2 u7 khi3 chhoe7 A-kong, A-ma2 chhit-tho5? 
  AC: Pa-pa, Ma-ma hiin5-mang5, me5 sii5-chian tai2 uou5 chhyu2 uai2-phuou5 chia. Me5 chhii2 tau2 na2 pian, A-ma2, A-kong thaN-miin5 suou tiih Thai5-yu5 uou5 iou5 thin me5 iou5 tong5, lin5-chyu tiih siau5-phng5-iou5 ie5 tou suou Thai5-yu5, chiin pu2 hau5 oan5. 
  AL: Cho2 iang2 hau5 kho5-si5! Chng-kha u7 chiok che7 chiok che7 ho2 sng2 e5 tai7-chi3. Goan2 A-kong, A-ma2 e7 chhoa7 goa2 khi3 chhan5--nih8 hop si3-kha-a2, khi3 chui2-khut-a2 piN liah8 ou-tou7-koai5-a2, ka7 goa2 kong2 chiok che7 kou2-cha2 kou2-cha2 e5 kou3-su7. Goa2 siong7 ai3 ti7 am3-si5 chiah8 pa2 liau2-au7, to2 ti7 A-ma2 e5 seng-khu piN khoaN3 thiN-teng2 e5 chhiN kah goeh8-niu5, bo5 tiuN-ti5 tioh8 khun3--khi3--ah. Goa2 ma7 u7 kah chhu3-piN e5 gin2-a2 sng2 po3 keh-a2, chhiang7-ong2, sian3 ang-a2-phiau, tiak chu-a2, che long2 si7 lan2 ti7 Ko-hiong5 chhi7 lai7 sng2 be7 tioh8 e5 mih8-kiaN7 (AL ju2 kong2 ju2 hoaN-hi2). 
  AC: (him-sian7 e5 piau2-cheng5) Cho2 iang2 hau5 sin2-fu5 ouh! Uou5 tou pu2 sin5 cho2 iang2. A-ma2 suou tiih hua2, uou5 thin pu2 tong5, uou5 chii5 nng5 i2-chii5 tue2 thaN sa5-siau2. A-ma2 tue2 Ma-ma suou, “Khah e7 bo5 ka3 i kong2 Tai5-gi2. Hai7 goa2 na7 tu2 tioh8 chiah e5 gin2-a2 na2 e2-kau2 khi3 tu2 tioh8 chhau3-hiN7-lang5--leh.” Chiin sang nau5-chin. 
  LS: A-chong li2 m7-bian2 kiaN, koh koe3 chit8 si5-a2, li2 to7 e7-hiau2 kah A-ma2 kong2 Tai5-gi2--ah. 
  AC: Chin e5 ma7? 
  LS: Si7--ah. Tui3 Kin-ni5 e5 9 goeh8-hun7 khai-si2, choan5 Tai5-oan5 sou2 u7 e5 sio2-peng5-iu2 long2 tioh8 ai3 oh8 Tai5-gi2. Tak8 le2-pai3 u7 1 kau3 2 chiat e5 Tai5-gi2 kho3. Koe3 bo5 goa7 ku2, A-chong li2 tioh8 e7-hiau2 kah A-ma2 kong2 Tai5-gi2, ma7 e7-sai2 kah chng-kha e5 sio2-peng5-iu2 cho3-hoe2 chhit-tho5--ah. 
  AC: U7 chiah-nih8-ho2 e5 tai7-chi3. Pu2-kuou2 uou5 tiih lau5-sii hau5-siang2 tou pu5-hue2 suou Thai5-yu5, thaN-mng5 chiin5-moh chiau uou5-mng5? (AC u7 sio2-khoa2 hoai5-gi5) 
  LS: Che li2 m7-bian2 kiaN. Lan2 Sin-heng-khu e5 Sia7-khu Tai7-hak8 i2-keng beh ti7 kin-ni5 8 goeh8 27 kau3 12 goeh8 30 lai5 pan7 sio2-hak8 tiong-hak8 Tai5-gi2 lau7-su e5 su-chu jin7-cheng3 poe5-iong2, bok8-tek tioh8 si7 beh hun3-lian7 chiah e5 lau7-su e7-hiau2 kong2 Tai5-gi2, e7-hiau2 ka3 Tai5-gi2, e7-sai2 ka7 lan2 chiah e5 gin2-a2-hiaN kah gin2-a2-koaN kong2 chiok che7 Tai5-oan5 sim-sek e5 mih8-kiaN7. Siong7 tiong7-iau3--e5 si7 ka3 lan2 e7-sai2 kah A-kong, A-ma2 kong2-oe7, khai-kang2, e7-hiau2 thiaN A-kong, A-ma2 kong2-kou2 ou5! 
  AC: Cho2-iang2 hau5 pang2! (koh lai5 tui3 kiaN3-thau5 kong2) Su5-su5, Puou5-puou5, Ku-ku, A-i5, chhin5 nih8-mng5 i5-tin2 iau2 lai5 sang2-kho2 syue5 Thai5-yu5 ouh! 
  AL: (ng3 kiaN3-thau5) Tai7-ke tau3-tin7 lai5 oh8 Tai5-gi2, hou7 sou2 u7 e5 sio2-peng5-iu2 long2 e7-hiau2 kong2 Tai5-gi2. A-kong, A-ma2 pho7 sun, thiaN sun chhio3-haiN-haiN. 
  LS: (ng3 kiaN3-thau5) Beh ka3 lan2 e5 gin2-a2 kong2 lian3-tng2 e5 Tai5-gi2, beh in2-chhoa7 in him-siong2 Tai5-oan5 hong-hu3 koh sim-sek e5 lek8-su2 bun5-hoa3, beh hou7 in poe5-phoaN7 A-kong, A-ma2 cho3-hoe2 liu7-koe3 kou2-cha2-si5 e5 ki3-ti5. ChhiaN2 lin2 lai5 po3-mia5 Ko-hiong5-chhi7 Sin-heng-khu Sia7-khu Tai7-hak8 e5 Tai5-gi2-bun5 Sia2-chok kap Him-siong2. Po2-cheng3 lin2 e7-tang3 oh8 tioh8 siong7-kai3 cheng3-khak e5 Tai5-gi2-bun5, siong7-kai3 chhu3-bi7 e5 Tai5-oan5 kou3-su7, siong7-kai3 u7 kou2-cha2-bi7 e5 Tai5-oan5 hong-siok8, siong7 kai3 chhiN e5 Tai5-oan5 bun5-hoa3. 
  Kam2-sia7! Lou2-lat8. Ek8-chia2 Koeh Bun5-kheng 
  (Tai5-oan5-ji7 chap8-chi3 te7 8 ki5, 2001 ni5 7 geh8) 
</CL>
<HL>

講台語真輕鬆(台語文劇本) 
場所：高雄市樂仁幼稚園教室內。 
人物：老師（LS）、查甫囡仔（阿宗，AC）、查某囡仔（阿麗，AL）。 
場景：LS、AC、AL坐ti7椅頭仔頂，圍做半圓形。 
AC kap AL：老師gau5早。 
LS：Lin2真gau5早。今仔日足好天。食飽抑boe7？ 
AC kap AL：食飽--ah。 
AC：老師，咱今仔日beh講甚物趣味e5代誌？ 
LS：咱beh來講台語（拖長慢慢仔講）。 
AL：（搶代先講）老師，我chang5 e7晝講有夠濟台語ou5！ 
LS：Ou5！你去to2位chhit-tho5？ 
AL：（歡喜形）chang5我kap爸爸、媽媽轉去屏東庄腳阿媽兜chhit-tho5，真好sng2。阿媽chhoa7我去牧場看牛。逐隻牛攏真大隻，真肥。有e5 teh食草，有e5 teh lim水，有e5 tu2仔出世連路都行be7在，真古錐...（伊e5話hou7 AC chaN2斷） 
AC：（搶teh講）我也有說台語...（LS ka7伊e5話切斷） 
LS：阿宗，hou7阿麗--ah先講了。等--一--下khah換你講。 
AC：（無啥甘願）好lah。 
AL：我逐擺去阿媽in兜，阿媽攏會chhoa7我去田--nih8，園--nih8，或是牧場chhit-tho5。阿媽會ka7我講足濟in細漢時仔e5代誌。無錢thang讀冊，著ai3去田園鬥相kang7，ma7 ai3 ka7人牽牛去食草。阿媽koh會講足濟足濟故事hou7我聽，我攏聽kah khong7腳翹。阿媽也有教我念足濟歌ou5！ 
LS：（Tui3 AL講）真--e5。阿麗，你kam2 beh念hou7大家聽。 
AL：好ah。「點仔點叮咚，牛肉吵風蔥。點仔點叮咚，白雪公主beh嫁翁。點仔點叮咚，MacDonald hioh 5工。點仔點叮咚，Superman磅米芳。點仔點叮咚，聖誕老公嘴齒落kah lang-lang-lang。點仔點叮咚，學台語真輕鬆！學台語真輕鬆！
LS：阿麗有夠gau5。咱ka7伊扑phok8仔。阿宗，你kam2有去chhoe7阿公、阿媽chhit-tho5？ 
AC：爸爸、媽媽很忙，沒時間帶我去外婆家。每次到那邊，阿嬤、阿公他們說的台語我有聽沒有懂， 鄰居的小朋友也都說台語，真不好玩。 
AL：這樣好可惜！庄腳有足濟足濟好sng2 e5代誌。阮阿公、阿媽會chhoa7我去田--nih8 hop四腳仔，去水窟仔邊掠烏肚koai5仔，ka7我講足濟古早古早e5故事。我上ai3 ti7暗時食飽了後，倒ti7阿媽e5身軀邊看天頂e5星kah月娘，無張持著睏--去--ah。我ma7有kah厝邊e5囡仔sng2報格仔、chhiang7-ong2、搧尪仔標、tiak珠仔，che攏是咱ti7高雄市內sng2 be7著e5物件（AL愈講愈歡喜）。 
AC：（欣羨e5表情）這樣好幸福喔！我都不行這樣！阿嬤說的話，我聽不懂，我只能一直對他傻笑，阿嬤對媽媽說，「khah會無教伊講台語。害我若tu2著chiah e5囡仔那啞口去tu2著臭耳人--leh。」真傷腦筋。
LS：阿宗你m7免驚，koh過一時仔，你to7會曉kah阿媽講台語--ah。 
AC：真e5 ma7？ 
LS：是--ah。Tui3今年e5 9月份開始，全台灣所有e5小朋友攏著ai3學台語。逐禮拜有1到2節e5台語課。過無外久，阿宗你著會曉kah阿媽講台語，ma7會使kah庄腳e5小朋友做伙chhit-tho5--ah。 
AC：有chiah-nih8好e5代誌。不過有的老師好像都不會說台語，他們怎麼教我們？（AC有小可懷疑） 
LS：Che你m7免驚。咱新興區e5社區大學已經beh ti7今年8月27到12月30來辦小學中學台語老師e5師資認証培養，目的著是beh訓練chiah e5老師會曉講台語，會曉教台語，會使 ka7咱chiah e5囡仔兄kah囡仔官講足濟台灣心適e5物件。上重要--e5是教咱會sai2 kah阿公、阿媽講話，開講，會曉聽阿公、阿媽講古ou5！ 
AC：這樣好棒！（Koh來tui3鏡頭講）叔叔、伯伯、姑姑、阿姨、請你們一定要來上課學台語喔！ 
AL：（向鏡頭）大家鬥陣來學台語，hou7所有e5小朋友攏會曉講台語。阿公、阿媽抱孫，聽孫笑咳咳。 
LS：（向鏡頭）Beh教咱e5囡仔講lian3轉e5台語，beh引chhoa7 in欣賞台灣豐富koh心適e5歷史文化，beh hou7 in陪伴阿公、阿媽做伙liu7過古早時e5 ki3-ti5。請lin2來報名高雄市新興區社區大學e5台語文寫作kap欣賞。保証lin2會當學著上kai3正確e5台語文，上kai3趣味e5台灣故事，上kai3有古早味e5台灣風俗，上kai3 chhiN e5台灣文化。 
感謝！勞力。 譯者 郭文卿 
(台灣字雜誌第8期，2001年7月) 
</HL>