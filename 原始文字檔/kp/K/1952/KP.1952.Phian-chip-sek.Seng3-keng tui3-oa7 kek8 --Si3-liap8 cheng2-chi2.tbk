<CL>
  Seng3-keng tui3-oe7 kek8 --Si3-liap8 cheng2-chi2 
  (Kin-ku3 Ma2-thai3 13:4-9, 18-22, ui7-tioh8 iu3-lian5 e5 hak8-seng sia2 e5). 
  Jin5-but8: 10 mia5. 
  Long2-thok8: Seng3-keng Ma2-thai3 13:4-9, (jian5-au7 choh-sit lang5 chiuN7-tai5,kiah8 ti5-thau5, koaN7 na5, beh khi3 hng5-nih8 e5 khoan2). 
  Goa2 si7 pi-bi5 choh-sit lang5, <BR> Tak8-jit8 liau5-bang7 i toa7-chang5; <BR> Lo5-khou2 tioh8-boa5 cho3 hng5-kang, <BR> Lang5-lat8 iu2-hian7 bo5 hoat-tou7, <BR> Khin5 le5 eng3 pui5 ia7 bo5-pou7; <BR> Chi2 kiu5 ThiN-pe7 kang3 kam-lou7, <BR> Tui3 thiN loh8-hou7 tau3 pang-chou7.
  Jit8 chhut jit8 loh8 chiau3 chhu3-su7, <BR> Liang5-hong oah8-khi3 kho3 tit chu7; <BR> Ngou2-kok siu-seng5 khng3 chhek-chhng, <BR> Kam2-sia7 ThiN-pe7 moa2 chhu3 kng.
  TaN ia7-cheng2 e5 si5 kau3 lah, tioh8 cho3 kang, m7-thang siuN7 sian7, (gim5 seng3-si 217 siu2 1 chat, seh8 tai5 kau3 tiong-ng). Goa2 u7 4 liap8 cheng2-chi2, taN tioh8 se3-ji7 lai5 ia7. 
  Te7 1 liap8 e5 cheng2-chi2 khi3 ah! (1 lang5 chiau3 i sou2 pi2 e5 hong-hiong3 chau2 chhut-lai5, khu5 ti7 kak-a2). 
  Te7 2 liap8 e5 cheng2-chi2 khi3 ah! (Te7 2 e5 hak8-seng chhut-lai5). 
  Te7 3 liap8 e5 cheng2-chi2 khi3 ah! (Te7 3 e5 hak8-seng chhut-lai5). 
  Te7 4 liap8 e5 cheng2-chi2 khi3 ah! (Te7 4 e5 hak8-seng chhut-lai5). 
  Ia7-cheng2 i2-keng beng5-pek8, taN theng3-hau7 toa7-chang5. (Chiu7 koh gim5 gou2-kok siu to3-lai5......seh8 tai5 the3 tiuN5). 
  Te7 1 liap8 cheng2-chi2: (peh khi2-lai5 khia7). Goa2 si7 ho2 cheng2-chi2, thai2-e7 ka7 goa2 ia7 ti7 lou7-piN? Ah! goa2 chai, goa2 e5 chu2-lang5 liu3-chhiu2-khi3, chiong goa2 ia7 tui3 chia lai5. TaN goa2 ti7 chia tioh8 teng3-kin hoat ge5. 
  Ou-a: Khah, khah, khah. Kin-a2-jit8 long2 iau2-boe7 chiah8 png7, pak-tou2 iau, poe long2 be7 kiaN5, to2-ui7 u7 ho2 chiah8-mih8 ah ? Ouh! Ti7 chia u7 chit8-liap8 chhek. Kam2-sia7, kam2-sia7. 
  Te7 1 liap8: Ou-a hiaN, ou-a hiaN, Li2 beh lai5 chiah8 goa2 mah? ChhiaN2 li2 li7-khui goa2, iong5-un2 goa2 ti7 chia toa7-chang5. 
  Ou-a: Gong7 e5 cheng2-chi2. Li2 tiam3 ti7 chia thai2-tho2 e7 toa7-chang5. Li2 khoaN3, chia si7 lou7, lang5 teh kiaN5, chhia teh koe3, gu5-be2 teh ong2-lai5. Li2 na7 e7 chhut-si3, ia7 e7 hou7 in tah8 si2--lah. Na7 beh hou7 in lap si2, m7-tat8-tioh8 chim2-a2 hou7 goa2 pak-tou2 pa2. 
  Te7 1 liap8: Ai ah! Kiu3 lang5 leh, ou-a kiong5-kiong5 beh ka7 goa2 thun-chiah8-khi3, phah-sng3 goa2 si7 ho2 e5 cheng2-chi2. (Ou-a thoa te7 1 liap8 cheng2-chi2 the3 tiuN5). 
  Te7 2 liap8: (Khi2-lai5). Goa2 si7 te7 2 liap8 e5 ho2 cheng2-chi2. Chu2-lang5 ia7 goa2 ti7 chioh8-keh, thou5 chhian2 e5 ui7. Ti7 chia goa2 ia7 beh lai5 chhut-lat8, ng3-bang7 toa7-chang5. Kho2-sioh e7-bin7 si7 chioh8-keh, kin pang3 long2 be7 loh8-khi3. 
  Jit8-thau5: (Chheng7 peh8-saN,ti3 ang5-bo7, chhiu2 kiah8 teng). Goa2 si7 jit8-thau5, goa2 eng7 goa2 e5 sio-lo7 e5 jiat8 hou7 ban7-mih8 seng-tiong2, na7 bo5 goa2, ban7-mih8 be7 chun5-chai7. Ti7 chia u7 sui2-sui2 kho2-ai3 e5 cheng2-chi2 teh tiong2-seng5, goa2 tioh8 eng7 sio-lo7 e5 jiat8-tou7 hou7 i khah gau5 toa7(eng7 teng chio3 ti7 cheng2-chi2 e5 thau5-khak tiap-a2-ku2, chiu7 the3 tiuN5). 
  Te7 2 liap8: Ah, ah, chin sio, chin jiat8, tui3 kha-te2 tit8-tit8 jiat8 khi2-lai5, goa2 tong3-be7-tiau5, tong3-be7-tiau5, goa2 kiong7 beh si2 lah, goa2 e5 kin bo5 chui2 thang suh, goa2 chhui3-ta, chhui3-ta, goa2 hou7 jit8 phak8 beh si2 lah. Kiu3 lang5 leh (chiu7 thau5-khak tam3-tam3, na2-chun2 kou-ta5). 
  Te7 3 liap8: Goa2 si7 te7 3 liap8 e5 cheng2-chi2, goa2 ka-lauh8 ti7 chhi3-phe3 tiong, goa2 m7 su chhi3-phe3, beh chhut-lat8 ng3 thiN toa7 chang5. Sui-jian5 in kham3 goa2, goa2 beh long3 hou7 i koe3, thang khui-hoe kiat-chi2. 
  Chhi3-phe3: (Theh8 phoe7-toaN lai5 khia7 ti7 Te7 3 liap8 e5 au7-bin7). 
  Oe2: Ho2 cheng2-chi2, chia sim2-mih8 sou2-chai7, li2 chai mah? Chia si7 goa2 e5 te7-kai3, li2 siaN2-su7 chiam3-jip8 goa2 e5 sou2-chai7. Li2 kho2-ouN3 e5 cheng2-chi2, goa2 thai2-e7 pang3 li2 kan-hiu, goa2 e5 chong-chok8 kek8 che7, goa2 e5 chhiu2 u7 lat8, put-lun7 sim2-mih8 hou7 goa2 kiN3--tioh8, goa2 chiu7 bo5 pang3 khui, tit8-tit8 jia-pe3 i, sok hou7 i si2. Li2 e5 un7-mia7 chiaN3 si7 an2-ni. (Chiu7 chiong phoe7-toaN chiam7-chiam7 ti7 te7 3 e5 cheng2-chi2). 
  Te7 3 liap8: Ai ah! Kiu3 lang5 leh, goa2 beh bo5 khui3 lah, am3-bin5-bong, chhiaN2 iong5-un2 chit8-kak-a2 pun goa2 khia7. ChhiaN2 li2 chhiu2 pang3 khah leng7. 
  Chhi3-phe3: Bo5 pang3 li2 kan-hiu(chhut-lat8 sok). 
  Te7 3 liap8: Ai ah, ai ah(chiu7 khia7-ng5 si2 e5 khoan2). 
  Te7 4 liap8: Kam2-sia7 chu2-lang5 khng3 goa2 ti7 pui5 koh sang e5 thou2-te7. Goa2 tioh8 ti7 chia tiong2-seng5, kiat-chi2 lai5 po3-tap i e5 lou5-khou2. 
  Lou7-chui2: (Chheng7 peh8-saN, chhiu2 kiah8 chui2-choaN7-a2), goa2 si7 thiN-teng2 e5 lou7-chui2, me5-si5 lang5 khun3 cheng7 e5 si5, goa2 chiu7 tui3 thiN loh8--lai5, ti7 long2-chong2 e5 lou7-chui2 lun7-tek8 i, hou7 i chheN-chhui3 toa7 chang5. Ti7 chia u7 kho2-ai3 e5 ngou2-kok, goa2 e5 ho2 peng5-iu2 ah! Li2 thang tit-tioh8 kam-lou7 lai5 iong2-chong3(choaN7 chui2 e5 khoan2 ti7 i e5 teng2-bin7). 
  Te7 4 liap8: To-sia7, to-sia7(Lou7-chui2 the3-tiuN5). 
  Jit8-thau5: Goa2 sou2 thiaN3 e5 ho2 peng5-iu2, goan7 li2 tit-tioh8 sio-lo7 e5 jiat8-tou7 thang tiong2-seng5 kiat-sit8(eng7 teng chio3 ti7 i e5 si3-ui5). 
  Te7 4 liap8: To-sia7, to-sia7(Jit8-thau5 the3-tiuN5). O3 ah! Goa2 e5 khui3-lat8 goa2 e5 sim-lai7 tit8-tit8 beh chheng3--chhut-lai5, goa2 e5 sim chhiong moa2 hoaN-hi2, un2-tang3 u7 ho2 e5 kiat-sit8 beh thou3 chhut--lai5. Che long2 si7 chu2-lang5 e5 gau5 chiau3-kou3 kap jit8-kng, kam-lou7 e5 pang-chan7. 
  Long5-hu: Goa2 taN tioh8 lai5 khi3 sun5 chhan5.Goa2 e5 cheng2-chi2 ti7 to2-ui7? Te7 1 liap8 e5 cheng2-chi2 ti7 to2-ui7? un2-tang3 ti7 ou-a e5 pak-tou2-lai7. Te7 2 liap8 kou-ta5--khi3, bo5 te7 thang hou7 i teng3-kin lah. Te7 3 liap8, khia7-ng5--khi3, hou7 chhi3-phe3 jia-pe3, kho2-lin5, kho2-lin5. (Kau3 te7 4 liap8). O3 ah! kiat8-sui7 lah! 100 poe7 e5 siu-seng5 lah. Goa2 sui-jian5 phah-sng2 3 liap8 cheng2-chi2, na7-si7 ui7-tioh8 li2 lai5 be7 ki3-tit it-chhe3 e5 kan-khou2, goa2 beh chiong li2 siu-jip8 chhek-chhng lai5 po2-sioh. (Gim5 Gou7-kak siu to3-lai5-----chiu7 the3-tiuN5)
  Long2-thok8: Ma2-thai3 13:18-32 
  (Tai5-oan5 Kau3-hoe7 Kong-po3 te7 768 ho7, 1952 ni5 12 geh8) 
</CL>
<HL>

聖經對話劇--四粒種子 
（根據馬太13：4-9，18-22，為著幼年e5學生寫e5)。 
人物：10名。 
朗讀：聖經馬太13：4-9，（然後作穡人上台，kiah8鋤頭，koaN7籃，beh去園--nih8 e5款）。 
我是卑微作穡人， <BR>逐日瞭望伊大欉； <BR>勞苦著磨做園工， <BR>人力有限無法度， <BR>勤犁壅肥也無步； <BR>只求天父降甘露， <BR>對天落雨鬥幫助。
日出日落照次序，<BR>涼風活氣靠得住； <BR>五穀收成囥粟倉， <BR>感謝天父滿厝光。
今ia7 種e5 時到lah，著做工，m7-thang想sian7，（吟聖詩217首1節，seh8台到中央）。我有4粒種子，今著細膩來ia7 。 
第1粒e5種子去ah！（1人照伊所比e5方向走出來，khu5 ti7角仔）。 
第2粒e5種子去ah！（第2個學生出來）。 
第3粒e5種子去ah！（第3個學生出來 )。 
第4粒e5種子去ah！( 第4個學生出來 )。 
Ia7種已經明白，今聽候大欉。（就koh吟五穀收倒來…seh8台退場）。 
第1粒種子：（peh 起來企）。我是好種子，thai2 會ka7我ia7 ti7路邊？Ah ！ 我知，我e5 主人溜手去，將我ia7 對chia來。今我ti7 chia著釘根發芽。 
烏鴉：Khah，khah，khah。今仔日攏iau2-boe7食飯，腹肚枵，飛攏be7行，to2位有好食物ah？Ouh！Ti7 chia有一粒粟。感謝，感謝。 
第1粒：烏鴉兄，烏鴉兄，你beh來食我mah？請你離開我，容允我ti7 chia大欉。 
烏鴉：憨e5種子。你tiam3 ti7 chia thai2-tho2 會大欉。你看，chia是路，人teh行，車teh過，牛馬teh往來。你若會出世，也會hou7 in踏死--lah。若beh hou7 in lap8死，m7 值著chim2-a2 hou7 我腹肚飽。 
第1粒：Ai ah ！ 救人leh，烏鴉強強beh ka7我吞食去，扑算我是好e5種子。( 烏鴉拖第1粒種子退場 )。 
第2粒：( 起來 )。我是第2粒e5好種子。主人ia7 我ti7 石格，塗淺e5位。Ti7 chia我也beh來出力，向望大欉。可惜下面是石格，根放攏be7落去。 
日頭：( 穿白衫，戴紅帽，手kiah8燈 )。我是日頭，我用我e5 燒lo7 e5熱hou7萬物生長，若無我，萬物be7存在。Ti7 chia有sui2-sui2 可愛e5種子teh長成，我著用燒lo7 e5熱度hou7伊較gau5大（用燈照ti7 種子e5頭殼tiap仔久，就退場 )。 
第2粒：Ah，ah，真燒，真熱，tui3腳底直直熱起來，我擋be7-tiau5，擋be7-tiau5，我kiong7 beh死lah，我e5 根無水thang suh，我嘴礁，嘴礁，我hou7日曝beh死lah。救人leh（就頭殼tam3-tam3，那準枯ta5)。 
第3粒：我是第3粒e5種子，我ka落ti7刺phe3中，我m7輸刺phe3，beh出力向天大欉。雖然in kham3我，我beh long3 hou7伊過，thang開花結子。 
刺phe3：（提被單來企ti7 第3粒e5後面）。 
Oe2：好種子，chia甚物所在，你知mah？Chia是我e5 地界，你啥事佔入我e5 所在。你可惡e5種子，我thai2 會放你干休，我e5宗族極濟，我e5 手有力，不論甚物 hou7我見--著，我就無放開，直直遮蔽伊，束hou7伊死。你e5 運命正是an2-ni。（就將被單漸漸ti7第3個種子）。 
第3粒：Ai ah ！ 救人leh，我beh無氣lah，暗眠摸，請容允一角仔分我企。請你手放較leng7。 
刺phe3：無放你干休（出力束）。 
第3粒：Ai ah，ai ah（就企黃死e5款）。 
第4粒：感謝主人囥我ti7肥koh鬆e5土地。我著ti7 chia長成，結子來報答伊e5 勞苦。 
露水：（穿白衫，手kiah8水choaN7仔），我是天頂e5露水，暝時人睏靜e5 時，我就tui3天落--來，ti7攏總e5露水潤澤伊，hou7伊青翠大欉。Ti7 chia有可愛e5五穀，我e5 好朋友ah！你thang得著甘露來勇壯（choaN7水e5款ti7伊e5 頂面）。 
第4粒：多謝，多謝（露水退場）。 
日頭：我所疼e5好朋友，願你得著燒lo7 e5熱度thang長成結實（用燈照ti7伊e5 四圍）。 
第4粒：多謝，多謝（日頭退場）。O3 ah ！ 我e5 氣力我e5 心內直直beh沖--出來，我e5 心充滿歡喜，穩當有好e5結實beh吐出--來。Che攏是主人e5 gau5照顧kap日光，甘露e5幫贊。 
農夫：我今著來去巡田。我e5 種子ti7 to2位？第1粒e5種子ti7 to2位？穩當ti7烏鴉e5腹肚內。第2粒枯ta5 --去，無地thang hou7伊釘根lah。第3粒，企黃--去，hou7刺phe3遮蔽，可憐，可憐。（到第4粒）。O3 ah ！結穗lah！100倍e5收成lah。我雖然扑損3粒種子，但是為著你來be7記得一切e5艱苦，我beh將你收入粟倉來保惜。（吟五穀收倒來-----就退場）
朗讀：馬太 13：18-32 
(台灣教會公報第768號，1952年12月) 
</HL>