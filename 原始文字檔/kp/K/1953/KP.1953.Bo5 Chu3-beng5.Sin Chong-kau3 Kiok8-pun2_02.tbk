<CL>
  Chin Sit8 E5 ThiaN3 
  Te7 it bou7 ......... (Chio-bou7 kang lang5) 
  Teng-tiuN5 jin5-but8: 1. Chian5-kho-hoan7 (J) <BR>2. Sit-giap8-chia2 2 e5 (S1. S2) <BR>3. ChhiuN2-tiuN2 ......... (T) 
  Phoe3-ti3: Tai5-teng2 chiaN3 peng5 i2, toh, pan7-kong thiaN e5 khoan2-sit. 
  Khai-bou7: (ChhiuN2-tiuN2 teh khoaN3 sin bun5. It sit-giap8 chia2 teng-tiuN5) 
  S-1: Kin7-lai5 thau5-lou7 chin phaiN2 chhoe7, mui2 chit8 e5 ki-koan to boan2-oan5, lian5 chhou-kang iah8 bo5 tang3 chhoe7. Tak8-jit8 chhoe7 kah chit nng7-ki kha long2 nng2-loh8 khi3. Ho2 ah kin-a2-jit8 koh bong2 lai5 khi3 chhoe7, khoaN3 oe7 tu2-tioh8 ki-hoe7 bo5. (Tai5-teng2 seh8 chit8-lian3. S2 teng-tiuN5) 
  S-1: EN! Khok thau5-a2 peh. Li2 beh khi3 to2-ui7? 
  S-2: Ai! Li2 kiam2 m7-si7 PiN2-thau5-a2 hiaN. Kiu2-kian3. 
  S-1: Kiu2-kian3, kiu2-kian3. (SaN ak-chhiu2) Kin7-lai5 long2 tioh8 eng7 ak-chhiu2 e5. Li2 chhit-cha2 peh-cha2 si7 beh khi3 to2-ui7? 
  S-2: Goa2 to cha-am3 thiaN-kiN3 keh-piah e5 Chiam-thau5 peh kong2 Iong5-che5 chhiuN2 u7 beh chhiaN3 lim5-si5 kang, siuN7 beh lai5 khi3 khoaN3 mai7 leh. 
  S-1: HaN5! U7 lang5 beh chhiaN3 lim5-si5 kang ouh. 
  S-2: Si7 lah. Kin7-lai5 seng-li2 chin phaiN2 cho3, kian3 cho3 kian3 liau2 chiN5, giong7-giong7 beh to2-tiam3, siuN7 bo5 hoat-tou7, tioh8 chhoe7 thau5-lou7 thang lai5 tou7-pak-tou2. 
  S-1: Tioh8 lah tioh8 lah. Sit8-chai7 seng-li2 chin phaiN2 cho3, chiah8 thau5-lou7 khah tho3-tong3, tu2-tu2-ho2 goa2 iah8 teh siuN7 khoaN3 u7 sim2-mih8 kang thang cho3 bo5? Ia7 bo5 lan2 choe3-hoe2 lai5 khi3 ho2 bo5? 
  S-2: Ho2 nou3. KiaN5, lai5 khi3. 
  S-1: Khok-thau5 peh, Iong5-che5-chhiuN2 thiaN-kiN3 kong2 teh beh-to2 beh-to2, thai2 oe7 beh koh chhiaN3 kang leh? 
  S-2: Li2 long2 m7-chai kin7-lai5 long2 u7 Bi2-oan7 teh lai5, phah sng3 u7 beh koh khong2-toa7 kian3-siat e5 khoan2. 
  S-1: HeN! Na7 si7 Bi2-oan7 un2-tang3 thai7-gu7 boe7 bai2 ouh. 
  S-2: U7 lang5 teh kong2, chit8 jit8 e5 kang-chiN5 si7 khou-poaN3 gun5 Bi2-kim, na7 si7 Tai5-phio3 sng3 u7 25 khou i2-siong7. 
  S-1: An2-ni sng3 khi2 lai5 boe7 kah goa7 bai2. 
  S-2: Chiau3 khoaN3 sin-the2 tioh8 ai3 iong2 koh toa7-khou iah8 koh u7 lat8 e5 lang5 khah u7 ng3-bang7. Li2 hiah nih toa7-khou phah-sng3 khah u7 hi-bang7. 
  S-1: Goa2 che si7 toa7-khou ho2-khoaN3 na7-tiaN7. 
  S-2: Ah! Kau3 lah, li2 theng3-hau7, goa2 jip8 lai5 mng7 khoaN3 mai7 leh. (Chin3 jip8 sek-lai7) Sian-siN kiam2 m7-si7 chia u7 beh chhiaN3 lim5-si5 kang lang5? 
  T: Si7. Si5-kan iau2-boe7 kau3, tiam3 goa7-khau2 theng3-hau7, cheng tan5 chiah jip8 lai5. (S-2 the3-chhut) 
  S-1: U7 beh chhiaN3 bo5? 
  S-2: U7 lah. I kong2 si5-kan iau2-boe7 kau3, kio3 lan2 theng3-hau7. (J teng-tiuN5, S-2 khoaN3 tioh8 chiu7 tui3 S1 kong2) Li2 khoaN3 hit lang5 (J chau2-oa2-lai5 in e5 sin-piN) 
  J: Peng5-iu2, li2 m7-chai u7 beh chhiaN3 kang bo5? Goa2 hou7 li2 chhiaN3. 
  S-1: Goan2 to7 siuN7 beh hou7 lang5 chhiaN3 leh. 
  J: Si7 u7 lang5 beh chhiaN3 si7 bo5? (2 lang5 m7 ka7 i kong2) Lin2 ti7 chia teh theng3-hau7 si7 bo5? (chit-si5 sek-lai7 u7 cheng e5 siaN) 
  S-2: Hou3! Cheng tan5 lah, goa2 seng jip8 lai5. (J khoaN3 tioh8 in e5 thai3-tou7, chai si7 chiau-bou7 kang-lang5, chiu7 khia7 teh theng3-hau7) 
  T: Tai7-seng teng-ki3, li2 sim2-mih8 mia5? 
  S-2: Li2 khok-thau5. 
  T: Sim2-mih8, goa2 khok-thau5, loan7 lai5, goa2 si7 teh mng7 li2 mia5- seN3. 
  S-2: Goa2 to seN3 Li2, mia5 khok-thau5. (T, ki5-koai3 ho7 chit khoan2 mia5. Liah8 i khoaN3 chit8 e7, koh mng7.) 
  T: Kui2 hoe3? 
  S-2: Sam-pat (38). 
  T: Sam-pat si7 teh kong2 38 hoe3 si7 bo5? 
  S-2: Si7 lah, si7 lah. 
  T: Toa3 ti7 to2-ui7? 
  S2: SoaN-a2-teng2 
  T: Mng5 pai5 kui2-ho7? 
  S-2: 103 ho7. 
  T: Cheng5 teh cho3 sim2-mih8? 
  S-2: Cho3 seng-li2. 
  T: Li2 oe7 tang3 mouh loa7 tang7 e5 mih8? 
  S-2: 7, 8 chap8 kin. 
  T: Ho2, au7-lai5 chiah koh ka7 li2 thong-ti. 
  S-2: Sian-seN, pai3-thok, pai3-thok, ka7 goa2 chhiaN3 hoN3. (chiu7 the3-tiuN5. Ng3 S-1 kong2) TaN oaN7 li2 ouh! (Chit si5, J pang3-he7 1 e5 heng5-li2, siuN7 beh jip8 khi3, chong2-si7 S-1 chiN cho3 cheng5) 
  S-1: Sian-seN, ban7 su7 pai3-thok! 
  T: Sim2-mih8 mia5? 
  S-1: Ou Ke-sai2. Lang5 lang5 kio3 goa2 PiN2-thau5. 
  T: HaN, seN3 Ou, si7 bo5? 
  S-1: M7-si7 seN3 Ou5, mia5 ho7 cho3 Ke-sai2. 
  T: HoN3, ho7 cho3 Ke-sai2 ouh, kui2-hoe3? 
  S-1: Kin ni5 25 hoe3, kiam2 chit8 hoe3. 
  T: 24 hoe3 si7 bo5? iah8 tioh8 kong2 kah hiah nih lo-so, toa3 ti7 to2-ui7? Mng5-pai5 kui2 ho7? 
  S-1: SoaN-a2-teng2, mng5-pai5 28 ho7. 
  T: Cheng5 teh choe3 sim2-mih8? 
  S-1: Long2 bo5 choe3 sim2-mih8 khang-khoe3, sou2-i2 kin-a2-jit8 tek8-piat8 lai5 pai3-thok sian-seN khan-seng5. 
  T: Hng3! KhoaN3 khi2 lai5 sin-the2 to a7 boe7 bai2, ho2, tui3 au7-jit8 lai5. 
  S-1: To-sia7, To-sia7. (the3 tiuN5) 
  J: (Heng5-li2 ia7 toa3 jip8 sek-lai7) 
  T: Li2 sim2-mih8 mia5? Kui2-hoe3? 
  J: Goa2 kio3 choe3 Janval Jan. (ChhiuN2-tiuN2 toa7 kiaN) 
  T: Hng5! Chit e5 mia5 siong5-siong5 thiaN-kiN3, sin-hun7-cheng3 theh8 khi2 lai5 khoaN3. (J tui3 pocket theh8 hou7 i) HaN2! Chian5-kho-hoan7. Chhiap-to7-choe7, iu2-ki5-tou5-heng5 4 tang, te7 1 chhu3 thoat-gak8 choe7, iu2-ki5-tou5-heng5 3 tang. Te7 2 chhu3 thoat-gak8 kap ti2-khong3 choe7, cheng-heng5 5 tang, te7 3 chhu3 thoat-gak8 choe7 bi7-sui5 3 tang, te7 4 chhu3 chai3 thoat-gak8, chai3 cheng-heng5 3 tang (chhiuN2-tiuN2 kim-kim-siong3 i kap khoaN3 sin-hun7-cheng3) 1953 ni5 12 goeh8 23 sia3-choe7. HoN3! Chit khoan2 e5 tang7 choe7 e5 lang5, goan2 chia bo5 beh chhiaN3, tng2-khi3, tng2-khi3. 
  J: Sian-siN. Pai3-thok leh, chhiaN2 li2 tong5-cheng5 goa2, sui-jian5 goa2 si7 chit8 e5 tang7-choe7 e5 chian5-kho-hoan7, goa2 u7 hoe2-kai2 beh kiaN5 cheng3-tit8 e5 lou7, bo5-lun7 sim2-mih8 khoan2 e5 kang, goa2 long2 goan7-i3 choe3, chhiaN2 li2 chhai2-iong7 goa2. 
  T: Bo5 tong5-cheng5 e5 i5-te7, chit khoan2 e5 lang5 boe7 eng7 tit chhiaN3. (J kui7 ti7 toh-a2 cheng5 khun2-kiu5) 
  J: Sian-seN. Goa2 bo5 beh iau3-kiu5 loa7 che7 e5 kang-chiN5, chi2 u7 hou7 goa2 chiah8 chiu7 kau3-giah8, kiu5 li2 hou7 goa2 u7 thau5-lou7, kiu5 li2 kho2-lian5 goa2. 
  T: Bo5-hoat-tou7! Bo5-hoat-tou7. 
  J: Kiam2 long2 bo5 pan7-hoat mah? 
  T: Bo5-lun7 chaiN2-iuN7 bo5 pan7-hoat chiu7-si7, chhin-chhiuN7 li2 chit khoan2 e5 lang5, m7-na7 goan2 chia m7 chhai2-iong7, khi3 kau3 to2-chit8-ui7 iah8 si7 siang7-khoan2 lah. Bo5 lang5 beh chhai2-iong7. 
  J: Sian-seN, khah pai3-thok leh. 
  T: Bo5-hoat-tou7, bo5-hoat-tou7. (Theh8 sin-hun7-cheng3 heng5 i)
  (J hui-siong5 sit-bang7, ban7-ban7 khia7 khi2 lai5, kiaN5 chhut mng5-goa7, theh8 i e5 heng5-li2 kap koai2-a2 lai5 the3 khui) (koaiN pou3-li5) (J the3-chhut pou3-li5-goa7 thou2-khui3 kong2) 
  J: Ah! TaN goa2 beh chaiN2-iuN7! Se3-kan e5 lang5 tui3 goa2 chiah-nih8 leng2-tam7, chiah-nih8 bo5 cheng5, khoaN3 goa2 si7 chit8 e5 hui3-jin5, ...... chian5-kho-hoan7 ......khak-sit8 ti7 koe3-khi3 e5 seng-oah8 u7 m7-tu2-ho2 hou7 lang5 iam3-oN3 khoaN3-khin, chong2-si7 kiam2 u7 lang5 it-seng ai3 kiaN5 ou-am3 put-chu7-iu5 e5 lou7 mah? Goa2 kin-a2-jit8 tui3 bo5 chu7-iu5 e5 tiong-kan siu7 thau2-pang3, chiaN5-choe3 chu7-iu5 e5 seng-khu, koh goa2 koat-sim beh chin3-jip8 kng e5 lou7 tou5-bou5 ho2 e5 seng-oah8, chhin-chhiuN7 cha2-cheng5 goa2 boe7 hoan7-choe7 i2-cheng5 chit8-iuN7 ...... 
  Tan7-si7 kin-a2-jit8 e5 se3-kan lang5, hian7-chai7 e5 sia7-hoe7 tui3 goa2 khoaN3-choe3 eng2-oan2 e5 choe7-jin5 long2 bo5 lin5-bin2 e5 sim hoan2-tng2 eng7 phaiN2 tui3-thai7 goa2, hou7 goa2 kiaN5 bo5 lou7. Ah! Che beng5-beng5 si7 beh pek goa2 thiau3 jip8 chhim-kheN, koh chit8-pai2 kiaN5 choe7 e5 lou7. Ho2, kau3 chia lai5 bo5 koh choe3 phaiN2 iah8 bo5 hoat-tou7, i2-keng iau 3 jit8 lah, kiaN5, koh lai5 khi3. (thoe3-tiuN5) 
  Te7 2 bou7 
  Te7-tiam2: Bok8-su e5 ke 
  Teng-tiuN5 jin5-but8: Bok8-su (B), Bok8-su-niu5 (N), Kang-iah8 (K), Chian5-kho-hoan7: Janval Jan (J) 
  Phoe3-ti3: Bu2-tai5 tiong-ng khng3 toh kap i2, chiaN3-peng5 khng3 bin5-chhng5, to3-peng5 u7 se3 chiah toh-a2. (kang-iah8 (Sun7-sin3) teh cheng2-li2 lai7-bin7, Bok8-su teng-tiuN5, si7 tui3 ke-nih tng2-lai5 e5 hok8-chong) 
  K: Oh!! Bok8-su li2 tng2 lai5 loh! 
  B: Si7, li2 teh bo5 eng5 loh. 
  K: Bok8-su-niu5! (ng3 lai7-bin7 teh kio3) Bok8-su tng2-lai5 lah. (ka7 bok8-su siu koai2-a2, bo7-a2. Bok8-su-niu5 chhut-lai5 geng5-chiap.) 
  N: Hou7-li2 chin tioh8-boa5, phah-sng3 chin ia3-sian7 chiah tioh8 (the3 i thng3 goa7-saN), li2 kin-a2-jit8 khi3 sim2-mih8 lang5 hia? 
  B: Goa2 khi3 Tiong-sin3 peh e5 chhu3 ka7 khoaN3-khoaN3 leh, i chit 2, 3 jit8 khi3 koaN5 tioh8, teh kan-khou2 to2 ti7 bin5-chhng5. 
  N: HoN3, u7 khah ho2 a2-bo5? 
  B: U7, jiat8 u7 khah the3 lah, chong2-si7 lan2 iau3-kin2 tioh8 the3 i lai5 ki5-to2. Au7-lai5 u7 khi3 Seng5-sit8 hiaN e5 chhu3, in tai7-ke long2 peng5-an, iah8 i e5 gin2-na2 chin hoat8-phoat jiat8-sim teh chun2-pi7 Kiu3-chu2-tan3 e5 chiat-bok8. 
  N: Si7, i hiah e5 gin2-na2 chin koai, koh chin phah-piaN3, an2-ni chin ho2, taN koaN2-kin2 khi3 se2-ek8, sio-chui2 i2-keng sio lah. 
  B: Hou3, goa2 lai5 khi3. (Bok8-su the3 tiuN5) 
  N: Sun7-sin3 ah, lan2 lai5 chun2-pi7 chiah8 am3-tng3 hoN3. 
  K: Ho2!! (2 lang5 saN-kap khoan2 thang chiah8 am3-tng3) 
  N: (Bok8-su chiuN7-tiuN5 e5 si5) TaN lan2 tioh8 lai5 chiah8 am3-tng3, li2 pak-tou2 kaN2 chin iau lah. 
  B: To7-a7 be7 kah loa7 iau, m7-bian2 koaN2-kin2, chit kui2 jit8 na2-chun2 thiN-khi3 chiam7-chiam7 leng2, na7 bo5 chu3-i3 chiu7 oe7 koaN5 tioh8. 
  N: Si7, u7 chiam7-chiam7 leng2, pak-hong ia7 cham2-jian5 thau3. Sou2-i2 goa2 toa7-mng5 long2 ka7 koaiN tiau5 leh. 
  B: Ti7 chit khoan2 e5 thiN-khi3 un2-tang3 choe7-choe7 lang5 bo5 thang chiah8 bo5 thang chheng7 teh iau-koaN5. 
  N: Si7, sit8-chai7 chin kho2-lin5. Ah! Goa2 kin-a2-jit8 u7 tui3 Sun7-sin3 thiaN-kiN3 chit8 e5 siau-sit, chiu7-si7 i khi3 ke-nih boe2 mih8 e5 si5 sou2 thiaN e5 kong2: “U7 chit8 lang5 bin7-heng5 chin hou7 lang5 thang kiaN e5, chhui3-chhiu lau5 chin tng5, ti3 chit8 teng2 bo7-a2 phaiN7 te7-a2, chhiu2 nih gia5 chit8 ki koaiN2-a2, sou2 chheng7 e5 saN si7 phoa3-phoa3, tak8-lang5 khoaN3-tioh8 i chiu7 kiaN siam2-phiah i, ke-nih e5 lang5 long2 teh gi7-lun7, un2-tang3 kin-eng-am3 oe7 hoat-seng i3-goa7 e5 su7 ----------, sou2-i2 tai7-ke cha2-cha2 chiu7 koaiN-mng5. (Hit-si5 u7 lang5 teh phah-mng5) 
  N: Sim2-mih8 lang5? ChhiaN2 jip8 lai5 che7. (Bok8-su-niu5 koaN2-kin2 khi3 khui-mng5) (Janval Jan jip8 lai5) 
  J: Goa2 kio3 choe3 Janval Jan, si7 chit8 e5 chian5-kho-hoan7, ti7 kaN-gak8 19 ni5 ku2 e5 seng-oah8, 4 jit8 cheng5 chiah chhut-gak8, ti7 hong5-hun-am3 kiaN5 kau3 chit sou2 chai7, siuN7 beh toa3 lu2-koan2 chong2-si7 bo5 lang5 beh hou7 goa2 toa3, lian5 beh boe2 mih8 lai5 chi2-ki, iah8 bo5 chit8 e5 beh boe7 goa2, m7-na7 an2-ni, si3-koe3 kiu5-chit, iah8 bo5 lang5 beh chhiaN3, kou-put-chiong bo5 thang toa3, chiu7 khun3 ti7 lou7-piN e5 chioh8-thau5 teng2. 
  N: Ah!! Chin kho2-lin5. 
  J: Hit-si5 u7 chit8 lang5 tui3 goa2 kong2 tioh8 lai5 chia mng7, sou2-i2 goa2 chiah lai5, khah sit-le2, chia m7-chai si7 lu2-koan2 si7 bo5? Goa2 u7 chiN5, li2 si7 chu2-lang5 si7 bo5? Goa2 oe7 sng3 chiN5 hou7 li2, chhiaN2 li2 hou7 goa2 toa3-mi5, goa2 kin-a2-jit8 kiaN5 12 li2 e5 lou7, chin ia3-sian7 koh pak-tou2 chin iau,m7-chai li2 oe7 tang3 hou7 goa2 toa3 a2-boe7? (Sun7-sin3 thiaN i e5 oe7, kap khoaN3 i e5 khoan2 chiu7 chin kiaN) 
  B: TaN hia che7 ouh, Sun7-sin3 ah, li2 tioh8 koh ke chun2-pi7 chit8 e5 lang5 hun7, soah theh8 hiah e5 gun5 khi3 chhut-lai5. (ng3 J kong2) Peng5-iu2, phah-sng3 chin iau hoN3!? TaN am3-tng3 liam5-piN ho2-se3, chhiaN2 li2 jim2-nai7 tiap-a2-ku2. (tui3 Bok8-su-niu5) Ai, chit8 ki teng-hoe2 khoaN3 tioh8 chin am3, koh theh8 hit nng7-ki gin5 chek-tai5 lai5 tiam2. 
  N: Ho2. (soah the3 tiuN5) 
  J: Ah, goa2 chai lah, in-ui7 goa2 si7 chit8 e5 hoan7-choe7 e5 lang5, sou2-i2 lang5-lang5 khoaN3 goa2 chiu7 siam2-phiah, lian5 be2-tiau5 bo5 beh hou7 goa2 toa3, chhiaN2 li2 be2-tiau5-kak chioh goa2 u chit8-am3 hoN3, pai3-thok, pai3-thok. (Bok8-su-niu5 theh8 gin5 e5 chek-tai5, tiam2-hoe2 chhut lai5) 
  B: U7, goa2 u7 bin5-chhng5 thang hou7 li2 toa3, (tui3 Bok8-su-niu5) taN li2 ia7 tioh8 khi3 chun2-pi7 bin5-chhng5. 
  N: Si7, goa2 i2-keng chun2-pi7 ho2-se3 lah. (chiu7 che7 ti7 i2-a2) 
  J: HaN!? Li2 chin-chiaN3 beh hou7 goa2 toa3 si7-bo5? 
  B: Si7!! 
  J: Goa2 chia u7 chiN5 khoaN3 li2 ai3 loa7-che7, goa2 long2 beh hou7 li2.(Tui3 te7-a2-lai7 theh8 chiN5-te7, khng3 ti7 toh teng2) Li2 chiah nih gau5 lin5-bin2 lang5, tau3-te2 li2 si7 sim2-mih8 toa7 mia5? 
  B: Goa2 si7 chit keng kau3-hoe7 e5 bok8-su. 
  J: Bok8-su!! Oh! Ui2-tai7 e5 bok8-su. 
  B: ChhiaN2 li2 m7-bian2 khoa3-lu7 cho3 li2 an-sim toa3, taN hiah che7, am3-tng3 liam5-piN e7 pi7-pan7 ho2. 
  J: Li2 chin u7 thiaN3-sim hou7 goa2 toa3, hou7 goa2 chiah8 iah8 bo5 beh ka7 goa2 theh8 chiN5. 
  B: Che si7 chin7 goa2 e5 gi7-bu7, in-ui7 lan2 ti7 chu2 e5 lai7-bin7 si7 hiaN-ti7 chi2-mai7, sou2-i2 m7-bian2 kheh-khi3. Chiah e5 chiN5 li2 tioh8 siu-khi3. 
  J: Bok8-su, li2 m7-thang soe3-ji7, goa2 toa3 chia eng3-kai goa2 tioh8 chiN5 hou7 li2, chiah-e5 chiN5 si7 goa2 19 ni5 ku2 sou2 tit e5. 
  B: HoN3!! 19 ni5 ku2 sou2-tit e5 u7 loa7 che7 chiN5? 
  J: U7 2300 khou, chong2-si7 chiah e5 chiN5 hian7-chai7 goa2 iah8 bo5 sim2-mih8 lou7-eng7. 
  B: 19 ni5 ku2 2300 khou. ------- Goa2 khoaN3 li2 si7 chit8 e5 tiong-sit8 e5 lang5, chaiN2-iuN7 li2 siu7-tioh8 chit-khoan2 bo5 chu7-iu5 e5 seng-oah8? 
  J: Bok8-su. Goa2 ti7 se3-han3 e5 si5, Pe7-bu2 li7-khui se3-kan, in-ui7 an2-ni ti7 A-che2 e5 chhu3 seng-oah8. Chong2-si7 25 hoe3 e5 si5, che2-hu lau5 chhit e5 kiaN2, toa7 e5 8 hoe3 soe3-han3 e5 1 hoe3, chiu7 li7-khui se3-kan. Chiah e5 gin2-na2 e5 seng-oah8 chiu7 khi2 bun7-te5 lah, kou-put-chiong chiu7 the3 che2-hu lai5 iuN2-chhi7 chiah e5 gin2-a2. A-che2 pun2-sin iah8 tioh8-boa5, lo5-khou2 choe3 kang lai5 ke-thiN tam7-poh8 e5 hui3-iong7 ......Kho2-sioh chit e5 chong7-thai3 boe7 tang3 i5-chhi5 ku2-ku2, koaN5-thiN kau3, goa2 chiu7 bo5 khang-khoe3, ti3-kau3 bo5 mih8 thang chiah8, goa2 khoaN3-tioh8 hiah e5 gin2-na2 teh iau, sim chin kan-khou2, chiu7 chhut-khi3 ke-nih khoaN3-tioh8 chit8-keng piaN2-tiam3 tu2-tu2 beh koaiN-mng5, chiu7 kiaN5 oa2 long3-phoa3 po-le5 thau-theh8 chit8 te3 phang2, soa3 hou7 lang5 hoat-kian3 liah8 goa2 khi3 hoat-iN7, hou7 lang5 teng7 5 tang e5 iu2-ki5-tou5-heng5. 
  B: HoN3!! Si7 an2-ni, au7-lai5 chaiN2-iuN7? 
  J: Ti7 kaN-gak8 tiong, siong5-siong5 siuN7-tioh8 hiah e5 gin2-na2 e5 seng-oah8, goa2 e5 sim kan-khou2 tong3-boe7-tiau5, chhoe7 ki-hoe7 thang thoat-chhut chit e5 kan-khou2, sou2-i2 ti7 te7 4 ni5, ki-hoe7 kau3, chiu7 thoat-gak8. Chong2-si7 bo5 seng5-kong, soah cheng-heng5 3 tang, goa2 e5 sim lu2 kan-khou2, sou2-i2 au7-lai5 u7 3 pai2 e5 thoat-gak8 long2 bo5 seng5, kau3 kin-a2-jit8 chiah hou7 lang5 sia3-choe7. 
  B: Ah!! Sit8-chai7 thang tong5-cheng5 e5 su7. 
  J: Chong2-si7, bok8-su, goa2 u7 jin7 goa2 chit8-si5 e5 chho3-gou7, taN u7 beh hoe2-kai2 chiaN5-choe3 sin chhong3-cho7 e5 lang5, na7-si7 se3-kan lang5 iau2-ku2 khoaN3 goa2 si7 chit8 e5 hoan7-lang5, bo5 beh chhap-goa2. 
  B: Si7, li2 e5 sim-cheng5 goa2 long2 chai, ti7 koe3-khi3, li2 e5 chho3-gou7 chiaN5-cho3 kin-a2-jit8 e5 li2, chong2-si7 bo5 iau3-kin2. TaN li2 tioh8 boe7 ki3-tit au7-bin7 koe3-khi3 e5 su7, lai5 ti3-i3 chhu2-khi3 beh kiaN5 e5 lou7. 
  Sui-jian5 choe7-choe7 lang5 beh ku7-choat8 li2, li2 iah8 m7-bian2 sit-bang7, li2 tioh8 ngia5-chih Ki-tok Ia5-sou choe3 li2 e5 peng5-iu2, choe3 li2 e5 an-ui3 chia2, li2 na7 kho3 I, siong5-siong5 kap Chu2 kau-poe5, li2 un2-tang3 oe7 tit-tioh8 Chu2 e5 pang-chan7 chiah tioh8, in-ui7 Chu2 Ia5-sou Ki-tok si7 choan5 jin5-lui7 e5 Kiu3-chu2, I ti7 se3-kan e5 si5 u7 ka3-si7 lang5 iah8 kong2, “Kiu5 chiu7 tit-tioh8, chhoe7 chiu7 tu2-tioh8, phah mng5 chiu7 ka7 lin2 khui”. TaN li2 un2-tang3 u7 choe7-choe7 khiam3-khoeh, li2 iah tioh8 kiu5, Chu2 beh ti7 Ia5-sou Ki-tok lai5 pou2-chiok li2 it-chhe3 e5 khiam3-khoeh. Ng3-bang7 li2 sin3 chiah e5 oe7, thang tit Chu2 e5 un-su3 hou7 li2 e5 chian5-tou5 kng-beng5. TaN an2-ni ho2, keng-koe3 thai3 ku2 lah, phah-sng3 chin-iau lah. Sun7-sin3 koaN2-kin2 chun2-pi7. 
  K: Ho2!! (Phang5 liau7-li2 chhut lai5 tai7-ke ui5-lui5) 
  J: Bok8-su, li2 hiah-nih ho2, goa2 tu2-a2 jip8 lai5 e5 si5 chin iau, chong2-si7 thiaN li2 e5 oe7 soah boe7 iau lah. 
  B: Lan2 saN-kap lai5 ki5-to2. Chhin-ai3 e5 Chu2, kam2-sia7 li2 e5 hong5-in, lau5 goan2 e5 oah8-mia7 kau3 chit-si5, iah8 eng-am3 goan2 u7 ngia5-chih chit8-ui7 peng5-iu2 ti7 goan2 tiong kan, kiu5 li2 khoaN3-kou3 i, hou7 i beh kiaN5 e5 lou7 tit-tioh8 piN5-thaN2 kng-beng5, chit-si5 koh siuN2-su3 bi2-niu5 ti7 goan2 e5 bin7-cheng5, goan2 beh hiong2-siu7 e5 tai7-seng, ka7 li2 kam2-sia7, kho3 Chu2 e5 mia5 A-men. TaN m7-bian2 kheh-khi3, pian7 chhai3-png7. 
  J: Chin to-sia7. (J chhin-chhiuN7 chhiuN2-chiah8 ......) Bok8-su chin to-sia7. 
  B: Li2 chiah8 u7 pa2 bo5? M7-thang soe3-ji7 ou!! An2-ni ho2, Sun7-sin3, chiah e5 phiat-a2 siu-khi3 soe2-soe2 leh, iah8 khng3-tiam3 hit e5 tu5-a2-lai7, chiu7-si7 peng5-siong5 teh khng3 e5 ui7. (Sun7-sin3 siu hiah e5 gin5-khu7, J teh chu3-i3 i siu-khng3 e5 sou2-chai7) 
  K: Bok8-su, hit nng7-ki chek-tai5 beh siu bo5? 
  B: M7-bian2, u7 beh koh eng7 leh. (Tui3 J kong2) TaN phah-sng3 tioh8 lai5 hioh-khun3, si5-kan iah bo5 cha2 lah. Li2 it-teng7 chin sian7 chiah tioh8. (chhoa7 i kau3 u7 chhng5 e5 sou2-chai7) Chia hou7 li2 khun3, chhiaN2 li2 bian2 se3-ji7. 
  N: Bo5 sim2-mih8 ho2 sou2 chai7, chhiaN2 li2 an-bin5. 
  J: Oh!! Chit khoan2 e5 bin5-chhng5 19 ni5 ku2 m7-bat khun3 lah! 
  B: TaN chhiaN2 li2 an-bin5. (“Tong, tong.” Si5-cheng kong3 2 tiam2, J cheng-sin5 peh khi2 lai5 che7, siuN7 siuN7 leh koh khun3, chong2-si7 khun3 be7 khi3, hoan-lai5 hoan-khi3, u7 si5 koh peh khi2 lai5, u7 si5 koh to2-loh8 khi3. Tong, tan5 poaN3-tiam2 e5 cheng, peh khi2 lai5 chheng7 e5, ti3 bo7-a2 un5-un5-a2 liam khi3 to3-peng5 e5 toh-a2 hia, theh8 hiah e5 gin5-khi3 loh8 pou3-te7 lai7, koai2-a2 phah ka-lauh8, tioh8-kiaN chau2 khi3 bin5-chhng5 ui7, lai7-bin7 bo5 u7 sim2-mih8 tong7-cheng7, i chiu7 chiong hiah-e5 gin5-khi3 teng2, long2 theh8, chiu7 to5-chau2). 
  Te7 3 bou7 
  Teng-tiuN5 jin5-but8: Bok8-su, Sun7-sin3, J, 2 e5 keng2-koaN. 
  Phoe3-ti3 ......... Chit8 te3 toh-a2, 2 te3 i2-a2. 
  Khai-bou7: (Bok8-su teh thak8 seng3-keng. Sun7-sin3 tui3 lai7 bin7, toa7 siaN hoah.) 
  K: Bok8-su!! Bok8-su, li2 u7 khoaN3-kiN3 te2 hiah e5 gin5-khi3 e5 siuN bo5? 
  B: HaN, si7 sim2-mih8, si7 te2 gin5 phiat-a2 e5 siuN si7 bo5? 
  K: Si7, si7. 
  B: Na7-si7 hit e5 siuN, goa2 u7 khoaN3-kiN3, cha2-khi2 goa2 teh san3-pou7 e5 si5, ti7 mng5-khau2 khoaN3-kiN3 khng3 ti7 hia, sou2-i2 goa2 chiu7 ka7 theh8 jip8 lai5. (khia7 khi2 lai5) 
  K: Hou3! Oh, chin kai-chai3, (kiaN5 khi3 siuN e5 sou2-chai7 tioh8 chit8 kiaN) HaN! Hiah e5 gun5-phiat-a2 theh8 khi3 to2-ui7? 
  B: Oh, Li2 sou2 teh chhoe7 e5 si7 gun5 phiat-a2 mah? Na7-si7 hiah e5 goa2 iah8 m7-chai. 
  K: Bok8-su, li2 iah8 m7-chai? Ah! Un2-tang3 si7 hit e5 lang5-kheh thau theh8 khi3. 
  B: Hit e5 lang5-kheh chhut-khi3 ah si7 bo5? 
  K: Si7, cha2-khi2 goa2 chin cha2 chiu7 khi2-lai5, chiu7 bo5 khoaN3-kiN3 i, goa2 siuN7 it-teng7 si7 i theh8 hiah e5 phiat-a2 chau2-khi3. 
  B: Ah!! Bo5 iau3-kin2, lan2 iau2 u7 khin-gin5-a2 e5 phiat-a2 thang iong7. 
  K: Chong2-si7 hit khoan2 phiat-a2 oe7 seN-sian, liam5-piN chiu7 oe7 phaiN2-khi3 koh chit8 e5 bi7. 
  B: Bo5 iau3-kin2 lan2 u7 thang eng7 chiu7 ho2, taN lan2 tioh8 lai5 chiah8 cha2-tng3, li2 tioh8 khi3 chun2-pi7. (Sun7-sin3 the3-tiuN5) (Hit si5 u7 lang5 phah mng5) (2 e5 keng2-koaN thoa J teng-tiuN5) 
  C1: Bok8-su. (Bok8-su khoaN3 tioh8 J chiu7 oa2 khi3) 
  B: Oh! Jan! Goa2 kiN3-tioh8 li2 chin hoaN-hi2, li2 chaiN2-iuN7 bo5 toa3 khah ku2 ah? 
  C1: Bok8-su, chit lang5 si7 chian5-kho-hoan7, chhut-gak8 bo5 loa7-ku2, cha2-khi2 goan2 teh sun5-keN e5 si5, i khoaN3- tioh8 goan2 chin kiaN e5 khoan2 tit8-tit8 chau2, goan2 khoaN3 u7 hiam5-gi5 e5 sou2-chai7, chiu7 jiok-khi3 liah8 i. 
  C2: Ko2-jian5 u7-iaN2, i e5 toe7-a2 lai7 u7 gun5-phiat-a2, i kong2 si7 bok8-su li2 hou7 i e5. 
  C1: Sou2-i2 liah8 lai5 chia mng7 bok8-su. 
  B: Si7, bo5 chho3, hiah e5 si7 goa2 hou7 i e5. (Koh tui3 J kong2) Li2 chaiN2-iuN7 bo5 theh8 hit nng7-ki gin5-chek-tai5 khi3 ah, goa2 kiam2 bo5 khng3 ti7 hia mah? (Ng3 keng2-koaN kong2) TaN hou7 lin2 2 lang5 chin tioh8-boa5, an2-ni lin2 thang tng2-khi3. (Keng2-koaN the3 tiuN5) 
  J: Bok8-su, chin to-sia7 li2 chit khoan2 e5 thiaN3-thang3, goa2 m7-chai tioh8 chaiN2-iuN7 choe3 chiah oe7 tang3 po3-tap chit khoan2 e5 un-cheng5. 
  B: TaN li2 m7-bian2 sit-chi3, li2 na7 u7 chin-sit8 jin7 li2 ka-ki7 e5 choe7 ti7 Chu2 e5 bin7-cheng5, Chu2 tek-khak beh sia3-bian2 li2. In-ui7 Chu2 thiaN3 se3-kan lang5, lim5-kau3 se3-kan si7 beh kiu3 choe7-jin5, I ui7-tioh8 lan2 hi-seng I e5 po2-the2, lau5-chhut che7-che7 hoeh, lai5 siok8-choe7 lan2, hou7 lan2 e5 leng5-hun5 bian2-tit tim5-lun5. TaN li2 tioh8 teng5-thau5-seN, chiaN5-cho3 sin chhong3 cho7 e5 lang5, iah8 lai5 tit-tioh8 Chu2 e5 thiaN3. 
  J: Bok8-su, chin to-sia7 chit khoan2 e5 un, goa2 eng2-oan2 boe7 be7 ki3-tit. Goa2 koat-sim tui3 kin-a2-jit8 i2-au7 bo5 beh koh kiaN5 i2-cheng5 e5 lou7, m7-na7 an2-ni, goa2 beh sin3 Ia5-sou Ki-tok si7 goa2 e5 kiu3 Chu2. 
  B: Si7!! Goan7 Siong7-te3 kap li2 ti7-teh, Sun7-sin3 ah, kin2 chhut lai5, lan2 tioh8 ui-tioh8 i saN-kap hoaN-hi2, in-ui7 i si7 Siong7-te3 sit-loh8 koh tit-tioh8 e5 iuN5, lan2 saN-kap lai5 gim5-si. (Seng3-si 199 siu2) 
  The end. 
</CL>
<HL>

真實E5疼 
第一幕.......（招募工人） 
登場人物：1、前科犯（J） <BR>2、失業者2個（S1、S2） <BR>3、廠長.......（T） 
配置：台頂正爿椅、桌、辦公廳e5款式。 
開幕：（廠長teh看新聞。一失業者登場） 
S-1：近來頭路真歹chhoe7，每一個機關都滿員，連粗工亦無tang3 chhoe7。逐日chhoe7 kah這兩支腳攏軟落去。好ah今仔日koh罔來去chhoe7，看會tu2著機會無。（台頂seh8一lian3。S2登場） 
S-1：EN！Khok頭仔伯。你beh去to2位？ 
S-2：Ai！你kiam2 m7是扁頭仔兄。久見。 
S-1：久見，久見。（相握手）近來攏著用握手e5。你七早八早是beh去to2位？ 
S-2：我都昨暗聽見隔壁e5尖頭伯講洋齊廠有beh倩臨時工，想beh來去看mai7 leh。 
S-1：HaN5！有人beh倩臨時工ouh。 
S-2：是lah。近來生理真歹做，見做見了錢，giong7-giong7 beh倒店，想無法度，著chhoe7頭路thang來度腹肚。 
S-1：著lah著lah。實在生理真歹做，食頭路較妥當，tu2-tu2好我亦teh想看有甚物工thang做無？Ia7無咱做伙來去好無？ 
S-2：好nou3。行，來去。 
S-1：Khok頭伯，洋齊廠聽見講teh beh倒beh倒，thai2會beh koh倩工leh？ 
S-2：你攏m7知近來攏有美援teh來，扑算有beh koh擴大建設e5款。 
S-1：HeN！若是美援穩當待遇boe7 bai2 ouh。 
S-2：有人teh講，一日e5工錢是箍半銀美金，若是台票算有25箍以上。 
S-1：An2-ni算起來boe7 kah偌bai2。 
S-2：照看身體著ai3勇koh大箍亦koh有力e5人較有向望。你hiah nih大箍扑算較有希望。 
S-1：我che是大箍好看na7-tiaN7。 
S-2：Ah！到lah，你聽候，我入來問看mai7 leh。（進入室內）先生kiam2 m7是chia有beh倩臨時工人？ 
T：是。時間iau2未到，tiam3外口聽候，鐘tan5才入來。（S-2退出） 
S-1：有beh倩無？ 
S-2：有lah。伊講時間iau2未到，叫咱聽候。（J登場，S-2看著就對S1講）你看hit人（J走倚來in e5身邊）
J：朋友，你m7知有beh倩工無？我hou7你倩。 
S-1：阮to7想beh hou7人倩leh。 
J：是有人beh倩是無？（2人m7 ka7伊講）Lin2 ti7 chia teh聽候是無？（這時室內有鐘e5聲） 
S-2：Hou3！鐘tan5 lah，我先入來。（J看著in e5態度，知是招募工人，就企teh聽候） 
T：代先登記，你甚物名？ 
S-2：李Khok頭。 
T：甚物，我khok頭，亂來，我是teh問你名姓。 
S-2：我都姓李，名Khok頭。（T，奇怪號這款名。掠伊看一下，koh問。） 
T：幾歲？ 
S-2：三八（38）。 
T：三八是teh講38歲是無？ 
S-2：是lah，是lah。 
T：Toa3 ti7 to2位？ 
S2：山仔頂 
T：門牌幾號？ 
S-2：103號。 
T：前teh做甚物？ 
S-2：做生理。 
T：你會tang3 mouh偌重e5物？ 
S-2：七、八十斤。 
T：好，後來才koh ka7你通知。 
S-2：先生，拜託，拜託，ka7我倩hoN3。（就退場。向S-1講）今換你ouh！（這時，J放下1個行李，想beh入去，總是S-1爭做前） 
S-1：先生！萬事拜託！ 
T：甚物名？ 
S-1：烏雞屎。人人叫我扁頭。 
T：HaN，姓烏，是無？ 
S-1：M7是姓胡，名號做雞屎。 
T：HoN3，號做雞屎ouh，幾歲？ 
S-1：今年25歲，減一歲。 
T：24歲是無？亦著講kah hiah nih囉唆，toa3 ti7 to2位？門牌幾號？ 
S-1：山仔頂，門牌28號。 
T：前teh做甚物？ 
S-1：攏無做甚物工課，所以今仔日特別來拜託先生牽成。 
T：Hng3！看起來身體都也boe7 bai2，好，tui3後日來。 
S-1：多謝，多謝。（退場） 
J：（行李也toa3入室內） 
T：你甚物名？幾歲？ 
J：我叫做Janval Jan。(廠長大驚) 
T：Hng5！這個名常常聽見，身份證提起來看。（J tui3 pocket提hou7伊）HaN2！前科犯。竊盜罪，有期徒刑4冬，第1次脫獄罪，有期徒刑3冬。第2次脫獄kap抵抗罪，增刑5冬，第3次脫獄罪未遂3冬，第4次再脫獄，再增刑3冬（廠長金金相伊kap看身份證）1953年12月23赦罪。HoN3！這款e5重罪e5人，阮chia無beh倩，轉去，轉去。 
J：先生。拜託leh，請你同情我，雖然我是一個重罪e5前科犯，我有悔改beh行正直e5路，無論甚物款e5工，我攏願意做，請你採用我。 
T：無同情e5餘地，這款e5人boe7用得倩。（J跪ti7桌仔前懇求） 
J：先生。我無beh要求偌濟e5工錢，只有hou7我食就夠額，求你hou7我有頭路，求你可憐我。 
T：無法度！無法度。 
J：Kiam2攏無辦法mah？ 
T：無論怎樣無辦法就是，親像你這款e5人，m7若阮chia m7採用，去到to2一位亦是siang7款lah。無人beh採用。 
J：先生，較拜託leh。 
T：無法度，無法度。（提身份證還伊） 
（J 非常失望，慢慢企起來，行出門外，提伊e5行李kap枴仔來退開）（關布簾）（J退出布簾外吐氣講） 
J：Ah！今我beh怎樣！世間e5人對我chiah-nih8冷淡，chiah-nih8無情，看我是一個廢人，....前科犯....確實ti7過去e5生活有m7-tu2好hou7人厭惡看輕，總是kiam2有人一生愛行烏暗不自由e5路mah？我今仔日tui3無自由e5中間受thau2放，成做自由e5身軀，koh我決心beh進入光e5路圖謀好e5生活，親像早前我未犯罪以前一樣.... 
但是今仔日e5世間人，現在e5社會tui3我看做永遠e5罪人攏無憐憫e5心反轉用歹對待我，hou7我行無路。Ah！Che明明是beh迫我跳入深坑，koh一擺行罪e5路。好，到chia來無koh做歹亦無法度，已經枵3日lah，行，koh來去。（退場） 
第2幕 
地點：牧師e5家 
登場人物：牧師（B）、牧師娘（N）、工役（K）、前科犯：Janval Jan（J） 
配置：舞台中央囥桌kap椅，正爿囥眠床，倒爿有細隻桌仔。（工役（順信）teh整理內面，牧師登場，是tui3街nih轉來e5服裝） 
K：Oh！！牧師你轉來loh！ 
B：是，你teh無閒loh。 
K：牧師娘！（向內面teh叫）牧師轉來lah。（Ka7牧師收拐仔、帽仔。牧師娘出來迎接）。 
N：Hou7你真著磨，扑算真厭sian7才著（替伊褪外衫），你今仔日去甚物人hia？ 
B：我去忠信伯e5厝ka7看看leh，伊這2、3日去寒著，teh艱苦倒ti7眠床。 
N：HoN3，有較好抑無？ 
B：有，熱有較退lah，總是咱要緊著替伊來祈禱。後來有去誠實兄e5厝，in大家攏平安，亦伊e5囡仔真活潑熱心teh準備救主誕e5節目。 
N：是，伊hiah e5囡仔真乖，koh真扑拚，an2-ni真好，今趕緊去洗浴，燒水已經燒lah。 
B：Hou3，我來去。（牧師退場） 
N：順信ah，咱來準備食暗頓houN3。 
K：好！！（兩人相kap款thang食暗頓） 
N：（牧師上場e5時）今咱著來食暗頓，你腹肚kaN2真枵lah。 
B：To7-a7 be7 kah偌枵，m7免趕緊，這幾日那準天氣漸漸冷，若無注意就會寒著。 
N：是，有漸漸冷，北風也cham2然thau3。所以我大門攏ka7關tiau5 leh。 
B：Ti7這款e5天氣穩當濟濟人無thang食無thang穿teh枵寒。 
N：是，實在真可憐。Ah！我今仔日有tui3順信聽見一個消息，就是伊去街nih買物e5時所聽e5講：「有一人面形真hou7人thang驚e5，嘴鬚留真長，戴一頂帽仔揹袋仔，手nih gia5一支枴仔，所穿e5衫是破破，逐人看著伊就驚閃避伊，街nih e5人攏teh議論，穩當今eng暗會發生意外e5事----------，所以大家早早就關門。（Hit時有人teh扑門） 
N：甚物人？請入來坐。（牧師娘趕緊去開門）（Janval Jan入來） 
J：我叫做Janval Jan，是一個前科犯，ti7監獄19年久e5生活，4日前才出獄，ti7黃昏暗行到這所在，想beh toa3旅館總是無人beh hou7我toa3，連beh買物來止飢，亦無一個beh賣我，m7若an2-ni，四界求職，亦無人beh倩，姑不chiong無thang toa3，就睏ti7路邊e5石頭頂。 
N：Ah！！真可憐。 
J：Hit時有一人對我講著來chia問，所以我才來，較失禮，chia m7知是旅館是無？我有錢，你是主人是無？我會算錢hou7你，請你hou7我toa3暝，我今仔日行12哩e5路，真厭sian7 koh腹肚真枵，m7知你會tang3 hou7我toa3抑boe7？（順信聽伊e5話，kap看伊e5款就真驚） 
B：今hia坐ouh，順信ah，你著koh加準備一個人份，續提hiah e5銀器出來。(向J講)朋友，扑算真枵hoN3！？今暗頓liam5-piN好勢，請你忍耐tiap仔久。（對牧師娘）Ai，一支燈火看著真暗，koh提hit兩支銀燭台來點。 
N：好。（續退場） 
J：Ah，我知lah，因為我是一個犯罪e5人，所以人人看我就閃避，連馬槽無beh hou7我toa3，請你馬槽角借我窩一暗hoN3，拜託、拜託。（牧師娘提銀e5燭台，點火出來） 
B：有，我有眠床thang hou7你toa3，（對牧師娘）今你也著去準備眠床。 
N：是，我已經準備好勢lah。（就坐ti7椅仔） 
J：HaN！？你真正beh hou7我toa3是無？ 
B：是！！ 
J：我chia有錢看你ai3偌濟，我攏beh hou7你。（Tui3袋仔內提錢袋，囥ti7桌頂）你chiah nih gau5憐憫人，到底你是甚物大名？ 
B：我是這間教會e5牧師。 
J：牧師！！Oh！偉大e5牧師。 
B：請你m7免掛慮做你安心toa3，今hiah坐，暗頓liam5-piN會備辦好。 
J：你真有疼心hou7我toa3，hou7我食亦無beh ka7我提錢。 
B：Che是盡我e5義務，因為咱ti7主e5內面是兄弟姊妹，所以m7免客氣。Chiah e5錢你著收去。 
J：牧師，你m7-thang細膩，我toa3 chia應該我著錢hou7你，chiah-e5錢是我19年久所得e5。 
B：好！！19年久所得e5有偌濟錢？ 
J：有2300箍，總是chiah e5錢現在我亦無甚物路用。 
B：19年久2300箍。-------我看你是一個忠實e5人，怎樣你受著這款無自由e5生活？ 
J：牧師。我ti7細漢e5時，父母離開世間，因為an2-ni ti7阿姐e5厝生活。總是25歲e5時，姐夫留7個子，大e5 8歲細漢e5 1歲，就離開世間。Chiah e5囡仔e5生活就起問題lah，姑不chiong就替姐夫來養飼chiah e5囡仔。阿姐本身亦著磨，勞苦做工來加添淡薄e5費用....可惜這個狀態boe7 tang3維持久久，寒天到，我就無工課，致到無物thang食，我看著hiah e5囡仔teh枵，心真艱苦，就出去街nih看著一間餅店tu2-tu2 beh關門，就行倚long3 破玻璃偷提一塊phang2，煞hou7人發見掠我去法院，hou7人定5冬e5有期徒刑。
B：HoN3！！是an2-ni，後來怎樣？ 
J：Ti7監獄中，常常想著hiah e5囡仔e5生活，我e5心艱苦擋boe7-tiau5，chhoe7機會thang脫出這個艱苦，所以ti7第4年，機會到，就脫獄。總是無成功，煞增刑3冬，我e5心愈艱苦，所以後來有3擺e5脫獄攏無成，到今仔日才hou7人赦罪。 
B：Ah！！實在thang同情e5事。 
J：總是，牧師，我有認我一時e5錯誤，今有beh悔改成做新創造e5人，若是世間人iau2-ku2看我是一個犯人，無beh chhap我。 
B：是，你e5心情我攏知，ti7過去，你e5錯誤誠做今仔日e5你，總是無要緊。今你著boe7記得後面過去e5事，來致意此去beh行e5路。 
雖然濟濟人beh拒絕你，你亦m7免失望，你著迎接基督耶穌做你e5朋友，做你e5安慰者，你若靠伊，常常kap主交陪，你穩當會得著主e5幫贊才著，因為主耶穌基督是全人類e5救主，伊ti7世間e5時有教示人亦講，「求就得著，chhoe7就tu2著，扑門就ka7 lin2開」。今你穩當有濟濟欠缺，你亦著求，主beh ti7耶穌基督來補足你一切e5欠缺。向望你信chiah e5話，thang得主e5恩賜hou7你e5前途光明。今an2-ni好，經過太久lah，扑算真枵lah。順信趕緊準備。 
K：好！！（捧料理出來大家圍lui5) 
J：牧師，你hiah-nih好，我tu2仔入來e5時真枵，總是聽你e5話煞boe7枵lah。 
B：咱相kap來祈禱。親愛e5主，感謝你e5皇恩，留阮e5活命到這時，亦eng暗阮有迎接一位朋友ti7阮中間，求你看顧伊，hou7伊beh行e5路得著平坦光明，這時koh賞賜米糧ti7阮e5面前，阮beh享受e5代先，ka7你感謝，靠主e5名阿門。今m7免客氣，便菜飯。 
J：真多謝。（J 親像搶食.....）牧師真多謝。 
B：你食有飽無？M7-thang細膩ou！！An2-ni好，順信，chiah e5 phiat仔收去洗洗leh，亦囥tiam3 hit個櫥仔內，就是平常teh囥e5位。（順信收hiah e5銀具，J teh注意伊收囥e5所在） 
K：牧師，hit兩支燭台beh收無？ 
B：M7免，有beh koh用leh。（對J講）今扑算著來歇睏，時間亦無早lah。你一定真sian7才著。（Chhoa7伊到有床e5所在）Chia hou7你睏，請你免細膩。 
N：無甚物好所在，請你安眠。 
J：Oh！！這款e5眠床19年久m7-bat睏lah！ 
B：今請你安眠。（「咚、咚。」時鐘摃2點，J精神爬起來坐，想想leh koh睏，總是睏be7去，翻來翻去，有時koh爬起來，有時koh倒落去。咚，tan5半點e5鐘，peh起來穿鞋，戴帽仔勻勻仔liam去倒爿e5桌仔hia，提hiah-e5銀器落布袋內，枴仔扑ka落，著驚走去眠床位，內面無有甚物動靜，伊就將hiah e5銀器等，攏提，就逃走）。 
第3幕 
登場人物：牧師、順信、J、2個警官。 
配置.......一塊桌仔、2塊椅仔。 
開幕：（牧師teh讀聖經。順信對內面，大聲喝。） 
K：牧師！！牧師，你有看見te2 hiah e5銀器e5箱無？ 
B：HaN，是甚物，是te2銀phiat仔e5箱是無？ 
K：是，是。 
B：若是hit個箱，我有看見，早起我teh散步e5時，ti7門口看見囥ti7 hia，所以我就ka7提入來。（企起來） 
K：Hou3！Oh，真佳哉，（行去箱e5所在著一驚）HaN！Hiah e5銀phiat仔提去to2位？ 
B：Oh，你所teh chhoe7 e5是銀phiat仔mah？若是hiah e5我亦m7知。 
K：牧師，你亦m7知？Ah！穩當是hit個人客偷提去。 
B：Hit個人客出去ah是無？ 
K：是，早起我真早就起來，就無看見伊，我想一定是伊提hiah e5 phiat仔走去。 
B：Ah！！無要緊，咱iau2有輕銀仔e5 phiat仔thang用。 
K：總是hit款phiat仔會生sian，liam5-piN就會歹去koh一個味。 
B：無要緊咱有thang用就好，今咱著來食早頓，你著去準備。（順信退場）（Hit時有人扑門）（2個警官拖J登場） 
C1：牧師。（牧師看著J就倚去） 
B：Oh！Jan！我見著你真歡喜，你怎樣無toa3較久ah？ 
C1：牧師，這人是前科犯，出獄無偌久，早起阮teh巡更e5時，伊看著阮真驚e5款直直走，阮看有嫌疑e5所在，就jiok去掠伊。 
C2：果然有影，伊e5袋仔內有銀phiat仔，伊講是牧師你hou7伊e5。 
C1：所以掠來chia問牧師。 
B：是，無錯，hiah e5是我hou7伊e5。（Koh對J講）你怎樣無提hit兩支銀燭台去ah，我kiam2無囥ti7 hia mah？（向警官講）今hou7 lin2兩人真著磨，an2-ni lin2 thang轉去。（警官退場） 
J：牧師，真多謝你這款e5疼痛，我m7知著怎樣做才會tang3報答這款e5恩情。 
B：今你m7免失志，你若有真實認你家己e5罪ti7主e5面前，主的確beh赦免你。因為主疼世間人，臨到世間是beh救罪人，伊為著咱犧牲伊e5寶體，流出濟濟血，來贖罪咱，hou7咱e5靈魂免得沈淪。今你著重頭生，成做新創造e5人，亦來得著主e5疼。 
J：牧師，真多謝這款e5恩，我永遠boe7 be7記得。我決心tui3今仔日以後無beh koh行以前e5路，m7-na7 an2-ni，我beh信耶穌基督是我e5救主。 
B：是！！願上帝kap你ti7-teh，順信ah，緊出來，咱著為著伊相kap歡喜，因為伊是上帝失落koh得著e5羊，咱相kap來吟詩。（聖詩199首） 
The end。
</HL>