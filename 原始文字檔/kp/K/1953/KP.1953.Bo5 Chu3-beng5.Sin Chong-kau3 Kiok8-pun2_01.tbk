<CL>
  Sin Chong-kau3 Kiok8-pun2 <BR>  1953 <BR>  Ka-tiong Chheng-lian5 pou7 Hoat-heng5 
  ** ** ** ** ** ** ** ** ** 
  Siok8 Ka-gi7 Tiong-hoe7 kok kau3-hoe7 kong-kam3: Chheng-lian5 pou7 u7 chun2-pi7 chit pun2 kheng3-chiok seng3-tan3 e5 kek8-chip8, Sui-jian5 se3-se3 pun2, ng3-bang7 e7 thang cho3 tai7-ke e5 chham-kho2. 
  Thau5 chit e5, “Bong7-hiong kui” si7 Tai5-tiong Liu2-goan5 Kau3-hoe7 Tan5 Kam-ko2 tiuN2-lo2 goan5-chok u7 lang5 koh thiam-chiok e5. Te7 2 te3 “Chin-sit8 e5 thiaN3” si7 Thok-ni2-su-thai3 goan5-chok, Sai-mng5 T. K. C. im-gak8 pou7-tiuN2 Si Beng5-tek hiaN kha-sek e5. koh loh8-khi3 e5 3 te3 si7 Pou-li2 Lo5 Bun5-hok Bok8-su kia3 lai5 e5, chhim-chhim ka7 tai7-ke seh to-sia7. 
  Chit pun2 e5 in3-chheh u7 tit-tioh8 Sai-mng5 T.K.C. Si Beng5-tek, Chan Teng-iong5, TeN7 Bo-hin 3 ui7 hiaN-ti7 e5 tioh8-boa5, chhim-chhim seh-sia7. 
  1953; 12; 1 Ka-tiong chheng-lian5-pou7
  Tan5 Kong-hui, Chiam Thiam-bok8, Tan5 Kim-chhoan, Li2 Tek-hoat, Kang Kiat-seng5, Khou2 Chui2-lou7, TeN7 Chiong-gi7, Lau5 Tek-hui. 
  Goan7 tai7-ke ngia5-chih chin u7 i3-gi7 e5 Seng3-tan3 cheh kap heng7-hok e5 sin-ni5. 
  Bong7-hiong Kui 
  Khai3-liok8: In-ui7 hoe2-chhia e5 su7-kou3, hou7 A-hiong in bo2-kiaN2 hun-li5, Siong7-te3 e5 thiaN3 khoaN3-kou3 ti7 hoan7-lan7 tiong e5 peh-seN3, in2-chhoa7 in bo2-kiaN2 peng5-an saN-kiN3. 
  Jin5-but8; A-hiong, ......... H <BR>A-hiong e5 a-bo2, ......... M  <BR>Ng5 i-su, .................. I  <BR>Lu2 thoan5-to7 Lau5 sian-seN, ......... L  <BR>Tai5-pak e5 TeN7 Bok8-su, ......... T  <BR>Iok8-iu3-iN7 e5 Ng5 sian-seN, ......... N  <BR>Be7 toa7-beh8-moai5 e5 lau7 peh-a3, ......... P  <BR>Jin5-ai3-che2, ......... J  <BR>Kau3-hoe7 e5 chheng-lian5 3 e5 .........(C1, C2, C3) <BR>Hou7-su7 A Ai3-hui7.........A  <BR>B Bi2-iong5 ......... B  <BR>Iok8-iu3-iN7 e5 lau7-su ......... S  <BR>Chhut-goa7 lang5 ......... G 
  Te7 1 bou7 
  (Ng5 lai7-kho e5 peN7-sek) 
  Khui-bou7: A-hiong e5 lau7-bu2, tioh8-siong giam5-tiong7, jin5-su7 put-seng2, to2 ti7 peN7-chhng5, I-su hou7-su7 ti7 chhng5-piN. 
  I: Chit-e5 chi2-moai7 siu7-siong chiah tang7, ......... Lau5 hoeh hiah-che7 ......... kau3 taN iau2 boe7 cheng-sin5 ......... Sit8-chai7 u7 gui5-hiam2, put-ko3 na7 u7 lang5 beh hoeh hou7 i kiam2-chhai2 iau2 u7 ng3-bang7. 
  A: Sian-siN goan2 koh lai5 khi3 pai3-thok Bok8-su, ng3-bang7 e7 koh tit-tioh8 Bok8-su e5 pang-bang5 ho2-bo5? 
  I: Ho2 ... Na7 m7-si7 u7 Siong7-te3 e5 thiaN3 sit8-chai7 si7 choat8-bang7, chong2-si7 lan2 to u7, ......... chhiaN2 li2 khi3 pai3-hau7 Bok8-su. 
  A: An2-ni goa2 chit-ma2 beh lai5 khi3. 
  I: Bi2-iong5 li2 koh khi3 chun2-pi7 kiong5-sim-che lai5 ka7 i chu3. 
  B: Ho2. (I-su tui3 hoan7-chia2 koh bong meh8 soa3 the3 i ki5-to2) 
  B: Sian-siN pai3-thok li2 ka7 chu3 hoN3! 
  I: Ho2. 
  L: Ng5 sian-siN peng5-an! 
  I. B: Peng5-an! 
  B: Lau5 sian-siN chhiaN2 chia che7. 
  L: Ho2, tu2-a2 thiaN tioh8 Ai3-hui7 sio2-chia2 teh kong2, u7 chit8-e5 chi2-moai7, put-chi2 siong-tiong7, sit8-chai7 chin kho2-lin5, Bok8-su to sui5-si5 kio3 lang5 khi3 lian5-lok8 kui2-ui7 chheng-lian5 ng3-bang7 e7 ho2-se3. 
  I: Hou7 li2 chin ho2 kang, kau3-hoe7 hiah bo5 eng5, li2 ia7 liam5-piN to7 lai5 kau3 ui7, to-sia7. 
  L: Khi2-kam2, khi2-kam2, chit-e5 chi2-moai7 sui5-si5 siong-tiong7, u7 li2 chit-khoan2 e5 ki-sut8, kap i-tek, koh u7 Siong7-te3 e5 pang-chan7, goa2 sin3 liam5-piN e7 ho2. TaN i to iau2-boe7 cheng-sin5, ia7 be7 thang kap i tam5-lun7, an2-ni goa2 to7 leng7-heng5 chiah koh lai5. 
  I: Hui3-sin5, hui3-sin5. 
  L: Lan2 lai5 the3 i ki5-to2 ......... Peng5-an! 
  A: Sian-siN goa2 tng2 lai5 lah. Gi7-iong2 hiaN in chit 3 ui7 thiaN-tioh8 Bok8-su kong2, sui5-si5 chi3-goan7 soa3 kap goa2 lai5. 
  C: (1, 2, 3) Ng5 sian-siN peng5-an. 
  I: Peng5-an, to-sia7 lin2 e5 hi-seng. 
  A: (1, 2, 3) Khi2-kam2, khi2-kam2. 
  I: Ti7 chit-e5 ou-am3 e5 se3-tai7, iau2 u7 chhin-chhiuN7 lin2 chit-khoan2 e5 chheng-lian5, put-chi2 siu7 an-ui3. 
  C: Khi2-kam2, tai7-seng u7 Chu2 e5 thiaN3 ......... goan2 si7 chin7 sou2 e7 na7-tiaN7. 
  I: Ai3-hui7, li2 chhoa7 in khi3 giam7 hoeh khoaN3 si7 siok8 sim2-mih8 heng5--e5. 
  A: Ho2. (Sio-chhoa7 the3 tiuN5, I-su ia7 the3-tiuN5 koh chiuN7-tai5, theh8 chit8-tiuN choa2 na2 teh khoaN3, Ai3-hui7 iah chiuN7-tai5) 
  I: Gi7-iong2 kun si7 A. Khek-ki2 kun si7 O. Cheng3-gi7 kun si7 O. An2-ni kai3 tu2-ho2 chit-e5 chi2-moai7 i si7 A, an2-ni 3 e5 lang5 u7 hah8. Ai3-hui7 chit-ma2 seng thiu Gi7-iong2 kun e5 200 oa2, lai5 ka7 chu3, au7-lai5 na7 u7 pit-iau3 chiah koh lai5 pai3-thok in 2 ui7, taN li2 khi3 chun2-pi7. 
  A: Ho2. 
  Te7 2 bou7 
  (Toa7-beh8 moai5 tiam3) 
  P: Lai5 o3, sio e5 toa7-beh8 moai5, 3 kak to7 ho2, lai5 lai5, chiah8 sio khah be7 tio7, tiN koh tiN7 toa7 oaN2 koh boan2-kiN5. 
  J: Toa7-beh8 peh-a3 ka7 li2 be2 1 oaN2. 
  P: Hou3 lai5. (J: phang5 leh beh ha7-tai5) HeN3 beh phang5 khi3 to2-ui7? 
  J: Beh phang5 lai5 khi3 hia hou7 chit8-e5 gin2-a2 chiah8 lah. (chhoa7 gin2-a2 chhut lai5 kou-chiaN5 i chiah8) TaN beh siaN2 pou7, tu2-a2 iu7 tit8-tit8 khau3, chit-ma2 iu7 m7 chiah8, Toa7-beh8 peh-a3, li2 ma7 lai5 tau3 kou-chiaN5 leh. Goa2 khoaN3 chit8-e5 gin2-a2 khau3 kah bo5 siaN lah, tek-khak pak-tou2 iau, in e5 lang5 m7 chai ti7 to2-ui7, ka7 mng7 ia7 be7 hiau2 in3. 
  P: E3, Gin2-a2 che2, lang5 goa2 che toa7-beh8 moai5 kai3 ho2 chiah8 neh. (iong7 thng-si5 ka7 i chhi7) (Jin5-ai3 che2 khi3 be2 thit-tho5 mih8 hou7 i) 
  J: Chit-e5 thit-tho5 mih8 soa3 hou7 li2, chiah8 chiah8 leh, goa2 chiah chhoa7 li2 lai5 khi3 chhoe7 lin2 ma-ma hoN7! 
  P: Gin2-a2 che2 lin2 chhu3 ti7 to2-ui7? 
  J: Li2 ti7 hia khau3 goa7 ku2 lah? 
  P: Ah! Li2 thai2 e7 ka7 mng7 an2-ni? Lin2 pa-pa ho7 cho3 sim2-mih8 mia5? Li2 u7 ma-ma bo5? 
  H: U7. 
  J: Lin2 ma-ma ti7 to2-ui7? 
  P: A, lang5 to teh beh in3 lah, hou7 li2 mng7 chit8-e5 soa3 koh tiam7 khi3. 
  J: Ka7 chhoa7 lai5 khi3 phai3-chhut-sou2 po3 noh, ia7 bo5 beh an2-choaN2? 
  P: Goan2 chit-keng tiam3-a2 kiaN2, bo5, goa2 to7 ka7 khioh khi2 lai5 chhi7. 
  G: Chit-e5 gin2-a2 si7 an2-choaN2? 
  J: Ti7 hoe2-chhia lou7 piN teh khau3 lah, khah ka7 mng7 to m7 in3, goa2 chhoa7 i lai5 chiah8 toa7-beh8 moai5 lah. 
  P: To m7-chai i e5 pe7 bo2 a2-si7 chhu3. 
  J: Phah-sng3 hoe2-chhia sio-chong5 chu7 an2-ni kap in e5 lang5 hun-li5 e5 khoan2. 
  G: Lin2 u7 beh ka7 khioh khi3 chhi7 bo5? 
  P: Goa2 chit keng tiam3-a2 iu7 chiah a7 keng-a2, ia7 chit e5 Jin5-ai3 che2 a3 iu7 iau2 boe7 cho3 kheh, siuN7 tioh8 to7 chiaN5 hui3-khi3. 
  G: Goa2 toa3 ti7 Tai5-pak, goan2 keh-piah u7 chit8 keng iok8-iu3-iN7. Sou2-i2 goa2 ka7 chhoa7 lai5 khi3 hia, chit-tiuN si goa2 e5 beng5-phiN3, na7 u7 lang5 chhoe7, kio3 i lai5 goa2 chia chhoe7. 
  P: Hioh-noh! Pai3-thok pai3-thok. 
  G: Toa7-beh8 moai5 e5 chiN5 goa7-choe7? Goa2 soah hou7 li2. 
  P: M7 bian2 noh. 
  J: Goa2 chiah hou7 i to7 ho2! 
  G: Ho2! Bo5 goa2 ka7 chhoa7 lai5 khi3, na7 u7 lang5 chhoe7, chiah po3 i lai5 hoN7! 
  P: Hioh noh, hioh noh. 
  Te7 3 bou7 
  (Ng5 lai7-kho e5 peN7-sek) 
  Khai-bou7; Thoan5-to7-su cheng7-cheng7 teh khoaN3 A-hiong e5 ma-ma. I-su teh bong-meh8. 
  I: Put-chi2 khah ho2, phah-sng3 liam5-piN e7 cheng-sin5 lah. 
  L: Chin kai-chai3 Siong7-te3 u7 thiaN lan2 e5 ki5-to2 ia7 si7 lan2 u7 chin7 lan2 sou2 e7. 
  M: Ai-ioh, chia si7 to2-ui7? Goa2 na2 e7 lai5 chia? 
  L: Peng5-an, li2 e7 tit tioh8 ho2 chin kam2-sia7 Siong7-te3. 
  M: Goa2 e5 kiaN2 neh? A-hiong a, A-hiong a. 
  I: ChhiaN2 li2 m7 thang khi2 lai5. 
  L: Li2 si7 hoe2-chhia sio-chong5 e5 si5 tioh8 tang7-siong, lang5 ka7 li2 kng lai5 Ng5 sian-siN chia, taN kai-chai3 cheng-sin5 lah, li2 ban7 chhiaN2 khi2 lai5, li2 na7 iau2 u7 sim2-mih8 tai7-chi3 chhiaN2 li2 kong2 hou7 goan2 thiaN, goan2 chiah the3 li2 siat-hoat. 
  I: Li2 gui5-hiam2 e5 tiong-kan, goa2 put-chi2 khoa3-lu7. TaN i2-keng cheng-sin5 lah, li2 liam5-piN e7-ho2, na7 u7 sim2-mih8 tai7-chi3 au7 lai5 chiah lai5 kong2, li2 m7-bian2 tioh8-kip. 
  M: Goa2 e5 cha-bou2-kiaN2 lah, goa2 e5 cha-bou2-kiaN2 leh? Lin2 kong2 hoe2-chhia sio-chong5 si7 bo5? Goa2 e5 cha-bou2-kiaN2 phah-sng3 hou7 hoe2-chhia kauh si2 lah. 
  L: Lang5 kng li2 lai5 e5 si5, to bo5 kong2 khi2 gin2-na2 e5 tai7-chi3. 
  L: Li2 e5 cha-bou2-kiaN2 goa7 toa7 han3? 
  M: 5 hoe3 lah, san2-san2-a3 thau5-hiah8 u7 se3-han3 poah8-to2 e5 khi5. 
  I: Bi2-iong5, li2 koaN2-kin2 khi3 hoe2-chhia thau5 hu3-kin7 mng7 khoaN3 chong7-hong2, hoe2-chhia su7-kou3 au7, u7 lang5 khoaN3 tioh8 chit khoan2 gin2-a2 a2-bo5? 
  B: Ho2! Chit ui7 thai3-thai3 chhiaN2 li2 an-sim, goa2 e7 lai5 khi3 mng7 hou7 ho2-se3. 
  L: ChhiaN2 li2 an-sim, ti7 bo5 saN-bat e5 tiong-kan, chhin-chhiuN7 Ng5 sian-seN ia7 an2-ni chiau3-kou3 li2, kau3-hoe7 e5 chheng-lian5 ia7 chiong hoeh sang3-li2, li2 e5 se3-kiaN2 tek-khak e7 chhoe7 tioh8, chhiaN2 li2 m7-bian2 khoa3-i3. 
  M: To-sia7, sit8-chai7 chin-kai-chai3, hou7 lin2 chin to-sia7. 
  L: Li2 bat thiaN-tioh8 Ki-tok-kau3 e5 to7-li2 a2-bo5? 
  M: Hou3! Hit ho7 Ia5-sou he si7-bo5? 
  L: Si7, kiN3 na7 sin3 Ia5-sou e5 lang5 u7 peng5-an, koh u7 Siong7-te3 e5 thiaN3, bo5-lun7 tu2-tioh8 sim2-mih8 su7, au7-lai5 ia7-si7 long2 e7 pian3-cho3 hok-khi3. 
  I: Chit-pai2 li2 ti7 goa2 chia tit-tioh8 seng-khu i-ho2, goa2 ia7 ng3-bang7 li2 soa3 lai5 sin3 Ia5-sou pai3 Siong7-te3. 
  M: Pai3 Siong7-te3 he goa2 m7 noh, ni5-a2 cheh-a2 a7 boe7 eng7 tit pai3, he m7-ho2! 
  L: Ng5 sian-siN kap chiah-e5 hou7-su7 sio2-chia2 chiah-nih8 ka7 li2 chiau3-kou3, chit 3 e5 chheng-lian5 bo5 tiau5-kiaN7 hoaN-hi2 hoeh hou7 li2, che long2 si7 Siong7-te3 e5 thiaN3 e5 kam2-kak, in long2 bo5 teh siuN7 beh tui3 li2 tit-tioh8 sim2-mih8, chi2-u7 ui7 tioh8 beh kiu3 li2, in hoaN-hi2 hi-seng it-chhe3, chit-e5 cheng-sin5 kiam2 bo5 po2-poe3. 
  M: U7 lah, chin to-sia7, chong2-si7 che kap pai3 Siong7-te3 to bo5 koan-he7. 
  L: Na7 bo5 Siong7-te3 e5 thiaN3, in boe7 hiau2 an2-ni thiaN3-li2, siat-su2 na7 tak8-lang5 long2 sin3 Ia5-sou, chit-e5 se3-kai3 tek-khak e7 chin heng7-hok. Sou2-i2 goa2 bo5 lun7 tui3 sim2-mih8 lang5, goa2 long2 ai3 po3 i chai chit e5 siau-sit, goa2 ia7 ng3-bang7 li2 u7 chit8-jit8 e7 lai5 sin3 Chu2 Ia5-sou. 
  B: Sian-siN, goa2 khi3 hoe2-chhia thau5 mng7, ia7 u7 khi3 phai3 chhut sou2 mng7, bo5 lang5 khoaN3-kiN3, u7 hit khoan2 gin2-na2, kau3 beh tng2-lai5 ti7 oat-kak hit keng be7 toa7-beh8 moai5 hia chiah mng7 tioh8 kong2 u7. 
  M: Ia7 li2 bo5 ka7 chhoa7 lai5 si7 bo5? 
  B: To7 kong2 u7 chiah8 chit8-oaN2 toa7-beh8 moai5, au7 lai5 hou7 chit8 e5 sin-su7 chhoa7 khi3 Tai5-pak lah. 
  M: Ai ioh! Thai3 e7 beh ka7 goa2 chhoa7 khi3 hiah hng7 lah. 
  L: Bi2-iong5 sio2-chia2, lai5 hui3-sin5 li2 khi3 chhiaN2 hit-e5 be7 toa7-beh8 moai5 e5 lau7 a-peh lai5 chit8-e7 ho2 bo5? 
  I: Si7, si7 ka7 chhiaN2 Toa7-beh8 peh-a3 lai5, lan2 chiu7 u7 hoat-Tou7, li2 tioh8 che7 3-lian2-chhia khi3 ka7 chai3 lai5 haN5! 
  B: Ho2, goa2 sui5-si5 chhoa7-i lai5. 
  L: Chit-e5 chi2-moai7, li2 e5 se3-kiaN2 kah e7 chiah8 toa7-beh8 moai5, kah e7 tang3 khi3 kau3 Tai5-pak an2-ni tai7-khai3 si7 bo5 tioh8-siong, put-ko3 lan2 ng3-bang7 hit e5 sin-su7 si7 chit8-e5 chin ho2 e5 lang5. Na7 goan2 sin3 Siong7-te3 e5 lang5, chit-e5 si5-chun7 tioh8 kiu5 Siong7-te3 chiau3-kou3 se3-kiaN2 khui-lou7; an2-ni kau-tai3 I e5 chhiu2, long2 bian2 khoa3-lu7. 
  I: Lang5 kng li2 lai5 e5 si5, goa2 khoaN3 li2 hiah siong-tiong7, ia7 the3 li2 ki5-to2, chit e5 thoan5-to7 sian-siN lai5 tham3 li2, ia7 the3 li2 ki5-to2, chin-chiaN3 Siong7-te3 ka7 li2 pi7-pan7 hiah e5 chheng-lian5 hoaN-hi2 hoeh sang3 li2, li2 chiah tit-tioh8 ho2, sou2-i2 goan2 an2-ni sin3, chiong chit e5 po3 li2 chai, ng3-bang7 li2 ia7 e7 chai Siong7-te3 e5 thiaN3. 
  M: Ho2 lah, u7 chit8 jit8 goa2 e7 kap lin2 lai5 sin3 Siong7-te3. 
  L: Ng3-bang7 e7 thang ti7 kin2-kin2 e5 tiong-kan li2 lai5 ngia5-chih Chu2 ti7 li2 e5 sim-lai7. 
  B: Sian-siN, toa7-beh8 peh-a3 lai5 lah! 
  I: Oh, lo5-hoan5 li2, chhiaN2 che7. 
  L: ChhiaN2 chia che7. 
  I: TaN lai5 chhiaN2 li2 kong2 chit e5 gin2-a2 e5 tai7-chi3 hou7 goan2 thiaN hoN3. 
  P: To Jin5-ai3-a3 chhoa7 chit8-e5 gin2-a2 lai5, seng-khu ko7 kah choan5 thou5, khau3-kah bo5 siaN, te2 toa7-beh8-moai5 hou7 chiah8, ka7 mng7 koe3-lai5 mng7 koe3-khi3 ia7 long2 m7-in3. 
  M: Hit-e5 gin2-a2 seN cho3 sim2-mih8 khoan2? 
  P: San2-san2-a3 chiau se3 han3-a2. 
  M: Thau5-hiah8 u7 chit8-khi5 bo5? 
  P: Bo5 tiuN-ti5 khoaN3-tioh8 poh kaN2 u7 o. 
  I: Hit e5 Jin5-ai3 sio2-chia2 u7 kong2 tui3 to2-ui7 chhoa7 lai5 a2-bo5? 
  P: Kong2 ti7 hoe2-chhia lou7-piN teh khau3, i ka7 chhoa7 lai5 e5. 
  I: Hit e5 sin-su7 si7 an2-choaN2 kong2 ka7 lin2 chhoa7 gin2-a2 khi3? 
  P: Goa2 chham Jin5-ai3-a3 toa3 hia chio-hou i long2 be7 ho2-se3, u7 kou-chiaN5 i chiah8 chit8-oaN2 toa7-beh8-moai5, i2-goa7 mng7 teng2 mng7 e7, long2 m7 in3, goan2 to chiaN5-bo5 hoat-tou7, tu2 siuN7 beh ka7 chhoa7 khi3 phai3-chhut-sou2 e5 si5, chit8-e5 chheng7 se-chong e5 sin-su7 mng7 goan2 si7 an2-choaN2, au7-lai5 i theh8 chit8-tiuN phian3-toaN hou7 goan2, kong2 i toa3 ti7 Tai5-pak, m7-chai kong2 in chhu3 ti7 sim2-mih8 iN7 e5 keh-piah. Kong2 i beh ka7 chhoa7 khi3, na7-u7 lang5 chhoe7 chiah po3 khi3 i hia, goa2 to siuN7 kong2 chit-keng m7 chiaN5 tiam3-a2 thai3-se3-keng leh, koh Jin5-ai3-a3 ia7 iau2 boe7 cho3-kheh. 
  L: Hit-tiuN phian3-toaN li2 u7 theh8 lai5 bo5? 
  P: A7 ho2-kong2, kong2 kah goan2 hit e5 lau7 sam-pat e5, kiN3 u7 ji7-choa2, long2 ka7 li2 sa-sa khi3 khi2-hoe2, cha2-khi2 lian5 hit-tiuN phian3-toaN cho3 chit8 e7 ka7 li2 sio-sio tiau7-khi3, chiah teh hui3-khi3, m7-si7 saN2. Tu2-a2 lin2 chit e5 hou7-su7 sio2-chia2 khi3 mng7 liau2-au7, chiah hou7 goa2 sian3 chhui3-phe2, m7-si7 saN2. Koh hit ho7 kha-siau3. 
  M: (Lau5 bak8-sai2) Ah! TaN goa2 beh siaN2 pou7? 
  P: Chit-ui7 to7-si7 cha-bou2-gin2-a2 e5 lau7-bu2 si7 bo5? 
  I: Si7, taN bo5 iau3-kin2, kah lang5 iau2 ti7-teh, kin2-ban7 e7 hou7 lan2 chhoe7-tioh8, chit tiong-kan chiah lai5 lian5-lok8, hit-e5 lang5 na7 u7 koh lai5 Ka-gi7, chhiaN2 li2 chiah po3 goa2 chai. 
  P: E7-no3, e7-no3. 
  I: Bi2-iong5 li2 koh iong7 3-lian2-chhia ka7 chai3 Toa7-beh8 peh-a3 tng2-khi3, ia7 hui3-sin5 li2 chin-che7 si5-kan, che chit8 sut-a2 thiap li2. (chit ku3 si7 tui3 P kong2-e5) 
  P: He2, m7-thang noh, hou7 goa2 che7 3-lian2-chhia, goa2 to siuN7 kau3-pun2 lah. 
  I: ChhiaN2 li2 siu, m7-bian2 kheh-khi3. 
  P: Sian-siN, li2 chin gau5 cho3 lang5, hou7 li2 toa7 than3-chiN5. 
  L: TaN chhiaN2 li2 an-sim koh chai-iaN2 ti7 Tai5-pak, khoai3 chhoe7 lah, li2 na7 ho2, goa2 e7 kai3-siau7 li2 khi3 chhoe7 Tai5-pak e5 Bok8-su lah, goan2 tek-khak u7 pan7-hoat thang pang-bang5 li2, bo5 goa2 sit-le2, goa2 e7 siong5-siong5 lai5 tham3 li2, ia7 e7 the3 li2 ki5-to2. 
  M: Chin to-sia7, sit8-chai7 lin2 chin thiaN3 goa2. 
  L: Peng5-an. 
  I: Peng5-an, chiah koh lai5. 
  Te7 4 bou7 
  (TeN7 Bok8-su hu2-siong7) 
  M: Bok8-su u7 ti7-teh bo5? 
  T: U7, chhiaN2 jip8 lai5 che7. 
  M: Goa2 si7 tui3 Ka-gi7 lai5 e5, goan2 hia e5 Bok8-su kai3-siau7 goa2 lai5 pai3-hau7 li2, m7-chai chit-chun7 li2 e7 chin bo5 eng5 a2-be7? 
  T: Be7, be7! ChhiaN2 che7 (theh8 kai3-siau7-chng7 khi2 lai5 thak8.) 
  T: Ho2! An2-ni ho2, ng3-bang7 goa2 e7 thang pang-chan7 li2. 
  M: Bok8-su, goa2 chin kian3-siau3, thau5-a2 chin ngeh8-sim, taN sng3 thiaN to7-li2 bo5-goa7-ku2, tak8-hang7 long2 be7 hiau2-tit, ng3-bang7 tit-tioh8 li2 e5 chi2-to7. 
  T: Khi2 kam2, taN chiau3 goa2 siuN7 to cho3 2 cham7 kiaN5. 
  M: Ho2. 
  T: Tai7-seng lai5 chhoe7 li2 e5 thau5-lou7, au7-lai5 chiah chhoe7 se3-kiaN2 hoN3! 
  M: Ng3-bang7 tit-tioh8 Bok8-su e5 chi2-to7. 
  T: Li2 e7 cho3 sim2-mih8 kang-ge7? Chiam-chhia iuN5-chhai5, hit hong-bin7 li2 sim2-mih8 khoan2? 
  M: Ham-ban7 ham-ban7-a7, na7 u7 iuN7 tioh8 e7-hiau2, chhin-chhiuN7 che, ia7-si7 goa2 ka-ki7 cho3 e5. 
  T: Ho2, an2-ni ho2, lai5 pai3-thok Tan5 tiuN2-lo2 hit keng tiam3 chit8 peng5 hou7 li2 cho3 iuN5-chong, ia7 lai5 chioh chiam-chhia. Hou3! An2-ni chit e5 bun7-te5 tai7-khai3 bo5 bun7-te5. 
  M: Goa2 tui3 gin2-na2 saN tek8-piat8 u7 chhu3-bi7, sou2-i2 chhiaN2 li2 ia7 the3 goa2 chioh gin2-na2 saN e5 iuN7. 
  T: Ho2, gin2-na2 saN ia7 tek8-piat8 si7 khah u7 khiam3-khoeh e5 khoan2, au7-lai5 goa2 chiah lai5 chio chit8-koa2 lu2 chheng-lian5 hou7 li2 chi2-to7 gin2-na2 saN e5 cho3-hoat, li2 e5 tiam3-ho7 beh ho7-cho3 sim2-mih8? 
  M: ChhiaN2 Bok8-su ka7 goa2 siuN7. 
  T: Li2 e5 kiaN2 e5 mia5 si7 ho7-cho3 A-hiong hoN3, ng3-bang7 A-hiong tng2 lai5, sou2-i2 lai5 ho7-cho3 Bong7-hiong-kui hok8-chong tiam3 ho2 bo5? 
  M: Ho2 ho2, hou7 Bok8-su chin to-sia7. 
  T: Ng3-bang7 li2 it-hoat jiat8-sim thang tit-tioh8 Siong7-te3 e5 thiaN3. 
  M: ChhiaN2 Bok8-su the3 goa2 ki5-to2, ia7 siong5-siong5 chi2-to7 goa2. 
  T: Lan2 lai5 ki5-to2. 
  Te7 5 bou7 
  (Iok8-iu3-iN7) 
  Khai-bou7; Lau7-su kap hak8-seng, chhiuN3-koa, chhiuN3-koa soah. 
  S: Lin2 tai7-ke chin gau5 chhiuN3-koa, koh chin gau5 pi2 iu5-hi3, an2-ni Siong7-te3 kai3 hoaN-hi2 ou. Kiu3-chu2-tan3 teh beh kau3 lah, lin2 u7 hoaN-hi2 bo5? 
  U: U7. 
  S: Kin-a2-jit8 tang si5? 
  H: 12 goeh8 12 jit8. 
  S: Kiu3-chu2-tan3 si7 12 goeh8 25, an2-ni iau2 kui2 jit8? 
  A: 5 jit8. 
  B: 10 jit8. 
  C: 15 jit8. 
  H: iau2 13 jit8. 
  S: A-hiong khah tioh8, lin2 tai7-ke long2 chin gau5, tiong-kan A-hiong siang7-gau5 chhiuN3 siang7-gau5 pi2. Lin2 to long2 an2-ni chin3-pou7 e3! 
  S: A-hiong, chit pai2 ia7 beh tek8-piat8 hou7 li2 cho3 lin2 chit keng e5 tai7-piau2, khi3 kau3-hoe7 hu3 Kiu3-chu2-tan3 ou. 
  H: M7-ah, goan2 a7 bo5 sui2-saN. 
  S: Sui2-saN lau7-su chiah chhoa7 li2 lai5 khi3 cho3. 
  H: Ma7 to soa3 cho3 hou7 in. 
  S: Ho2, lan2 tai7-seng cho3 chit8-nia2 chiah kong-ke chheng7 hoN3? Lin2 ai3 sim2-mih8 khoan2 e5? 
  U: Goan2 ai3 ang5 e5, goa2 ai3 ng5 e5. 
  S: Ho2! An2-ni e7-pou A-hiong chiah kap goa2 lai5 khi3 cho3 hoN3! Lan2 koh lai5 chhiuN3 chit8-tiau5 koa hoN3. 
  Te7 6 bou7 
  (Bong7-hiong-kui hok8-chong-tiam3) 
  M: (Teh cho3 chhia-a2) 
  S: Peng5-an! 
  M: Peng5-an! 
  S: Li2 kaN2 be7 jin7 tit goa2 hoN3? Teng2-jit8 u7 thiaN tioh8 Bok8-su siau7-kai3, kong2 li2 tui3 lam5-pou7 lai5 ti7 chia, teh khui gin2-a2 saN e5 tiam3. Oh! Siat-pi7 liau2 chin ho2-se3. 
  M: Khi2-kam2, khi2-kam2, siu7 tai7-ke e5 thiaN3-thang3. 
  S: Chin bo5 eng5 e5 khoan2 hoN3? 
  M: Tit Chu2 e5 un-tian2, long2 si7 lan2 e5 hoe7-iu2 lai5 chu3-bun5. 
  S: Si7 tai7-ke sio pang-chan7, goa2 kin-a2-jit8 ma7 si7 siuN7 beh lai5 pai3-thok li2 cho3 chit8-nia2. 
  M: To-sia7. M7-chai ai3 sim2-mih8 khoan2 e5 hoN3? Kui2-hoe3 beh chheng7 e5? 
  S: 5 hoe3, to ti7 goan2 hit keng seng5-chek siong7-ho2, chit pai2 beh cho3 tai7-piau2 khi3 kau3-hoe7, sou2-i2 teh siuN7 kong2 lai5 ka7 i cho3 chit8-nia2 sui2-saN hou7 i chheng7. 
  M: Chhin-chhiuN7 li2 chiah nih ho2, hou7 li2 thiaN3 e5 gin2-a2 chin heng7-hok, goa2 ti7 chit e5 tiam3-khau2 na7 khoaN3-tioh8 lau7-bu2 chhoa7 gin2-a2 koe3, goa2 to7 sim-koaN ju5-chheng2-chheng2. 
  S: Ai! Goa2 u7 thiaN-tioh8 kong2 li2 u7 teh chhoe7 chit8 e5 gin2-a2 hoN3! Chhoe7 iau2-boe7 tioh8 loh? E7-lah Tai5-pak thai3-khoah leh, sou2-i2 be7-thang liam5-piN chhoe7-tioh8, u7 chit8-jit8 tek-khak e7 chhoe7 tioh8, chhiaN2 li2 bian2 khoa3-i3. 
  M: Goa2 tak8-jit8 to teh kiu5, ng3-bang7 Siong7-te3 e7 siuN2-su3 goan2 kin2 saN-kiN3. 
  S: Si7, Siong7-te3 tek-khak e7 thiaN li2 e5 ki5-to2. 
  M: Chit-ma2 chit khoan2 e5, siong7 si5-kiaN5-neh, lai5 cho3 che ho2 bo5? 
  S: Ho2! 
  M: Gin2-a2 tang-si5 beh chhoa7 lai5 niu5? 
  S: Goa2 ma7 u7 ka7 chhoa7 lai5 neh, ti7 keh-piah teh khoaN3 thit-tho5-mih8, A-hiong lai5 ou3. 
  H: Ho2, Lau7-su, chha5 e5 ke ma7 e7 cheng bo5 meh8. 
  M: Ah! A-hiong, goa2 e5 kiaN2 A-hiong, A-hiong li2 e7 jin7-tit ma-ma a2-be7? 
  H: Ma-ma. 
  M: Goa2 e5 kiaN2 ah! Kam2-sia7 Siong7-te3 kam2-sia7 Siong7-te3. 
</CL>
<HL>

新宗教劇本<BR>1953 <BR>嘉中青年部發行 
 ** ** ** ** ** ** ** ** **  
屬嘉義中會各教會公鑒：青年部有準備這本慶祝聖誕e5劇集，雖然細細本，向望會thang做大家e5參考。 
頭這個，〈望香歸〉是台中柳源教會陳甘果長老原作有人koh添足e5。第2 te3 〈真實e5疼〉是托爾斯泰原作，西門T.K.C.音樂部長施明德兄kha-sek e5。Koh落去e5 3 te3是埔里羅文福牧師寄來e5，深深ka7大家說多謝。 
這本e5印冊有得著西門T.K.C.施明德、曾登陽、鄭睦興3位兄弟e5著磨，深深說謝。 
1953、12、1 嘉中青年部 
陳光輝、詹添木、陳金川、李德發、江吉成、許水露、鄭章義、劉德輝。 
願大家迎接真有意義e5聖誕節kap幸福e5新年。 
望香歸 
概略：因為火車e5事故，hou7阿香in母子分離，上帝e5疼看顧ti7患難中e5百姓，引chhoa7 in母子平安相見。 
人物；阿香，.......H  <BR>阿香e5阿母，.......M  <BR>黃醫師，................I  <BR>女傳道劉先生，.......L <BR>台北e5鄭牧師，.......T  <BR>育幼院e5黃先生，.......N  <BR>賣大麥糜e5老伯a3，.......P  <BR>仁愛姐，.......J  <BR>教會e5青年3個.......（C1、C2、C3）  <BR>護士A愛慧.......A  <BR>B美蓉.......B  <BR>育幼院e5老師.......S  <BR>出外人.......G 
第1幕 
（黃內科e5病室） 
開幕：阿香e5老母，著傷嚴重，人事不醒，倒ti7病床，醫師護士ti7床邊。 
I：這個姊妹受傷chiah重，.......流血hiah濟.......到今iau2未精神.......實在有危險，不過若有人beh血hou7伊kiam2-chhai2 iau2有向望。 
A：先生阮koh來去拜託牧師，向望會koh得著牧師e5幫忙好無？ 
I：好…若m7是有上帝e5疼實在是絕望，總是咱都有，.......請你去拜候牧師。 
A：An2-ni我chit-ma2 beh來去。 
I：美蓉你koh去準備強心劑來ka7伊注。 
B：好。（醫師對患者koh摸脈續替伊祈禱） 
B：先生拜託你ka7注好！ 
I：好。 
L：黃先生平安！ 
I、B：平安！ 
B：劉先生請chia坐。 
L：好，tu2仔聽著愛慧小姐teh講，有一個姊妹，不止傷重，實在真可憐，牧師都隨時叫人去聯絡幾位青年向望會好勢。 
I：Hou7你真好工，教會hiah無閒，你也liam5-piN to7來到位，多謝。 
L：豈敢，豈敢，這個姊妹隨時傷重，有你這款e5技術，kap醫德，koh有上帝e5幫贊，我信liam5-piN會好。今伊都iau2未精神，也be7 thang kap伊談論，an2-ni我to7另行chiah koh來。 
I：費神、費神！ 
L：咱來替伊祈禱.......平安！ 
A：先生我轉來lah。義勇兄in這3位聽著牧師講，隨時志願續kap我來。 
C：（1，2，3）黃先生平安。 
I：平安，多謝lin2 e5犧牲。 
A：（1，2，3）豈敢、豈敢。
I：Ti7這個烏暗e5世代，iau2有親像lin2這款e5青年，不止受安慰。 
C：豈敢，代先有主e5疼.......阮是盡所會na7-tiaN7。 
I：愛慧，你chhoa7 in去驗血看是屬甚物型--e5。 
A：好。（相chhoa7退場，醫師也退場koh上台，提一張紙那teh看，愛慧亦上台） 
I：義勇君是A、克己君是O、正義君是O。An2-ni kai3 tu2好這個姊妹伊是A，an2-ni 3個人有合。愛慧chit-ma2先抽義勇君e5 200 oa2，來ka7注，後來若有必要chiah koh來拜託in 2位，今你去準備。 
A：好。 
第2幕 
（大麥糜店） 
P：來o3，燒e5大麥糜，3角to7好，來來，食燒較be7 tio7，甜koh tiN7大碗koh滿墘。 
J：大麥伯仔ka7你買1碗。 
P：Hou3來。（J：捧leh beh下台）HeN3 beh捧去to2位？ 
J：Beh捧來去hia hou7一個囡仔食lah。（Chhoa7囡仔出來姑成伊食）今beh啥步，tu2仔又直直哭，chit-ma2又m7食，大麥伯a3，你ma7來鬥姑成leh。我看一個囡仔哭kah無聲lah，的確腹肚枵，in e5人m7知ti7 to2位，ka7問也be7曉應。 
P：E3，囡仔姐，人我che大麥糜kai3好食neh。（用湯匙ka7伊飼）（仁愛姐去買thit-tho5物hou7伊） 
J：這個thit-tho5物續hou7你，食食leh，我chiah chhoa7你來去chhoe7 lin2媽媽houN7！ 
P：囡仔姐lin2厝ti7 to2位？ 
J：你ti7 hia哭外久lah？ 
P：Ah！你thai2會ka7問an2-ni？Lin2爸爸號做甚物名？你有媽媽無？ 
H：有。 
J：Lin2媽媽ti7 to2位？ 
P：Ah，人都teh beh應lah，hou7你問一個煞koh恬去。 
J：Ka7 chhoa7來去派出所報noh，ia7無beh an2-choaN2？ 
P：阮這間店仔子，無，我to7 ka7拾起來飼。 
G：這個囡仔是an2-choaN2？ 
J：Ti7火車路邊teh哭lah，khah ka7問都m7應，我chhoa7伊來食大麥糜lah。 
P：都m7知伊e5父母抑是厝。 
J：扑算火車相chong5自an2-ni kap in e5人分離e5款。 
G：Lin2有beh ka7拾去飼無？ 
P：我這經店仔又chiah a7間仔，也這個仁愛姐a3又iau2未做kheh，想著to7誠費氣。 
G：我toa3 ti7台北，阮隔壁有一間育幼院。所以我ka7 chhoa7來去hia，這張是我e5名片，若有人chhoe7，叫伊來我chia chhoe7。 
P：Hioh-noh！拜託拜託。
G：大麥糜e5錢外濟？我續hou7你。 
P：M7免noh。 
J：我chiah hou7伊to7好！ 
G：好！無我ka7 chhoa7來去，若有人chhoe7，chiah報伊來hoN7！ 
P：Hioh noh，hioh noh。 
第3幕 
（黃內科e5病室） 
開幕：傳道師靜靜teh看阿香e5媽媽。醫師teh摸脈。 
I：不止較好，打算liam5-piN會精神lah。 
L：真佳哉上帝有聽咱e5祈禱也是咱有盡咱所會。 
M：Ai-ioh，chia是to2位？我哪會來chia？ 
L：平安，你會得著好真感謝上帝。 
M：我e5子neh？阿香仔，阿香仔。 
I：請你m7 thang起來。 
L：你是火車相chong5 e5時著重傷，人ka7你扛來黃先生chia，今佳哉精神lah，你慢且起來，你若iau2有甚物代誌請你講hou7阮聽，阮chiah替你設法。 
I：你危險e5中間，我不止掛慮。今已經精神lah，你liam5-piN會好，若有甚物代誌後來chiah來講，你m7免著急。 
M：我e5查某子lah，我e5查某子leh？Lin2講火車相chong5是無？我e5查某子扑算hou7火車kauh死lah。 
L：人扛你來e5時，都無講起囡仔e5代誌。 
L：你e5查某子偌大漢？ 
M：5歲lah，瘦瘦a3頭額有細漢跋倒e5 khi5。 
I：美蓉，你趕緊去火車頭附近問看狀況，火車事故後，有人看著這款囡仔抑無？ 
B：好！這位太太請你安心，我會來去問hou7好勢。 
L：請你安心，ti7無相bat e5中間，親像黃先生也an2-ni照顧你，教會e5青年也將血送你，你e5細子的確會chhoe7著，請你m7免掛意。 
M：多謝，實在真佳哉，hou7 lin2真多謝。 
L：你bat聽著基督教e5道理抑無？ 
M：Hou3！Hit號耶穌he是--無？ 
L：是，見若信耶穌e5人有平安，koh有上帝e5疼，無論tu2著甚物事，後來也是攏會變做福氣。 
I：這擺你ti7我chia得著身軀醫好，我也向望你續來信耶穌拜上帝。 
M：拜上帝he我m7 noh，年仔節仔也boe7用得拜，he m7好！
L：黃先生kap chiah-e5護士小姐chiah-nih8 ka7你照顧，這3個青年無條件歡喜血hou7你，che攏是上帝e5疼e5感覺，in攏無teh想beh tui3你得著甚物，只有為著beh救你，in歡喜犧牲一切，這個精神kiam2無寶貝。
M：有lah，真多謝，總是che kap拜上帝to無關係。 
L：若無上帝e5疼，in boe7曉an2-ni疼你，設使若逐人攏信耶穌，這個世界的確會真幸福。所以我無論對甚物人，我攏ai3報伊知這個消息，我也向望你有一日會來信主耶穌。 
B：先生，我去火車頭問，也有去派出所問，無人看見，有hit款囡仔，到beh轉來ti7越角hit間賣大麥糜hia chiah問著講有。 
M：Ia7你無ka7 chhoa7來是無？ 
B：To7講有食一碗大麥糜，後來hou7一個紳士chhoa7去台北lah。 
M：Ai ioh！Thai3會beh ka7我chhoa7去hiah遠lah。 
L：美蓉小姐，來費神你去請hit個賣大麥糜e5老阿伯來一下好無？ 
I：是，是ka7請大麥伯仔來，咱就有法度，你著坐三輪車去ka7載來haN5！ 
B：好，我隨時chhoa7伊來。 
L：這個姊妹，你e5細子kah會食大麥糜，kah會tang3去到台北an2-ni大概是無著傷，不過咱向望hit個紳士是一個真好e5人。若阮信上帝e5人，這個時陣著求上帝照顧細子開路；an2-ni交代伊e5手，攏免掛慮。 
I：人扛你來e5時，我看你hiah 傷重，也替你祈禱，這個傳道先生來探你，也替你祈禱，真正上帝ka7你備辦hiah e5青年歡喜血送你，你chiah得著好，所以阮an2-ni信，將這個報你知，向望你也會知上帝e5疼。 
M：好lah，有一日我會kap lin2來信上帝。 
L：向望會thang ti7緊緊e5中間你來迎接主ti7你e5心內。 
B：先生，大麥伯a3來lah！ 
I：Oh，勞煩你，請坐。 
L：請chia坐。 
I：今來請你講這個囡仔e5代誌hou7阮聽hoN3。 
P：都仁愛a3 chhoa7一個囡仔來，身軀ko7 kah全塗，哭kah無聲，te2大麥糜hou7食，ka7問過來問過去也攏m7應。 
M：Hit個囡仔生做甚物款？ 
P：瘦瘦a3 chiau細漢仔。 
M：頭額有一khi5無？ 
P：無張持看著poh kaN2有o。 
I：Hit個仁愛小姐有講tui3 to2位chhoa7來抑無？ 
P：講ti7火車路邊teh哭，伊ka7 chhoa7來e5。 
I：Hit個紳士是an2-choaN2講ka7 lin2 chhoa7囡仔去？ 
P：我chham仁愛仔toa3 hia招呼伊攏be7好勢，有姑成伊食一碗大麥糜，以外問頂問下，攏m7應，阮都誠無法度，tu2想beh ka7 chhoa7去派出所e5時，一個穿西裝e5紳士問阮是an2-choaN2，後來伊提一張片單hou7阮，講伊toa3 ti7台北，m7知講in厝ti7甚物院e5隔壁。講伊beh ka7 chhoa7去，若有人chhoe7 chiah報去伊hia，我都想講這間m7成店仔太細間leh，koh仁愛仔也iau2未做客 。 
L：Hit張片單你有提來無？ 
P：A7好講，講kah阮hit個老三八e5，見有字紙，攏ka7你sa-sa去起火，早起連hit張片單做一下ka7你燒燒掉去，chiah teh費氣，m7是啥。Tu2仔lin2這個護士小姐去問了後，chiah hou7我搧嘴phe2，m7是啥。Koh hit號腳siau3。 
M：（流目屎）Ah！今我beh啥步？ 
P：這位就是查某囡仔e5老母是無？ 
I：是，今無要緊，kah人iau2 ti7-teh，緊慢會hou7咱chhoe7著，這中間chiah來聯絡，hit個人若有koh來嘉義，請你chiah報我知。 
P：會no3，會no3。 
I：美蓉你koh用三輪車ka7載大麥伯a3轉去，也費神你真濟時間，che一sut仔貼你。（這句是對P講e5) 
P：He2，m7-thang noh，hou7我坐三輪車，我都想夠本lah。 
I：請你收，m7免客氣。 
P：先生，你真gau5做人，hou7你大趁錢。 
L：今請你安心koh知影ti7台北，快chhoe7 lah，你若好，我會介紹你去chhoe7台北e5牧師lah，阮的確有辦法thang幫忙你，無我失禮，我會常常來探你，也會替你祈禱。 
M：真多謝，實在lin2真疼我。 
L：平安。 
I：平安，Chiah koh來。 
第4幕 
（鄭牧師府上） 
M：牧師有ti7--teh無？ 
T：有，請入來坐。 
M：我是tui3嘉義來e5，阮hia e5牧師介紹我來拜候你，m7知這陣你會真無閒抑be7？ 
T：Be7，be7！請坐（提介紹狀起來讀。） 
T：好！An2-ni好，向望我會thang幫贊你。 
M：牧師，我真見笑，頭仔真ngeh8心，今算聽道理無外久，逐項攏be7曉得，向望得著你e5指導。 
T：豈敢，今照我想都做2 cham7行。 
M：好。 
T：代先來chhoe7你e5頭路，後來chiah chhoe7細子hoN3！ 
M：向望得著牧師e5指導。 
T：你會做甚物工藝？針車洋裁，hit方面你甚物款？ 
M：Ham-ban7 ham-ban7-a7，若有樣著會曉，親像che，也是我家己做e5。 
T：好，an2-ni好，來拜託陳長老hit間店一爿hou7你做洋裝，也來借針車。Hou3！An2-ni這個問題大概無問題。 
M：我對囡仔衫特別有趣味，所以請你也替我借囡仔衫e5樣。 
T：好，囡仔衫也特別是較有欠缺e5款，後來我chiah來招一寡女青年hou7你指導囡仔衫e5做法，你e5店號beh號做甚物？ 
M：請牧師ka7我想。 
T：你e5子e5名是號做阿香hoN3，向望阿香轉來，所以來號做望香歸服裝店好無？ 
M：好好，hou7牧師真多謝。 
T：向望你一發熱心thang得著上帝e5疼。 
M：請牧師替我祈禱，也常常指導我。 
T：咱來祈禱。 
第5幕 
（育幼院） 
開幕；老師kap學生，唱歌，唱歌煞。 
S：Lin2大家真gau5唱歌，koh真gau5比遊戲，an2-ni上帝kai3歡喜ou。救主誕teh beh到lah，lin2有歡喜無？ 
U：有。 
S：今仔日tang時？ 
H：12月12日。 
S：救主誕是12月25，an2-ni iau2幾日？ 
A：5日。 
B：10日。 
C：15日。 
H：iau2 13日。 
S：阿香較著，lin2大家攏真gau5，中間阿香上gau5唱上gau5比。Lin2都攏an2-ni進步e3！ 
S：阿香，這擺也beh特別hou7你做lin2這間e5代表，去教會赴救主誕ou。 
H：M7-ah，阮也無sui2衫。 
S：Sui2衫老師chiah chhoa7你來去做。 
H：Ma7都續做hou7 in。 
S：好，咱代先做一領chiah公家穿hoN3？Lin2 ai3甚物款e5？ 
U：阮ai3紅e5，我ai3黃e5。 
S：好！An2-ni e7晡阿香chiah kap我來去做hoN3！咱koh來唱一條歌好。 
第6幕 
（望香歸服裝店） 
M：（Teh做車仔） 
S：平安！ 
M：平安！ 
S：你kaN2 be7認得我hoN3？頂日有聽著牧師紹介，講你tui3南部來ti7 chia，teh開囡仔衫e5店。Oh！設備了真好勢。 
M：豈敢、豈敢，受大家e5疼痛。 
S：真無閒e5款hoN3？ 
M：得主e5恩典，攏是咱e5會友來注文 。 
S：是大家相幫贊，我今仔日ma7是想beh來拜託你做一領。 
M：多謝。M7知ai3甚物款e5 hoN3？幾歲beh穿e5？ 
S：5歲，都ti7阮hit間成績上好，這擺beh做代表去教會，所以teh想講來ka7伊做一領sui2衫hou7伊穿。 
M：親像你chiah nih好，hou7你疼e5囡仔真幸福，我ti7這個店口若看著老母chhoa7囡仔過，我to7心肝ju5-chheng2-chheng2。 
S：Ai！我有聽著講你有teh chhoe7一個囡仔hoN3！Chhoe7 iau2未著loh？會lah台北太闊leh，所以be7-thang liam5-piN chhoe7著，有一日的確會chhoe7著，請你免掛意。 
M：我逐日都teh求，向望上帝會賞賜阮緊相見。 
S：是，上帝的確會聽你e5祈禱。 
M：Chit-ma2這款e5，上時行neh，來做che好無？ 
S：好！ 
M：囡仔tang時beh chhoa7來量？ 
S：我ma7有ka7 chhoa7來neh，ti7隔壁teh看thit-tho5物，阿香來ou3。 
H：好，老師，柴e5雞ma7會cheng無脈。 
M：Ah！阿香，我e5子阿香，阿香你會認得媽媽抑be7？ 
H：媽媽。 
M：我e5子ah感謝上帝！感謝上帝。 
</HL>