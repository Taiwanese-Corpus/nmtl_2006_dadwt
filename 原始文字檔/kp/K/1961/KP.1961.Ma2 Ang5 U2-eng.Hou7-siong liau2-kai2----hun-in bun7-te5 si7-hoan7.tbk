<CL>
  “Hou7-siong liau2-kai2” 
  Kun7-tai7 Au Bi2 e5 hong-siok8 chiam7-chiam7 thoan5 kau3 Oan2-tong, ti3-kau3 u7 lang5 tui3 ho2 e5 hong-siok8 mi7 m7 khi3 chhai2-chhu2. Chong2-si7 tui3 phaiN2 e5 hong-siok8; chhin-chhiuN7 thiau3-bu2, lam5-lu2 ke3-thau5 e5 kau-poe5 teng2-teng2, chin liu5-heng5 ti7 lan2 e5 sia7-hoe7 tiong. Kau3-hoe7 hu7-lu2, tui3 ti7 kai2-liong5 sia7-hoe7 e5 hong-siok8, eng-kai tioh8 hu7-khi2 tiong7-tai7 e5 chek-jim7. Sou2-i2 kun7-lai5 u7 kek8-lek8 the5-chhiong3 Ki-tok-hoa3 ka-teng5 kap hun-in chi2-to7. Tui3 ti7 hun-in chi2-to7, lan2 ai3 kiong5-tiau7 pe7-bu2 kap kiaN2-ji5 tiong e5 “Hou7-siong liau2-kai2.” In-ui7 u7 chin-choe7 pi-kek8 long2-si7 tui3 gou7-hoe7 sou2 ti3-kau3. 
  Teng-tiuN5 e5 jin5-but8: 
  Li2 (A-li2 so2): Si3-chap8 goa7 he3 e5 koaN2-hu7. 
  Chu (Po2-chu): Cha-bou2-kiaN2, ji7-chap8 goa7 he3. 
  M2 (Chin3-chai5 M2): Hm5-lang5, chin gau5 kong2-oe7. 
  Tham3-hong2 tui7-oan5 kah kap it (i2-goa7 koh 2 lang5 cho3-hoe2 khi3 ia7 kho2-i2). 
  Pou3-keng2: Chit8 keng chin kan2-tan e5 thiaN, tiong-ng u7 chit8-te3 toh kap si3 te3 i2. Cha2-khi2 si5 iau2 cha2 e5 si5, A-li2-so2 chiu7 chin bo5 eng5 e5 khoan2 teh chhit i2-toh, chiong chit8 tiau5 toh-kun chhu ti7 toh teng2, koh theh8 koa2 hoe chhah ti7 hoe-kan lai7. Na2 piaN3 lai7-bin7 na2 kong2. 
  A-li2 so2: (Ka-ki7 teh kong2) Ah! TaN goa2 chhut thau5-thiN lah, kan-khou2 chit chap8 goa7 ni5, chhiaN5-ti5 A-chu ah kau3 kin-a2-jit8. TaN i e7-pou tai7-hak8 beh chhut-giap8 lah! Goa2 lai7-bin7 khah cha2 piaN3-sau3 chheng-khi3, lai5 khi3 boe2 khah choe7 chhai3, pan7 koa2 chheN-chhau lai5 chhiaN2 A-chu e5 peng5-iu2 lai5 chiah8 am3. E7-pou goa2 thang lai5 khi3 hu3 A-chu e5 pit-giap8 tian2-le2 (goa7-bin7 phah-mng5 e5 siaN). 
  M2: A-li2 so2 u7 ti7-teh bo5? 
  Li2: U7 oh! (koaN2-kin2 khui mng5 e5 khoan2) oh! Chin3-chai5 M2, chin ku2 bo5 khoaN3-kiN3 li2. Chiah nih cha2 si7 hou7 sim2-mih8 hong ka7 li2 chhe lai5 leh? 
  M2: Hou7 toa7 hong-thai ka7 goa2 chhe lai5......Oa3-ah! Li2 chiah leng2-li7! Chiah cha2 lai7-bin7 chiu7 piaN3 kau3 chiah chheng-khi3. 
  Li2: To goan2 hit e5 A-chu ah, e7-pou tai7-hak8 beh pit-giap8, goa2 cha2-khi2 beh khah cha2 chhut-khi3 boe2 koa2-chhai3 thang chhiaN2 i e5 tong5-hak8 lai5 chiah8 am3. 
  M2: Kiong-hi2! Kiong-hi2! M7-na7 an2-ni na7-tiaN7, A-li2 so2, iau2 u7 chit8 hang7 koh-khah thang kiong-hi2 e5 su7, li2 na7 thiaN liau2 tek-khak beh koh-khah chin hoaN-hi2. 
  Li2: Sim2-mih8 hoaN-hi2 e5 su7 leh, chhiaN2 li2 kong2. 
  M2: A-li2 so2, li2 teh beh hoat-chai5 lah! Li2 chai-iaN2 lin2 chit tiau5 koe te7-it lou7-be2 keng hit cho7 toa7 iuN5-lau5 e7 thau5-ke e5 toa7 hau7-siN Kan2 Tek-kui3, i hian7-si5 teh koan2 in lau7-pe7 e5 bou7-ek8-hang5, seng-li2 kui2-na7 pah ban7. M7-na7 an2-ni, in lau7-pe7 ia7 si7 lu2-koan2 e5 thau5-ke, koh u7 chin choe7 iuN5-lau5 teh chou Bi2-kim. TaN Kan2 Sian-siN u7 pai3-thok goa2 lai5 choe3 lin2 A-chu hou7 in toa7 hau7-siN. 
  Li2: In si7 hiah ho2-giah8 e5 lang5, lan2 chit ho7 san3-chhiah e5 lang5 kam2 kap in phoe3 oe7 ke3? 
  M2: Che long2 bo5 bun7-toe5, in si7 kan-ta beh ai3 li2 e5 cha-bou2-kiaN2 na7-tiaN7, it-chhe3 e5 ke3-chng, hui3-iong7 teng2-teng2, long2 si7 kiaN2-sai3 hit peng5 beh hu7-tam, In koh kong2, na7 li2 kheng2 tah-eng3 chiong cha-bou2-kiaN2 choe3 hou7 in hau7-siN, ia7 beh chiong chit8 keng lau5-a2-chhu3 hou7 li2 siu chhu3-soe3. Li2 chit8-si3-lang5 tioh8-boa5 kan-khou2, taN beh khoaN3-oah8 lah. 
  Li2: Lan2 to ia7 bo5 ai3 tham lang5 e5 chiN5-chai5 kap chhu3-theh8. Put-ko3 u7 chiN5 lang5 e5 kiaN2-ji5 siong5-siong5 ai3 jiam2-tioh8 bo5 ho2 e5 sip8-koan3, chhin-chhiuN7 phiau5, tou2, im2 teng2-teng2; thiaN-kiN3 kong2, Kan2 Tek-kui3 e5 hau7-siN m7-si7 ho2 kiaN2. 
  M2: I si7 teh choe3 seng-li2 e5 lang5, u7 si5 a2 kap lang5 tam7-poh8 eng3-siu5; lim koa2 chiu2, thiau3-thiau3 bu2, poah8 che ba5-chhiok, che u7 siaN2 iau3-kin2?! Li2 tioh8 khah khai-hoa3 leh, ia7 tioh8 siuN7 khah hng7 leh. Lan2 cha-bou2-kiaN2 ke3 khi3 chit8-si3-lang5 u7 thang chiah8, chheng7, ho2-mia7 ke3 jit8 si7 te7-it iau3-kin2. Ia7 koh li2 ka-ki7 mi7 chit8 ni5 pi2 chit8 ni5 khah lau7, u7 chit8 e5 kou3-teng7 oe7 oa2-kho3 e5 siu-jip8, kiam2 m7-si7 chin iau3-kin2. Goa2 khoaN3 li2 tioh8 sui5-si5 tah-eng3 i khah ho2, in-ui7 ki-hoe7 na7 sit-loh8, chiu7 boe7 thang koh tit-tioh8 lah. 
  Li2: Li2 kong2 e5 oe7 goa2 thiaN liau2 to ia7 chin u7 li2-khi3. M7-ku2 goan2 A-chu ah i2-keng tai7-hak8 pit-giah8, ia7 hit e5 ta-pou gin2-na2 e5 kau3-iok8 theng5-tou7 kaN2 m7 tat8-tioh8 goan2 nouh? 
  M2: He kiam2 u7 iau3-kin2? I teh choe3 seng-li2, Eng-gu2, Kok-gu2 kong2 kah lu3-lu3 kio3. Li2 na7 ai3, kio3 in nng7 lang5 kiat-hun liau2 chiah saN chhoa7 khi3 liu5-hak8 ma7 si7 kho2-i2. A-li2 so2, taN m7 thang koh tiu5-tu5, goa2 sou2 po3 e5 bo5 chho3, kin2-kin2 tah-eng3 goa2. Chia u7 chit8 tui3 gou7 niu2 e5 kim chhiu2-khoan5, li2 soa3 siu khi2-lai5. 
  Li2: TaN chhiaN2 khah ban7 leh nouh, ma7 tioh8 hou7 goa2 kap goan2 A-chu ah chham-siong5 chit8 e7 leh. 
  M2: Li2 chu2-i3 chiu7 oe7 sai2-tit, mih-sai2 tioh8 chham-siong5? Li2 chit8-si3-lang5 thoa-boa5 kan-khou2, ka7 i chai-poe5 kau3 toa7-han3; ka7 i chu2-i3 chit8 e5 chhin-chiaN5 ma7 si7 eng-kai e5, choe3 li2 ka7 i tiaN7 loh8-khi3. 
  Li2: Goa2 tu2-a2 koh siuN7-tioh8 chit8 hang7: Lan2 tui3 kui2-na7 tai7 chiu7 sin3 Chu2. A-chu ti7 kau3-hoe7 ia7 chin chhut-lat8; taN Kan2 Sian-siN, chit8 ke si7 se3-siok8 lang5, beh kio3 A-chu kiat-hun liau2, te3 i se3-siok8 khoan2 i kaN2 boe7 koaiN3-si3 ou3.
  M2: Li2 kiam2 hiah tiau5-tit8? Lan2 tioh8 tai7-seng kap i kong2 tiau5-kiaN7, kio3 kiaN2-sai3 be7 kiat-hun i2-cheng5 tioh8 kap lan2 sin3 Siong7-te3. I hiah ai3 lin2 A-chu, kio3 i e5 thau5 cham7 hou7 lin2 ma7 hoaN-hi2; ho5-hong3 chit chun7 kio3 i nia2 soe2-le2 jip8 kau3, i tek-khak kheng2 nouh. 
  Li2: Na7 chiau3 li2 sou2 kong2 e5 tiau5-kiaN7 tak8 hang7 chiah nih ho2, goa2 ma7 bo5 bun7-toe5. 
  M2: Si7! TaN li2 chhin-chhui3 tah-eng3, chu7 an2-ni tiaN7-tioh8, chhiu2-khoan5 soa3 siu jip8-khi3. 
  Li2: TaN ma7 hou7 gin2-na2 chai-iaN2 liau2 chiah lai5 sang3 tiaN7, goa2 chhui3 in2 li2 chiu7 ho2. 
  M2: Ho2, an2-ni kong2 chiu7 chun2-siau3. TaN li2 chhiaN2, goa2 bo5-eng5, bin5-a2-chai3 goa2 chiah koh lai5. (Peh khi2-lai5 kiaN5 chhut-khi3). 
  Li2: Sit-le2. (Te7 1 keng2 oan5). 
  (Hm5-lang5 kiaN5 chhut-khi3 liau2, A-li2 so2 chin hoaN-hi2 e5 khoan2-sit ka-ki7 kong2). 
  Li2: Kin-a2-jit8 sit8-chai7 si7 goa2 chit8-si3-lang5 te7-it hoaN-hi2 e5 jit8. A-chu beh pit-giap8, koh u7 chiah ho2 e5 chhin-chiaN5. Che sit8-chai7 si7 ho7 choe3 siang-hi2. (Po2-chu jip8-lai5). 
  Chu: Ma-ma goa2 tng2-lai5 lah. 
  Li2: Li2 kiam2 chiah cha2 chiu7 u7 thang tng2-lai5. 
  Chu: Goa2 chit8-e7 kho2-chhi3 soah chiu7 tng2-lai5. E7-pou2 thang kap ma-ma li2 saN-kap khi3 hu3 pit-giap8 sek. 
  Li2: A-chu kiaN2 ah! Kin-a2-jit8 sit8-chai7 si7 goa2 chhut-si3 i2-lai5 choe3 hoaN-hi2, choe3 khoai3-lok8 e5 chit8 jit8. Ma-ma chit8-si3-lang5 thoa-boa5 kan-khou2 lai5 chai-poe5 li2, taN i2-keng chhut-thau5 thiN lah. Li2 e7-pou2 beh pit-giap8, che si7 thau5 chit8 chan5 e5 hoaN-hi2. Iau2-ku2 u7 koh khah thang hoaN-hi2 e5 su7 leh...! 
  Chu: U7-iaN2 nih? ChhiaN2 ma-ma kin2 ka7 goa2 kong2. 
  Li2: Tu2-chiah Chin3-chai5 m2-ah lai5 chhe7 goa2 kong2, chit8 e5 chin ho2 e5 chhin-chiaN5 beh ka7 li2 cho3, goa2 ia7 in2 i lah, A-chu che kiam2 m7-si7 siang-hi2? 
  Chu: (Chin khi3 e5 khoan2), Ma-ma li2 kiam2 oe7 bo5 hou7 goa2 chai, chiu7 in2 lang5. Kiat-hun si7 jin5-seng e5 toa7-su7, m7-si7 boe2-boe7, li2 boe7 eng7-tit sui5-pian7 chu2-i3. 
  Li2: (Ia7 eng7 siu7-khi3 e5 siaN-im), A-chu, ma-ma chit8-si3-lang5 thoa-boa5, chai-poe5 li2 kau3 chiaN5 lang5, taN u7 ho2 e5 chhin-chiaN5 beh lai5 cho3 li2, thang hou7 ma-ma khuiN3-oah8 ke3 jit8, chong2-bo5 lian5 che goa2 ia7 boe7 chu2 tit-i3? 
  Chu: Ma-ma, goa2 i2-keng u7 chit8 e5 peng5-iu2 lah, goa2 siuN7 bo5 ku2, chiu7 beh kap i teng7-hun. 
  Li2: Aih! Li2 chit e5 cha-bou2 gin2-na2 kiam2 chiah ho2-taN2, ka-ki7 toa7 chu2 toa7 i3. Lian5 beh teng7-hun e5 su7 ia7 un2 teh m7 hou7 goa2 chai, chit e5 ta-pou gin2-na2 tau3-ti2 si7 sim2-mih8 khoan2 e5 lang5? 
  Chu: I si7 kap goa2 tang5-pan e5 Ong5 Chi3-oan2. I si7 chit8 e5 chin chhang-mia5 e5 lang5. Tak8 tang long2 kho2 thau5 mia5. Sui-jian5 in tau san3-chhiah, i ia7 poaN3 ka3, poaN3 thak8, khou2-hak8 kau3 pit-giap8 seng5-kong. 
  Li2: I hiah-nih san3-chhiah, chhi7 chit8 e5 bou2 ma7 boe7 pa2 beh kap i kiat-hun? Lang5 Chin3-chai5 m2 siau7-kai3 chit e5 si7 lan2 chit tiau5 koe te7 it ho2-giah8, koh beh chit8 keng lau5-a2 chhu3 hou7 goa2. Ke3-chng kap it-chhe3 e5 hui3-iong7 long2 si7 in beh ka7 lan2 chhut. Goa2 taN in2 i liau2 lah, si7 beh chiau3 an2-ni kiaN5. 
  Chu: Ma-ma li2 na7 beh kiong5 kio3 goa2 choe3 goa2 m7-ai3 e5 su7, goa2 beh choe3 goa2 chhut-khi3, m7 koh to3-tng2 lai5. Goa2 lai5 khi3 khoan2 mih8. (Beh kiaN5 khi3). 
  Li2: (Toa7 siu7-khi3) Ai3-ah, li2 chit e5 cha-bou2 gin2-na2, goan5-lai5 chiah put-hau3, bo5 siuN7 lin2 lau7-bu2 chai-poe5 e5 un, kin-a2-jit8 kaN2 kap goa2 tui3-tek8. TaN chhi7 li2 toa7, chai-poe5 li2 seng5-kong, li2 chiu7 beh kiaN5 li2 e5 lou7 lah......(Goa7-bin7 phah-mng5 e5 siaN tit teh kio3). 
  Hong2 kah: U7 lang5 ti7-teh bo5? U7 lang5 ti7-teh bo5? (A-chu chhut-khi3 khui-mng5) Lin2 bu2-kiaN2 si7 teh saN jiong2 sim2-mih8? Hou7 goan2 tit8-tit8 phah-mng5 ia7 bo5 lang5 lai5 khui. Lin2 bu2-kiaN2 peng5-si5 tou chin saN-thiaN3, ia7 m7-bat thiaN lin2 teh oan-ke e5 siaN. 
  Li2: Tou si7 goa2 chit e5 lau7 phaiN2-mia7 e5; Chiu2-koaN2 10 goa7 ni5, ka7 lang5 soe2 saN, pou2-thiN7, thoa-boa5 kan-khou2, lai5 chai-poe5 chit e5 kiaN2, chhiaN5-ti5 i kau3 kin-a2-jit8 beh pit-giap8. TaN i m7-tih8 lan2 lah, kong2 beh choe3 i chhut-khi3, m7 koh tng2-lai5. 
  Chu: Si7 ma-ma pek goa2 tioh8 chhut-khi3 e5. 
  Hong2 it: Goa2 khoaN3 lin2 nng7 lang5 long2 tioh8 eng7 leng2-cheng7 e5 thau5-nau2 lai5 chhu2-li2 tai7-chi3, na7 u7 i3-kian3 boe7 hah8 e5 sou2-chai7, ia7 tioh8 eng7 chham-siong5 e5 thai3-tou7, kong2 kau3 pi2-chhu2 oe7 “Hou7-siong liau2-kai2”. TaN chhiaN2 lin2 Ng7 lang5 kong2 tam7-poh8 tu2-chiah chhiong-tut8 e5 su7 hou7 goan2 choe3 chham-kho2, kiam2-chhai2 goan2 oe7-thang pang-chan7 lin2. 
  Li2: Goa2 cha2-khi2 chin cha2 chiu7 khi2-lai5 piaN3-sau3 lai7-bin7, ui7-tioh8 cha-bou2-kiaN2 kin-a2-jit8 beh pit-giap8, siuN7-ai3 khah cha2 khi3 boe2 chhai3, chu2 kui2 oaN2 chheN-chhau thang chhiaN2 kui2 e5 A-chu e5 peng5-iu2 saN-kap hoaN-hi2. Au7-lai5 Chin3-chai5 m2 u7 lai5 che7, beh ka7 A-chu choe3 hou7 thong lan2 chit choa7 koe te7-it u7 chiN5 e5 lang5, lan2 chiah san3-chhiah e5 lang5, u7 chiah ho2 e5 chhin-chiaN5 beh ka7 lan2 choe3, thau3-mi5 ma7 tioh8 in2--lang5. Tu2-chiah A-chu tng2-lai5 e5 si5, goa2 chiong chit chan5 su7 ka7 i kong2, i sui5-si5 kap goa2 piN3 bin7, kong2 beh choe3 i chhut-khi3, m7 koh tng2-lai5. 
  Hong2 kah: A-chu, li2 peng5-sou3 si7 hau3-sun7 e5 cha-bou2 gin2-na2, kin-a2-jit8 kiam2 oe7 tui3 ma-ma chiah bo5 le2-sou3. Li2 na7 u7 sim2-mih8 i3-kian3 choe3 li2 ka7 ma-ma kong2, hou7 i oe7 li2-kai2 li2, m7-si7 eng7 kiong5 e5 hoat-tou7. 
  Chu: Goa2 tai7-seng ma7 si7 ho2-ho2 kap ma-ma kong2. Au7-lai5 i kong2 beh kiong5-kiong5 ka7 goa2 choe3 hou7 Kan2 Sian-siN in hau7-siN, goa2 chiah u7 kap i hoan2-khong3. 
  Hong2 it: Li2 hoan2-khong3 e5 li2-iu5 si7 sim2-mih8? 
  Chu: Goa2 bo5 chan3-seng5 eng7 choan-che3 e5 chhiu2-toaN7 ka7 kiaN2-ji5 chu2-i3 hun-in e5 su7. Ji5-chhiaN2 ma-ma chi2-u7 thiaN hm5-lang5 e5 oe7, chiu7 tak8 ku3 sin3 i. Goa2 ka7 i kong2 e5 oe7, i long2 bo5 ka7 goa2 thiaN poaN3 ku3. 
  Li2: A-chu kong2 sim2-mih8 i ka-ki7 khi3 kau chit8 e5 san3-chhiah e5 tang5-oh8, ia7 ka-ki7 toa7-chu2 toa7-i3 chiu7 beh kap i teng7-hun; goa2 chu7-jian5 bo5 ai3 thiaN i. Goa2 ai3 i ke3 chit8 e5 ho2-giah8 lang5, ma7 si7 ui7 i e5 ho2, ai3 i chit8-si3-lang5 ho2-mia7. 
  Hong2 kah: Chong2-si7 li2 tu5 chit e5 gin2-na2 e5 ke-teng5 ho2-giah8 i2-goa7, iau2 oe7 chai i ki5-u5 e5 tai7-chi3 bo5? 
  Li2: He si7 bo5 siaN2 chai. 
  Hong2 kah: Na7 an2-ni chiu7 m7-tioh8. Lan2 chai kiat-hun si7 chiong-sin e5 toa7 su7, tek-khak tioh8 sin7-tiong7 soan2-tek8, m7-thang bong5-bok8 cho3 su7. Koh sui-jian5 cha-bou2-kiaN2 si7 lan2 e5 si7-soe3, lan2 su7-su7 iu5-goan5 ai3 chun-tiong7 i e5 i3-kian3, kap i soe3-ji7 siong-liong5, m7-si7 eng7 tok8-chhai5 e5 chhiu2-toaN7. 
  Hong2 it: Si7, ia7 koh kiat-hun tu5 kim-chiN5 i2-goa7, iau2 u7 chin-choe7 koh-khah iau3-kin2 e5 tiau5-kiaN7, lan2 m7-thang bo5 kho2-lu7. Chhin-chhiuN7 hit e5 lang5 pun2-sin e5 kian7-khong bun7-toe5, to7-tek bun7-toe5, kau3-iok8 kap heng3-chhu3, long2 tioh8 siong5-se3 tiau-cha. Koh chit8 hang7, te7-it iau3-kin2 chiu7-si7 lan2 sin3 Chu2 e5 lang5 sou2 keng2 e5 tui3-siong7, tek-khak tioh8 piN5-piN5 si7 Ki-tok-tou5 chiah si7 hap8 ti7 Chu2 e5 ka3-si7. 
  Chu: Ma-ma sou2 kong2 hit e5 siN3 Kan2 e5, kui e5 long2 si7 se3-siok8 lang5. 
  Hong2 kah: Na7 an2-ni, A-chu li2 sou2 keng2 e5 tui3-siong7 si7 sim2-mih8 khoan2, chhiaN2 kong2 tam7-poh8 hou7 goan2 chai. 
  Chu: I kap goa2 tang5-pan si3 ni5 ku2. Tui3 ti7 hak8-bun7 chin u7 sit8-lek8, tak8 pai2 si7 choan5 pan kho2 te7-it mia5. Koh ti7 kau3-hoe7 Chheng-lian5-hoe7, Seng3-koa-tui7 long2 chin chhut-lat8 tau3 pang-chan7. Sui-jian5 i si7 san3-chhiah, i ia7 teh choe3 ka-teng5 kau3-su, ka-ki7 kiong-kip hak8-hui3, si7 chit8 e5 bou5-hoan7 chheng-lian5.
  Hong2 it: Goan2 oe7 thang thoe3 li2 tham3-thiaN lin2 hak8-hau7 e5 lau7-su kap bat i e5 lang5, na7 chit e5 gin2-na2 chiaN5-sit8 si7 chiah ho2 e5 chheng-lian5, goa2 siong-sin3 lin2 lau7-bu2 tek-khak oe7 tong5-i3. Chong2-si7 li2 i2-au7 tek-khak tioh8 tai7-seng hou7 lau7-bu2 chai, tit-tioh8 i tong5-i3, m7-thang tok8-toan3 tok8-heng5. 
  Hong2 kah: A-li2 so2, se3-kan m7-si7 kan-ta kim-chiN5 chiah oe7 hou7 lang5 khoai3-lok8; siong-hoan2, kim-chiN5 u7 si5 oe7 toa3 chin-choe7 chai-ho7. Siat-su2 chit e5 Kan2 Sian-siN e5 hau7-siN na7 in-ui7 u7 chiN5 hoan7-tioh8 phiau5, tou2, im2 e5 phaiN2 sip8-koan3, sim7-chi3 koh chhoa7 kui2-na7 e5 soe3-i5, li2 siuN7 kan-ta chiN5 oe7 hou7 li2 kap li2 e5 cha-bou2-kiaN2 khoai3-lok8 a2 boe7? Ho5-hong3 chiN5-gun5 na2 hai2-eng2, ek-lai5 ek-khi3, kin-a2-jit8 si7 lan2 e5, bin5-a2-jit8 si7 pat8 lang5 e5. Sou2-i2 kiat-hun eng7 kim chiN5 choe3 phiau-chun2 si7 te7-it gui5-hiam2 e5 su7, chhiat-chhiat tioh8 kai2. Ho5-hong3 hm5-lang5 chhui3 hou5 lui3-lui3, m7-thang siong-sin3 i. 
  Li2: Goa2 thiaN li2 kong2 chiah e5 oe7, kam2-kak chin u7 li2-khi3, hou7 goa2 tit-tioh8 chin choe7 ka3-si7. TaN goa2 i2-au7 khah chai-iaN2 lah. 
  Hong2 kah: A-chu, li2 peng5-sou3 hiah hau3-sun7 lin2 ma-ma. Kin-a2-jit8 sui-jian5 i tui3 li2 khah kiong5, li2 ia7 m7 eng-kai tui3 i hiah bo5 le2, kaN2 kong2 beh choe3 li2 chhut-khi3, m7 to3-tng2 lai5. TaN kin2-kin2 ka7 ma-ma he7 sit-le2. 
  Chu: (Chau2 lai5 phak ti7 ma-ma e5 kha-thau5-u). Ma-ma, tu2 chiah tui3 li2 chin m7-tioh8. I2-au7 m7-kaN2 koh an2-ni choe3 lah. ChhiaN2 ma-ma goan7-liong7, sia3-bian2. 
  Li2: Gong7 kiaN2, ma-ma ia7 si7 ai3 li2 ho2, chit8-si5 siuN7 bo5 tho3-tong3, li2 ia7 boh8-tit liah8 goa2 e5 oe7 choe3 oe7. 
  Hong2 it: A-li2 so2, li2 chin ku2 bo5 lai5 lan2 Lu2 Soan-to7-hoe7. Chit kui2 le2-pai3 tu2 teh gian2-kiu3 Hun-in chi2-to7, ng3-bang7 li2 oe7 poah kang lai5 chham-ka, oe7-thang tit-tioh8 chin toa7 li7-ek. 
  Li2: Ho2, goa2 au7-pai2 tek-khak beh lai5, kin-a2-jit8 chin to-sia7 lin2 ji7-ui7 lai5 goan2 tau, pang-chan7 goan2 chin choe7 po2-poe3 e5 ka3-si7. Lin2 na7 bo5 lai5, kiam2-chhai2 goan2 bu2 kiaN2 soa3 hun-liat8 ia7 kaN2. 
  Chu: Chin to-sia7 lin2 ji7-ui7. 
  Kah, It: TaN lin2 chhiaN2. 
  Li2, Chu: (Sang3 in chhut khi3) sun7 kiaN5. 
  (Lu2-soan Geh8-khan te7 17 ki5, 1961 ni5 5 geh8) 
</CL>
<HL>

「互相了解」
近代歐美e5風俗漸漸傳到遠東，致到有人tui3好e5風俗mi7 m7去採取。總是tui3歹e5風俗；親像跳舞，男女過頭e5交陪等等，真流行ti7咱e5社會中。教會婦女，tui3 ti7改良社會e5風俗，應該著負起重大e5責任。所以近來有極力提倡基督化家庭kap婚姻指導。Tui3 ti7婚姻指導，咱ai3強調父母kap子兒中e5「互相了解。」因為有真濟悲劇攏是tui3誤會所致到。 
登場e5人物： 
里 (阿里嫂)：四十外歲e5寡婦。 
珠 (寶珠)： 查某子，二十外歲。 
姆 (進財姆)：媒人，真gau5講話。 
探訪隊員甲kap乙 (以外koh 2人做伙去也可以)。 
佈景：一間真簡單e5廳，中央有一塊桌kap四塊椅。早起時iau2早e5時，阿里嫂就真無閒e5款teh拭椅桌，將一條桌巾chhu ti7桌頂，koh提寡花插ti7 花矸內。那摒內面那講。 
阿里嫂：(家己teh講) Ah！今我出頭天lah，艱苦這十外年，chhiaN5-ti5阿珠仔到今仔日。今伊e7晡大學beh出業lah！我內面較早摒掃清氣，來去買較濟菜，辦寡腥臊來請阿珠e5朋友來食暗。E7晡我thang來去赴阿珠e5畢業典禮 (外面扑門e5聲)。 
姆：阿里嫂有ti7-teh 無？ 
里：有oh！(趕緊開門e5款) oh！進財姆，真久無看見你。Chiah nih早是hou7甚物風ka7你吹來leh？ 
姆：Hou7大風颱ka7我吹來...。Oa3-ah！ 你chiah伶俐！Chiah早內面就拚到chiah清氣。 
里：都阮hit個阿珠仔，e7晡大學beh 畢業，我早起beh較早出去買寡菜thang 請伊e5同學來食暗。 
姆：恭喜！恭喜！M7若an2-ni na7-tiaN7，阿里嫂，iau2有一項koh較thang 恭喜e5事，你若聽了的確beh koh較真歡喜。 
里：甚物 歡喜e5事leh，請你講。 
姆：阿里嫂，你teh beh發財lah！你知影lin2這條街第一路尾間hit座大洋樓e7頭家e5大後生簡德貴，伊現時teh 管in老父e5貿易行，生理幾若百萬。M7-na7 an2-ni，in老父也是旅館e5頭家，koh有真濟洋樓teh租美金。今簡先生有拜託我來做lin2阿珠hou7 in大後生。 
里：In是hiah好額e5人，咱這號散chhiah e5人kam2 kap in配會過？ 
姆：Che攏無問題，in是kan-ta beh ai3 你e5查某子na7-tiaN7，一切e5嫁妝，費用等等，攏是子婿hit爿beh負擔，In koh講，若你肯答應將查某子做hou7 in後生，也beh將一間樓仔厝hou7你收厝稅。你一世人著磨艱苦，今beh 看活lah。 
里：咱都也無ai3貪人e5錢財kap 厝宅。不過有錢人e5子兒常常ai3染著無好e5習慣，親像嫖，賭，飲等等； 聽見講，簡德貴e5後生m7是好子。 
姆：伊是teh做生理e5人，有時仔kap 人淡薄應酬；lim寡酒，跳跳舞，poah8 che麻雀，che有啥要緊！？你著較開化leh，也著想較遠leh。咱查某子嫁去一世人有thang食、穿、好命過日是第一要緊。也koh你家己mi7一年比一年較老，有一個固定會倚靠e5收入，kiam2 m7是真要緊。我看你著隨時答應伊較好，因為機會若失落，就be7 thang koh得著lah。 
里：你講e5話我聽了都也真有理氣。M7-ku2 阮阿珠仔已經大學畢業，也hit個查甫囡仔e5教育程度kaN2 m7值著阮nouh？ 
姆：He kiam2有要緊？ 伊teh做生理，英語，國語講kah lu3-lu3叫。你若ai3，叫in 兩人結婚了chiah saN chhoa7去留學ma7是可以。阿里嫂，今m7 thang koh躊躇，我所報e5無錯，緊緊答應我。Chia有一對五兩e5金手環，你續收起來。 
里：今請較慢leh nouh，ma7著hou7我kap阮阿珠仔參詳一下leh。 
姆：你主意就會使tit，mih使著參詳？你一世人拖磨艱苦，ka7伊栽培到大漢；ka7 伊主意一個親情ma7是應該e5，做你ka7 伊定落去。
里：我tu2仔koh想著一項：咱tui3幾若代就信主。阿珠ti7教會也真出力；今簡先生，一家是世俗人，beh叫阿珠結婚了，toe3伊世俗款伊kaN2 be7慣勢ou3。
姆：你kiam2 hiah條直？咱著代先kap 伊講條件，叫子婿未結婚以前著kap 咱信上帝。伊hiah 愛lin2阿珠，叫伊e5 頭cham7 hou7 lin2 ma7歡喜；何況這陣叫伊領洗禮入教，伊的確肯nouh。 
里：若照你所講e5條件逐項chiah nih好，我嘛無問題。 
姆：是！今你親嘴答應，自an2-ni 定著，手環續收入去。 
里：今ma7 hou7囡仔知影了才來送定，我嘴允你就好。 
姆：好，an2-ni講就準數。今你請，我無閒，明仔再我才koh來。 (Peh起來行出去)。
里：失禮。 (第1景完)。
(媒人行出去了，阿里嫂真歡喜e5 款式家己講)。
里：今仔日實在是我一世人第一歡喜e5日。阿珠beh畢業，koh有chiah好e5親情。Che實在是號做雙喜。 (寶珠入來)。 
珠：媽媽我轉來lah。 
里：你kiam2 chiah早就有thang轉來。 
珠：我一下考試煞就轉來。E7晡thang kap媽媽你saN-kap去赴畢業式。 
里：阿珠子ah！今仔日實在是我出世以來最歡喜，最快樂e5一日。媽媽一世人拖磨艱苦來栽培你，今已經 出頭天ah。你e7晡beh畢業，che是頭一層e5歡喜。Iau2-ku2有koh較 thang歡喜e5事leh...！ 
珠：有影nih？請媽媽緊ka7我講。 
里：Tu2-chiah進財姆仔來chhoe7我講，一個真好e5親情beh ka7你做，我也允伊lah，阿珠che kiam2 m7是雙喜？ 
珠：(真氣e5款)，媽媽你kiam2會無 hou7 我知，就允人。結婚是人生e5大事，m7是買賣，你be7用tit隨便主意。 
里： (也用受氣e5聲音)，阿珠，媽媽一世人拖磨，栽培你到成人，今有好e5親情beh來做你，thang hou7媽媽快活過日，總無連che我也be7主tit意？ 
珠：媽媽，我已經有一個朋友lah，我想無久，就beh kap伊定婚。 
里：Aih！你這個查某囡仔kiam2 chiah 好膽，家己大主大意。連beh定婚e5事也隱teh m7 hou7我知，這個查甫囡仔到底是甚物款e5人？ 
珠：伊是kap我同班e5王志遠。伊是一個真聰明e5人。逐冬攏考頭名。雖然in兜散chhiah，伊也半教，半讀，苦學到畢業成功。 
里：伊hiah-nih 散chhiah，飼一個某嘛be7飽beh kap伊結婚？人進財姆紹介這個是咱這條街第一好額，koh beh 一間樓仔厝hou7我。嫁妝kap一切e5 費用攏是in beh ka7咱出。我今允伊了lah，是beh照an2-ni行。 
珠：媽媽你若beh強叫我做我m7-ai3 e5事，我beh做我出去，m7 koh倒轉來。我來去款物。 (Beh行去)。 
里： (大受氣) Ai3-ah，你這個查某囡仔，原來chiah不孝，無想lin2老母栽培e5恩，今仔日敢kap我對敵。今飼你大，栽培你成功，你就beh行你e5路lah... (外面扑門e5聲tit teh叫)。 
訪甲：有人ti7-teh無？ 有人ti7-teh無？(阿珠出去開門) Lin2母子是teh相嚷甚物？Hou7阮直直扑門也無人來開。Lin2母子平時都真相疼，也m7-bat 聽lin2 teh冤家e5聲。 
里：都是我這個老歹命e5；守寡10外年，ka7人洗衫，補thiN7，拖磨艱苦，來栽培這個子，chhiaN5-ti5伊到今仔日beh 畢業。今伊m7-tih8咱lah，講beh做伊出去，m7 koh轉來。 
珠：是媽媽迫我著出去e5。 
訪乙：我看lin2兩人攏著用冷靜e5 頭腦來處理事誌，若有意見be7合e5所在，也著用參詳e5 態度，講到彼此會「互相了解」。今請lin2兩人講淡薄 tu2-chiah 衝突e5事hou7阮做參考，kiam2-chhai2阮會thang幫贊lin2。 
里：我早起真早就起來摒掃內面，為著查某子今仔日beh畢業，想ai3較早去買菜，煮幾碗腥臊thang請幾個阿珠e5朋友saN-kap歡喜。後來進財姆有來坐，beh ka7阿珠做hou7 thong 咱這choa7街第一有錢e5人，咱chiah 散chhiah e5人，有chiah 好e5親情beh ka7咱做，透暝ma7著允--人。Tu2-chiah阿珠轉來e5時，我將這層事ka7 伊講，伊隨時kap我變面，講beh做伊出去，m7 koh轉來。 
訪甲：阿珠，你平素是孝順e5查某囡仔，今仔日kiam2會tui3媽媽chiah無禮數。你若有甚物意見做你ka7 媽媽講，hou7伊會理解你，m7是用強e5法度。 
珠：我代先ma7是好好kap媽媽講。後來伊講beh強強ka7我做hou7簡先生in 後生，我才有kap伊反抗。 
訪乙：你反抗e5理由是甚物？ 
珠：我無贊成用專制e5手段ka7子兒主意婚姻e5事。而且媽媽只有聽媒人e5話，就逐句信伊。我ka7伊講e5話，伊攏無ka7我聽半句。 
里：阿珠講甚物伊家己去交一個散chhiah e5同學，也家己大主大意就 beh kap伊訂婚；我自然無ai3聽伊。我ai3伊嫁一個好額人，ma7是為伊e5好，ai3伊一世人好命。 
訪甲：總是你除這個囡仔e5家庭好額以外，iau2會知伊其餘e5事誌無？ 
里：He是無啥知。 
訪甲：若an2-ni就m7著。咱知結婚是終身e5大事，的確著慎重選擇，m7-thang盲目做事。Koh 雖然查某子是咱e5序細，咱事事猶原ai3尊重伊e5 意見，kap伊細膩商量，m7是用獨裁e5手段。 
訪乙：是，也koh結婚除金錢以外，iau2有真濟koh較要緊e5 條件，咱m7-thang無考慮。親像hit個人本身e5 健康問題，道德問題，教育kap興趣，攏著詳細調查。Koh一項，第一要緊就是咱信主e5人所揀e5對象，的確著平平是基督徒才是合ti7主e5教示。 
珠：媽媽所講hit個姓簡e5，歸個攏是世俗人。 
訪甲：若an2-ni，阿珠你所揀e5對象是甚物款，請講淡薄hou7阮知。 
珠：伊kap我同班四年久。Tui3 ti7 學問真有實力，逐擺是全班考第一名。Koh ti7教會青年會，聖歌隊攏真出力鬥幫贊。雖然伊是散chhiah，伊也teh 做家庭教師，家己供給學費，是一個模範青年。
訪乙：阮會thang替你探聽lin2學校e5 老師kap bat伊e5人，若這個囡仔成實是chiah好e5 青年，我相信lin2 老母的確會同意。總是你以後的確著代先hou7老母知，得著伊同意，m7-thang獨斷獨行。 
訪甲：阿里嫂，世間m7是kan-ta金錢 才會hou7人快樂；相反，金錢有時會帶真濟災禍。設使這個簡先生e5後生若因為有錢犯著嫖、賭、飲e5歹習慣，甚至koh chhoa7幾若個細姨，你想kan-ta錢會hou7你kap你e5查某子快樂抑be7？何況錢銀若海湧，溢來溢去，今仔日是咱e5，明仔日是別人e5。所以結婚用金錢做標準是第一危險e5事，切切著改。何況媒人嘴糊lui3-lui3，m7-thang相信伊。 
里：我聽你講chiah e5話，感覺真有理氣，hou7我得著真濟教示，今我以後較知影lah。
訪甲：阿珠，你平素hiah孝順lin2媽媽。今仔日雖然伊tui3你較強，你也m7應該tui3伊hiah無禮，敢講beh做你出去，m7倒轉來。今緊緊ka7 媽媽會失禮。 
珠： (走來phak ti7媽媽e5 腳頭u)。媽媽，tu2 chiah tui3你真m7著。以後m7敢koh an2-ni做lah。請媽禡原諒，赦免。 
里：憨子，媽媽也是ai3你好，一時想無妥當，你也莫得掠我e5話做話。 
訪乙：阿里嫂，你真久無來咱女宣道會。這幾禮拜tu2 teh研究婚姻指導，向望你會撥工來參加，會thang 得著真大利益。 
里：好，我後擺的確beh來，今仔日真多謝lin2二位來阮兜，幫贊阮真濟寶貝e5教示。Lin2若無來，kiam2-chhai2 阮母子續分裂也kaN2。 
珠：真多謝lin2二位。 
甲，乙：今lin2請。 
里，珠：(送in出去) 順行。 
(女宣月刊第17期，1961年5月) 
</HL>