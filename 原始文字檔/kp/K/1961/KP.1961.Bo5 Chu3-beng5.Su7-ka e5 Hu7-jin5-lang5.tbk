<CL>
  “Su7-ka e5 hu7-jin5-lang5” 
  “Ia5-sou in3 i kong2,.......KiN3-na7 lim goa2 sou2 beh hou7 i e5 chui2 e5 eng2-oan2 boe7 chhui3-ta” Iok-han7 4:13,14. 
  Teng-tiuN5 e5 jin5-but8: <BR>A-tai7: Pun2-hiuN e5 hu7-jin5-lang5. <BR>Tai7-pi2-tai7: Lai5 Su7-ka sin khia7-khi2 e5 hu7-jin5-lang5. <BR>Ko-biat8: Ai3 jia2-khi2 oan-ke e5 pun2-hiuN hu7-jin5-lang5. <BR>Tai7-li7-liap8: Siu7 leng2-lok8 e5 hu7-jin5-lang5.
  Si5-kan:Ia5-sou keng-koe3 Sat-ma2-li7-a e5 si5-hau7. 
  Te7-tiam2:Su7-ka e5 hiong-chhoan. 
  Pou3-keng2:Tiong-ngou2 e5 hiong-chhoan chiN2-piN. 
  Keng2: 
  Khui-bou7, lan2 sui5-si5 thang khoaN3-kiN3 hiong-chhoan e5 chiN2, ti7 tai5-teng2 e5 tiong-ng; chiN2-au7 u7 se3-chang5 chhiu7-a2 kap chhau2 e5 poe7-keng2. 
  A-tai7 si7 chit8 e5 ho5-khi3 ai2-ai2 chin u7 ti3-sek kap keng-giam7 e5 ni5-hoe3 e5 lang5.Tu2 tui3 chiN2 lai7 chhiuN7-chui2 to3 ti7 khng3 tiam3 chiN2-noa5-piN e5 chui2-koan3.A-tai7 tu2 chhiuN7-oan5 liau2 chui2, Tai7-pi2-tai7 toa3 chui2-koan3 tui3 cho2-pian (to3-peng5) jip8-lai5. Tai7-pi2-tai7 khoaN3-kiN3 A-tai7 ti7 hia chiu7 tiu5-tu5 chit8-e7, chong2-si7 A-tai7 giah8 thau5 chit8 e7 khoaN3, chiu7 eng7 bi5-chhio3 hoan-geng5 i. 
  A-tai7: Chu2 chiok-hok li2. 
  Tai7-pi2-tai7: (Thim3-thau5 kiok-kiong) Chu2 chiok-hok li2; sim2-mih8 lang5 to thang tui3 che chiN2 chhiuN7 chui2 mah? 
  A-tai7: Si7, che chiN2 si7 ui7-tioh8 tai7-ke chiah u7 e5, chhiaN2 chhiuN7! Lan2 u7 chit8 e5 chiN2 li7 chia u7 hiah hng7 a3, si7 Nga2-kok e5 chiN2, hit e5 chiN2 chin chhim, m7-ku2 chui2 chin chheng-liang5. 
  Tai7-pi2-tai7: U7 lang5 ka7 goa2 kong2, hit e5 chiN2 si7 goan2 e5 chou2-sian sou2 kut8 e5, goa2 siuN7 lai5 khi3 hia chhiuN7 chui2 ho2. 
  A-tai7:Chiah nih joah8 e5 si5-chun7, khah ho2 tiam3 chia chhiuN7 moa2 li2 e5 chui2-koan3, theng3-hau7 hong5-hun am3 khah liang5 e5 si5-chun7, chiah thang kiaN5 khah hng7 e5 lou7 khi3 hia chhiuN7. 
  Tai7-pi2-tai7: Chit khoan2 e5 cho3-hoat, si7 chit toe7-hng e5 hong-siok8 mah? 
  A-tai7: Li2 si7 siN-hun7 lang5 si7 bo5? 
  Tai7-pi2-tai7: Si7, goan2 choe3-kun7 chiah tui3 Ka-li7-li7 poaN lai5 e5 lah; Hia Sat-ma2-li7-a lang5 tiam3 Ka-li7-li7 khia7-khi2 si7 chit8 hang7 bo5 song2-khoai3 e5 su7, sou2-i2 goan2, goa2 e5 tiong7-hu, goa2 pun2-sin kap goan2 nng7 e5 kiaN2-ji5 long2-chong2 poaN-lai5 Su7-ka. 
  A- tai7: Hoan-geng5 lin2 lai5 Su7-ka khia7-khi2, chhiaN2 che7, siN-hun7 lang5! (In chiu7 saN-kap che7 ti7 cheN2-noa5-teng2). Goan2 Su7-ka lang5 tui3 Sa-ma2-li7-a tong5-chok8, kau3-taN long2 si7 iu2-sian7--e5, (iu-siong e5 chhio3) tong-jian5 Iu5-thai3 lang5 long2 siam2-pi7 goan2, chi3-chio2 iah8 m7 hou7 goan2 e5 khi3-sek jia-kham3 ti7 in ka2-chong keng3-khian5 e5 keng-thau5-teng2. 
  Tai7-pi2-tai7: Goa2 chia-iaN2, goan2 chi2 ui7-tioh8 kim-chiN5 chiah khia7-khi2 Ka-li7-li7, taN sui-si7 ui7 kim-chiN5 goan2 ia7 boe7-thang koh jim2-siu7 tioh8 ka-ki7 e5 kiaN2-ji5 hou7 lang5 kio3 kong2 “Ti-lah” “Ti-ko lah.” 
  A-tai7: Ka7 goa2 kong2 ti7 Ka-li7-li7 e5 chong7-hong2, in-ui7 goa2 chin ku2 m7-bat kap tui3 hia lai5 e5 lang5 tam5-lun7 chiah e5 oe7. 
  Tai7-pi2-tai7: Hian7-chai7 sou2 u7 e5 hiong-bin5 tou ui7-tioh8 chit8 ui7 ka-ki7 toan3-gian5 I si7 Bi2-sai3-a e5 bak8-chhiuN7 teh toa7 heng-hun3 lioh! 
  A-tai7: Sou2 eng3-un2 e5 kiam2 m7-si7 I mah? 
  Tai7-pi2-tai7: Boe7-oe7 si7 I, I thai3 song3-hiong, koh-chai3 chio chit8 koa2 phou2-thong lang5 Sim2-mih8 liah8 hi5 e5 lah! Sim2-mih8 thiu-hiong3 e5 lah! Chhin-chhiuN7 I e5, kun-toe3 I......! Put-ko3 chit e5 su7 chin chhi3-kek liau2 Hoat-li7-sai3 lang5; che ia7 si7 goan2 poaN lai5 Su7-ka e5 koh chit8 e5 goan5-in. Chia chin sui2, sui-jian5 boe7 thang iaN5 koe3 Ka-li7-li7 hit khoan2 e5 chhiN-chhui3, m7-ku2......ouh! Ti7 hng7-hng7 hia si7 seng3-tian7 mah? 
  A-tai7: Si7, ti7 Ki-li2-sim soaN; thiaN-kiN3 kong2 hia boe7 thang chhin-chhiuN7 Ia5-lou7-sat-leng2 e5 tong5-hong5, chong2-si7 hia goan2 e5 chou2 Nga2-kok bat ti7 hia keng3-pai3, ia7 li7 goa2 e5 chou2 Nga2-kok sou2 kut8 e5 chui2-chiN2 bo5 hng7. Tng Bi2-sai3-a kang3-lim5 e5 si5-chun7, I iah8 koh lim5-kau3 chit8 e5 sou2-chai7, na2 chhin-chhiuN7 chiuN7 Ia5-lou7-sat-leng2 chit8-poaN-iuN7. 
  Tai7-pi2-tai7: Goa2 iah8 an2-ni siuN7, goa2 ke-lai7 e5 kiaN2-ji5 thang kau3 hia hak8-sip8 mah? 
  A-tai7: Sim2-mih8 m7-thang! Tong-jian5 lah, li2 it-teng7 beh hoaN-hi2 lan2 e5 ho2 liap8-pi2. 
  Tai7-pi2-tai7: Goa2 eng-kai khai-si2 lah (khia7 khi2-lai5), li2 sit8-chai7 chin chu5-ai3 chhin-chhiat lai5 kap goa2 chit e5 chheN-hun7 lang5 kong2 oe7, goa2 e5 mia5 kio3 Tai7-pi2-tai7. 
  A-tai7: Goa2 e5 mia5 si7 A-tai7, chhiaN2 li2 i2-au7 siong5-siong5 lai5 chia, thang ke-thiN pun2-hiuN hu7-lu2 e5 iu2-gi5. Ah! Ko-biat8 lai5 lah, goa2 chin ki5-koai3, i chaiN2-iuN7 bo5 khah cha2 lai5. 
  (Tai7-pi2-tai7 kiaN5 kun7 chiN2 chiong chui2-thang2 thiam7 loh8 teh chhiuN7 chui2; Ko-biat8 tui3 to3-peng5 chiuN7 tai5, i chit8 piN kiaN5, chit8 piN oat8 thau5 khoaN3 au7-bin7 toa7 siaN chhio3). 
  Ko-biat8: Ouh! A-tai7, thiaN ou3! Che chiaN3 si7 toa7 su7-kiaN7, tu2-chiah goa2 kiaN5 ke-lou7 e5 si5-chun7, goa2 chhin-bak8 khoaN3-kiN3 Tai7-li7-liap8; goa2 sim-lai7 ki5-koai3, i cha7-jit8 chiah tu2-tioh8 piN phah, iau2 u7 chit khoan2 e5 taN2-liong7 thang koh lai5 chia. Chong2-si7 m7-si7 ah! I chit8 e7 khoaN3-tioh8 goa2, chiu7 lip8-khek oat8 ke3 ke-lou7 kau3 phian-piN-lou7 khi3. Goa2 siuN7, i phah-sng3 m7-kaN2 koh-chai3 kun7-oa2 lan2, chong2-si7 i kau3 an-un2 e5 sou2-chai7 chiu7 hoe5-thau5, chhui3 chhut ok-gian5, na2 chhin-chhiuN7 tim3 chioh8-thau5 chit8-iuN7. 
  A-tai7: Goa2 siuN7, lan2 m7 chun2 i lai5 chia chhiuN7 chui2 si7 thai3 bo5 jin5-cheng5 e5 cho3 hoat; chiah-nih joah8 e5 thiN-khi3 khi3 Nga2-kok e5 chiN2 si7 siong-tong e5 hng7 lou7, lian5 lan2 ka-ki7 ia7 boe7-oe7 chhi3 siuN7 kiaN5 chiah hng7 lou7 neh. 
  Ko-biat8: Goa2 m7-ku2 chin ai3 hou7 chit khoan2 phaiN2 hu7-jin5-lang5, chai7-lai5 bo5 u7 chit8 e5 chhin-chhiuN7 i, sou2-i2 hou7 i khi3 kiaN5 hng7 lou7, lan2 m7-bian2 khi3 koan2 i, kiam2-chhai2 Siong7-te3 oe7 phah-si2 i, hou7 lan2 thang kap chit ho7 chhiong-ki thoat-li7 koan-he7 lah. 
  A-tai7: Ai-ioh! Ko-biat8! M7-thang kong2 phaiN2 oe7, i ma7 li2 e5 si5-chun7 li2 chaiN2-iuN7? 
  Ko-biat8: (Tek-i3 e5 chhio3) Ouh, goa2 choe3 pi2 ma7 koh-khah li7-hai7 e5 su7: goa2 hiong3 i tim3 chioh8-thau5, jian5-au7 bu2-jiok8 i. 
  A-tai7: Li2 kiu3-keng3 si7 chit8 e5 thih-sim, chioh8-tng5, khok-heng5 e5 lang5. Ko-biat8! Lai5 ou3, lai5 kap chit ui7 poaN lai5 chia kap lan2 cho3 chhu3-piN saN-kap khia7 e5 siN-hun7-lang5 kiN3 bin7 chit8-e7 (Tai7-pi2-tai7 i2-keng chhiuN7 oan5 liau2 chui2, cheng7-cheng7 thiaN in e5 tam5-oe7). 
  Ko-biat8: Goan7 Chu2 chiok-hok li2, siN-hun7-lang5! 
  Tai7-pi2-tai7: Goan7 Chu2 chiok-hok li2, hit ui7......li2 tu2-chiah the5-khi2 e5 hit ui7 hu7-jin5-lang5......chia u7 chin-choe7 chhin-chhiuN7 i e5 mah? 
  Ko-biat8: Bo5, bo5, chi2-u7 chit8 e5, chiu7-si7 i, put-ko3 goan2 koh bo5 ku2 oe7 chiong i koaN2 chau2, m7-chun2 i kun7 che chiN2, che chi2 si7 chhou-pou7 e5 choe3-hoat. 
  A-tai7: Tai7-pi2-tai7, goa2 sim-lai7 it-tit8 siuN7 hit ui7 jia2-khi2 su7-kiaN7 e5......li2 siuN7 I oe7 kiaN5-koe3 che tiau5 lou7 lai5 mah? 
  Tai7-pi2-tai7: Goa2 khak-sin3 I it-teng7 boe7 oe7 lai5, chhi3-siuN7 I si7 lu5-thai3 lang5, chiah e5 hak8-su7 iu7 chiam7-chiam7 chin teh siu7-khi3 I lai5, kiam2-chhai2 hian7-chai7 I i2-keng bo5 ti7 se3-kan lah. 
  A-tai7: Sian-ti sou2 ki3-chai3 e5 si5-hau7 kun7 lah (i chu3-sin5 khoaN3 hng7 e5 sou2-chai7 ka-ki7 kong2), siat-su2 lan2 bo5 kiN3 I chiu7 u7 chai-e7 lah. 
  Ko-biat8: (Heng-hun3 tioh8) KhoaN3! KhoaN3 i lai5 lah. Tai7-li7-liap8 lai5 lah, i eng7 chau2--e5 lai5. Oh! Ho2 toa7 taN2, keng3 kaN2 tui3 chit tiau5 lou7 lai5! Lan2 ka7 koaN2 i chau2. Tai7-pi2-tai7, li2 kap A-tai7, goa2, saN-kap lai5 ti2-khong3 i. 
  (Tai7-li7-liap8 chau2 chiuN7 tai5, heng-hun3 tioh8, u7 si5 gim7 kun5-thau5-bu2, khui tioh8 chhiu2). 
  Tai7-li7-liap8: Oh! Goa2 e5 peng5-iu2, goa2 u7 siau-sit, toa7 siau-sit neh! 
  Ko-biat8: Goan2 bo5 hi-han2 li2 e5 siau-sit, goan2 ia7 m7-si7 li2 e5 peng5-iu2. 
  Tai7-li7-liap8: Ui7 chaiN2-iuN7 m7-si7 nih? Si7 la3, lin2 si7 goa2 e5 peng5-iu2; goa2 toa3 tioh8 ho2 siau-sit lai5. ThiaN! Bi2-sai3-a i2-keng lim5-kau3 lah! 
  Ko-biat8: Goa2 kong2, khi3, khi3! Li2 lian5 chui2-koan3 to bo5 toa3 leh, koh khah bo5 li2-iu5 tiam3 chia sun5-lai5 sun5-khi3, khi3, khi3! 
  Tai7-li7-liap8: (Eng7 kiaN-hiaN5 ki5-koai3 e5 gan2-kong khoaN3 khang siang-chhiu2). Ui7 sim2-mih8 goa2 bo5 toa3 chui2-koan3 nih? Goa2 it-teng7 pang3-he7 ti7 Nga2-kok e5 chiN2-piN, chong2-si7......bo5 chui2-koan3 u7 sim2-mih8 koan-he7 neh! TaN goa2 i2-keng khoaN3-kiN3 koe3 hit ui7 su3 oah8-mia7 e5 chui2......, lang5 lim chiu7 eng2 boe7 chhui3-ta...... Ah! I hit khoan2 chu5-siong5 e5 bak8-chiu, I e5 siaN-im chhiong-moa2 tioh8 lin5-bin2; tng I kong2, “Hu7-jin5-lang5 ah, chui2 hou7 goa2 lim” (Tai7-li7-liap8 khoai3-lok8, sim-chi3 hun5-be5 hong2-hut ti7 ka-ki7 e5 the2-giam7 tiong. U7 si5 i bo5 li2-hoe7 pat8 lang5, i koh-chai3 tit8-chiap hiong3 in kong2). 
  Tai7-li7-liap8: Goa2 kong2 Li2 ki3-jian5 si7 Iu5-thai3 lang5 chaiN2-iuN7 tui3 goa2 che Sat-ma2-li7-a lang5 tho2 chui2 lim? 
  Ko-biat8: Li2 si7 ai3 goan2 phah li2 mah? Khi3, khi3! 
  Tai7-li7-liap8: Jian5-au7 i kong2, “Li2 na7 chai-iaN2 tui3 li2 kong2, hou7 goa2 lim e5 si7 chi7-chui7, li2 tek-khak kiu5 I, I chiu7 eng7 oah8-mia7 e5 chui2 hou7 li2.” Goa2 chiu7 kong2, “Sian-siN, li2 bo5 u7 chhiuN7 chui2 e5 khi3-ku7, chiN2 iu7 koh chhim.” I kong2, “KiN3-na7 lim goa2 sou2 beh hou7 i e5 chui2 e5, eng2-oan2 boe7 chhui3-ta.” 
  Ko-biat8: (Toa7 siu7-khi3). Tiam7-tiam7! KiaN5 khui-khi3 ho2 m7? 
  Tai7-li7-liap8: (Bo5 li2-hoe7). Goa2 chiu7 kong2, “ChhiaN2 eng7 che chui2 su3 goa2 lim.” Jian5-au7......ah! Peng5-iu2! Ti7 hit sun3-kan goa2 hiau2-ngou7, I chiu7-si7 sou2 eng3-un2 e5 hit-ui7. (I e5 siaN-im ban7-ban7 pian3 un-jiu5, i ke3-siok8 chhut sin5 e5 tok8-gu2). Goan2 tam5-liau2 chin ku2, I iu7 tiau5-cheng3 goa2 kou-ta5, phaiN2 e5 sim-leng5. 
  Ko-biat8: Che si7 goa2 choe3-au7 chit8 pai2 e5 keng2-ko3, khi3, khi3! 
  Tai7-li7-liap8: Ko-biat8! Li2 chhin-sin lai5 khoaN3 I lah! I chiong goa2 peng5-sou3 e5 it-chhe3 tou kong2 chhut-lai5. 
  Ko-biat8: Un2-tang3, I ka7 li2 kong2, li2 si7 phaiN2 hu7-jin5-lang5. 
  Tai7-li7-liap8: Si7! I ia7 u7 an2-ni kong2, put-ko3 I ia7 kong2 beh sia3-bian2 goa2, chhat-siau goa2 e5 koe3-khi3; goa2 chai-iaN2 I chiu7-si7 hit chit8 ui7 Bi2-sai3-a. 
  Ko-biat8: A-tai7, Tai7-pi2-tai7 lai5! Pang-chan7 goa2 koaN2 chau2 i. 
  Tai7-li2-liap8: Ko-biat8! Lai5 ah! I oe7 kam2-tong7 li2 e5 PhaiN2 sim-koaN. (Tai7-li7-liap8 chhin-chhiat khan i e5 chhiu2, i m7 chhap i, ka7 haiN3-chau2). 
  Ko-biat8: M7-bian2! M7-bian2! Goa2 m7 khi3! Goa2 oan3-hun7 li2, li2 si7 ha7-chian7 e5 cha-bou2-lang5. 
  Tai7-li7-liap8: I oe7 ka3 li2 m7-thang oan3-hun7 goa2, tioh8 oan3-hun7 i sou2 chhat-siau koe3 e5 choe7. I oe7 khoaN3 thau3 li2 sim-tiong sou2 u7 e5 su7. 
  Ko-biat8: (Kiu-kiu tioh8 the3-au7). M7! M7! Goa2 m7 ai3 chai-iaN2. 
  Tai7-li7-liap8: (Seng5-khun2 teh khoaN3 i). Li2 bo5 siuN7 ai3 chai-iaN2; in-ui7 li2 e5 sim phaiN2, li2 tui3 goa2 toa7 chan5-jim2 lah; na7 si7 kui2-tiam2-cheng cheng5 goa2 oe7 thai5-si2 li2. TaN hian7-chai7......ui7 sim2-mih8 nih? Ko-biat8! Goa2 hoan2-tng2 thiaN3 li2. 
  Ko-biat8: (Ki5-koai3, koh i e5 siaN-im khe5-khe5 kong2 boe7 chu7-jian5). Li2 thiaN3 goa2 mah? Ui7 chaiN2-iuN7 neh? 
  Tai7-li7-liap8: In-ui7 Bi2-sai3-a bat ka3-si7 goa2 tioh8 chaiN2-iuN7 thiaN3 tui3-tek8. 
  Ko-biat8: (Keng2 u7 pian3-hoa3 lah, i eng7 siang-chhiu2 am-bin7, i e5 siu7-khi3 chiam7-chiam7 thoe3, chiah khai-si2 hau2, chhng3-chhng3 hau2). 
  Tai7-li7-liap8: Lai5! Lai5! Lai5 khoaN3 Bi2-sai3-a lah. (I khan Ko-biat8 e5 chhiu2, chit pai2 bo5 haiN3 chau2). 
  Ko-biat8: Goa2 beng5-pek8 I si7 Bi2-sai3-a. I ki3-jian5 oe7-thang ka7 li2 sia3-bian2; goa2 che bat tui3 li2 thai3 chan5-jim2 e5 lang5, un2-tang3 I ia7 beh sia3-bian2 goa2 lah! Tai7-li7-liap8! 
  A-tai7: (A-tai7 khoaN3 in li7-khui, Tai7-li7-liap8 khan iau2 teh chhng3-chhng3 hau2 e5 Ko-biat8). 
  A-tai7: (Oat8-thau5 khoaN3 Tai7-pi2-tai7 kong2). Kho2-leng5 i chiu7-si7 tu2-chiah sou2 the5-khi2 e5 hit ui7 Bi2-sai3-a oh! 
  Tai7-pi2-tai7: (Bo5 khak-sit8 e5 khoan2-sit), chong2-si7 goa2 ...... goa2 m7 chai-iaN2, kiam2-chhai2 si7! Goa2 na2 chun2 iau2 ki3-tit; i u7 i-ho2 phoa3-piN7 lang5, hou7 pai2-kha e5 oe7 kiaN5 lou7, chheN-me5 e5 oe7 khoaN3-kiN3, chhau3-hiN7 e5 oe7 thiaN-kiN3, si2-lang5 oe7 koh-oah8; lan2 lai5-khi3, lai5-khi3 khoaN3 ah! 
  A-tai7: Ho2! Lan2 lai5 khi3, lan2 thang chit8 lou7 thoan5-po3 che ho2 siau-sit hou7 lang5 chai-iaN2. 
  (Lu2-soan Geh8-khan te7 16 ki5, 1961 ni5 4 geh8)
</CL>
<HL>

「敘加 e5婦人人」 
「耶穌應伊講，…見若lim我所beh hou7 伊e5水e5永遠be7嘴礁」約翰 4：13，14。 
登場e5人物： <BR>A-tai7：本鄉e5婦人人。 <BR>Tai7-pi2-tai7：來敘加新企起e5婦人人。 <BR>Ko-biat8：Ai3惹起冤家e5本鄉婦人人。 <BR>Tai7-li7-liap8：受冷落e5婦人人。
時間：耶穌經過撒瑪利亞e5 時候。 
地點：敘加e5鄉村。 
布景：中午e5鄉村井邊。 
景： 
開幕，咱隨時thang看見鄉村e5井，ti7台頂e5中央；井後有細欉樹仔kap草e5背景。 
A-tai7是一個和氣藹藹真有智識kap經驗e5年歲e5人。Tu2 tui3 井內chhiuN7水倒ti7囥tiam3 井欄邊e5水罐。A-tai7 tu2 chhiuN7完了水，Tai7-pi2-tai7 toa3水罐tui3左邊(倒爿) 入來。Tai7-pi2-tai7看見 A-tai7 ti7 hia 就躊躇一下，總是A-tai7 giah8頭一下看，就用微笑歡迎伊。 
A-tai7：主祝福你。 
Tai7-pi2-tai7：(Thim3頭鞠躬) 主祝福你；甚物人都thang tui3 che井chhiuN7水mah？ 
A-tai7：是，che井是為著逐家才有e5，請chhiuN7！咱有一個井離chia有hiah遠a3，是雅各e5井，hit個井真深，m7-ku2 水真清涼。 
Tai7-pi2-tai7：有人ka7我講，hit個井是阮e5祖先所掘e5，我想來去hia chhiuN7水好。 
A-tai7：Chiah nih 熱e5時陣，較好tiam3 chia chhiuN7滿你e5水罐，聽候黃昏暗較涼e5時陣，才thang行較遠e5 路去hia chhiuN7。 
Tai7-pi2-tai7：這款e5做法，是這地方e5風俗mah？ 
A-tai7：你是生份人是無？ 
Tai7-pi2-tai7：是，阮最近才tui3 加利利搬來e5 lah；Hia撒瑪利亞人tiam3 加利利企起是一項無爽快e5事，所以阮，我e5丈夫、我本身kap阮兩個子兒攏總搬來敘加。
A-tai7：歡迎lin2來敘加企起，請坐，生份人！(In就saN-kap坐ti7井欄頂)。阮敘加人tui3撒瑪利亞同族，到今攏是友善--e5， (憂傷e5笑) 當然猶太人攏閃避阮，至少亦m7 hou7阮e5 氣色遮kham3 ti7 in假裝敬虔e5肩頭頂。 
Tai7-pi2-tai7：我知影，阮只為著金錢才企起加利利，今雖是為金錢阮也boe7-thang koh忍受著家己e5子兒hou7 人叫講「豬lah」，「豬哥lah」。 
A-tai7：Ka7我講ti7 加利利 e5 狀況，因為我真久m7-bat kap tui3 hia來 e5人談論chiah e5話。 
Tai7-pi2-tai7：現在所有e5鄉民都為著一位家己斷言伊是彌賽亞e5木匠teh大興奮lioh！
A-tai7：所應允e5 kiam2 m7是伊mah？ 
Tai7-pi2-tai7：Boe7會是伊，伊太散hiong，koh再招一寡普通人甚物掠魚e5 lah！ 甚物抽餉--e5 lah！親像伊e5，跟toe3 伊......！不過這個事真刺激了法利賽人；這也是阮搬來敘加e5 koh一個原因。Chia真sui2，雖然be7 thang贏過加利利hit款e5 青翠，m7-ku2 ...... ouh！ Ti7遠遠hia是聖殿mah？ 
A-tai7：是，ti7 Ki-li2-sim山；聽見講hia be7 thang 親像耶路撒冷e5堂皇，總是hia阮e5祖雅各bat ti7 hia 敬拜，也離我e5祖雅各所掘e5水井無遠。當彌賽亞降臨e5時陣，伊亦koh 臨到一個所在，若親像上耶路撒冷一般樣。 
Tai7-pi2-tai7：我亦an2-ni想，我家內e5子兒thang 到hia學習mah？ 
A-tai7：甚物 m7-thang！當然lah，你一定beh歡喜咱e5好拉比。 
Tai7-pi2-tai7：我應該開始lah (企起來)，你實在真慈愛親切來kap我這個生份人講話，我e5名叫Tai7-pi2-tai7。 
A-tai7：我e5名是A-tai7，請你以後常常來chia，thang加添本鄉婦女e5友誼。Ah！ Ko-biat8來lah，我真奇怪，伊chaiN2-iuN7無較早來。 
(Tai7-pi2-tai7行近井將水桶thiam7落 teh chhiuN7水；Ko-biat8 tui3倒爿上台，伊一邊行，一邊越頭看後面大聲笑)。 
Ko-biat8：Ouh！ A-tai7，聽ou3！Che 正是大事件，tu2-chiah我行街路e5時陣，我親目看見Tai7-li7-liap8；我心內奇怪，伊昨日才tu2著鞭扑，iau2有這款e5膽量thang koh來chia。總是m7是ah！伊一下看著我，就立刻越過街路到偏邊路去。我想，伊扑算m7敢koh再近倚咱，總是伊到安穩e5所在就回頭，嘴出惡言，若親像tim3石頭一樣。 
A-tai7：我想，咱m7準伊來chia chhiuN7水是太無人情e5做法；chiah-nih熱e5 天氣去雅各e5井是相當e5遠路，連咱家己也boe7會試想行chiah遠路neh。 
Ko-biat8：我m7-ku2真ai3 hou7這款歹婦人人，在來無有一個親像伊，所以hou7伊去行遠路，咱m7免去管伊，kiam2-chhai2上帝會扑死伊，hou7咱thang kap這號娼妓脫離關係lah。 
A-tai7：Ai-ioh！Ko-biat8！M7-thang 講歹話，伊罵你e5時陣你怎樣？ 
Ko-biat8： (得意e5笑) Ouh，我做比罵 koh較厲害e5事：我向伊tim3石頭，然後侮辱伊。 
A-tai7：你究竟是一個鐵心、石腸、酷形 e5人。Ko-biat8！來ou3，來kap這位搬來chia kap咱做厝邊saN-kap企e5 生份人見面一下 (Tai7-pi2-tai7已經chhiuN7完了水，靜靜聽in e5談話)。 
Ko-biat8：願主祝福你，生份人！ 
Tai7-pi2-tai7：願主祝福你，hit位....你 tu2-chiah 提起e5 hit位婦人人......chia有真濟親像伊e5 mah？ 
Ko-biat8：無，無，只有一個，就是伊，不過阮koh無久會將伊趕走，m7准伊近che 井，che只是初步e5做法。 
A-tai7：Tai7-pi2-tai7，我心內一直想hit 位惹起事件e5......你想伊會行過這條路來mah？
Tai7-pi2-tai7：我確信伊一定be7會來，試想伊是猶太人，chiah e5學士又漸漸真teh受氣伊來，kiam2-chhai2現在伊已經無ti7世間lah。
A-tai7：先知所記載e5時候近lah (伊注神看遠e5所在家己講)，設使咱無見伊就預知會lah。 
Ko-biat8：(興奮著) KhoaN3！看伊來lah。Tai7-li7-liap8來--lah，伊用走--e5 來。Oh！好大膽，竟敢tui3這條路來！咱ka7趕伊走。Tai7-pi2-tai7，你kap A-tai7、我，saN-kap來抵抗伊。 
(Tai7-li7-liap8 走上台，興奮著，有時 gim7 拳頭母，開著手)。 
Tai7-li7-liap8：Oh！我e5朋友，我有消息，大消息neh！ 
Ko-biat8：阮無希罕你e5消息，阮也m7是你e5朋友。 
Tai7-li7-liap8：為怎樣m7是nih？是la3，lin2是我e5朋友；我toa3著好消息來。聽！彌賽亞以經臨到lah！ 
Ko-biat8：我講，去，去！ 你連水罐都無toa3 leh，koh較無理由tiam3 chia 巡來巡去，去，去！ 
Tai7-li7-liap8： (用驚惶奇怪e5眼光看空雙手)。為甚物我無toa3水罐nih？我一定放下ti7雅各e5井邊，總是.....無水罐有甚物關係neh！今我已經看見過hit位賜活命e5水.....，人lim 就永be7嘴礁....Ah！伊hit款慈祥e5目珠，伊e5聲音充滿著憐憫；當伊講，「婦人人ah，水hou7我lim」 (Tai7-li7-liap8 快樂，心志昏迷恍忽ti7家己e5体驗中。有時伊無理會別人，伊koh再直接向in 講)。 
Tai7-li7-liap8：我講你既然是猶太人怎樣tui3我che撒瑪利亞人討水lim？ 
Ko-biat8：你是ai3阮扑你mah？去，去！ 
Tai7-li7-liap8：然後伊講，「你若知影tui3 你講，hou7我lim e5是是誰，你的確求伊，伊就用活命e5水hou7你。」我就講，「先生，你無有chhiuN7水e5器具，井又Koh深。」伊講，「見若lim我所beh hou7 伊e5水e5，永遠be7嘴礁。」 
Ko-biat8：(大受氣)。恬恬！行開去好m7？ 
Tai7-li7-liap8：(無理會)。我就講，「請用che 水賜我lim」。然後......ah！朋友！Ti7 hit瞬間我曉悟，伊就是所應允e5 hit位。 (伊e5聲音慢慢變溫柔，伊繼續出神e5獨語)。阮談了真久，伊又調整我枯焦，歹e5心靈。 
Ko-biat8：Che是我最後一擺e5警告，去，去！ 
Tai7-li7-liap8：Ko-biat8！你親身來看伊lah！伊將我平素e5一切都講出來。 
Ko-biat8：穩當，伊ka7你講，你是歹婦人人。 
Tai7-li7-liap8：是！伊也有an2-ni講，不過伊也講beh赦免我，擦消我e5過去；我知影伊就是hit一位彌賽亞。 
Ko-biat8：A-tai7，Tai7-pi2-tai7來！幫贊我趕走伊。 
Tai7-li2-liap8：Ko-biat8！來ah！伊會感動你e5 歹心肝。(Tai7-li7-liap8 親切牽伊e5手，伊m7 chhap伊，ka7 haiN3走)。 
Ko-biat8：M7免！M7免！我m7去！我怨恨你，你是下賤e5查某人。 
Tai7-li7-liap8：伊會教你m7-thang怨恨我，著怨恨伊所擦消過e5罪。伊會看透你心中所有e5事。 
Ko-biat8：(Kiu-kiu著退後)。M7！M7！我m7 ai3知影。 
Tai7-li7-liap8：(誠懇teh看伊)。你無想ai3知影；因為你e5心歹，你tui3我大殘忍lah；若是幾點鐘前我會thai5死你。今現在...為甚物 nih？ Ko-biat8！ 我反轉疼你。 
Ko-biat8：(奇怪，koh伊e5聲音khe5-khe5講be7自然)。你疼我mah？為怎樣neh？ 
Tai7-li7-liap8：因為彌賽亞bat教示我著怎樣疼對敵。 
Ko-biat8：(Keng2有變化--lah，伊用雙手掩面，伊e5受氣漸漸退，才開始哮，chhng3-chhng3哮)。 
Tai7-li7-liap8：來！來！來看彌賽亞lah。 (伊牽Ko-biat8 e5手，這擺無haiN3 走)。 
Ko-biat8：我明白伊是彌賽亞。伊既然會thang ka7你赦免；我che bat tui3你太殘忍e5人，穩當伊也beh赦免我lah！Tai7-li7-liap8！ 
A-tai7：(A-tai7看in離開，Tai7-li7-liap8 牽iau2 teh chhng3-chhng3哮e5 Ko-biat8)。 
A-tai7：(越頭看Tai7-pi2-tai7講)。可能伊就是tu2-chiah所提起e5 hit位彌賽亞oh！ 
Tai7-pi2-tai7：(無確實e5款式)，總是我......我m7知影，kiam2-chhai2是！我na2準iau2記tit；伊有醫好破病人，hou7跛腳e5會行路，青暝e5會看見，臭耳e5會聽見，死人會koh活；咱來去，來去看ah！ 
A-tai7：好！咱來去，咱thang一路傳報che好消息hou7人知影。 
(女宣月刊第16期，1961年4月) 
</HL>