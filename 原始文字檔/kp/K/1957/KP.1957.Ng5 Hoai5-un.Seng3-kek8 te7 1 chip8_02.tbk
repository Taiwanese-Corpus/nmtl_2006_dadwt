<CL>
  第三幕 
  出場人物: 富人, 米勒, 以東, 夫人, 小爺, 醫師. 
  場面: 富人的客廳. (和第一幕相同) 
  開幕: 富人坐在安樂椅, 以東 teh liah8 i e5 meh8, 米勒 teh liah8 i e5 kha. 
  1 富人: Bi2-lek8, choe3-kin7 ti7 lan2 e5 kok-lai7 u7 sim2-mih8 siau-sit a2-bo5? 
  2 米勒: Tui3 chit pai2 e5 toa7 ian5-siah i2-lai5, ti7 Iu5-thai3 tiong che7-che7 lang5 teh gi7-lun7 goa2 e5 chu2 e5 pu3-u7 e5 su7. 
  3 以東: Goa2 e5 chu2-lang5 e5 pu3-u7, kin7 ti7 Iu5-thai3 chok8-tiong, hng7 kau3 Lo5-ma2, toa7-toa7 tit-tioh8 lang5 e5 chu3-bak8. 
  4 富人: Che si7 chit8-e5 choat8-biau7 e5 ki-hoe7, goa2 taN ti7 se3-kai3 sng3 m7-si7 sio2-khoa2 e5 lang5 lah. Iau2 u7 sim2-mih8 siau-sit a2-bo5? 
  5 米勒: Choe3-kin7 ti7 lan2 e5 kok-lai7 u7 hoat-seng leng7-goa7 chit8-kiaN7 toa7-su7, chiu7-si7 tui3 Na2-sat-lek8 u7 bak8-kang Iok-sek e5 kiaN2 Ia5-sou chhut-lai5 ti7 kok-lai7 e5 tak8 toe7-hng teh thoan5 thian-kok e5 hok-im, kio3 lang5 hoan2-hoe2. 
  6 以東: I ia7 oe7 kiaN5 sin5-jiah, oe7 koaN2-kui2 i-piN7 . I e5 hong-siaN i2-keng chin2-tong7 choan5-kok e5 peh-seN3, ti3-kau3 peh-seN3 long2 kun-toe3 kau3 ti7 hai2-piN, kau3 ti7 khong3-ia2. 
  7 米勒: Ti7 I2-sek-liat8 e5 lek8-su2 tiong iau2-ku2 m7-bat khoaN3-tioh8 u7 sim2-mih8 sian-ti chhin-chhiuN7 i e5 koan5-peng3 kap leng5-lek8. 
  8 以東: U7 hong-siaN kong2, i si7 beh lai5 e5 Bi2-sai3-a, beh tui3 Lo5-ma2 lang5 e5 chhiu2 lai5 kiu3-siok8 I2-sek-liat8 e5 peh-seN3. 
  9 富人: Che khak-sit8 si7 chit8 kiaN7 thang saN-pi2 e5 toa7-su7. Chong2-si7 bak8-kang e5 kiaN2 oe7-thang cho3 sim2-mih8, put-ko3 si7 chiam7-si5 e5 hi-han2 na7-tiaN7. Iau2 u7 sim2-mih8 siau-sit bo5? 
  10 米勒: Lang5 u7 chiong chit8 e5 khit-chiah8 khng3 ti7 lan2 e5 toa7 mng5-khau2, hit e5 khit-chiah8 mia5 kio3 choe3 Liap8-sat-lou7, si7 pian3-sui7 koh choan5-sin seN thiaN3, si7 ng3-bang7 khioh lan2 toh-kha e5 sut-a2 lai5 tou7-pa2. 
  11 以東: Hit-e5 khit-chiah8 si7 chit8 e5 keng3-khian5 sin3-hong7 Ia5-ho5-hoa e5 lang5, ia7 si7 chit8 e5 jiat8-jiat8 e5 lai5-se3 chu2-gi7 chia2. 
  12 米勒: I kong2 現世 e5 kan-khou2 si7 chiam7-si5, khiok ti7 來世 u7 eng2-oan2 e5 heng7-hok kap khoai3-lok8. Chhin-chhiuN7 an2-ne 現世 e5 khoai3-lok8 ia7 si7 chiam7-si5, khiok ti7 來世 beh siu7-tioh8 eng2-oan2 e5 thong3-khou2. 
  13 以東: I kong2 lang5 ti7 現世 e5 sou2-choe3 long2 ti7 來世 beh tu2-tioh8 sim2-phoaN3, hit e5 來世 chiah u7 chin-sit8 e5 bun5-beng5. 
  14 富人: Gu5-gong7 e5 thang5-thoa7, eng3-kai chiu3-chou2 thiN-toe7 lai5 si2 chiah tioh8, u7 sim2-mih8 來世 noh, sim2-phoaN3 noh? 
  (小爺出場) 
  15 小爺: Toa7-hiaN, goan7 li2 chheng-cha2 khoai3-lok8. 
  16 富人: Ah, goan5-lai5 si7 sio2-ti7, li2 chiah-nih8 cha2 lai5 chhoe7 goa2 si7 m7-si7 u7 sim2-mih8 tek8-piat8 e5 su7 hoat-seng mah? 
  17 小爺: Si7 lah, cha7-jit8 u7 chiap-tioh8 Lo5-ma2 chong2-tok-hu2 lai5 e5 siau-sit, kong2 beh tui3 lan2 it-chhe3 e5 ke-giap8 lai5 thiu-soe3-kim lah. (Theh8 choa2 hou7 i khoaN3, 富人 chiap choa2 chiu7 khia7 khi2-lai5.) 
  18 富人: Li2 teh kong2 sim2-mih8! Kiam2 u7 chit-khoan2 e5 su7-sit8 mah! 
  19 小爺: Lian5 lan2 e5 pang5-ok, thou2-toe7, chai5-po2 i2-kip8 hiah e5 gu5-iuN5, lou5-le7 ia7 long2 beh chiau3 sou3-giah8 lai5 ka7 lan2 thiu-soe3, chiau3 an2-ne, lan2 mui2-ni5 e5 chong2 seng-san2 lai5 hou7 in tu2-a2 ho2. 
  20 富人: Na2-li2 u7 chit-chiong2 ia2-ban5, bo5-li2 e5 su7! Lo5-ma2 cheng3-hu2 u7 i3-su3 beh chhiuN2-toat8 goa2 e5 chai5-san2 lah! Lo5-ma2 si7 chhat8 mah! si7 hiong-hoan7 mah! Ah, goa2 e5 it-chhe3 taN kau3 chia lah, goa2 beh koh kong2 sim2-mih8, goa2 e5 choan5-sin long2 gi7-gi7 chhoah lah. (che7 loh8-khi3) 
  21 小爺: Toa7-hiaN, li2 m7-thang hiah-nih8 hun3-khai3 tioh8-kip,Lo5-ma2 cheng3-hu2 peng3 m7-si7 u7 i3-su3 beh chhiuN2 lan2 e5 chai5-san2, si7 ai3 beh thiu lan2 sou2 u7 e5 e5 soe3-kim na7-tiaN7. 
  22 富人: Li2 m7-bian2 kong2, li2 m7-bian2 kong2! Goa2 long2 beng5-pek8, goa2 long2 beng5-pek8! Che si7 thau5 chit8-pou7, kiat-kiok8 si7 oe7 hou7 Lo5-ma2 chhiuN2-toat8 khi3, (hau2) ah, goa2 e5 chou2-kong sou2 lau5 hou7 goan2 e5 giap8 kau3 chia oan5-lah. Goan2 ku2-ku2 sou2 lou2-lek8, sou2 kian3-lip8 e5 kau3 chia long2 soah lah, oh, khou2-oN3 siu7 chiu3-chou2 e5 Lo5-ma2, goa2 kap li2 u7 sim2-mih8 oan-siu5! Goa2 e5 seN3-mia7 tek-khak oe7 hou7 li2 siu-sip8 khi3 lah! (夫人出場) 
  23 夫人: Tau3-te2 si7 sim2-mih8 tai7-chi3! Goa2 e5 chu2-lang5 ah, goa2 e5 chu2-lang5 ah, li2 si7 an2-choaN2? 
  24 小爺: Lo5-ma2 cheng3-hu2 chha5-chhut lan2 e5 chai5-san2, ti7 lan2 sou2-u7 it-chhe3 e5 mih8 e5 teng2-bin7 khai-si2 beh ka7 lan2 thiu soe3-kim. (chiong choa2 hou7 i khoaN3, 夫人 khoaN3 liau2) 
  25 夫人: Goa2 e5 chu2-lang5 ah, an2-ne u7 sim2-mih8 thang hou7 li2 hun3-khai3 choat8-bang7, li2 siuN7-khoaN3 lan2 e5 chai5-san2 kin-a2-jit8 oe7-thang tit-tioh8 po2-choan5 e5 thau5 chit8 e5 goan5-in kiam2 m7-si7 in-ui7 Lo5-ma2 e5 ti3-im3, na7 bo5 Lo5-ma2 cheng3-hu2 ti7 lan2 e5 kok-lai7 teh pang-chan7 lan2 e5 ti7-an, li2 siuN7 lan2 e5 chai5-san2 beh an2-choaN2 tui3 chiah e5 I2-sek-liat8 e5 tong5-pau, i2-kip8 goa7-pang lang5 e5 thou2-hui2 lai5 tit-tioh8 po2-choan5, sou2-i2 ko2-jian5 si7 Lo5-ma2 e5 ti3-im3 lan2 tui3 lan2 sou2 u7 e5 tiong-kan lai5 thiu tam7-poh8 hou7 in, chhin-chhiuN7 ka7 in seh to-sia7 e5 i3-su3, an2-ne kiam2 m7-si7 chin tong-jian5 e5 su7. Tui3 cha2 kau3 hian7-kim bo5 u7 chit8 e5 pu3-lang5 oe7-thang tui3 thou2-hui2 hiong-hoan7 e5 chhiu2 lai5 po2-choan5 in e5 chai5-san2, po2-poe3, tu5-khi3 hian7-kim lan2 ti7 Lo5-ma2 e5 po2-hou7-e7 chiah u7 chit e5 an-un2. Sou2-i2 m7-thang ui7-tioh8 chit e5 su7 lai5 seN chhut sim2-mih8 put-heng7 e5 su7. 
  30 富人: (khia7 khi2-lai5) Goa2 long2 bo5 teh thiaN li2 e5 oe7! Lo5-ma2 tu2-tu2 si7 thou2-hui2, si7 hiong-hoan7! Goa2 e5 sou2 u7 tek-khak oe7 ui7-tioh8 Lo5-ma2 lai5 bo5-khi3! Goa2 taN bo5 beh kap li2 khi3 Lo5-ma2 khoaN3 in e5 chhat8-thau5, khoaN3 in e5 chhat8-siu7. Goa2 oe7 khi3-si2, goa2 oe7 khi3-si2! (to2 loh8-khi3) 
  31 夫人: Bi2-lek8, kin2-kin2 khi3 chhiaN2 i-seng lai5. I2-tong, li2 kap sio2-ia5 hu5 lau7-ia5 khi2-lai5 chhng5-nih8. 
  32 醫師: Lau7-ia5 u7 sim2-mih8 bo5 ho2-se3 e5 su7? 
  (khai-si2 bong-meh8, kiam2-cha sin-the2) 
  33 夫人: I-seng, m7-chai u7 iau3-kin2 bo5? 
  34 醫師: Chhiong-tioh8 nau2-kin, peN7-se3 put-chi2 giam5-tiong7, tioh8 choat8-tui3 e5 an-hioh. (富人 chheN2 khi2-lai5) 
  35 富人: Goa2 ai3 lim-chui2, kin2-kin2 hou7 goa2 chit8-poe leng2-chui2. (夫人令米勒 phang5 chui2 lai5, lim-liau2) Hu-jin5 ti7 to2-ui7? 
  36 夫人: Goa2 e5 chu2-lang5 ah, goa2 ti7 chia, li2 u7 sim2-mih8 tai7-chi3 beh ka7 goa2 kong2 bo5? 
  37 富人: Tu2-chiah li2 sou2 ka7 goa2 soat-beng5 e5 su7, sit8-chai7 u7 li2-khi3, goa2 put-chi2 poe7-hok8 li2 e5 ko-beng5, goa2 sit8-chai7 bo5 eng3-kai lai5 chiah-nih8 kah siu7-khi3. Chong2-si7 li2 chai, goa2 ui7-tioh8 goa2 e5 chai5-po2 me5-jit8 khoa3-lu7 bo5 peng5-an kau3 an2-ne, goa2 sit8-chai7 chin gong7! Goa2 beh chiau3 i2-cheng5 lan2 e5 ke3-ek8, lai5-khi3 chiu-iu5 Lo5-ma2, na7 bo5 thit-tho5 hiong2-siu7 kiaN-liau2 bo5 ki-hoe7 lah. ChhiaN2 lin2 hou7 goa2 khia7 khi2-lai5. Goa2 taN chin song2-khoai3 lah. 
  38 醫師: Lau7-ia5, chhiaN2 li2 m7-thang tin2-tang7, li2 tioh8 ai3 choat8-tui3 e5 an-cheng7, na7 bo5 kiaN-liau2 u7 sim2-mih8 put-heng7 e5 su7. 
  39 富人: Goan5-lai5 si7 Ho5-li7, chhiaN2 li2 pang-chan7 goa2 khia7 khi2-lai5, goa2 tioh8 ai3 tiong5-sin lai5 oah8,ui7-tioh8 goa2 e5 heng7-hok e5 ian5-kou3, goa2 su-iau3 goa2 e5 oah8-mia7. 
  40 醫師: Lau7-ia5, li2 na7 ai3 oah8-mia7 li2 tioh8 ai3 chun-tiong7 i-hak8-siong7 e5 kui-ku2, m7-thang tin2-tang7, tioh8 choat8-tui3 e5 an-cheng7. 
  41 富人: Goa2 hian7-si5 bo5 hit e5 u5-te7 thang koh thiaN jim7-ho5 e5 hak8-soat. ChhiaN2 lin2 hou7 goa2 khia7 khi2-lai5. (khia7 khi2-lai5) Goa2 sit8-chai7 chin-gong7, goa2 an2-choaN2 lou2-lek8 lai5 kian3-lip8 goa2 e5 ka-giap8, siat-su2 goa2 na7 an2-ne lai5 si2, goa2 e5 cho3 lang5 kiam2 m7-si7 chin m7-tat8 mah? Sou2-i2 goa2 su-iau3 tiong5-sin e5 oah8-mia7, thang hiong2-siu7 jin5-seng, tu2-tu2 chiau3 goa2 e5 hu-jin5-lang5 sou2 kian3-gi7 e5...... 
  42 夫人: Goa2 e5 chu2-lang5 ah, khiok hian7-si5 lan2 kou-put-chiong tioh8 pang3-sak chit e5 kian3-gi7, hian7-si5 lan2 sou2 tioh8 koan-sim e5 m7-si7 beh an2-choaN2 lai5 hiong2-siu7 oah8-mia7, chiu7-si7 beh an2-choaN2 lai5 po2-siu2 oah8-mia7 lah. 
  43 醫師: Lang5 ti7 chit se3-kan e5 eng5-kng, phi2-ju7 chhau2-hoe, khoai3-sia7, phi2-ju7 hai2-eng2, bo5 si5-tiaN7. Lang5 eng3-kai tioh8 tui-chhoe7 hit e5 eng2-kiu2 e5 oah8-mia7. Lau7-ia5 li2 kiam2 m7-chai choe3-kin7 ti7 lan2 e5 kok-lai5 sou2 hoat-seng e5 su7? Chiu7-si7 Siong7-te3 u7 tui3 I e5 peh-seN3 tiong heng-khi2 chit8 e5 kiu3-se3 Chu2, lai5 beh tui3 ou-am3, put-sin3 e5 goa7-pang tiong lai5 Kiu3-siok8 lan2. I e5 hong-siaN i2-keng kau3 ti7 choan5-kok. Goa2 peng5-siong5 ia7 long2 teh kun-te3 I, I e5 mia5 kio3 cho3 Ia5-sou. 
  44 富人: I si7 sim2-mih8 teng2-ho7 e5 lang5, ti7 peh-seN3 tiong teh cho3 sim2-mih8? 
  45 醫師: Si7 bak8-kang Iok-sek e5 kiaN2, I ti7 peh-seN3 tiong teh thoan5 thian-kok kin7 lah e5 siau-sit, koh kio3 peh-seN3 tioh8 hoan2-hoe2 lai5 sin3 Siong7-te3 e5 kiu3-siok8. 
  46 富人: Bak8-kang e5 kiaN2 oe7-thang cho3 sim2-mih8? Ti7 lan2 I2-sek-liat8 tiong kiam2 m7-si7 u7 Mou5-se kap lut8-hoat mah, Ho5-li7, li2 ia7 sin3 i mah? 
  47 醫師: Si7, in-ui7 i na7 m7-si7 tui3 Siong7-te3 lai5, tek-khak bo5 hiah-nih8 toa7 e5 koan5-peng3 kap leng5-lek8, ti3-hui7. Koh sit8-chai7 lan2 ia7 tioh8 chheN2 khi2-lai5 lai5 sin3 Siong7-te3 e5 kok kap I e5 kiu3-siok8. 
  48 富人: ChhiaN2 li2 m7-thang hou7 goa2 u7 hun7 ti7 hiah e5 ho2-chhio3 e5 gong7-lang5 e5 tiong-kan. Li2 ia7 tek-khak chai, goa2 si7 Sat-thou2-kai tong2 e5 lang5. 
  49 醫師: Goa2 chai lau7-ia5 li2 goan5-lai5 si7 bo5 sin3 chiong-lai5 e5 lang5. Chong2-si7 goa2 siuN7 su7-sit8-siong7 na7 u7 來世, hit e5 來世 boe7-thang ui7-tioh8 lan2 e5 bo5 sin3 lai5 pian3-oaN7. Koh goa2 khoaN3 ti7 lau7-ia5 li2 hian7-sit8 e5 bin7-cheng5 信, 不信 si7 chit8 e5 choe3 tiong7-tai7 e5 bun5-te5, in-ui7 na7 bo5 tui3 信 chiu7 bo5 u7 得救的希望, 將來 tui3 ti7 li2 si7 chit8 e5 ou-am3, kiaN-hiaN5 e5 se3-kai3. 
  50 富人: ChhiaN2 li2 m7-thang koh hou7 goa2 thiaN-tioh8 li2 hiah e5 gong7-oe7. Goa2 boe7-thang jim2-siu7 koh siuN7 ti7 I2-sek-liat8 tiong chhin-chhiuN7 li2 chit-teng2-ho7 e5 lang5 ia7 khi3 kun-toe3 hit e5 bak8-kang e5 kiaN2 Ia5-sou, koh soa3 sin3 i long2-chong2 e5 oe7. Che si7 I2-sek-liat8 e5 終局, si7 I2-sek-liat8 e5 滅亡 ! 
  (幕) 
  第四幕 
  出場人物: 拉撒路, 天使a, 天使b, 米勒, 以東. 
  場面: 富人的大門口 (和第二幕同樣) 開幕: 拉撒路在黑暗的雪夜中在祈禱吟聖詩236首的第四節 
  1 拉撒路: Ia5-ho5-hoa goa2 e5 chou2 A-pek-liap8-han2, I2-sat, Nga2-kok e5 Siong7-te3 ah, Li2 chai7-cha2 an2-choaN2 eng7 Li2 e5 koan5-leng5 ki5-su7 in2-chhoa7 Li2 e5 peh-seN3 thoat-chhut Ai-kip8 e5 heng5-hoat8, in2-chhoa7 goan2 e5 chou2 keng-koe3 Ang5-hai2, lek8-iu5 40 ni5 ti7 khong3-han7 e5 soa-bou5 tiong, tui3 tui3-tek8 e5 chhiu2, tui3 che7-che7 kan-lan5 Li2 u7 in2-chhoa7 in kau3 ti7 Li2 sou2 eng3-un2 e5 Ka-lam5 lai5, ti7 lau5 ni, lau5 bit8 e5 Ka-lam5 toe7, Li2 hou7 goan2 e5 chou2 toa7-toa7 heng-khi2, soa3 ti7 chit e5 toe7 kian3-lip8 in e5 ong5-kok. Li2 u7 ku2-khi2 Li2 e5 peh-seN3, chhin-chhiuN7 eng5-iau7 e5 ki5 ti7 liat8-pang tiong. Khiok ti7 un-tian2 e5 jit8 goan2 e5 chou2 soa3 poe7-gek8 Li2, khi3 kui7-pai3 goa7-pang e5 ngou2-siong7, kap put-sin3 e5 peh-seN3 saN-chhin, kiat-iok, ti3-kau3 jia2-tioh8 li2 e5 siu7-khi3, kok-bong5, bin5-pai7, kau3 kin-a2-jit8 soa3 ti7 goa7-pang e5 chhiu2-e7, chiaN5-cho3 goa7-pang sou2 thun2-tah8 e5 mih8. 
  Ah, goa2 e5 Chu2, goa2 e5 Siong7-te3 ah, Li2 beh pang3-sak Li2 e5 peh-seN3 kau3 sim2-mih8 si5 ah! Kiu5 Li2 koh chit8-pai2 eng7 Li2 e5 chhoe5 lai5 piN-phah in, hou7 in oe7 hoe2-kai2 chhiN2-gou7 lai5 kui-ng3 Li2. Kiu5 Li2 kin2-kin2 kiu3-siok8 goan2. 
  Kiu5 Li2 ia7 ki3-liam7 Li2 siu7-khou2 e5 kiaN2-ji5 long2-chong2 e5 au5-kio3, kiu5 Li2 sia3-bian2 goa2 ti7 chit e5 oah8-lang5 e5 toe7 sou2 u7 boe7-thang eng5-iau7 Li2 e5 seng-oah8. 
  Kiu5 Li2 chiap-lap8 goa2 e5 leng5-hun5 kui ti7 Li2 eng2-oan2 thiaN3 kiaN2 e5 kok. A-men. 
  (吟聖詩244首第一節, gim5-liau2 khai-si2 thang3-thiaN3) 
  Goa2 e5 Chu2, goa2 e5 Siong7-te3 ah, kiu5 Li2 chiap-lap8 goa2 e5 leng5-hun5. Oh, goa2 u7 khoaN3-kiN3 thiN-khui eng5-kng chhan3-lan7 e5 thou2-te7, thiN-sai3 chu7-chip8 ti7 hia. Oh, goa2 sou2 him-bou7 e5 chou2-ke! (拉撒路死, 聖歌隊繼續吟244首2節, 有2個天使出現) 
  2 天使a: Siu7-khou2 e5 kiaN2 Liap8-sat-lou7, Ia5-ho5-hoa, li2 e5 Chu2,li2 e5 Siong7-te3, i2-keng kam3-chhat li2 khun3-lan5 e5 jit8-chi2, khoaN3-kiN3 li2 e5 jim2-siu7. Li2 ti7 kek8-ki5 pi-chham2 e5 jit8 iau2-ku2 jiat8-jiat8 e5 sim sin3-giong2 Chu2 li2 e5 Siong7-te3, giah8-bak8 ng3-thiN tan2-hau7 I e5 kok, taN Chu2 li2 e5 Siong7-te3 beh chiap-lap8 leng5-hun5 kau3 ti7 I thiaN3 kiaN2 e5 kok. 
  3 天使b: HiaN-ti7 Liap8-sat-lou7 ah, li2 e5 siu7-khou2, li2 e5 pi-chham2 long2 soah lah. Li2 m7-bian2 koh ti7 chit e5 chhiN-chhin3, leng2-cheng7 e5 ke-lou7 chiuN7 kou-toaN khun3-khou2 lah. Li2 long2-chong2 e5 bak8-sai2 ia7 soah lah, li2 eng3-kai jip8 ti7 li2 e5 chou2 A-pek-liap8-han2 e5 hoai5-lai7, lai5 tit-tioh8 an-hioh. 
  (聖歌隊幕後繼續吟第三節, 天使引拉撒路的靈魂昇天, 米勒, 以東 theh8 sut-a2 e5 poaN5 出場) 
  4 米勒: Kau3 kin cha2-khi2 toa7-seh iau2 long2 bo5 soah. 
  5 以東: Iu5-thai3 soaN-meh8 hou7 seh kham3-bat8 hoat-chhut chin-sui2 e5 peh8-kng sek! 
  6 米勒: Tui3 cha7-me5 khi2 lau7-ia5 e5 sin-the2 u7 koh-khah siong-tiong7. 
  7 以東: Chiu-iu5 Lo5-ma2 e5 toa7 lu2-heng5 i2-keng bo5 ng3-bang7 lah, koe3-khi3 e5 ng3-bang7 kiam2-chhai2 si7 chiu-iu5 im-kan. 
  8 米勒: Nau2-chhiong-hiat si7 chit8-chiong2 e5 si2-piN7, chi2-u7 si7 si5-kan e5 bun7-te5 na7-tiaN7. 
  9 以東: Lan2 e5 kan-khou2 ia7 bo5 goa7-ku2 lah, koh kin2-sin7 ia7 bo5 goa7-ku2 lah! 
  10 米勒: Cho3 lou5-le7 e5 lang5 m7-bian2 siuN7 u7 sim2-mih8 chhut-thoat e5 jit8-chi2, kau3 si2 chiah si7 chin-sit8 e5 thau2-pang3. 
  11 以東: Su7-sit8 si7 an2-ne, iau2-ku2 ti7 chit e5 khun3-lan5 tiong boe7-bian2 tioh8 ng3-bang7. 
  12 米勒: Cha7-me5 e5 toa7-seh, Liap8-sat-lou7 m7-chai u7 peng5-an bo5? PhaiN2-mia7 lang5 khah siong5 long2 si7 khah nai7-mia7. 
  13 以東: Liap8-sat-lou7, khi2-lai5 oh, li2 u7 kiaN koaN5 a2-bo5? Khi2-lai5 chiah8 li2 e5 cha2-tng3 oh. 
  14 米勒: Ki5-koai3, long2 bo5 in3. Ah, Liap8-sat-lou7 koaN5-si2 lah! Li2 khoaN3, choan5-sin long2 boe7 tin2-tang7 lah, koh i e5 bah leng2 chhin3-chhin3. 
  15 以東: U7 iaN2 to-tioh8......, Liap8-sat-lou7 kiat-kiok8 ti7 i e5 siu7-khou2 tiong lai5 si2 lah, bo5 chit8 e5 chhin-lang5, peng5-iu2 ti7 sin-piN, oan5-choan5 e5 kou-toaN, chit-chiong2 e5 chham2-si2 si7 先代未有的....Kho2-lin5,kho2-lin5!! 
  16 米勒: Khiok lan2 m7-thang sui5-pian7 toan3-teng7 i si7 chit8 e5 kho2-lin5 e5 lang5. Khia7 ti7 koan5-lau5 tai7-ha7, moa2-moa2 e5 chhin-lang5 peng5-iu2 ui5-oa2 ti7 chhng5-piN e5 lang5 e5 si2 ia7 bo5 it-teng7 oe7 pi2 i khah bo5 chham2. In-ui7 Liap8-sat-lou7 u7 i e5 Siong7-te3, u7 i e5 chiong-lai5. Li2 khoaN3 i e5 bin7 u7 hian2-chhut ki5-biau7 e5 peng5-an kap hoaN-hi2 ti7-teh. 
  17 以東: Chit e5 si2 kau3-giah8 cheng3-beng5 u7 chit8 e5 chiong-lai5, na7 bo5, sit8-chai7 chit se3-kan e5 put-gi7 put kong-peng5 hou7 lang5 oe7 choat8-bang7 kau3 ti7 m7-ai3 oah8. Chi2-u7 sin3 u7 chiong-lai5, chiah oe7-thang jim2-siu7 tit. 
  18 米勒: Lan2 ti7 chit se3-kan sou2 u7 e5 sok-pak8, na7 m7-si7 tui3 chit e5 ng3-bang7, ia7 si7 hou7 lan2 sou2 tam-tng boe7-khi2 e5..., tui3 ti7 che7-che7 hong-bin7, lan2 ia7 bo5 khah-iaN5 Liap8-sat-lou7. In-ui7 i u7 chu7-iu5, khiok lan2 eng2-oan2 sit-loh8 hit e5 chu7-iu5. 
  19 以東: Lan2 kin2 jip8 lai5 khi3, chiong chit e5 su7 po3 hou7 chu2-lang5 chai-iaN2, ng3-bang7 siat-hoat lai5 ka7 i bai5-chong3. 
  (幕) 
</CL>
<HL>

第三幕 
出場人物：富人、米勒、以東、夫人、小爺、醫師。 
場面：富人的客廳。（和第一幕相同） 
開幕：富人坐在安樂椅，以東 teh 掠伊 e5 脈，米勒 teh 掠伊 e5 腳。 
1 富人：米勒，最近 ti7 咱 e5 國內有甚物 消息抑無？ 
2 米勒：Tui3 這擺 e5 大筵席以來，ti7 猶太中濟濟人 teh 議論我 e5 主 e5 富有 e5 事。 
3 以東：我 e5 主人 e5 富有，近 ti7 猶太族中，遠到羅馬，大大得著人 e5 注目。 
4 富人：Che 是一個絕妙 e5 機會，我今 ti7 世界 算 m7是小可 e5 人lah。Iau2 有甚物 消息抑無？ 
5 米勒：最近 ti7 咱 e5 國內有發生另外1 件大事，就是 tui3 拿撒勒有木工約瑟 e5 子耶穌出來 ti7 國內 e5 逐地方 teh 傳天國 e5 福音，叫人反悔。 
6 以東：伊也會行神蹟、會趕鬼醫病。伊 e5 風聲已經振動全國 e5 百姓，致到百姓攏跟toe3 到 ti7 海邊、到 ti7 曠野。 
7 米勒：Ti7 以色列 e5 歷史中 iau2-ku2 m7-bat 看著有甚物 先知親像伊 e5 權柄 kap 能力。 
8 以東：有風聲講，伊是 beh 來 e5 彌賽亞，beh tui3 羅馬人 e5 手來救贖以色列 e5 百姓。 
9 富人：Che 確實是 1 件 thang 相比 e5 大事。總是木工 e5 子會thang 做甚物，不過是暫時 e5 稀罕na7-tiaN7。Iau2 有甚物消息無？ 
10 米勒：人有將1 個乞食囥 ti7 咱 e5 大 門口， hit 個乞食名叫做拉撒路，是半遂 koh 全身生thiaN3，是向望拾咱桌腳 e5 屑仔來度飽。 
11 以東：Hit個乞食是1 個敬虔信奉耶和華 e5 人，也是1 個熱熱 e5 來世主義者。 
12 米勒：伊講現世 e5 艱苦是暫時，卻 ti7 來世有永遠 e5 幸福 kap 快樂。親像 an2-ne 現世 e5 快樂也是暫時，卻 ti7 來世 beh 受著永遠 e5 痛苦。 
13 以東：伊講人 ti7 現世 e5 所做攏 ti7 來世 beh tu2著審判，hit 個來世才有真實 e5 文明。 
14 富人：愚憨 e5 蟲豸，應該咒詛天地來死才著，有甚物來世noh ，審判noh？
（小爺出場） 
15 小爺：大兄，願你清早快樂。 
16 富人：Ah，原來是小弟，你 chiah-nih8 早來 chhoe7 我 是 m7是有甚物特別 e5 事發生mah ？ 
17 小爺：是lah，昨日有接著羅馬總督府來 e5 消息，講 beh tui3 咱一切 e5 家業來抽稅金lah 。（提紙 hou7 伊看，富人接紙就企起來。） 
18 富人：你 teh 講甚物 ！Kiam2 有這款 e5 事實mah ！ 
19 小爺：連咱 e5 房屋、土地、財寶以及 hiah e5 牛羊、奴隸也攏 beh 照數額來 ka7 咱抽稅，照 an2-ne，咱每年 e5 總生產來 hou7 in tu2仔好。 
20 富人：那裡有這種野蠻、無理 e5 事！羅馬政府有意思 beh 搶奪我 e5 財產lah！羅馬是賊mah！是凶犯mah！Ah，我 e5 一切今 到 chia lah ，我 beh koh 講甚物，我 e5 全身 攏 gi7-gi7 chhoah lah。（坐落去） 
21 小爺：大兄，你 m7-thang hiah-nih8 憤慨著急，羅馬政府並m7是有意思 beh 搶咱 e5 財產，是 ai3 beh 抽咱所有e5 e5 稅金 na7-tiaN7 。 
22 富人：你 m7免講，你 m7免講！我攏明白，我攏明白！Che 是頭1 步，結局是會 hou7 羅馬搶奪去，（哮）ah ，我 e5 祖公所留 hou7 阮 e5 業到 chia 完lah 。阮久久所努力、所建立e5 到 chia 攏煞 lah，oh，可惡受咒詛 e5 羅馬，我 kap 你有甚物 冤仇！我 e5 性命的確會 hou7 你收拾去lah ！（夫人出場） 
23 夫人：到底是甚物 代誌！我 e5 主人ah，我 e5 主人ah，你是 an2-choaN2？ 
24 小爺：羅馬政府查出咱 e5 財產，ti7 咱 所有一切 e5 物 e5 頂面開始 beh ka7 咱抽稅金。（將紙 hou7 伊看，夫人看了） 
25 夫人：我 e5 主人ah，an2-ne 有甚物 thang hou7 你憤慨絕望，你想看咱 e5 財產今仔日會thang 得著保全 e5 頭1 個原因 kiam2 m7是因為羅馬 e5 致蔭，若無羅馬政府ti7 咱 e5 國內 teh 幫贊咱 e5 治安，你想咱 e5 財產 beh an2-choaN2 tui3 chiah e5 以色列 e5 同胞，以及外邦人 e5 土匪來得著保全，所以果然是羅馬 e5 致蔭咱 tui3 咱所有 e5 中間來抽淡薄 hou7 in，親像 ka7 in 說多謝 e5 意思，an2-ne kiam2 m7是真當然 e5 事。Tui3 早到現今無有一個富人會thang tui3 土匪凶犯 e5 手來保全 in e5 財產、寶貝，除去現今咱 ti7 羅馬 e5 保護下才有這個安穩。所以 m7-thang 為著這個事來生出甚物 不幸 e5 事。 
30 富人：（企起來）我攏無 teh 聽你 e5 話！羅馬 tu2-tu2 是土匪、是凶犯！我 e5 所有的確會為著羅馬來無去！我今無 beh kap 你去羅馬看 in e5 賊頭，看 in e5 賊siu7。我會氣死，我會氣死！（倒落去） 
31 夫人：米勒，緊緊去請醫生來。以東，你kap 小爺扶老爺起來床nih8。 
32 醫師：老爺有甚物 無好勢 e5 事？ 
（開始摸脈，檢查身體） 
33 夫人：醫生，m7知有要緊無？ 
34 醫師：沖著腦筋，病勢不止嚴重，著絕對 e5 安歇。（富人醒起來） 
35 富人；我 ai3 lim水，緊緊 hou7 我一杯冷水。（夫人令米勒捧水來，lim了)夫人 ti7 to2位？ 
36 夫人：我 e5 主人ah，我 ti7 chia，你有甚物 代誌 beh ka7 我講無？ 
37 富人：Tu2-chiah 你所 ka7 我說明 e5 事，實在有理氣，我不止佩服你 e5 高明，我實在無應該來 chiah-nih8 kah 受氣。總是你知，我為著我 e5 財寶暝日掛慮無平安到an2-ne，我實在真憨！我 beh 照以前咱 e5 計劃，來去周遊羅馬，若無 thit-tho5 享受驚了無機會lah。請 lin2 hou7 我企起來。 我今真爽快lah。 
38 醫師：老爺，請你 m7-thang 振動，你著 ai3 絕對 e5 安靜，若無驚了有甚物 不幸 e5 事。 
39 富人：原來是 Ho5-li7，請你幫贊我企起來，我著 ai3 重新來活，為著我 e5 幸福 e5 緣故，我需要我 e5 活命。 
40 醫師：老爺，你若 ai3 活命你著 ai3 尊重醫學上 e5 規矩，m7-thang 振動，著絕對 e5 安靜。 
41 富人：我現時無 hit 個餘地 thang koh 聽任何 e5 學說。請 lin2 hou7 我企起來。（企起來） 我實在真憨，我 an2-choaN2 努力來建立 我 e5 家業，設使我若 an2-ne 來死，我 e5 做人 kiam2 m7是真 m7值 mah？所以我需要重新 e5 活命，thang 享受人生，tu2-tu2 照我 e5 夫人人所建議e5…
42 夫人：我 e5 主人ah，卻現時咱姑不chiong 著放sak 這個建議，現時咱所著關心 e5 m7是 beh an2-choaN2 來享受活命，就是 beh an2-choaN2 來保守活命lah。 
43 醫師：人 ti7 這世間 e5 榮光，譬喻草花，快謝；譬喻海湧，無時定。人應該著追chhoe7 hit 個永久 e5 活命。老爺你 kiam2 m7知 最近 ti7 咱 e5 國來所發生 e5 事？就是上帝有 tui3 伊 e5 百姓中興起一個救世主，來 beh tui3 烏暗、不信 e5 外邦中來救贖咱。伊 e5 風聲已經到 ti7 全國。我平常也攏 teh 跟te3伊，伊 e5 名叫做耶穌。 
44 富人：伊是甚物等號 e5 人，ti7 百姓中 teh 做甚物？ 
45 醫師：是木工約瑟 e5 子，伊 ti7 百姓中 teh 傳天國近 lah e5 消息，koh 叫百姓著反悔來信上帝 e5 救贖。 
46 富人：木工 e5 子會thang 做甚物？Ti7 咱以色列中 kiam2 m7是有摩西 kap 律法 mah，Ho5-li7，你也信伊 mah？ 
47 醫師：是，因為伊若 m7是 tui3 上帝來，的確無 hiah-nih8 大 e5 權柄 kap 能力、智慧。Koh 實在咱也著醒起來來信上帝 e5 國 kap 伊 e5 救贖。 
48 富人：請你 m7-thang hou7 我有份 ti7 hiah e5 好笑 e5 憨人 e5 中間。你也的確知，我是撒都該黨 e5 人。 
49 醫師：我知老爺你原來是無信將來 e5 人。總是我想事實上若有來世，hit 個來世 boe7-thang 為著咱 e5 無信來變換。Koh 我看ti7 老爺你現實 e5 面前信、不信是 1 個最重大 e5 問題，因為若無 tui3 信就無有得救 e5希望，將來 tui3 ti7 你是 1 個烏暗、驚惶 e5 世界。 
50 富人：請你 m7-thang koh hou7 我聽著你 hiah e5 憨話。我 boe7-thang 忍受 koh 想 ti7 以色列中親像你這等號 e5 人也去跟toe3 hit 個木工 e5 子耶穌，koh 煞信伊攏總 e5 話。Che 是以色列 e5 終局，是以色列 e5 滅亡！ 
（幕） 
第四幕 
出場人物：拉撒路、天使a、天使b、米勒、以東 
場面：富人的大門口（和第二幕同樣） 開幕：拉撒路ti7 黑暗 e5 雪夜中ti7 祈禱吟聖詩236首 e5 第四節 
1 拉撒路：耶和華我 e5 祖亞伯拉罕、以撒、雅各 e5 上帝ah，你在早 an2-choaN2 用你 e5 權能奇事引chhoa7 你 e5 百姓脫出埃及e5 刑罰，引chhoa7 阮 e5 祖經過紅海、歷遊 40 年 ti7 炕旱 e5 沙漠中，tui3 對敵 e5 手，tui3 濟濟艱難你有引chhoa7 in 到 ti7 你所應允 e5 迦南來，ti7 流奶、流蜜 e5 迦南地，你 hou7 阮 e5 祖大大興起，續 ti7 這個地建立in e5 王國。你有舉起你 e5 百姓，親像榮耀 e5 旗 ti7 列邦中。卻 ti7 恩典 e5 日阮 e5 祖煞背逆你，去跪拜外邦e5 偶像，kap 不信 e5 百姓相親、結約，致到惹著你 e5 受氣，國亡、民敗，到今仔日煞ti7 外邦 e5 手下，成做外邦所 thun2踏 e5 物。 
Ah，我 e5 主，我 e5 上帝ah，你 beh 放sak 你e5 百姓到甚物時ah！求你 koh 一擺用你 e5 chhoe5 來 鞭扑in，hou7 in 會悔改醒悟來歸向你。求你緊緊救贖阮。 
求你也記念你受苦 e5 子兒攏總 e5 喉叫，求你赦免我 ti7 這個活人 e5 地所有boe7-thang 榮耀你 e5 生活。 
求你接納我 e5 靈魂歸 ti7 你永遠疼子 e5 國。阿們。 
（吟聖詩244首第一節，吟了開始痛疼） 
我 e5 主，我 e5 上帝ah，求你接納我 e5 靈魂。Oh，我有看見天開榮光燦爛 e5 土地，天使聚集 ti7 hia。Oh，我所欣慕e5 祖家！（拉撒路死，聖歌隊繼續吟244首2節，有2個天使出現） 
2 天使a：受苦 e5 子拉撒路，耶和華，你 e5 主，你e5 上帝，已經鑒察你困難 e5 日子，看見你 e5 忍受。你 ti7 極其悲慘 e5 日 iau2-ku2 熱熱 e5 心信仰主你 e5 上帝，giah8目向天等候伊e5 國，今主你 e5 上帝 beh 接納靈魂到ti7伊疼子 e5 國。 
3 天使b：兄弟拉撒路ah，你 e5 受苦、你 e5 悲慘 攏煞lah。你 m7免 koh ti7 這個 chhiN-chhin3 、冷靜 e5 街路上孤單困苦lah。你攏總 e5 目屎也煞lah，你應該入 ti7 你 e5 祖亞伯拉罕 e5 懷內，來得著安歇。 
（聖歌隊幕後繼續吟第三節，天使引拉撒路 e5 靈魂昇天， 米勒、以東提屑仔 e5 盤出場） 
4 米勒：到今早起大雪 iau2 攏無煞。 
5 以東：猶太山脈 hou7 雪 kham3-bat8 發出真sui2 e5 白光色！ 
6 米勒：Tui3 昨暝起老爺 e5 身體有 koh較傷重。 
7 以東：周遊羅馬 e5 大旅行已經無向望lah，過去 e5 向望 kiam2-chhai2 是周遊陰間。 
8 米勒：腦充血是一種 e5 死病，只有是時間 e5 問題 na7-tiaN7。 
9 以東：咱 e5 艱苦也無偌久lah，koh 謹慎也無偌久lah！ 
10 米勒：做奴隸 e5 人 m7免想有甚物 出脫e5 日子，到死才是真實 e5 thau2放。 
11 以東：事實是 an2-ne，iau2-ku2 ti7 這個困難中 boe7免著向望。 
12 米勒：昨暝 e5 大雪，拉撒路 m7知有平安無？歹命人較常攏是較耐命。 
13 以東：拉撒路，起來 oh，你有驚寒抑無？起來食你 e5 早頓 oh。 
14 米勒：奇怪 ，攏無應。Ah，拉撒路寒死lah！你看，全身攏 boe7 振動 lah，koh 伊 e5 肉冷凊凊。 
15 以東：有影 to-著…，拉撒路結局 ti7 伊 e5 受苦中來死lah，無 1 個親人、朋友ti7 身邊，完全 e5 孤單，這種 e5 慘死是先代未有 e5 …可憐，可憐！！ 
16 米勒：卻咱 m7-thang 隨便斷定伊是一個可憐 e5 人。企 ti7 懸樓大廈，滿滿 e5 親人朋友圍倚 ti7 床邊 e5 人 e5 死也無一定會比伊較無慘。因為拉撒路有伊 e5 上帝，有伊 e5 將來。你看伊 e5 面有顯出奇妙 e5 平安 kap 歡喜 ti7-teh。 
17 以東：這個死到額證明有 1 個將來，若無，實在這世間 e5 不義不公平 hou7 人會絕望到 ti7 m7-ai3 活。只有信有將來，才會thang 忍受得。 
18 米勒：咱 ti7 這世間所有 e5 束縛，若 m7是 tui3 這個向望，也是 hou7 咱所擔當boe7起e5…，tui3 ti7 濟濟方面，咱也無較贏拉撒路。因為伊有自由，卻咱永遠失落 hit 個自由。 
19 以東：咱緊入來去，將這個事報 hou7 主人知影，向望設法來 ka7 伊埋葬。 
（幕） 
</HL>