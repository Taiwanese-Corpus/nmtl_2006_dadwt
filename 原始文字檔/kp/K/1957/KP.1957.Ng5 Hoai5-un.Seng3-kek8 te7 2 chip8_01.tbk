<CL>
  Chok-chia2 E5 Oe7 
  Chit phiN “Be5-lou7 e5 lang5” si7 chok-chia2 ti7 Thou5-khou3 kau3-hoe7 bok8 -hoe7 e5 si5 cho3 e5. Pun2-lai5 beh ti7 Thou5-khou3 ian2, khiok in-ui7 kui-bou5 toa7, tioh8 su-iau3 chin-choe7 jin5-but8, chin-choe7 siat-pi7 e5 koan-he7, kam2-kak bo5 hoat-tou7 thang ian2 chit te3 kek8. Chit phiN na7 m7-si7 ti7 tou-chhi7 e5 kau3-hoe7, khah u7 jin5-but8, khah u7 hok8-chong e5 chun2-pi7, goa2 siuN7 ti7 jiok8-siau2 e5 kau3-hoe7 u7 khun3-lan5. 
  Put-ko3 loe7-iong5 chin u7 chhu3-bi7, chin u7 tek8-sek e5 sim-li2-kek8, ki5-thaN u7 “Be7 koan5” chit phiN si7 chap8-goa7 ni5-cheng5, Jit8-ti7 si5-tai7 e5 chok-phin2, si7 tui3 Jit8-bun5 koh hoan koe3-lai5 e5. Ti7 hi2-kek8 e5 heng5-the2 tiong u7 pau chin toa7 e5 ka-teng5 chham2-keng2 kap mau5-tun2 ti7-teh. Chit te3 kek8 ti7 Sin-kang2, Pak-kang2, Thou5-khou3 bat ian2 liau2. “Sio-hui5 sai-hu7” chit phiN, m7-si7 goa2 tit8-chiap e5 chok-phin2, si7 bat khoaN3 lang5 teh ian2, goa2 chiu7 chiau3 hit e5 i3-su3, koh sia2 hou7 Chu2-jit8-oh8 hak8-seng ian2 e5. To7-ian2 e5 lang5 chin7-liong7 kho2-lu7 jin5-but8, the2-keh, chai5-tiau7, i2-kip8 hok8-chong, poe3-keng2 lai5 ian2. 
  Koan-he7 kau3-hoe7 kap ian2-kek8 e5 su7, goa2 ti7 te7-it chip8 u7 kong2 liau2, sou2-i2 bo5 ai3 koh tiong7-hok8, chong2-si7 ng3-bang7 oe7-thang chham-kho2 hit e5, soa3 u7 hit e5 cheng-sin5 lai5 ian2. 
  I2-siong7 chiah e5 kek8-pun2, m7-tiaN7 kan-taN cho3 ian2 e5 lou7-eng7, ia7 oe7-thang cho3 thak8 e5 lou7-eng7. ChhiaN2 li7-eng7 cho3 Seng3-si-kho, Seng3-keng-kho e5 peh8-oe7-ji7 kho3-pun2 ia7 si7 put-chi2 u7 li7-ek, hou7 hak8-seng ti7 thak8 e5 chin3-heng5 tiong u7 chhu3-bi7 lai5 khah khoai3 bat ji7. 
  ChhiaN2 liat8-ui7 kau3-oan5 chhai2-eng7 ti7 li2 e5 hak8-kip hou7 li2 e5 hak8-seng thak8 a2 -si7 ian2. 
  ChhiaN2 kau3-hoe7 e5 chheng-lian5 ng3-bang7 u7 ki-hoe7 thang ti7 boe7-sin3 e5 lang5 e5 bin7-cheng5 lai5 ian2, soa3 in2-chhoa7 in bat chin-li2. Ki5-tiong “Pu3-lang5 kap Liap8-sat-lou7” “Be5-lou7 e5 lang5” si7 beh ti7 pou3-to7 iong7 e5.
  Goan7 Chu2 e5 chiok-hok ti7 te7-ji7 chip8 e5 teng2-bin7. 
  Ng5 Hoai5-in 1957.5.21 
  Be5-lou7 e5 lang5 
  1幕3場: 
  1 場 人生街頭 <BR>  2 場 巴比倫<BR>  3 場 勝利e5 凱歌 
  A.人物:盲人、靈子、占卜、和尚、私慾婆、惡魔、財神、市民 (老夫人)、市民 (紳士)、市民 (乞食)、女神 (名聲)、女神 (地位)、酒漢a、酒漢b、賭徒a、賭徒b、虛榮太太、虛榮小姐、死神、牧師、天軍 (聖歌隊) 
  B.主題歌: 聖詩169頁 
  第一場 人生街頭 
  Khoah-toa7 e5 ke-thau5, u7 lou7-teng a2-si7 chioh8-siong7, chhiu7-bak8 cho3 poe3-keng2. 
  Bou7-au7 Seng3-koa-tui7 gim5-si Seng3-si 169 siu2 
  出場人物:盲人,靈子,占卜,和尚,私慾婆,惡魔。 
  1. 盲人：Goa2 si7 chit8-e5 kho2-lin5 e5 chhiN-mi5 lang5, ti7 chit e5 jin5-seng ke-thau5 teh chhoe7-kiu5 oah8-mia7 chiaN3-lou7. KiaN5-lai5, kiaN5-khi3 long2 chhoe7 bo5 chin-sit8 peng5-an an-hioh e5 sou2-chai7. Ah, jin5-seng sit8-chai7 si7 chin khang-hi, long2 si7 iu-chhiu5, lo5-khou2, tang7-taN3. Giah8-bak8 si3-ui5 chheN-chhin3, bo5 u7 chin2-kiu3, chi2-u7 si7 ou-thiN toe7-am3, kiaN5 be5-lou7 na7-tiaN7. 
  Leng5-chu2 ah, lan2 taN tioh8 kin2-kin2 koh chin3-heng5 lan2 e5 lou7, khoaN3 oe7-thang chhoe7-tioh8 chit8-e5 sou2-chai7 hou7 lan2 thang an-un2 khia7-khi2 a2-bo5. Jin5-seng sit8-chai7 si7 chit8-e5 ou-am3 e5 toa7-hai2, hong-eng2 na2 hau2-sai, tu5 si2 i2-goa7 long2 bo5 lou7. 
  2. 靈子：A-pa, na2 kiaN5 na2 bo5-lou7, na2-chhoe7 na2 khoaN3 boe7-tioh8, long2 si7 chin hong-hoe3 pha-hng. 
  3. 盲人：Sit8-chai7 u7-iaN2 lan2 i2-keng chhoe7 kau3 kha-nng2 chhiu2-sng lah. Iau2-ku2 lan2 boe7 eng7-tit choat8-bang7, lan2 tioh8 ke3-siok8 lou2-lek8 lai5 kiaN5, lai5 chhoe7 hit e5 peng5-an e5 sou2-chai7, na7 bo5 lan2 chiu7 eng2-oan2 tim5-lun5 ti7 chit e5 khou2-thang3 choat8-bang7 e5 se3-kan. TaN lan2 tioh8 koh kiaN5, li2 tioh8 chhoa7 goa2 e5 lou7, in-ui7 goa2 long2 si7 oa2-kho3 li2 e5 in2-chhoa7. 
  4. 靈子：A-pa, chong2-si7 chian5-tou5 chin ou-am3, bong5-bong5 bu7-bu7, goa2 ma7 boe7 hiau2-tit beh kiaN5 to2-ui7 chit8-tiau5 lou7. 
  5. 盲人：Chhin3-chhai2 kiaN5 lah, na7 u7 khah ho2-kiaN5 e5 lou7 chiu7 ka7 kiaN5 lah. Koh na7 u7 tu2-tioh8 lang5 tioh8 ka7 chheng2-kau3 lah. Chhin3-chhai2 toe3 lang5 e5 au7-bin7 kiaN5 soah boe7 hiau2-tit! 
  6. 靈子：A-pa, goa2 chin ia3-sian7, long2 bo5 khui3-lat8 thang kiaN5 khi3 lah. Lan2 lai5 tiam3 chia tam7-poh8 hioh-khun3 ho2 bo5? 
  7. 盲人：Kho2-lin5 e5 kiaN2, li2 toe3 goa2 an2-ni tak8-ui7 teh kiaN5-seh8, sit8-chai7 hou7 li2 chin lo5-khou2, chong2-si7 long2 si7 ui7-tioh8 lan2 e5 heng7-hok. TaN lan2 tiam3 chia hioh-khun3, li2 tioh8 m7-thang li7-khui goa2, tioh8 ai3 khiN5-tiau5 ti7 goa2 e5 sin-piN. 
  (Nng7-lang5 che7-loh8 hioh-khun3, Chiam-pok chhut-tiuN5) 
  8. 占卜：KhoaN3-mia7, khoaN3-mia7! Thiu-chhiam, pok-koa3! Na7 u7 lang5 ai3 beh tit-tioh8 seng5-kong, pu3-kui3, chiong-lai5 e5 heng7-hok tioh8 lai5 chiu7-kin7 goa2. Goa2 si7 Pat-koa3 soaN-teng2 e5 理智 chiam-pok, choan-choan ti7 chit e5 人生街頭 teh chhoe7 chiah e5 kiaN5 be5-lou7 e5 lang5. Lai5 ah, a2-si7 u7 lang5 sim-lai7 iu-bun7 bo5 peng5-an, tioh8 lai5 chiu7-kin7 goa2, a2-si7 chian5-tou5 u7 sim2-mih8 bo5 beng5 e5 su7, long2 thang lai5 kau3 goa2 chia lai5 siong3-mia7. 
  9. 盲人：Sian-siN ah, li2 kiam2 oe7-thang po3 goa2 e5 lou7? 
  10. 占卜：Li2 si7 sim2-mih8 lang5? 
  11. 盲人：Goa2 si7 chit8-e5 chhiN-mi5 lang5, kap goa2 e5 kiaN2 ti7 chit e5 人生街頭 teh kiaN5 be5-lou7. Goa2 si7 ai3 beh kau3 chit8-e5 oah8-mia7, peng5-an, khoai3-lok8 e5 sou2-chai7, thang siam2-pi7 chit se3-kan e5 hong-pho, khou2-thang3, m7-chai li2 oe7 chai hit e5 sou2-chai7 tioh8 tui3 to2-ui7 chit8-tiau5 lou7 khi3 chiah chhoe7 oe7 tioh8? 
  12. 占卜：Ho2, li2 si7 ai3 beh kau3 hit e5 oah8-mia7, peng5-an, khoai3-lok8 e5 sou2-chai7 o?! ChhiaN2 li2 chhun li2 e5 chhiu2 hou7 goa2 ka7 li2 kong2 li2 tioh8 tui3 chit e5 ke-thau5 kiaN5 kau3 hit e5 ke-boe2, ti7 hit e5 ke-boe2 u7 2 tiau5 lou7, chhiaN2 li2 chiau3 li2 e5 i3-chi3 lai5 kiaN5 hit tiong-kan e5 chit8-tiau5, in-ui7 ti7 hit 2 tiau5 lou7 e5 lou7-boe2 long2 u7 li2 sou2 teh chhoe7-kiu5 e5 sou2-chai7. 
  13. 盲人：To-sia7 li2 e5 chi2-to7, na7 bo5 li2 e5 pang-chan7 goan2 pe7-kiaN2 tioh8 tiam3 chia gong7-gong7-a2 teh seh8 bo5 lou7. 
  14. 占卜：Goan7 li2 chian5-tou5 kng-beng5, tit-tioh8 li2 e5 heng7-hok, li2 na7 u7 koh tu2-tioh8 sim2-mih8, thang lai5 chia mng7 goa2, taN chhiaN2 li2 sun7-lou7 peng5-an. KhoaN3-mia7, khoaN3- mia7! Thiu-chhiam pok-koa3! 
  (Thoe3-tiuN5) 
  15. 盲人：Leng5-chu2 ah, lan2 taN tioh8 kin2-kin2 lai5 khi3, m7-thang koh ian5-chhian5, li2 tioh8 ai3 chiau3 hit e5 lau7-lang5 sou2 kong2 chhoa7 goa2 lai5 khi3, lan2 teh beh tit-tioh8 an-hioh, khoai3-lok8 e5 sou2-chai7 lah. (Gim5-si 169 siu2) 
  16. 靈子：A-pa, lan2 i2-keng lai5 kau3 hit e5 2 tiau5 lou7-thau5 lah. 
  17. 盲人：Ah, kau3-ui7 lah tioh8 m7! TaN to2-ui7 chit8-tiau5 khah ho2-kiaN5, koh chian5-tou5 kng-beng5 li2 tioh8 ai3 chim-chiok khoaN3. 
  18. 靈子：ChiaN3-peng5 chit-tiau5 si7 oeh8-oeh8 koh kham-khiat8 e5 soaN-lou7, ti7 hit e5 lou7-boe2 u7 toa7 soa-bou5. To3-peng5 chit-tiau5 si7 peN5-thaN2 koh ho2 kong-keng2 e5 toa7-lou7, chong2-si7 cheng5-bin7 si7 bu7-bu7 ou-am3. 
  19. 盲人：TaN beh an2-choaN2 phah-sng3, ia7 bo5 lang5 thang mng7 thang koh in2-chhoa7 lan2! 
  (和尚出場) 
  20. 和尚：南無阿彌陀佛,南無阿彌陀佛! HiaN-ti7 ah, li2 beh khi3 to2-ui7? 
  21. 盲人：Goa2 si7 chit8-e5 kho2-lin5 e5 chhiN-mi5 lang5, ti7 chit e5 lou7-thau5 teh kiaN5 be5-lou7, m7 chai-iaN2 tioh8 kiaN5 to2-ui7 chit8-tiau5 lou7 chiah oe7-thang kau3 hit e5 an-hioh, khoai3-lok8, peng5-an e5 sou2-chai7, li2 m7-chai oe7-thang chi2-to7 goan2 a2-boe7? 
  22. 和尚：Na7-si7 an2-ni, chhiaN2 li2 tui3 chit tiau5 oeh8-oeh8 koh kham-khiat8 e5 lai5, goa2 si7 chit-tiau5 liong5-sim lou7 e5 hoe5-siuN7, kiN3-na7 u7 lang5 ai3 beh tui-jip8 kau3 hit e5 peng5-an, khoai3-lok8 e5 sou2-chai7 tioh8 tui3 chit-tiau5 lou7 lai5. Ti7 chit-tiau5 lou7 u7 siu-heng7 e5 chhiu7-na5, ia7 u7 kim3-iok8 e5 chui2-ti5, u7 seng5-put8 e5 sio2-soaN, lou7-boe2 chiu7-si7 Se-chong7 e5 soa-bou5 lah. Ti7 hit e5 Se-chong7 u7 li2 sou2 teh chhoe7 e5 peng5-an, an-hioh, khoai3-lok8 ti7-hia. 
  23. 盲人：An2-ni chin-ho2, chhiaN2 li2 kin2-kin2 chhoa7 goa2 jip8 lai5 khi3. 
  24. 和尚：Ban7-si7 leh, li2 na7 beh jip8 chit-tiau5 lou7 tioh8 ai3 thng3 li2 e5 siok8-saN, siok8-khou3, ia7 tioh8 thi3 li2 e5 thau5-mng, koh tioh8 eng7 kha-thau5-u lai5 pe5 jip8-khi3, li2 e5 chhiu2 ia7 m7-thang bak-tioh8 chit se3-kan e5 siok8-but8. 
  25. 盲人：An2-choaN2, tioh8 an2-ni chiah oe7-thang jip8-khi3 tioh8 bo5? 
  26. 和尚：Si7 lah, tui3 kou2-cha2 kiN3-na7 u7 lang5 beh jip8 chit-tiau5 lou7, long2 tioh8 chiau3 chit e5 hoat-tou7 chiah oe7-thang jip8-khi3. 
  27. 盲人：Goa2 oan5-choan5 bo5 hit e5 khui3-lat8, goa2 si7 chit8-e5 loan2-jiok8 e5 chhiN-mi5 lang5, thai3 oe7-thang lai5 chiau3 chit e5 hoat-tou7. ChhiaN2 li2 lin5-bin2 goa2 hou7 goa2 m7-bian2 an2-ni cho3 thang jip8 chit-tiau5 lou7 ho2 bo5? 
  28. 和尚：Boe7 eng7-tit, li2 na7 u7 sim beh kiu5 li2 chiong-lai5 e5 hok-khi3, li2 tioh8 m7-thang kiaN kan-khou2. 
  29. 盲人：Goa2 ka-ki7 bo5 hit e5 khui3-lat8 thang tit-tioh8 Se-chong7 e5 khoai3-lok8; goa2 si7 chit8-e5 kha-nng2 chhiu2-sng e5 lang5, an2-choaN2 u7 hoat-tou7 neh? 
  30. 和尚：Kho2-lin5 e5 lang5, li2 e5 sim-sin5 loan2-jiok8, long2 bo5 u7 jim2-siu7 e5 lat8, bo5 u7 khek-khou2 e5 sim! TaN li2 chhiaN2, goa2 beh lai5 khi3. 
  (Liam7-keng thoe3-tiuN5) 
  31. 盲人：Leng5-chu2 ah, taN lan2 beh an2-choaN2, hit e5 Se-chong7 ko2-jian5 tioh8 keng-koe3 hiah-nih8 toa7 e5 hi-seng kap lo5-lek8 chiah oe7-thang jip8-khi3, koh lan2 long2 bo5 u7 sim2-mih8 khui3-lat8, taN u7 sim2-mih8 pan7-hoat? 
  (私慾婆出場) 
  32. 私慾：HiaN-ti7 ah, lin2 ti7 chit e5 sou2-chai7 teh chhoe7 sim2-mih8? Li2 si7 beh khi3 to2-ui7? 
  33. 盲人：Oh, chit ui7 lau7 a-po5, li2 si7 sim2-mih8 lang5? 
  34. 私慾：Goa2 kio3-cho3 Su-iok8-po5, long2 si7 chit e5 toa7-lou7 thau5 teh chhoa7 lang5 e5 lou7. 
  35. 盲人：Na7-si7 an2-ni chhiaN2 li2 chhoa7 goan2 e5 lou7 ho2 m7? Goan2 si7 ti7 chit e5 lou7-thau5 teh kiaN5 be5-lou7 e5 lang5. 
  36. 私慾：Lin2 si7 beh khi3 sim2-mih8 sou2-chai7? 
  37. 盲人：Goan2 si7 chit8-e5 siu7-khou2 bo5 an-hioh e5 lang5, ai3 beh chhoe7 chit8 e5 peng5-an, khoai3-lok8 e5 sou2-chai7, m7-chai chit tiau5 toa7-lou7 si7 beh kau3 sim2-mih8 sou2-chai7? 
  38. 私慾：Chit tiau5 toa7-lou7 si7 se3-kan lang5 toa7-pou7-hun7 sou2 teh kiaN5 e5 sou2-chai7, long2 si7 chin tho3-tong3, koh chin u7 heng7-hok, khoai3-lok8 e5 sou2-chai7, li2 na7 jip8-khi3 khoaN3, li2 tioh8 chai hit e5 khoai3-lok8 kau3 an2-choaN2. 
  39. 盲人：Na7-si7 se3-kan lang5 toa7-pou7-hun7 sou2 teh kiaN5 e5 lou7 tek-khak si7 chin tho3-tong3, chin khak-sit8 chiah tioh8. 
  40. 私慾：Ti7 chit lai7-bin7 ia7 u7 eng5-hoa5 e5 Pa-pi2-lun5, ia7 u7 hiong2-lok8 e5 Lo5-ma2, ia7 u7 pu3-kui3 e5 Ai-kip8, se3-kai3 it-chhe3 e5 heng7-hok, khoai3-lok8 pau-ham5 ti7 lai7-bin7. 
  41. 盲人：An2-ni chhiaN2 li2 kin2-kin2 chhoa7 goa2 jip8-khi3, goa2 e5 sim thiaN liau2 chin hoe2-jiat8. 
  42. 私慾：An2-ni chhiaN2 li2 toe3 goa2 e5 au7-bin7 lai5, tioh8 chhut-chai7 goa2 chhoa7-lou7. 
  TaN hit-keng chiu7-si7 Hu-ke2 kiong, hit-chan3 si7 Hi-eng5 lau5, hit-cho7 si7 Hiong2-lok8 thah, hit e5 chiu7-si7 Mia5-siaN tian7, koh hit e5 chiu7-si7 Ng5-kim siaN5. 
  43. 盲人：Chong2-si7 chin kho2-sioh goa2 e5 bak8-chiu long2 bo5 khoaN3-kiN3 sim2-mih8. 
  44. 私慾：Si7 lah, li2 e5 bak8-chiu tek-khak bo5 khoaN3-kiN3, in-ui7 u7 無智 e5 ou-hun5 teh jia-phe3 teh, li2 tioh8 ai3 khi3 pai3-kiu5 Sat-tan3 ong5 lai5 ka7 li2 khui li2 e5 無智. 
  45. 盲人：Sat-tan3 ong5 si7 sim2-mih8 lang5, i oe7 khui goa2 e5 bak8-chiu tioh8 bo5?
  46. 私慾：Sat-tan3 ong5 si7 chit se3-kan e5 ong5, li2 na7 hoaN-hi2 hang5-hok8 i, chiu7 beh chiong i it-chhe3 e5 eng5-hoa5 kap khoai3-lok8 hou7 li2 u7 hun7 thang hiong2-siu7. 
  47. 盲人：Goa2 ui7-tioh8 goa2 e5 siN3-mia7 e5 heng7-hok kap khoai3-lok8 hoaN-hi2 hang5-hok8 ti7 i e5 bin7-cheng5, chhiaN2 li2 kin2-kin2 chhoa7 goa2 lai5 khi3 chhoe7 i. 
  48. 私慾：Na7-si7 an2-ni li2 koh toe3 goa2 lai5. 
  (魔王出場。私慾婆,盲人,靈子跪下) 
  49. 魔王：Su-iok8 po5, li2 koh ka7 goa2 chhoa7 lang5 lai5 mah!! Kam2-sia7 li2 e5 lo5-khou2, li2 hou7 goa2 e5 kok-tou7 khui-khoah, hou7 goa2 e5 koan5-peng3 ke-thiN, li2 sit8-chai7 chin7-tiong ti7 goa2. 
  50. 私慾：Ong5 ah, li2 m7-thang koe3-thau5 po-chiong2 goa2, in-ui7 che put-ko3 si7 goa2 e5 pun2-hun7 na7-tiaN7. 
  51. 魔王：Chit ui7 se3-kiaN2 si7 tui3 to2-ui7 lai5 e5... 
  52. 私慾：Ti7 jin5-seng lou7-boe2 teh kiaN5 be5-lou7 e5 lang5, goa2 chiu7 in2-chhoa7 i jip8 lai5 chia. 
  53. 盲人：Ong5 ah, goa2 si7 chit8 e5 kho2-lin5 e5 chhiN-mi5 lang5, ti7 se3-kan teh kiaN5 be5-lou7, chhoe7 bo5 u7 chit8 sou2-chai7 thang an-un2, khoai3-lok8 khia7-khi2. Ong5 ah, goa2 chai li2 e5 koan5-peng3 kap eng5-iau7, chhiaN2 li2 hou7 goa2 u7 hun7 ti7 li2 e5 kok-tou7 e5 lai7-bin7, thang to5-siam2 kim-se3 e5 choat8-bang7, thong3-khou2 lai5 hiong2-siu7 khoai3-lok8 kap peng5-an! 
  54. 魔王：Hng3, li2 si7 chit8-e5 be5-lou7 e5 lang5, li2 m7-bian2 koh siong-pi, khoa3-lu7, goa2 beh hou7 li2 choan-sim goa2 e5 kok-tou7 e5 lai7-bin7 lai5 an-hioh khoai3-iok8. Chong2-si7 li2 tioh8 ai3 ban7-su7 hang5-hok8 goa2. 
  55. 盲人：Ong5 ah, goa2 hoaN-hi2 chiau3 li2 e5 chi2-i3 lai5 kiaN5. 
  56. 魔王：An2-ni, li2 sou2 chhoa7 hit e5 gin2-na2 lai5 kau-tai3 ti7 goa2. 
  57. 盲人：Ong5 ah, chhiaN2 li2 m7-thang hun-li7 goan2, chit e5 goa2 sou2 thiaN3 e5 kiaN2, si5-siong5 kiat-lian5 ti7 goa2, si7 goa2 siN3-mia7 e5 pang-chan7, chhiaN2 li2 m7-thang hun-li7 goan2. 
  58. 魔王：Li2 tioh8 hang5-hok8 goa2 e5 chi2-i3, goa2 sou2 hoaN-hi2 e5 tu2-tu2 si7 chit e5. Su-iok8 po5 chhiaN2 li2 chiong gin2-na2 thoa jip8-khi3 kim3 ti7 goa2 e5 kaN-lo5. 
  59. 私慾：Gin2-na2, goa2 beh pak8 li2 ti7 kaN-lo5, toe3 goa2 lai5. 
  60. 靈子：A-pa, A-pa, kiu3 goa2, kiu3 goa2. 
  61. 盲人：M7-thang hun-li7 goan2 lah, chhiaN2 li2 m7-thang pak8 goa2 sim sou2 thiaN3 e5 kiaN2 lah! 
  62. 魔王：Be5-lou7 e5 lang5, li2 tioh8 ai3 hok8-chiong5 goa2, chiah oe7-thang hiong2-siu7 hok-khi3 kap khoai3-iok8 ti7 goa2 e5 kok-nih8, na7-si7 li2 e5 kiaN2 si7 beh chiaN5-cho3 li2 hiong2-siu7 khoai3-iok8 e5 that-gai7, li2 tioh8 kau-tai3 i ti7 goa2 e5 chhiu2-lai7. 
  63. 靈子：A-pa, A-pa, kiu3 leh lah, li2 kiam2 bo5 thiaN goa2 e5 siaN teh au5-kio3 li2 tioh8 m7, goa2 soa3-boe2 e5 siaN li2 kiam2 bo5 thiaN tioh8 mah!? 
  64. 盲人：Goa2 e5 kiaN2, u7 lah, chong2-si7 goa2 long2 bo5 hoat-tou7 thang ban2-hoe5 li2 lah, goa2 e5 kiaN2, goa2 e5 kiaN2! 
  (Hau2,私慾婆,靈子退場) 
  65. 魔王：Be5-lou7 lang5, li2 m7-bian2 ui7-tioh8 li2 e5 kiaN2 lai5 thi5-khau3, li2 tioh8 toe3 goa2 lai5, goa2 beh chhoa7 li2 lai5 khi3 khoaN3 se3-kan e5 eng5-hoa5. 
  66. 盲人：Ah, goa2 li7-khui goa2 e5 kiaN2 u7 sim2-mih8 heng7-hok, u7 sim2-mih8 khoai3-lok8. 
  67. 魔王：Li2 tioh8 ai3 choan-sim hiong2-lok8, m7-thang koh siuN7-tioh8 li2 e5 kiaN2, na7 bo5, kiat-kiok8 li2 tioh8 ai3 siu7 koaN2 chhut ti7 hit e5 eng2-oan2 ou-am3 e5 be5-lou7. 
  68. 盲人：Ong5 ah, goa2 beh sun7-than3 li2 lah. 
  69. 魔王：An2-ni tioh8, li2 tioh8 an-sim oa2-kho3 goa2, goa2 beh khui li2 ti3-hui7 e5 bak8-chiu, hou7 li2 u7 khoaN3-kiN3 it-chhe3 e5 bi2-sek. Chiah u7 chit8-nia2 ou-saN, li2 na7 moa chit-nia2 ti7 li2 e5 sin-khu, li2 tioh8 sui5-si5 oe7 khoaN3-kiN3.(moa-saN) 
  70. 盲人：U7-iaN2, long2 u7 khoaN3-kiN3 to7-tioh8! Moa2-moa2 long2 si7 se3-kan e5 eng5-kng! Ng5-kim siaN5, chhia-hoa5 e5 Pa-pi2-lun5, Lo5-ma2, Ai-kip8, long2 si7 chin-sui2 e5 kong-keng2. 
  71. 魔王：U7 sim-sek bo5? TaN goa2 ka7 li2 kong2 chiah e5 long2 si7 goa2 e5 sou2-u7, li2 oe7 thang chiau3 li2 e5 chi2-i3 khi3 hiong2-siu7, kau3 li2 e5 sim-moa2 i3-chiok, li2 e5 sim sou2 ai3 e5 m7-thang kim3-chi2 i. Goa2 koh chhoa7 li2 lai5 khoaN3 goa2 e5 kok-tou7 e5 peh-siN3 e5 seng-oah8. Li2 toe3 goa2 lai5. 
</CL>
<HL>

作者e5話 
這篇「迷路e5人」是作者ti7土庫教會牧會e5時做e5。本來beh ti7 土庫演，卻因為規模大，著需要真濟人物，真濟設備e5關係，感覺無法度thang演這te3劇。這篇若m7是ti7都市e5教會，較有人物，較有服裝e5準備，我想ti7弱小e5教會有困難。 
不過內容真有趣味，真有特色e5心理劇，其他有「賣權」這篇是十外年前，日治時代e5作品，是tui3日文koh翻過來e5。Ti7喜劇e5形體中有包真大e5家庭慘境kap矛盾ti7-teh。這te3劇ti7新港、北港、土庫bat演了。「燒瓷師父」這篇，m7是我直接e5作品，是bat看人teh演，我就照hit個意思，koh寫hou7主日學學生演e5。導演e5人盡量考慮人物、體格、才調、以及服裝、背景來演。 
關係教會kap演劇e5事，我ti7第一集有講了，所以無ai3 koh重複，總是向望會thang參考hit個，續有hit個精神來演。 
以上chiah e5劇本，m7-tiaN7 kan-taN做演e5路用，也會thang做讀e5 路用。請利用做聖詩科、聖經科e5 白話字課本也是不止有利益，hou7 學生ti7讀e5進行中有趣味來較快bat字。 
請列位教員採用ti7你e5學級hou7 你e5學生讀抑是演。 
請教會e5青年向望有機會thang ti7 boe7信e5人e5面前來演，續引chhoa7 in bat真理。其中「富人kap 拉撒路」「迷路e5人」是beh ti7佈道用e5。 
願主e5祝福ti7第二集e5頂面。 
黃懷恩 1957.5.21 
迷路e5人 
1幕3場： 
1 場 人生街頭 <BR>2 場 巴比倫 <BR>3 場 勝利e5 凱歌 
A.人物：盲人、靈子、占卜、和尚、私慾婆、惡魔、財神、市民(老夫人)、市民(紳士)、市民(乞食)、女神(名聲)、女神(地位)、酒漢a、酒漢b、賭徒a、賭徒b、虛榮太太、虛榮小姐、死神、牧師、天軍(聖歌隊) 
B.主題歌： 聖詩169頁 
第一場 人生街頭 
闊大e5街頭，有路燈抑是石像、樹木做背景。 
幕後聖歌隊吟詩聖詩169 首。 
出場人物：盲人、靈子、占卜、和尚、私慾婆、惡魔。 
1.盲人：我是一個可憐e5青瞑人，ti7這個人生街頭teh chhoe7求活命正路。行來，行去攏chhoe7無真實平安安歇e5所在。Ah，人生實在是真空虛，攏是憂愁、勞苦、重擔。Giah8目四圍chheN-chhin3，無有拯救，只有是烏天地暗，行迷路na7-tiaN7。 
靈子ah，咱今著緊緊koh進行咱e5路，看會thang chhoe7著一個所在hou7咱thang安穩企起抑無。人生實在是一個烏暗e5大海，風湧若哮獅，除死以外攏無路。 
2. 靈子：阿爸，那行那無路，那chhoe7 那看boe7著，攏是真荒廢拋荒。 
3. 盲人：實在有影咱已經chhoe7到腳軟手酸lah！Iau2-ku2咱boe7用得絕望，咱著繼續努力來行，來chhoe7 hit個平安e5所在，若無咱就永遠沉淪ti7這個苦痛絕望e5 世間。今咱著koh行，你著chhoa7我e5路，因為我攏是倚靠你e5 引chhoa7。 
4. 靈子：阿爸，總是前途真烏暗，茫茫霧霧，我ma7 boe7曉得beh行to2位一條路。 
5. 盲人：Chhin3-chhai2行lah，若有較好行e5路就ka7行lah。Koh 若有tu2著人著ka7 請教--lah。Chhin3-chhai2 toe3人e5後面行煞be7曉tit。 
6. 靈子：阿爸，我真厭sian7，攏無氣力thang行去lah。咱來tiam3 chia淡薄歇睏好無？ 
7. 盲人：可憐e5子，你toe3我an2-ni 逐位teh行seh8，實在hou7你真勞苦，總是攏是為著咱e5幸福。今咱tiam3 chia 歇睏，你著m7-thang 離開我，著ai3 khiN5-tiau5 ti7我e5身邊。 
(兩人坐落歇睏，占卜出場) 
8. 占卜：看命、看命！抽韱、卜卦！若有人ai3 beh得著成功、富貴、將來e5幸福著來就近我。我是八卦山頂e5 理智占卦，專專ti7這個人生街頭teh chhoe7 chiah e5行迷路e5人。來ah，抑是有人心內憂悶無平安，著來就近我，抑是前途有甚物無明e5事，攏thang來到我chia來相命。 
9. 盲人：先生ah，你kiam2會thang報我e5路？ 
10. 占卜：你是甚物人？ 
11. 盲人：我是一個青瞑人，kap我e5子ti7這個人生街頭teh行迷路。我是ai3 beh到一個活命、平安、快樂e5 所在，thang閃避這世間e5風波、苦痛，m7知你會知hit個所在著tui3 to2位一條路去才chhoe7會著？ 
12. 占卜：好！你是ai3 beh到hit個活命、平安、快樂e5所在o？！請你伸你e5手hou7 我ka7你講你著tui3這個街頭行到hit個街尾，ti7 hit個街尾有兩條路，請你照你e5意志來行hit中間e5一條，因為ti7 hit兩條路e5 路尾攏有你所teh chhoe7求e5所在。 
13.盲人：多謝你e5指導，若無你e5幫贊阮父子著tiam3 chia憨憨仔teh seh8無路。 
14. 占卜：願你前途光明，得著你e5幸福，你若有koh tu2著甚物，thang來chia問我，今請你順路平安。看命、看命！抽韱卜卦！ 
（退場） 
15. 盲人：靈子ah，咱今著緊緊來去，m7-thang koh延chhian5，你著ai3 照hit個老人所講chhoa7我來去，咱teh beh得著安歇，快樂e5所在lah！ (吟詩169首) 
16. 靈子：阿爸，咱已經來到hit個兩條路頭lah！ 
17. 盲人：Ah，到位lah著m7！今to2位一條較好行，koh前途光明你著ai3斟酌看。 
18. 靈子：正爿這條是隘隘koh崁khiat8 e5山路，ti7 hit個路尾有大沙漠。倒爿這條是平坦koh好光景e5大路，總是前面是霧霧烏暗。 
19. 盲人：今beh an2-choaN2扑算，也無人thang問thang koh引chhoa7咱！ 
(和尚出場) 
20. 和尚：南無阿彌陀佛，南無阿彌陀佛！兄弟ah！你beh去to2位？ 
21. 盲人：我是一個可憐e5青瞑人，ti7這個路頭teh行迷路，m7知影著行to2位一條路才會thang到hit 個安歇、快樂、平安e5所在，你m7 知會thang 指導阮抑boe7？
22. 和尚：若是an2-ni，請你tui3這條隘隘koh崁khiat8 e5來，我是這條良心路e5和尚，見若有人ai3 beh追jip8到hit 個平安、快樂e5 所在著tui3 這條路來。Ti7這條路有修行e5樹林，也有禁慾e5 水池，有成佛e5小山，路尾就是西藏e5沙漠lah。Ti7 hit 個西藏有你所teh chhoe7 e5平安、安歇、快樂ti7-hia。 
23. 盲人：An2-ni真好！請你緊緊chhoa7我入來去。 
24. 和尚：慢是leh，你若beh入這條路著ai3褪你e5俗衫、俗褲，也著剃你e5頭毛，koh著用腳頭u來爬入去，你e5手也m7-thang bak著這世間e5俗物。 
25. 盲人：an2-choaN2，著an2-ni才會thang入去著無？ 
26. 和尚：是lah，tui3古早見若有人beh入這條路，攏著照這個法度才會thang入去。 
27. 盲人：我完全無hit個氣力，我是一個軟弱e5青瞑人，thai3會thang 來照這個法度。請你憐憫我hou7 我m7免an2-ni做thang入這條路好無？ 
28. 和尚：Boe7用--得，你若有心beh求你將來e5福氣，你著m7-thang驚艱苦。 
29. 盲人：我家己無hit個氣力thang 得著西藏e5快樂，我是一個腳軟手酸e5人，an2-choaN2有法度neh？ 
30. 和尚：可憐e5人，你e5心神軟弱，攏無有忍受e5力，無有刻苦e5 心！ 今你請，我beh來去。 
（唸經退場） 
31. 盲人：靈子ah，今咱beh an2-choaN2，hit個西藏果然著經過hiah-nih8 大e5犧牲kap勞力才會thang入去，koh 咱攏無有甚物氣力，今有甚物辦法？ 
(私慾婆出場) 
32. 私慾：兄弟ah，Lin2 ti7這個所在teh chhoe7甚物？你是beh去to2位？ 
33. 盲人：Oh！這位老阿婆，你是甚物人？ 
34. 私慾：我叫做私慾婆，攏是這個大路頭teh chhoa7人e5 路。 
35. 盲人：若是an2-ni請你chhoa7 阮e5路好m7？阮是ti7這個路頭teh 行迷路e5人。 
36. 私慾：Lin2是beh去甚物所在？ 
37. 盲人：阮是一個受苦無安歇e5 人，ai3 beh chhoe7一個平安、快樂e5所在，m7知這條大路是beh到甚物所在？ 
38. 私慾：這條大路是世間人大部份所teh行e5 所在，攏是真妥當，koh真有幸福、快樂e5所在，你若入去看，你著知hit個快樂到an2-choaN2。 
39. 盲人：若是世間人大部份所teh 行e5路的確是真妥當，真確實才著。 
40. 私慾：Ti7這內面也有榮華e5巴比倫，也有享樂e5羅馬，也有富貴e5埃及，世界一切e5幸福、快樂包含ti7內面。 
41. 盲人：An2-ni請你緊緊chhoa7 我入去，我e5心聽了真火熱。 
42. 私慾：An2-ni請你toe3我e5後面來，著出在我chhoa7路。 
今hit間就是虛假宮，hit層是虛榮樓，hit座是享樂塔，hit個就是名聲殿，koh hit個就是黃金城。 
43. 盲人：總是真可惜我e5目珠攏無看見甚物。 
44. 私慾：是lah，你e5目珠的確無看見，因為有無智e5烏雲teh遮phe3 teh，你著ai3去拜求撒旦王來ka7你開你e5無智。 
45. 盲人：撒旦王是甚物人，伊會開我e5目珠著無？ 
46. 私慾：撒旦王是這世間e5王，你若歡喜降服伊，就beh將伊一切e5榮華kap快樂hou7你有份thang享受。 
47. 盲人：我為著我e5性命e5幸福kap快樂歡喜降服ti7伊e5面前，請你緊緊chhoa7我來去chhoe7伊。 
48. 私慾：若是an2-ni你koh toe3 我來。 
(魔王出場。私慾婆，盲人，靈子跪下) 
49. 魔王：私慾婆，你koh ka7我chhoa7人來mah！！感謝你e5勞苦，你hou7我e5國度開闊，hou7我e5權柄加添，你實在盡忠ti7我。 
50. 私慾：王ah，你m7-thang過頭褒獎我，因為che不過是我e5本份na7-tiaN7。 
51. 魔王：這位細子是tui3 to2位來e5…
52. 私慾：Ti7人生路尾teh行迷路e5人，我就引chhoa7伊入來chia。 
53. 盲人：王ah，我是一個可憐e5青瞑人，ti7世間teh行迷路，chhoe7無有一所在thang安穩、快樂企起。王ah，我知你e5權柄kap榮耀，請你hou7我有份ti7你e5國度e5內面，thang逃閃今世e5絕望、痛苦來享受快樂kap平安！
54. 魔王：Hng3，你是一個迷路e5人，你m7免koh傷悲、掛慮，我beh hou7你專心我e5國度e5內面來安歇快樂。總是你著ai3萬事降服我。 
55. 盲人：王ah，我歡喜照你e5旨意來行。 
56. 魔王：An2-ni，你所chhoa7 hit個囡仔來交代ti7我。 
57. 盲人：王ah，請你m7-thang分離阮，這個我所疼e5子，時常結連ti7我，是我性命e5幫贊，請你m7-thang分離阮。 
58. 魔王：你著降服我e5旨意，我所歡喜e5 tu2-tu2是這個。私慾婆請你將囡仔拖入去禁ti7我e5監牢。 
59. 私慾：囡仔，我beh縛你ti7監牢，toe3 我來。 
60. 靈子：阿爸，阿爸，救我，救我。
61. 盲人：M7-thang分離阮lah，請你m7-thang縛我心所疼e5子lah！
62. 魔王：迷路e5人，你著ai3服從我，才會thang享受福氣kap快樂ti7我e5國nih8，若是你e5子是beh成做你享受快樂e5 that礙，你著交代伊ti7我e5手內。 
63. 靈子：阿爸，阿爸，救leh lah，你kiam2無聽我e5聲teh喉叫你著m7，我續尾e5聲你kiam2無聽著mah！？
64. 盲人：我e5子，有lah，總是我攏無法度thang挽回你lah，我e5子，我e5子！ 
(哮，私慾婆，靈子退場) 
65. 魔王：迷路人，你m7免為著你e5子來啼哭，你著toe3我來，我beh chhoa7你來去看世間e5榮華。 
66. 盲人：Ah，我離開我e5子有甚物幸福，有甚物快樂？ 
67. 魔王：你著ai3專心享樂，m7-thang koh想著你e5子，若無，結局你著ai3受趕出ti7 hit個永遠烏暗e5迷路。 
68. 盲人：王ah！我beh順趁你lah。
69. 魔王：An2-ni著，你著安心倚靠我，我beh 開你智慧e5目珠，hou7你有看見一切e5美色。Chiah有一領烏衫，你若moa這領ti7你e5身軀，你著隨時會看見。（moa衫） 
70. 盲人：有影，攏有看見就著！滿滿攏是世間e5榮光！黃金城，奢華e5巴比倫、羅馬、埃及，攏是真sui2 e5光景。 
71. 魔王：有心適無？今我ka7你講chiah e5 攏是我e5所有，你會thang 照你e5旨意去享受，到你e5心滿意足，你e5心所愛e5 m7-thang禁止伊。我koh chhoa7你來看我e5國度e5百姓e5生活。你toe3我來。 
</HL>