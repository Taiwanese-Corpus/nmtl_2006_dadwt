<CL>
  第四場 祝福 
  1 以撒：I2-so3 m7-chai si7 an2-choaN2 khah iau2-be7 tng2-lai5. I m7-chai u7 liah8-liau2 ho2-se3 a2-bo5? A2-si7 u7 tu2-tioh8 sim2-mih8 chai-e7 a2-bo5? Ti7 kin-na2-jit8, ti7 chit e5 hoaN-hi2 e5 jit8-chi2 na7 hou7 i tu2-tioh8 sim2-mih8 put-heng7 e5 tai7-chi3, goa2 chiu7 tui3 Siong7-te3 khoaN3 beh an2-choaN2 kong2. Kin-na2-jit8 si7 chiok-hok e5 jit8. Na7 m7-si7 Siong7-te3 e5 i3-su3 bo5 lang5 e7 chhiuN2 toat8 chit e5 hok-khi3. I2-so3 si7 goa2 sou2 oa2-kho3 e5 kiaN2. I hou7 goa2 tit-tioh8 ia2-seng e5 chu-bi7, hou7 goa2 e5 chhui3 u7 hok-khi3 thang hiong2-siu7 san-tin. I2-so3 si7 goa2 sou2 hoaN-hi2 e5 kiaN2, phah-sng3 i e7 liam5-piN tng2-lai5. E7 liah8 lai5 hou7 goa2 e5 sim hoaN-hi2 thang chiok-hok i. TaN goa2 tioh8 siaN2 tiam3 chia to2-teh tan2-hau7 i tng2-lai5. 
  (利百加,雅各出場) 
  2 利百加：An2-ni ho2-se3, an2-ni ho2-se3. Li2 ka khoaN3 chiah e5 bah chu2 kah chiah-nih8-a2 phang, khoaN3-tioh8 kau3 long2 beh lau5 noa7 chhut-lai5, li2 e5 saN chheng7 u7 ho2-se3 bo5? Chhiu2 e5 phoe5 pak8 u7 ho2-se3 bo5? An2-ni phah-sng3 li2 e5 lau7-pe7 ia7 be7 jin7-tit li2 lah. TaN koaN2-kin2 khi3. Tioh8 ai3 khah se3-ji7 leh. M7-thang siuN chheN-kau5. Soa3 long3-phoa3 tai7-chi3, a-bo2 ia7 beh ti7 li2 e5 piN-a2. 
  3 雅各：Ho2 lah! Goa2 chai lah, goa2 chai lah. 
  4 雅各：A-pa, A-pa. 
  5 以撒：HaN3? Li2 si7 sim2-mih8 lang5. 
  6 雅各：Goa2 lah, A-pa li2 e5 toa7-kiaN2 I2-so3 lah. Goa2 m7 si7 Nga2-kok lah. 
  7 利百加：Hai7 ah, m7 bian2 kong2 an2-ni lah. 
  8 雅各：Goa2 si7 I2-so3 lah. Chiau3 a-pa e5 beng7-leng7, goa2 u7 khi3 ti-tiau5 liah8 nng7-chiah8 ti-a2-kiaN2. 
  9 利百加：Ai2 ah, m7-si7 lah, m7-si7 ti-tiau5 lah, khi3 soaN-ia2 liah8 e5 lok8 lah. 
  10 雅各：Ah, u7-iaN2 to-tioh8 goa2 u7 khi3 soaN-ia2 liah8 chit8-chiah pui5-e5 lok8-a2-kiaN2 ia7 u7 kio3 a-bo2 ka7 goa2 liau7-li2. 
  11 利百加：Tioh8 kong2 ka-ki7 chu2 e5 lah. 
  12 雅各：Ah! Kong2 m7 tioh8 lah, goa2 ui7-tioh8 a-pa chu2 kah chin ho2 chiah8, phang5-lai5 ti7 chia chhiaN2 li2 khi2-lai5, in-ui7 chin ho2 chiah8, sou2-i2 li2 m7-thang chiah8 kau3 e7-hoai5 soa3 lak khi2-lai5 neh. Goa2 seng ka7 li2 thong-ti leh. 
  13 以撒：Ou3?! Li2 si7 I2-so3 tioh8 m3, li2 chiah-nih8 khoai3 to3-tng2 lai5 tioh8 m3. 
  14 雅各：Si7 noh8, lan2 lai7-bin7 u7 khan bo5-soaN3 tian7-sin3 li2 m7 chai-iaN2 mah. Kin-a2-jit8 Ia5-ho-hoa ui7-tioh8 goa2 beh khah-kin2 tit-tioh8 li2 e5 chiok-hok u7 tek8-piat8 siuN2-su3 goa2 khah-khoai3 tit-tioh8. TaN A-pa ah chhiaN2 li2 chiah8 ia7 thang koaN2-kin2 ka7 goa2 chiok-hok. 
  15 以撒：An2-ni chin-ho2, chin-chiaN3 thang kam2-sia7. TaN li2 khia7-oa2 lai5 goa2 e5 piN-a2 thang hou7 goa2 ka7 li2 bong, khoaN3 li2 si7 I2-so3 a2 m7-si7, in-ui7 chiok-hok si7 iau3-kin2 e5 tai7-chi3 be7-sai2 lam7-sam2 tit. Na7 chiok-hok m7-tioh8 lang5 to7 chin hui3-khi3. Hng3! Li2 chhiu2 to si7 I2-so3 e5 chhiu2 to tioh8. Chong2-si7 li2 e5 siaN-im u7 sio2-khoa2 khah ko3-iuN7. 
  16 雅各：He si7 an2-ni lah, A-pa ah, thau5-tu2-a2 goa2 teh chhi3-chiah8 liau7-li2 e5 si5-chun7, chit8-te3 kut soa3 khe3 ti7 na5-au5-khau2 nih8, sou2-i2 kong2 tioh8 oe7 soa3 ko3-iuN7 lah. 
  17 以撒：An2-ni li2 si7 goa2 e5 toa7-kiaN2 I2-so3 bo5 m7-tioh8 hohN. 
  18 雅各：Bo5 m7-tioh8 lah. 
  19 以撒：na7-si7 an2-ni hohN, ka7 goa2 phang5 li2 sou2 chu2 e5 liau7-li2 lai5. Hng3, hng3, u7-iaN2 to-tioh8 chin-chiaN3 phang. 
  20 雅各：ChhiaN2 li2 khoaN-khoaN-a2 eng7. Chia ia7 u7 pho5-to5-chiu2 goa2 ka7 li2 thin5. 
  21 以撒：U7-iaN2 chin ho2-chiah8 to-tioh8! Chin-chiaN3 sin-sian2 e5 khi3-bi7, li2 si7 chin ho2 e5 kiaN2, iu5-goan5 si7 goa2 e5 toa7-kiaN2, taN ka7 li2 e5 A-pa chim chit8-e7. An2-ni ho2, an2-ni ho2.(雅各跪落,以撒站起來,手放在雅各頭上) Li2 e5 a-pa sim-koaN chin boan2-chiok, li2 phah-sng3 ia7 chin hoaN-hi2. Li2 khoaN3 li2 chit e5 hoaN-hi2 si7 chhin-chhiuN7 Siong7-te3 sou2 chiok-hok ia2-tiong e5 chhau2 chit8-iuN7, Siong7-te3 chhin-chhiuN7 kang3-lou7 ti7 soaN-ia2 e5 chhiu7-bak8 kap chhau2-hoe chit8-iuN7 beh po2-hou7 li2, ia7 beh chiong te7-kiu5 e5 un7-mia7 hou7 li2. Che7-che7 peh-seN3 beh chiu7-kun7 li2. Ti7 li2 e5 bin7-cheng5 aN3-thau5 keng3-pai3 li2. Siong7-te3 ia7 beh kap li2 e5 tong5-pau saN-kap ti7-teh. Beh hou7 li2 e5 tong5-pau long2 hang5-hok8 ti7 li2 e5 bin7-cheng5. Chiu3-chou2 li2 e5 beh siu7 chiu3-chou2, chiok-hok li2 e5 ia7 beh siu7 chiok-hok. TaN koh ka7 li2 e5 a-pa chim chit8-e7. An2-ni ho2 lah, goa2 taN ia7 thang an-sim kheh-bak8 lah. 
  22 雅各：A-pa ah to-sia7! Ng3-bang7 li2 tng5-tng5 oah8 teh. TaN an2-ni to7 ho2 lah hoN3? 
  以掃突然拿料理出場。利百加,雅各恐懼退場。 
  23 以掃：A-pa ah! 
  24 以撒：Li2 si7 sim2-mih8 lang5? 
  25 以掃：A-pa e5 toa7-kiaN2 I2-so3 lah. 
  26 以撒：Sim2-mih8 li2 si7 I2-so3 m3? 
  27 以掃：Si7 lah, chiau3 A-pa e5 beng7-leng7 goa2 u7 khi3 cho3 chin ho2 e5 liau7-li2 lai5 lah. ChhiaN2 li2 chiah8 ia7 ti7 Siong7-te3 e5 bin7-cheng5 thang ka7 goa2 chiok-hok. 
  28 以撒：Ou! An2-ni thau5-tu2-a2 phang5 liau7-li2 lai5 hou7 goa2 chiah8 e5 si7 sim2-mih8 lang5? A-pa i2-keng tu2-chiah chiah8 I2-so3 e5 liau7-li2 ia7 ka7 chiok-hok liau2 lah na7-tiaN7. 
  29 以掃：Chong2-si7 goa2 tu2-chiah tng2 lai5 na7-tiaN7 neh, chiau3 A-pa e5 i3-su3 khi3 liah8 lok8-a2 lai5 chu2 liau7-li2 chu2-liau2 taN2-chiah phang5 lai5 na7-tiaN7. Si7 an2-choaN2 leh! Khah u7 chit ho7 tai7-chi3 an2-ni? 
  30 以撒：An2-ni li2 si7 I2-so3 bo5 m7 tioh8 neh? 
  31 以掃：A-pa chhiaN2 li2 bong goa2 e5 chhiu2 goa2 kiam2 oe7 phian3 li2 tioh8 m3! (bong) 
  32 以撒：Ah! Li2 ko2-jian5 si7 goa2 e5 toa7-kiaN2 I2-so3 bo5 m7-tioh8. Chong2-si7 bo5 hoat-tou7 lah. Goa2 boe7 thang koh ka7 li2 chiok-hok lah! 
  33 以掃：A-pa, khah oe7-sai2 hou7 li2 kong2 an2-ni! Li2 tioh8 ai3 ka7 goa2 chiah8 lah! Ia7 tioh8 ka7 goa2 chiok-hok lah. A-pa khak-kin2 leh lah! A-pa khah-kin2 leh lah! Li2 ia7 tioh8 ka7 goa2 chiok-hok lah, na7 bo5 chiok-hok goa2 si7 boe7 thang oah8 ti7 chit e5 se3-kan lah, khah-kin2 ka7 goa2 chiok-hok lah, khah-kin2 ka7 goa2 chiok-hok lah! 
  34 以撒：Li2 kong2 an2-ni ia7 si7 i2-keng bo5 boat-tou7. A-pa i2-keng bo5 u7 hit e5 leng5-lek8 lah. Li2 e5 sio2-ti7 Nga2-kok i2-keng tui3 li2 chhiuN2-toat8 hit e5 chiok-hok khi3 lah! TaN goa2 long2 bo5 hoat-tou7 lah. 
  35 以掃：Boe7-sai2-tit lah! Boe7-sai2-tit lah! Li2 ia7 tioh8 ka7 goa2 chiok-hok lah. Sio2-khoa2 ia7 bo5 iau3-kin2 lah, li2 soah long2 bo5 ka7 goa2 lau5 chit8-sut-a2 tioh8 m3? 
  36 以撒：Goa2 chiong li2 e5 it-chhe3 long2 hou7 Nga2-kok lah, chiong li2 it-chhe3 e5 tong5-pau hou7 i cho3 lou5-le7, chiong te7-chiuN7 it-chhe3 e5 gou7-kak chheng-chiu2 long2 hou7 i lah. TaN goa2 long2 bo5 chhun sim2-mih8 lah! I2-sou3 ah! Li2 beh kio3 goa2 ka7 li2 cho3 sim2-mih8. 
  37 以掃：An2-ni si7 koe3-thau5 chan5-jim2 lah, goa2 be7 thang hou7 li2 kong2 an2-ni lah. Goa2 si7 a-pa li2 e5 toa7-kiaN2 khah oe7-tang3 hou7 li2 kong2 an2-ni. Li2 ia7 tioh8 ka7 goa2 chiok-hok, ka7 goa2 chiok-hok. 
  38 利百加：I2-sou3, li2 khah oe7 hiah thou2, an2-ni li2 beh ka7 a-pa chhui si2 tioh8 m3? Ai-ioh! Li2 khoaN3 lin2 lau7-pe7 e5 bak8-chiu soa3 it-tit8 teh tng2 lah. Ai-ioh! Soa3 chin-chiaN3 si2 khi3 lah, ai-ioh I3-sat-a3! I3-sat-a3! 
  39 以掃：Chin-chiaN3 kan-kui2 chit e5 Nga2-kok na7 bo5 hou7 si2 phah-sng3 be7-sai2-tit! Chu7 kau3-taN long2 si7 beh kap goa2 cho3 tui3-tek8. I ham goa2 ti7 lau7-bo2 e5 thai e5 si5 chiu7 i2-keng si7 chit8 e5 kan-cha3 e5 lang5 lah. Goa2 beh tai7-seng chhut-thai e5 si5 i ia7 kap goa2 ko-ko-tiN5, m7 hou7 goa2 tai7-seng chhut-lai5. Soa3 tui3 goa2 e5 kha ka7 goa2 khiu2-teh, m7 hou7 goa2 chhut-lai5. Tu2-a2-chiah ia7 kiong5-kiong5 ka7 goa2 be2 toa7-kiaN2 e5 koan5 khi3, chit-tiap8 ia7 ka7 goa2 chhiuN2-toat8 chiok-hok khi3. Ho2! Li2 na7-si7 chiah-nih8 kah hui-hoat, goa2 ia7 u7 goa2 e5 kak-ngou7. Cha3-ki, kan-kui2, goa2 ki2 thiN chiu3-choa7, goa2 kin-a2-jit8 tek-khak beh hou7 li2 si2, beh hai7-si2 li2 e5 seN3-mia7. (以掃呼叫退場) 
  40 利百加：TaN hai7 lah, khoaN3 beh an2-choaN2 tioh8 ho2, khah oe7 tu2-tioh8 chiah-nih8 kah hiau-heng7! Ah, Siong7-te3 ah, kiu3 lang5 leh oh! A-pek-liap-han2 e5 Siong7-te3, I2-sat e5 Siong7-te3 ah! Li2 tioh8 kiu3 goa2 e5 kiaN2 Nga2-kok oh! Goa2 e5 tiong7-hu soa3 si2-si2 khi3! Ou3! KhoaN3 goa2 beh an2-choaN2 tioh8 ho2! Goa2 sou2 thiaN3 e5 kiaN2 ah! Goa2 sou2 thiaN3 e5 kiaN2 ah. Nga2-kok! Nga2-kok! Kin2-lai5 leh lah. 
  (呼叫。雅各出場) 
  41 雅各：Ai3-ioh! A-pa si7 an2-choaN2! Tau3-te2 si7 sim2-mih8 tai7-chi3 leh. 
  42 利百加：ThiaN a-bo2 e5 oe7 khah-kin2 leh, khah-kin2 leh. 
  43 雅各：A-bo2, si7 an2-choaN2 leh, li2 khah e7 chheN-kau5 kau3 an2-ne neh. Un5-un5-a2 kong2 lah. 
  44 利百加：Khah-kin2 leh, khah-kin2 leh, toa7 tai7-chi3 lah, toa7 tai7-chi3 lah. 
  45 雅各：A-bo2 si7 sim2-mih8 toa7 tai7-chi3 leh, ai3-ioh, ai3-ioh! Soa3 hun7-hun7 khi3! TaN che u7 iaN2 toa7 tai7-chi3 to-tioh8. Goa2 tioh8 kin2-kin2 lai5 khi3 theh8 khoaN3 u7 chui2-bo5.
  46 利百加：M7-bian2 lah, taN bo5 iau3-kin2 lah. Li2 tioh8 khah-kin2 khi3 chun2-pi7 thang chau2 lah. Na7 bo5 khah-kin2 leh li2 chiu7 bo5 seN3-mia7 lah. 
  47 雅各：Tau3-te2 si7 sim2-mih8 tai7-chi3 leh. A-pa si2-si2 ti7 chia li2 beh kio3 goa2 chau2 khi3 to2-ui7. 
  48 利百加：Chau2 khi3 Hap-lan5 lah. Khah-kin2 khi3 leh. Ti7 hia u7 li2 e5 a-ku7 Lah-pan toa3 ti7 hit sou2-chai7, li2 tioh8 khah-kin2 khi3 chhoe7 i. Na7 bo5, li2 e5 a-hiaN teh beh lai5 hai7-si2 li2 e5 seN3-mia7. In-ui7 li2 tui3 i chhiuN2-toat8 chiok -hun7. Hian7-chai7 chin-chiaN3 hun7-khai3. Sou2-i2 tioh8 khah-kin2 chau2, ho2-sim leh khah-kin2 khi3 lah. 
  49 雅各：TaN u7 iaN2 si7 hui3-khi3 e5 tai7-chi3 lah. Ah! KhoaN3 goa2 beh an2-choaN2. Goa2 tek-khak e7 hou7 i thai5-si2. 
  50 利百加：M7-bian2 kiaN li2 koai-koai thiaN goa2 e5 oe7, goa2 sou2 thiaN3 e5 kiaN2 li2 koaN2-kin2 theh8 li2 e5 pau-hok8 chau2-khi3 Hap-lan5 chhoe7 li2 e5 a-ku7 Lah-pan. Chiam7-si5 bih tiam3 hia tan2-hau7 li2 e5 a-hiaN e5 khi3 khah siau leh, li2 tah koh tng2-lai5. Lou7-tiong ia7 tioh8 khah chu3-i3 leh. An2-ni li2 chai-iaN2 hohN. 
  51 雅各：Chai lah! Chai lah! A-bo2, li2 e5 sin-the2 tioh8 khah chiau3-kou3 leh. Goa2 put-si5 ki5-to2 Ia5-ho-hoa hou7 li2 tng5-tng5 oah8-teh. Phah-sng3 lan2 bo5 u7 ki-hoe7 thang koh saN-kiN3. Chong2-si7 li2 ia7 m7-bian2 hoan5-lo2. TaN A-bo2 beh lai5-khi3 lah. Chai3-hoe7, Chai3-hoe7. 
  合唱二七七首 
  52 利百加：TaN ho2, taN ho2. Na7 bo5 khah-kin2 leh, si5 na7 ti5 chiu7 hai7. A-bo2 u7 ka7 li2 chun2-pi7 koa2 sit8-niu5 thang hou7 li2 toa3-khi3, li2 lou7-tiong tioh8 khah chu3-i3 leh hahN. Chai3-hoe7, goa2 sou2 thiaN3 e5 kiaN2. 
  53 雅各：Chai3-hoe7 A-bo2, li2 tioh8 iong2-kiaN7 hahN, Chai3-hoe7, Chai3-hoe7. 
  54 利百加：Chai3-hoe7, goa2 sou2 thiaN3 e5 kiaN2 li2 taN khi3 lah tioh8 m3. Li2 li7-khui li2 e5 a-bo2, chit8-e5 khi3 lah tioh8 m3. (hau2) 
  第二幕 第一場 曠野 
  1 雅各：Kin2-na2-jit8 chau2 chit8-jit8 e5 lou7 chau2 kau3 chin ia3-sian7, taN phah-sng3 kau3 chia an-un2 lah. Sit8-chai7 u7 kau3-giah8 lou7-khi3, bo5-tai7 bo5-chi3 ia7 lai5 tu2-tioh8 chit e5 su7. 
  TaN jit8-thau5 i2-keng loh8 sai-soaN lah, ou-am3 me5 chiam7-chiam7 kau3, goa2 e7-hng m7-chai beh tiam3 to2-ui7 ke3-me5. Sou2 khoaN3 si3-ui5 si7 chheN-chhin3 e5 soaN-te7, chioh8-thau5 moa2-lou7, bu5-jin5 choat8-iaN2, chhiN-chham2 e5 keng2-kai3. Goa2 e7-hng taN tioh8 kou-toaN ti7 chit e5 khong3-ia2 lai5 ke3-me5. Tu2-ho2 chia u7 chit8-te3 chioh8-thau5, chin ho2-se3, goa2 tioh8 eng7 chit te3 chioh8 lai5 cho3 chim2-thau5 tiam3 chia lai5 hioh-khun3. 
  Li2 khoaN3 chheN-sin5 moa2-thiN chhin-chhiuN7 thiN-sai3 kun5-chip8. TaN goa2 beh kui7-loh8 ti7 Ia5-ho-hoa e5 kha-ui7 e5 e7-bin7, goa2 beh khui-siaN o-lo2. Ia5-ho-hoa, kiu5 Li2 sia3-bian2 goa2 it-chhe3 e5 choe7-koa3. Goa2 u7 khi-phian3 goa2 e5 lau7-pe7, goa2 u7 chhiuN2-toat8 goa2 e5 toa7-hiaN e5 hok-hun7, kiu5 Li2 sia3-bian2 goa2, in-ui7 goa2 chai goa2 su-iau3 Li2 e5 tong5-chai7, su-iau3 li2 e5 hu5-chhi5, na7 bo5 Li2 ti7 goa2 e5 sin-chiuN7 goa2 it-seng si7 lok8-khong, soe-pai7. 
  Ia5-ho-hoa ah, kiu5 Li2 bo5 pang3-sak goa2, kiu5 li2 ti7 goa2 sin-chiuN7 lai5 chiau3-kou3 pang-chan7 goa2, hou7 goa2 e5 kha oe7-thang khia7-chai7 ti7 long2-chong2 e5 tui3-tek8 e5 bin7-cheng5, long2-chong2 e5 chai-hai7 e5 teng2-bin7. A-men. 
  (雅各入睡, khai-si2 chau3-gak8, JVO. R. SWENEG e5 “Nearer My God to Thee”. U7 saN e5 thiN-sai3 chhut-hian7 ti7 舞台, jian5-au7 chiau3 koa e5 tiau7 thiau3-bu2. 二部唱 e5 si5 2 e5 thiN-sai3 thiau3, 1 e5 thiN-sai3 theng5, 1 pou7 chhiuN3 e5 si5 2 e5 thiN-sai3 theng5, 1 e5 thiN-sai3 thiau3, 4 pou7 chhiuN3 e5 si5 3 e5 thiN-sai3 long2 thiau3.) 
  Oan5 
  Sio-hui5 Sai-hu7 
  A.Jin5-but8: Sio-hui5 sai-hu7, Te5-au, Oe-a2, ham5-ou5, Pui5-kng. 
  B.Chu2-te5: Lo5-ma2 9：20-21, 
  I2-sai3-a 29：16 
  Ia5-li7-bi2 18：1-6 
  C. Pi-liok: Chiau3 te5-au, oe-a2, sio-hui5 sai-hu7, tham5-ou5, pui5-kng e5 sun7-su7 pai5-liat8 khu5 ti7 tai5-teng2. Pi7-cho7 e5 si3-lang5 u7 koa3 in e5 tou5-oe7 ti7 heng-cheng5. Jian5-au7 chiau3 hoat-gian5 e5 sun7-su7 khia7 khi2-lai5. 
  Sio-hui5-lang5: Goa2 si7 sio-hui5 e5 sai-hu7, goa2 tak8-jit8 ti7 goa2 e5 tiam3-lai7 eng7 ni5-thou5 lai5 cho3 kok-chiong2 e5 khi3-khu7. U7 hoe-kan, u7 oaN2, u7 te5-au, u7 phiat-a2. Goa2 cho3 chia e5 long2 si7 ai3 in chiau3 in e5 pun2-hun7 khi3 li7-ek lang5. 
  Ki5-tiong ia7 u7 khah chhou-siok8 ha7-chian7, ia7 u7 khah ko-siong2 chun-kui3, khiok long2 si7 chin-u7 lou7-eng7, chin u7 su-iau3, bo5 chit8-hang7 tek8-piat8 khoaN3-khin a2-si7 tek8-piat8 khoaN3-tang7, tak8-hang7 long2 tioh8 chin7 in e5 pun2-hun7 lai5 eng5-kng in e5 chu2-lang5. (thoe3-tiuN5) 
  Te5-au: Ah, chin-chham2, chin-chham2! Goa2 e5 chu2-lang5 bo5-tai7 bo5-chi3 ka7 goa2 cho7-chiaN5 chit8-te3 te5-au, hou7 goa2 chin put-heng7, me5-jit8 oan3-sim chheh-mia7. In-ui7 goa2 ti7 siu7-cho7 e5 tiong-kan si7 chit8 e5 choe3 m7-chiaN5 mih8 e5..., oe2-oe2 koh pui5-pui5, chin phaiN2-khoaN3-siuN3. Sim7-chi3 lang5-kheh na7 lai5, long2 lu goa2 cho3 thau5-cheng5, hou7 goa2 cho3 lang5 e5 kou2-tong2, m7-tiaN7 kan-taN an2-ni koh siong5-siong5 eng7 kun2 chhiang5-chhiang5 e5 kun2-chui2 ka7 goa2 thin5 loh8-khi3, hou7 goa2 sio kau3 poaN3 sio2-si2. Ah, goa2 chin phaiN2-mia7! Goa2 jim2-siu7 long2 boe7-tiau5 lah! 
  Oe-a2: Te5-au hiaN--ah, li2 e5 phaiN2-mia7, bo5 goa2 e5 phaiN2-mia7. Chu2-lang5 chng-thaN7 li2 sui2-sui2, khng3 li2 ti7 toh-teng2, li2 iau2 teh hoah-chham2, li2 long2 m7-chai goa2 e5 chham2-keng2. Chu2-lang5 cho7-chiaN5 goa2 chit e5 oe-a2, ka7 goa2 be7 kau3 khit-chiah8-m2 e5 chau3-kha. I tak8-jit8 eng7 chha5-chhau2 ka7 goa2 hun, ka7 goa2 sio, hou7 goa2 m7-chiaN5 iuN7-siuN3, m7-chiaN5 bian7-bok8, ou-ma3-ma3 kau3 beh chhut-chiap, bo5 lang5 kaN2 eng7 chhiu2 bong goa2. 
  Ah, goa2 sit8-chai7, phaiN2-khoaN3 kau3 bo5 bin7 thang kiN3 lang5, m7-tiaN7 kan-taN an2-ni, goa2 tak8-jit8 tioh8 hou7 hoe2 sio kau3 tong3 boe7 tiau5. Ah, goa2 ti7 siu7-cho7 e5 tiong-kan si7 chit8 e5 choe3 put-heng7 e5..., bo5 pat8-lang5 oe7 pi2 goa2 khah-chham2. 
  Tham5-ou5: Oe-a2 hiaN ah, li2 m7-thang an2-ni kong2! Li2 e5 chham2 long2 boe7 pi2 goa2 e5 chham2. Chu2-lang5 ka7 goa2 cho7-chiaN5 chit e5 tham5-ou5, soa3 be7 goa2 kau3 chit8 e5 hi3-lo5 piN7-iN7 khi3, he7 goa2 ti7 piN7-pang5 e5 tiong-ng hou7 lang5 phui3-tham5 phui3-noa7, goa2 tak8-jit8 tioh8 chiah8 kui-tou7 e5 la3-sap, kui-tou7 e5 hai7-khun2. Ah, goa2 sit8-chai7 chhiN-chham2 kau3-kek8 lah. Goa2 chin oan3-hun7 goa2 e5 mia7-un7, siu7-cho7 e5 tiong-kan goa2 si7 te7-it put-heng7 e5. 
  Pui5-kng: Tham5-ou5 hiaN ah, ban7-si7 leh! Li2 e5 put-heng7 ia7 m7 tat8-tioh8 goa2 e5 put-heng7 e5 ban7-hun7 e5 chit8-hun7. Goa2 si7 chit8 e5 kek8 siu7 iam3-chian7 e5 pui5-kng, chhong3-cho7 tiong goa2 si7 te7-it ha7-chian7 e5. Goa2 e5 chhiN-chham2 bo5 te2 kong2. 
  Goa2 e5 chu2-lang5 ka7 goa2 be7 hou7 cho3-sit e5 lang5, cho3-sit e5 lang5 ka7 goa2 thoa-kau3 chhan5-hng5 e5 piN-kak, koh khui-khang chiong goa2 oah8-oah8 tai5, chi2-u7 chhun chit8 e5 chhui3 na7-tiaN7. Goa2 e5 siu7-khou2 m7-tiaN7 an2-ne tioh8 oe7 chun2-koe3, cho3-sit lang5 tak8-jit8 khi3 chhe2-ti5, khioh-chip8 toa7-pui5 sio2-pui5 lai5 tui3 goa2 e5 chhui3-khang piaN3 loh8 kau3 moa2-moa2, hit e5 khi3-bi7 long2 boe7 hiau2 thang kong2 khi2. Goa2 long2 kek kau3 tu3 boe7 tiau5 lah! Oh, goa2 e5 chham2 si7 kong2 boe7 chin7. 
  Sio-hui5 lang5:(chhut tiuN5) Lin2 tai7-ke ti7 chia teh gi7-lun7 sim2-mih8, teh oan3-chheh sim2-mih8! Lin2 m7-thang khoaN3 pat8-lang5 lai5 iam3-chian7 ka-ki7. Goa2 chhong3-cho7 lin2 u7 hou7 lin2 chit8 e5 su2-beng7, si7 tak8 e5 chiau3 in e5 pun2-hun7 lai5 li7-ek lang5 eng5-kng in e5 chu2-lang5 , m7-si7 hou7 lin2 hou7-siong7 saN oan3- chheh ti3-kau3 choat8 bang7. Lin2 khoaN3, lin2 tak8-lang5 e5 kong-chok an2-choaN2 toa7 li7-ek lang5, hou7 lang5 tit-tioh8 heng7-hok. Sou2-i2 lin2 tioh8 ui7-tioh8 lin2 e5 chit-hun7 lai5 hoaN-hi2 khoai3-lok8, hou7 lin2 e5 chu2-lang5 ia7 tit-tioh8 eng5-kng. Lin2 siu7 chhong3-cho7 e5..., put-ko3 tioh8 hang5-hok8 lin2 e5 chu2-lang5 e5 chi2-i3. An2-ne lin2 beng5-pek8 bo5? 
  Te5-au, Oe-a2, Tham5-ou5, Pui5-kng: Goan2 beng5-pek8 lah! 
  Sio-hui5 lang5: (Am3-liam7 Lo5-ma2 9：20-21. I2-sai3-a 29：16. Ia5-li7-bi2 18：1-6) 
  Gim5-si, Than3 Li2 chi2-i3, Chu2, than3 Li2 chi2-i3, Li2 si7 hui5 sai-hu7, goa2 si7 ni5-thou5.
  (Poe5-leng5 Si-koa te7 1 chip8 Te7 9 siu2) 
</CL>
<HL>

第四場 祝福 
1以撒：以掃m7知是an2-choaN2 khah iau2未轉來。伊m7知有掠了好勢抑無？抑是有tu2著甚物災厄抑無？Ti7今仔日，ti7這個歡喜e5日子若hou7伊tu2著甚物不幸e5代誌，我就對上帝看beh an2-choaN2講。今仔日是祝福e5日。若m7是上帝e5意思無人會搶奪這個福氣。以掃是我所倚靠e5子。伊hou7 我得著野生e5趣味，hou7我e5嘴有福氣thang 享受山珍。以掃是我所歡喜e5子，扑算伊會liam5-piN轉來。會掠來hou7我e5心歡喜thang祝福伊。今我著siaN2 tiam3 chia倒teh等候伊轉來。 
(利百加、雅各出場) 
2利百加：An2-ni好勢，an2-ni好勢。你ka看chiah e5肉煮kah chiah-nih8仔芳，看著到攏beh流瀾出來，你e5衫穿有好勢無？手e5皮縛有好勢無？An2-ni扑算你e5老父也be7認得你lah。今趕緊去。著ai3 較細膩leh。M7-thang siuN青猴。煞撞破代誌，阿母亦beh ti7你e5邊仔。 
3雅各：好lah！我知lah，我知lah！ 
4雅各：阿爸，阿爸。 
5以撒：HaN3？你是甚物人。 
6雅各：我lah，阿爸你e5大子以掃lah。我m7是雅各lah！ 
7利百加：害ah，m7免講an2-ni lah。 
8雅各：我是以掃lah。照阿爸e5命令，我有去豬tiau5掠兩隻豬仔子。 
9利百加：Ai2 ah，m7是lah，m7是豬tiau5 lah，去山野掠e5鹿lah。 
10雅各：Ah，有影都著我有去山野掠一隻肥e5鹿仔子也有叫阿母ka7 我料理。 
11利百加：著講家己煮e5 lah。 
12雅各：Ah！講m7著lah，我為著阿爸煮kah真好食，捧來ti7 chia請你起來，因為真好食，所以你m7-thang食到下頦續落起來neh。我先ka7你通知leh。 
13以撒：Ou3？！你是以掃著m3，你chiah-nih8快倒轉來著m3。 
14雅各：是noh8，咱內面有牽無線電信你m7知影mah。今仔日耶和華為著我beh較緊得著你e5祝福有特別賞賜我較快得著。今阿爸ah 請你食也thang趕緊ka7我祝福。 
15以撒：An2-ni真好，真正thang感謝。今你企倚來我e5邊仔thang hou7我ka7你摸，看你是以掃抑m7是，因為祝福是要緊e5代誌be7使lam7-sam2 tit。若祝福m7著人to7真費氣。Hng3！你手to7是以掃e5手都著。總是你e5聲音有小可較各樣。 
16雅各：He是an2-ni lah，阿爸ah，頭tu2仔我teh試食料理e5時陣，一塊骨煞khe3 ti7嚨喉口nih8，所以講著話煞各樣lah。 
17以撒：An2-ni你是我e5大子以掃無m7著hohN。 
18雅各：無m7著lah。 
19以撒：若是an2-ni hohN，ka7我捧你所煮e5料理來。Hng3，hng3，有影都著真正芳。 
20雅各：請你寬寬仔用。Chia也有葡萄酒我ka7你thin5。 
21以撒：有影真好食都著！真正新鮮e5氣味，你是真好e5子，猶原是我e5大子，今ka7你e5阿爸chim一下。An2-ni好，an2-ni好。(雅各跪落，以撒企起來，手囥在雅各頭上) 你e5阿爸心肝真滿足，你扑算也真歡喜。你看你這個歡喜是親像上帝所祝福野中e5草一樣，上帝親像降落ti7山野e5樹木kap草花一樣beh保護你，也beh將地球e5運命hou7你。濟濟百姓beh就近你。Ti7你e5面前 aN3頭敬拜你。上帝也beh kap你e5同胞相kap ti7-teh。Beh hou7你e5同胞攏降服ti7你e5面前。咒詛你e5 beh受咒詛，祝福你e5也beh受祝福。今koh ka7你e5阿爸chim一下。An2-ni好lah，我今也thang安心瞌目lah。 
22雅各：阿爸ah 多謝！向望你長長活teh。今an2-ni 就好lah hoN3？ 
以掃突然提料理出場。利百加、雅各恐懼退場。 
23以掃：阿爸--ah！ 
24以撒：你是甚物人？ 
25以掃：阿爸e5大子以掃lah。 
26以撒：甚物你是以掃m3？ 
27以掃：是lah，照阿爸e5命令我有去做真好e5料理來lah。請你食也ti7上帝e5面前thang ka7我祝福。 
28以撒：Ou！An2-ni頭tu2仔捧料理來hou7我食e5是甚物人？阿爸已經tu2-chiah食以掃e5料理也ka7祝福了lah na7-tiaN7。 
29以掃：總是我tu2-chiah轉來na7-tiaN7 neh，照阿爸e5意思去掠鹿仔來煮料理煮了taN2-chiah 捧來na7-tiaN7。是an2-choaN2 leh！Khah有這號代誌an2-ni。 
30以撒：An2-ni你是以掃無m7著neh？ 
31以掃：阿爸請你摸我e5手我kiam2會騙你著m3！ （摸） 
32以撒：Ah！你果然是我e5大子以掃無m7著。總是無法度lah。我boe7 thang koh ka7你祝福lah！ 
33以掃：阿爸，khah會使hou7你講an2-ni！你著ai3 ka7我食lah！也著ka7我祝福lah。阿爸較緊leh lah！阿爸較緊leh lah！你也著ka7我祝福lah，若無祝福我是be7 thang活ti7這個世間lah，較緊ka7我祝福lah，較緊ka7我祝福lah！ 
34以撒：你講an2-ni也是已經無法度。阿爸已經無有hit個能力lah。你e5小弟雅各已經tui3你搶奪hit個祝福去lah！今我攏無法度lah。 
35以撒：Boe7使tit lah！ Boe7使 tit lah！你也著ka7我祝福lah。小可也無要緊lah，你煞攏無ka7我留一屑仔著m3？ 
36以撒：我將你e5一切攏hou7雅各lah，將你一切e5同胞hou7伊做奴隸，將地上一切e5五穀清酒攏hou7伊lah！今我攏無chhun甚物lah！以掃ah！你beh叫我ka7你做甚物。 
37以掃：An2-ni是過頭殘忍lah，我be7 thang hou7 你講an2-ni lah。我是阿爸你e5大子khah會當hou7你講an2-ni。你亦著ka7我祝福，ka7我祝福。 
38利百加：以掃，你khah會hiah土，an2-ni你beh ka7阿爸催死著m3？Ai-ioh！你看lin2老父e5目珠煞一直teh轉lah。Ai-ioh！煞真正死去lah，Ai-ioh！以撒a3！以撒a3！ 
39以掃：真正奸鬼這個雅各若無hou7死扑算Boe7使tit！自到今攏是beh kap我做對敵。伊ham我ti7老母e5胎e5時就已經是一個奸詐e5人lah。我beh代先出胎e5時伊也kap我ko-ko-tiN5，m7 hou7我代先出來。煞對我e5腳ka7我khiu2-teh，m7 hou7我出來。Tu2仔才也強強ka7我買大子e5權去，這tiap8也ka7我搶奪祝福去。好！你若是chiah-nih8 kah非法，我也有我e5覺悟。詐機、奸鬼，我指天咒誓，我今仔日的確beh hou7你死，beh害死你e5性命。(以掃呼叫退場) 
40利百加：今害lah，看beh an2-choaN2著好，khah會tu2著chiah-nih8 kah僥倖！Ah，上帝ah，救人leh oh！阿伯拉罕e5上帝，以撒e5上帝ah！ 你著救我e5子雅各oh！我e5丈夫煞死死去！Ou3！看我beh an2-choaN2著好！我所疼e5子ah！我所疼e5子ah。雅各！雅各！緊來leh lah。 
(呼叫。雅各出場) 
41雅各：Ai3-ioh！阿爸是an2-choaN2！到底是甚物代誌leh。 
42利百加：聽阿母e5話較緊leh，較緊leh。 
43雅各：阿母，是an2-choaN2 leh，你khah會青猴到an2-ne neh。勻勻仔講lah。 
44利百加：較緊leh，較緊leh，大代誌lah，大代誌lah。 
45雅各：阿母是甚物大代誌leh，ai3-ioh，ai3-ioh！煞暈lun7去！今che有影大代誌都著。我著緊緊來去提看有水無。
46利百加：M7免lah，今無要緊lah。你著較緊去準備thang走lah。若無較緊leh你就無性命lah。 
47雅各：到底是甚物代誌leh。阿爸死死ti7 chia你beh叫我走去to2位。 
48利百加：走去哈蘭lah。較緊去leh。Ti7 hia有你e5阿舅拉班 toa3 ti7 hit所在，你著較緊去chhoe7伊。若無，你e5阿兄teh beh 來害死你e5性命。因為你tui3伊搶奪祝份。現在真正憤慨。所以著較緊走，好心leh較緊去lah。 
49雅各：今有影是費氣e5代誌lah。Ah！看我beh an2-choaN2。我的確會hou7伊thai5死。 
50利百加：M7免驚你乖乖聽我e5話，我所疼e5子你趕緊提你e5包袱走去哈蘭chhoe7你e5阿舅拉班。暫時bih tiam3 hia等候你e5阿兄e5氣較消leh，你tah koh轉來。路中也著較注意leh。An2-ni 你知影hohN。 
51雅各：知lah！知lah！阿母，你e5身体著較照顧leh。我不時祈禱耶和華hou7你長長活teh。扑算咱無有機會thang koh相見。總是你也m7免煩惱。今阿母beh來去lah。再會，再會。 
合唱二七七首 
52利百加：今好，今好。若無較緊leh，時若遲就害。阿母有ka7你準備寡食糧thang hou7你帶去，你路中著較注意leh hahN。再會，我所疼e5子。 
53雅各：再會阿母，你著勇健hahN，再會，再會。 
54利百加：再會，我所疼e5子你今去lah著m3。你離開你e5阿母一個去lah著m3。(哮) 
第二幕 第一場 曠野 
1雅各：今仔日走一日e5路走到真厭sian7，今扑算到chia安穩lah。實在有夠額lou7-khi3，無代無誌也來tu2著這個事。 
今日頭已經落西山lah，烏暗暝漸漸到，我e7昏m7知beh tiam3 to2位過暝。所看四圍是chheN-chhin3 e5山地，石頭滿路，無人絕影、悽慘e5境界。我e7昏今著孤單ti7這個曠野來過暝。Tu2好chia有一塊石頭，真好勢，我著用這塊石來做枕頭tiam3 chia來歇睏。 
你看星辰滿天親像天使群集。今我beh跪落ti7耶和華e5腳位e5下面，我beh開聲o-lo2。耶和華，求你赦免我一切e5坐掛。我有欺騙我e5老父，我有搶奪我e5大兄e5福份，求你赦免我，因為我知我需要你e5同在，需要你e5扶持，若無你ti7我e5身上我一生是落空、衰敗。 
耶和華ah，求你無放sak我，求你ti7我身上來照顧幫贊我，hou7我e5腳會thang企在ti7攏總e5 對敵e5面前，攏總e5災害e5頂面。阿們。 
(雅各入睡，開始奏樂，JVO. R. SWENEG e5 “Nearer My God to Thee”。有三個天使出現ti7舞台，然後照歌e5調跳舞。二部唱e5時兩個天使跳，一個天使停，一部唱e5 時兩個天使停，一個天使跳，四部唱e5時三個天使攏跳。) 
完 
燒瓷師父 
A.人物：燒瓷師父、茶甌、oe仔、痰壼、肥缸。 
B.主題：羅馬 9：20-21， 
以賽亞 29：16 
耶利米 18：1-6 
C.Pi-liok：照茶甌、Oe仔、燒瓷師父、痰壼、肥缸e5 順序排列khu5 ti7 台頂。Pi7 造 e5四人有掛in e5圖畫ti7胸前。然後照發言e5順序企起來。 
燒瓷人：我是燒瓷e5師傅，我逐日ti7我e5店內用泥塗來做各種e5器具。有花矸、有碗、有茶甌、有phiat仔，我做chia e5攏是ai3 in照in e5本份去利益人。 
其中也有較粗俗下賤，也有khah高尚尊貴，卻攏是真有路用，真有需要，無一項特別看輕抑是特別看重，逐項攏著盡in e5本份來榮光in e5主人。 (退場) 
茶甌：Ah，真慘，真慘！我e5主人無代無誌ka7我做成一塊茶甌，hou7我真不幸，暝日怨心慼命。因為我ti7受造e5 中間是一個最m7成物e5...， 短短koh肥肥，真歹看相。甚至人客若來，攏lu我做頭前，hou7我做人e5古董，m7-tiaN7 kan-taN an2-ni koh常常用滾chhiang5-chhiang5 e5滾水ka7我thin5落去，hou7我燒到半小死。Ah，我真歹命！我忍受攏boe7-tiau5 lah！ 
Oe仔：茶甌兄--ah，你e5歹命，無我e5歹命。主人chng-thaN7你sui2-sui2，囥你ti7桌頂，你iau2 teh喝慘，你攏m7知我e5慘境。主人造成我這個oe仔，ka7我賣到乞食姆e5灶腳。伊逐日用柴草ka7我薰，ka7我燒，hou7我m7成樣相，m7成面目，烏ma3-ma3到beh出汁，無人敢用手摸我。 
Ah，我實在，歹看到無面thang見人，m7-tiaN7 kan-taN an2-ni，我逐日著hou7火燒到擋boe7 tiau5。Ah，我ti7受造e5中間是一個最不幸e5...，無別人會比我較慘。 
痰壼：Oe仔兄ah，你m7-thang an2-ni 講！你e5慘攏boe7比我e5慘。主人ka7我做成這個痰壼，煞賣我到一個肺癆病院去，下我ti7病房e5中央hou7人呸痰呸瀾，我逐日著食歸肚e5垃埽，歸肚e5害菌。Ah，我實在悽慘到極lah。我真怨恨我e5命運，受造e5中間我是第一不幸e5。
肥缸：痰壼兄ah，慢是leh！你e5不幸也m7值著我e5不幸e5萬份e5一份。我是一個極受厭賤e5肥缸，創造中我是第一下賤e5。我e5悽慘無te2講。 
我e5主人ka7我賣hou7作穡e5人，作穡e5人ka7我拖到田園e5邊角，koh開空將我活活埋，只有chhun一個嘴na7-tiaN7。我e5受苦m7-tiaN7 an2-ne著會準過，作穡人逐日去chhe2池，拾集大肥小肥來tui3我e5嘴空piaN3落到滿滿，hit 個氣味攏boe7曉thang講起。我攏激到tu3 boe7 tiau5 lah！Oh，我e5慘是講boe7盡。 
燒瓷人：(出場) lin2逐家ti7 chia teh 議論甚物，teh怨慼甚物！Lin2 m7-thang看別人來厭賤家己。我創造lin2有hou7 lin2一個使命，是逐個照in e5本份來利益人榮光in e5主人，m7是hou7 lin2互相相怨慼致到絕望。Lin2看，lin2逐人e5工作an2-choaN2大利益人，hou7人得著幸福。所以lin2著為著lin2 e5職份來歡喜快樂，hou7 lin2 e5主人也得著榮光。Lin2受創造e5...，不過著降服lin2 e5主人e5旨意。An2-ne lin2明白無？ 
茶甌，oe仔、痰壼、肥缸：Goan2明白lah！ 
燒瓷人： (暗唸羅馬 9：20-21。以賽亞 29：16。耶利米 18：1-6) 
吟詩，趁你旨意，主，趁你旨意，你是瓷師傅，我是泥塗。 
(培靈詩歌第1 集第9 首) 
</HL>