<CL>
  Goa2 Bin5-a2-jit8 Beh Chhe7 Li2 
  A 人物: 幕後人, 和平伯, 路人a b, 天使,老乞食, 小兒, 寡婦. 
  B 主題: 馬太 25: 34-40. 
  (和平伯 che7 ti7 tiam3-lai7 teh tiam phoe5-oe5) 
  第一幕 
  1 幕後人: Ti7 chit e5 siaN5-lai7, u7 chit8-e5 A-peh-a3 teh siu-li2 phoe5-oe5. I tak8-jit8 long2 che7 ti7 i e5 soe3-soe3 e5 tiam3-lai7 teh ka7 lang5 pou2 phoe5-oe5. Chit e5 A-peh-a3 ia7-si7 chit8-e5 keng3-khian5 hok8-sai7 Siong7-te3 e5 Ki-tok-tou5. I thiaN3 Chu2 e5 sim chin-toa7. I cho3 kang na7 ia3-sian7 e5 si5 chiu7 thak8 Seng3-keng gim5-si. 
  (和平伯 hah-hi3, khi2-lai5 thak8 Seng3-keng, Iok-han7 3:16. jian5-au7 chiu7 gim5-si, 最親愛的救主, 使我心滿足,主的恩愛在我心內口舌難得說明) 
  U7 si5 chiu7 chhut-lai5 goa7-bin7 kap lang5 kong2-oe7. 
  2 路人a: Ho5-peng5-peh-a3, peng5-an. ThiN-khi3 chin leng2 lah, chhin-chhiuN7 beh cho3 toa7-seh e5 khoan2 li2 kiam2 bo5 kiaN koaN5 mah? 
  3 和平伯: Jin5-ai3-hiaN-a3, peng5-an. Siong7-te3 u7 hou7 goa2 chit8-keng soe3-soe3 e5 chhu3 thang bih koaN5, m7-chai u7 goa7-che7 lang5 bo5 chhu3 beh ti7 chit e5 toa7-seh e5 ke-lou7-chiuN7 bo5 i-oa2 lai5 hou7 toa7-seh khou2-chhou2. 
  4 路人a: Ho5-peng5-peh-a3, li2 chin u7 thiaN3-tioh8 hiah e5 bo5 i-oa2 e5 phaiN2-mia7 lang5, goan7 Siong7-te3 kam3-chhat li2 e5 sim. 
  Peng5-an. (退場) 
  5 路人b: Ho5-peng5 peh ah, peng5-an. Seng3-tan3-cheh kin7 lah, bo5 ku2 chiu7 sin-ni5 lah, li2 phah-sng3 chin hoaN-hi2 teh chun2-pi7 chiah tioh8. 
  6 和平伯: Giong2-bong7 hiaN, peng5-an. Se3-kan e5 jit8-chi2 teh koe3 chhin-chhiuN7 lau5-chui2, sit8-chai7 chin kin2. Chong2-si7 lan2 long2 boe7-thang ui7 Chu2 cho3 sim2-mih8. 
  7 路人b: Li2 sit8-chai7 u7 giong2-bong7 Siong7-te3 e5 kok, koh u7 ui7 Chu2 teh oah8, goan7 Chu2 si-un hou7 li2. Peng5-an. (退場) 
  8 幕後人: Jian5-au7 A-peh-a3 chiu7 koaiN-mng5 lai5 jip8 i e5 tiam3-lai7. I2-keng chin am3 lah, i kam2-kak chin kou-toaN, chiu7 siuN7 beh lai5 ki5-to2. 
  9 和平伯: Chu2 Ia5-sou ah, goa2 kam2-sia7 li2 chiau3-kou3 goa2 kin-a2-jit8 chit8-jit8 e5 lou7. Chu2 ah, thiN-khi3 chin leng2 chhin-chhiuN7 beh cho3 toa7-seh e5 khoan2, Li2 tioh8 chiau3-kou3 hiah e5 kho2-lin5 bo5 chhu3 e5 lang5. Chu2 ah, Seng3-tan3-cheh kau3 lah, Li2 ui7-tioh8 goa2 pi-bi5 e5 lang5 lai5 chhut-si3, na7-si7 goa2 long2 bo5 thang ho2 khoan2-thai7 Li2, goa2 e5 sim chin kan-khou2. Goa2 chin ai3 po3-tap Chu2 li2 e5 thiaN3, kiu5 li2 tioh8 hou7 goa2 oe7-thang po3-tap li2 e5 thiaN3, na7 bo5, goa2 e5 it-seng chiu7 kou-hu7 li2, kho3 Chu2. A-men. 
  10 幕後人: Au7-lai5 A-peh-a3 chiu7 khun3-khi3. Ti7 hit-me5 i u7 bang7-kiN3 chit8 e5 thiN-sai3 khia7 ti7 i e5 sin-piN ka7 i kong2 oe7. 
  (聖歌隊幕後吟聖詩193首1節, 天使出場兩手舉高順詩的調步行到阿伯的身邊) 
  11 天使: Ho5-peng5 peh-a3, li2 peng5-siong5 keng3-khian5 hok8-sai7 Siong7-te3, siong5-siong5 giong2-bong7 Chu2, koh thiaN3 Chu2 e5 sim chin-toa7, Chu2 i2-keng kam3-chhat li2. TaN Chu2 Ia5-sou chai-iaN2 li2 e5 sim chin thiaN3 I, sou2-i2 I ti7 bin5-a2-jit8 beh lai5 kau3 li2 e5 chhu3 chhoe7 li2, chhiaN2 li2 chiah chun2-pi7 sim tan2-hau7 I. 
  12 和平伯: Chin ki5-koai3, chin ki5-koai3! Goa2 chiah oe7 bang7-kiN3 chit e5 su7? Chu2 Ia5-sou ti7 kin-a2-jit8 beh lai5 chhoe7 goa2, kiam2-u7 chit e5 su7? Phah-sng3 si7 bo5-iaN2, Chu2 Ia5-sou thai2 oe7-thang lai5 chhoe7 goa2 chit e5 bi5-soe3 e5 lang5!? Chong2-si7 na7 u7-iaN2 leh! Oh, goa2 chiu7 chin u7 hok-khi3, chin thang hoaN-hi2! Chu2 Ia5-sou kin-a2-jit8 beh lai5 chhoe7 goa2, kong2 tioh8 pi7-pan7 sim tan2-hau7 I. Goa2 tioh8 kin2-kin2 lai5 piaN3-sau3 lai7-bin7. (khai-si2 piaN3-sau3) 
  An2-ne ho2-se3, chong2-si7 kin-a2-jit8 chin-koaN5 chhin-chhiuN7 beh loh8 toa7-seh, goa2 tioh8 lai5 khi2-hoe2 ti7 lou5-nih8, Chu2 Ia5-sou na7 lai5 thang hang-hoe2. 
  (khai-si2 khi2-hoe2 ti7 lou5-nih8) 
  An2-ne ho2-se3, chong2-si7 Chu2 Ia5-sou na7 lai5 goa2 long2 bo5 piaN2 thang chhiaN2 I, I phah-sng3 oe7 chin iau, goa2 tioh8 pi7-pan7 piaN2 ti7 chia lai5 tan2-hau7 I. (theh8 piaN2 kap saN, chiN5 chhut-lai5) 
  Goa2 iau2-ku2 u7 chit8-nia2 toa7-saN, Chu2 Ia5-sou beh tng2-khi3 na7 koaN5 thang moa tng2-khi3. Koh goa2 ia7 u7 chek-chu7 tam7-poh8 chiN5, Chu2 Ia5-sou na7 bo5 sou2-hui3 thang eng7 chiah e5 chiN5 thang hou7 Chu2 Ia5-sou eng7. 
  13 幕後人: A-peh-a3, chiong i sou2 u7 e5 long2 theh8 chhut-lai5 teh beh khoan2-thai7 Ia5-sou. I tauh8-tauh8 kiaN5 kau3 mng5-goa7 khi3 khoaN3 u7 lai5 a2-bo5, khoaN3 bo5 i chiu7 koh jip8 lai7-bin7 che7 ti7 i e5 ui7 lai5 khai-si2 i mui2-jit8 e5 kang-chok. 
  14 老乞食: Chin-koaN5, chin-koaN5! Tak8-keng chhu3 long2 koaiN-koaiN khi2-lai5, hou7 goa2 bo5 lou7 thang bih koaN5, goa2 phah-sng3 oe7 koaN5 si2. (khai-si2 sau3 hong3, hong3) 
  Ah, Siong7-te3 ah, kiu5 li2 lin5-bin2 goa2, goa2 taN bo5 khui3-lat8 thang kiaN5 lah, goa2 e5 choan5-sin long2 leng2 khi2-lai5 lah. (to2 loh8-khi3) 
  Siong7-te3 ah, kiu3 goa2 chit e5 bo5 i-oa2 phaiN2-mia7 e5 lau7-lang5. 
  15 和平伯: Sim2-mih8 lang5, goa2 e5 Chu2 Ia5-sou lai5 lah tioh8 m3? Oh, lau7-lang5 ah, li2 kin2-kin2 jip8 lai5 goa2 e5 chhu3, bo5 li2 oe7 koaN5-si2! Lau7-lang5 ah, li2 chiah koaN5, chiah kaN2 chhut-lai5 neh? Li2 m7-kiaN koaN5-si2 tioh8 bo5? 
  16 老乞食: Kam2-sia7 li2, kam2-sia7 li2, Siong7-te3 u7 kiu3 goa2, na7 bo5 li2 khui-mng5 chhut-lai5 goa2 chiu7 koaN5-si2 lah. Ah, goa2 si7 chit8-e5 bo5-i bo5-oa2 e5 phaiN2-mia7 lang5, ti7 ke-lou7 teh kiu5-khit, kin-a2-jit8 chiah koaN5 long2 bo5 tit-tioh8 poaN3-chiam, koh tu2-tioh8 chit e5 toa7-seh soa3 boe7-thang tng2-khi3, lang5 na7 chiah8 lau7 chhin-chhiuN7 goa2 an2-ni sit8-chai7 chin bo5 lou7-eng7. 
  17 和平伯: Lau7-lang5 ah, li2 m7-thang sit-chi3 choat8-bang7. Lang5 ti7 se3-kan put-ko3 si7 chiam7-si5 na7-tiaN7, ti7 thiN-nih8 chiah u7 chin-sit8 e5 hok-khi3, li2 tioh8 jim2-siu7 se3-kan e5 phaiN2 keng2-gu7. TaN goa2 chia u7 hoe2, ia7 u7 tam7-poh8 chiah8-mih8 chhiaN2 li2 bo5 kheh-khi3 lai5 eng7. 
  18 老乞食: Chin to-sia7, chin to-sia7! Li2 sit8-chai7 chin u7 thiaN3 phaiN2-mia7 lang5 e5 sim, li2 bo5 khoaN3-khin bo5 i-oa2 e5 lang5, hoan2-tng2 ho2 khoan2-thai7 goa2, sit8-chai7 chin to-sia7 li2 e5 thiaN3. 
  19 和平伯: Lau7-lang5 ah, li2 m7-bian2 an2-ne kheh-khi3, che put-ko3 si7 chin7 goa2 e5 pun2-hun7 na7-tiaN7. ChhiaN2 li2 theh8 khi2-lai5 eng7. 
  20 老乞食: Chin to-sia7. (chiah8) Goa2 chiah8 liau2 chin pa2 lah, koh sin-the2 long2 hoe5-hok8 chin sio-lo7 lah. TaN seh ia7 khah tiam7 e5 khoan2, goa2 tioh8 kin2-kin2 lai5 khi3. 
  21 和平伯: Lau7-lang5 ah, li2 m7-bian2 hiah-nih8 koaN2-kin2, ban7-ban7-a2 chiah tng2-khi3 tioh8 ho2. 
  22 老乞食: An2-ne tioh8 ho2, than3 chit-si5 bo5 loh8-seh, goa2 tioh8 kin2-kin2 lai5-khi3. Oh, chin-koaN5, chin-koaN5! Lang5 na7 chiah8-lau7 sit8-chai7 bo5 lou7-eng7. 
  23 和平伯: Li2 hiah-nih8 kiaN koaN5, an2-ne goa2 chia u7 chit8-nia2 goa7-saN hou7 li2 moa tng2-khi3. ChhiaN2 li2 chiah khah sio2-sim leh. Goan7 Siong7-te3 kap li2 saN-kap ti7-teh. 
  24 幕後人: Lau7-lang5 li7-khui liau2-au7, chit e5 thiaN3 Chu2 e5 a-peh chiu7 koh koaiN-mng5 jip8 i e5 tiam3-lai7. I chhin-chhiuN7 chin sit-bang7 kou-toaN e5 khoan2, in-ui7 sou2 siau3-liam7 e5 Chu2 bo5 lai5, koh sou2 u7 e5 piaN2 3 te3 chhun 2 te3, hoe2-chha5 ia7 tit8-tit8 beh liau2 lah, chit8-nia2 goa7-saN ia7 bo5 khoaN3-kiN3 lah. I chiu7 koh che7-teh lai5 ke3-siok8 i e5 kang-chok, sim-lai7 khiok long2 teh chu3-i3 goa7-bin7. 
  25 小兒: Hoe2-chhe3 oh, be2 hoe2-chhe3 oh! Chin koaN5, chin koaN5! khoaN3 goa2 beh an2-choaN2 tioh8 ho2, goa2 tek-khak oe7 koaN5 si2. Goa2 kin-a2-jit8 chhut-lai5 be7 hoe2-chhe3 long2 be7 bo5 poaN3-lok, goa2 m7-kaN2 tng2-khi3, goa2 e5 lau7-pe7 chin phaiN2, na7 bo5 than3 chiN5 tng2-khi3, i oe7 phah-si2 goa2. Ah, goa2 beh an2-choaN2 tioh8 ho2, goa2 oe7 koaN5 si2 lah, goa2 oe7 koaN5 si2 lah!! 
  26 和平伯: Gin2-na2, li2 si7 an2-choaN2 chiah to2 tiam3 ti7 chia, koaN2-kin2 jip8-lai5, koaN2-kin2 jip8-lai5! 
  27 小兒: A-peh ah, to-sia7, to-sia7!! Ah, chin-koaN5, ah, chin-koaN5!! 
  28 和平伯: Gin2-na2, li2 chiah-nih8 koaN5 ti7 chit e5 ke-lou7 teh cho3 sim2-mih8? Li2 m7-kiaN koaN5 tioh8 bo5? 
  29 小兒: Goa2 si7 chit8 e5 phaiN2-mia7 gin2-na2, teh be7 hoe2-chhe3, kin-a2-jit8 chin koaN5 soa3 be7 bo5 poaN3-lok, sou2-i2 goa2 m7-kaN2 tng2-khi3, na7-bo5 than3 chiN5 tng2-khi3, goa2 e5 lau7-pe7 e7 ka7 goa2 phah-si2. (hau2) 
  30 和平伯: Gin2-na2 li2 m7-bian2 hau2, hiah e5 hoe2-chhe3 goa2 ka7 li2 boe2, chia u7 chap8-khou long2 hou7 li2, m7-bian2 chau7-chiN5, koh chit te3 piaN2 hou7 li2 chiah8, li2 tiam3 chia hang-hoe2 chiah8-piaN2, na7 chiah8 liau2 chiah tng2-khi3 chiu7 ho2. 
  31 小兒: A-peh-a3, hou7 li2 chin to-sia7! Li2 u7 kai2-koat goa2 e5 khun3-lan5, chin to-sia7! Goa2 taN chin hoaN-hi2 kaN2 tng2-khi3 lah. (chiah8-piaN2) A-peh-a3, goa2 chiah8 liau2 lah, goa2 beh tng2-khi3 lah, hou7 li2 chin to-sia7, chin to-sia7!! 
  32 和平伯: Li2 tioh8 kin2-kin2 tng2-khi3 m7-thang khi3 pat8-ui7 thit-tho5, tioh8 khah sio2-sim leh! 
  33 幕後人: A-peh-a3, koaiN-mng5 jip8 lai5 khoaN3 i e5 piaN2 3 te3 chhun chit8-te3, chha5 ia7 beh bo5 lah, koh chiN5 ia7 chhun tam7-poh8, i chiu7 chin sit-bang7. In-ui7 sou2 thiaN3 e5 Chu2 long2 iau2-boe7 khoaN3-tioh8. I chiu7 koh che7 teh lai5 ke3-siok8 kang-chok. 
  34 寡婦: Ah, Siong7-te3 ah, li2 tioh8 thoe3 goa2 khui-lou7! Goa2 si7 chit8 e5 kho2-lin5 e5 koaN2-hu7, in-ui7 beh chhoe7 goa2 chit8 e5 kiaN2 lai5 kau3 chit e5 iN7-hiong e5 sou2-chai7, chit8-koa2 sou2-hui3 long2 eng7 liau2-liau2, koh soa3 tu2-tioh8 chit e5 toa7-seh, ah , goa2 beh an2-choaN2 tioh8 ho2! Chu2 Ia5-sou ah, li2 tioh8 lin5-bin2 goa2 chit e5 siu7-khou2 e5 lu2-pi7! (to2 loh8-khi3) 
  35 和平伯: Sim2-mih8 lang5?! Ah, chi2-moe7 ah, li2 si7 an2-choaN2, kin2-kin2 jip8-lai5, kin2-kin2 jip8-lai5!! 
  36 寡婦: To-sia7, to-sia7!! Ho2-sim e5 hiaN-ti7 ah, hou7 li2 chin to-sia7! 
  37 和平伯: Chi2-moe7 ah, li2 si7 an2-choaN2 chiah to2 ti7 chiah e5 toa7-seh e5 ke-lou7 nih8? Li2 si7 chhut-goa7 lang5 tioh8 bo5?! 
  38 寡婦: Si7 lah, goa2 si7 chit8 e5 siu7-khou2 e5 koaN2-hu7, cha2 tiong7-hu chiu7 si2, (hau2) chi2-u7 chit8 e5 tok8-seN kiaN2 thang oa2-kho3, chong2-si7 bo5 gi7-gou7, goa2 e5 kiaN2 tiong2-seng5 liau2 soa3 hong3-tong7, pang3-sak goa2 si3-koe3 khi3 phiau-liu5. Goa2 ui7-tioh8 beh chhoe7 goa2 hong3-tong7 e5 kiaN2, sou2-i2 lai5 kau3 chit e5 sou2-chai7, sou2-hui3 ia7 long2 eng7 liau2-liau2, koh soa3 tu2-tioh8 chit e5 toa7-seh. 
  39 和平伯: Siu7-khou2 e5 hu7-jin5-lang5 ah, li2 m7-bian2 sit-chi3, choat8-bang7. Li2 tioh8 ui7-tioh8 li2 e5 kiaN2 ki5-to2, Siong7-te3 chai li2 e5 kan-khou2, tek-khak oe7 kai2-pian3 i, hou7 i tng2-lai5 ti7 li2 ka-ki7 e5 chhu3, chi2-u7 oa2-kho3 Chu2 lai5 thoe3 i ki5-to2 chiu7 ho2. 
  40 寡婦: To-sia7, to-sia7!! Goa2 taN choan5-sim beh oa2-kho3 Chu2, m7 ai3 koh khi3 chhoe7 i lah. 
  41 和平伯: TaN chhiaN2 li2 eng7 chit8-te3 piaN2, li2 phah-sng3 chin-iau, chia ia7 u7 hoe2, ia7 chia u7 tam7-poh8 chiN5, si7 goa2 sou2 chek-chu7 e5..., hou7 li2 cho3 sou2-hui3 thang tng2-khi3 li2 ka-ki7 e5 chhu3. 
  42 寡婦: To-sia7 li2 thiaN3 koaN2-hu7 e5 sim, li2 bo5 khoaN3-khin goa2 chit e5 bo5 i-oa2 e5 hu7-jin5-lang5, koh chiong li2 sou2 u7 e5 pang-chan7 goa2, sit8-chai7 chin to-sia7 li2, goan7 Siong7-te3 po3-tap li2 e5 thiaN3-sim. TaN goa2 beh khi3 lah, chin to-sia7 li2, goa2 tek-khak bo5 boe7 ki3-tit li2 e5 thiaN3-sim. Peng5-an. 
  43 和平伯: Goan7 Siong7-te3 an-ui3 li2, cha2 chit8-jit8 chhoa7 li2 e5 kiaN2 tng2-lai5. Siong7-te3 tek-khak bo5 pang3-sak li2 kou-toaN.Peng5-an. 
  44幕後人: A-peh-a3 tioh8 koh koaiN-mng5 jip8 lai7-bin7. I khoaN3-kiN3 toh-teng2 e5 mih8-kiaN7 long2 liau2--lah, koh hoe2 ia7 hoa--lah, chiN5 ia7 bo5 lah, chiu7 sim-lai7 toa7 siong-sim, in-ui7 siuN7 kong2 Chu2 na7 lai5 long2 bo5 mih8 thang khoan2-thai7 i--lah. 
  Chong2-si7 jit8 i2-keng loh8-soaN, am3-me5 i2-keng kau3-lah. A-peh-a3 tioh8 phau7 iu-siong sit-bang7 e5 sim lai5 ki5-to2 beh khun3. (khun3) 
  (吟詩265首, 天使出現, ban7-ban7 sun7 si e5 tiau7 kiaN5 kau3 A-peh e5 bin7-cheng5, siang-chhiu2 tioh8 giah8-koan5.) 
  45 天使: ThiaN3 Chu2 e5 A-peh ah, li2 peng5-siong5 thiaN3 Chu2, Chu2 u7 ki3-liam7 li2 e5 thiaN3, tek8-piat8 kin-a2-jit8 Chu2 u7 lai5 kau3 li2 e5 chhu3 tit-tioh8 li2 10 hun e5 ho2 khoan2-thai7, Chu2 Ia5-sou beh ka7 li2 seh to-sia7, chhiaN2 li2 ku2-ku2 tng5-tng5 tiam3 ti7 Chu2 thiaN3 e5 lai7-bin7 hou7 Chu2 e5 kok kin2-kin2 lai5 kau3 ti7 toe7-bin7 chiuN7 chhin-chhiuN7 ti7 thiN chit8-iuN7. 
  (天使 pang3 chhiu2, oat8 ng3 眾人 am3-liam7 馬太 25 chiuN 34 chat kau3 40 chat.) 
  (幕) 
  Oan5 
</CL>
<HL>

我明仔日 Beh Chhe7 你 
A 人物：幕後人、和平伯、路人a b、天使、老乞食、小兒、寡婦。 
B 主題：馬太 25：34-40。 
（和平伯坐 ti7 店內 teh tiam 皮鞋） 
第一幕 
1 幕後人：Ti7 這個城內，有 1 個阿伯a3 teh 修理皮鞋。伊逐日攏坐 ti7 伊 e5 細細 e5 店內 teh ka7 人補皮鞋。這個阿伯a3 也是 1 個敬虔服事上帝 e5 基督徒。伊疼主 e5 心真大。伊做工若厭sian7 e5 時就讀聖經吟詩。 
（和平伯 hah-hi3，起來讀聖經，約翰 3：16。 然後就吟詩，最親愛e5 救主，使我心滿足、主e5 恩愛在我心內口舌難得說明） 
有時就出來外面 kap 人講話。 
2 路人a：和平伯a3，平安。天氣真冷 lah，親像 beh 做大雪 e5 款你 kiam2 無驚寒 mah？ 
3 和平伯：仁愛兄a3，平安。上帝有hou7 我 1間細細 e5 厝 thang bih 寒，m7知有偌濟人無厝 beh ti7 這個大雪 e5 街路上無依倚來 hou7 大雪苦楚。 
4 路人a：和平伯a3，你真有疼著 hiah e5 無依倚e5 歹命人，願上帝鑒察你 e5 心。 
平安。（退場） 
5 路人b：和平伯ah，平安。聖誕節近 lah，無久就新年lah，你扑算真歡喜 teh 準備才著。 
6 和平伯：仰望兄，平安。世間 e5 日子 teh 過親像流水，實在真緊。總是咱攏 boe7-thang 為主做甚物。 
7 路人b：你實在有仰望上帝 e5 國，koh 有為主 teh 活，願主施恩 hou7 你。平安。（退場） 
8 幕後人：然後阿伯a3 就關門來入伊 e5 店內。已經真暗 lah，伊感覺真孤單，就想 beh 來祈禱。 
9 和平伯：主耶穌ah，我感謝你照顧我今仔日 1 日 e5 路。主 ah，天氣真冷親像beh 做大雪 e5 款，你著照顧 hiah e5 可憐無厝 e5 人。主ah，聖誕節到 lah，你為著我卑微 e5 人來出世，若是我攏無thang 好款待你，我 e5 心真艱苦。我真 ai3 報答主你 e5 疼，求你著 hou7 我會thang 報答你 e5 疼，若無，我 e5 一生就辜負你，靠主。阿們。 
10 幕後人：後來阿伯a3就睏去。Ti7 hit-暝伊有夢見 1 個天使企 ti7 伊 e5 身邊 ka7 伊講話。 
（聖歌隊幕後吟聖詩193首1節，天使出場兩手舉高順詩 e5 調步行到阿伯 e5 身邊） 
11 天使：和平伯a3，你平常敬虔服事上帝，常常仰望主，koh 疼主 e5 心真大，主已經鑒察你。今主耶穌知影你 e5 心真疼伊 ，所以伊 ti7 明仔日 beh 來到你 e5 厝 chhoe7 你，請你才準備心等候伊。 
12 和平伯：真奇怪，真奇怪！我 chiah 會夢見這個事？主耶穌 ti7 今仔日 beh 來 chhoe7 我，kiam2有這個事？扑算是無影，主耶穌thai2 會thang 來 chhoe7 我這個微細 e5 人！？總是若有影leh！Oh，我就真有福氣，真 thang 歡喜！主耶穌今仔日 beh 來 chhoe7 我，講著備辦心等候伊。我著緊緊來拚掃內面。（開始拚掃） 
An2-ne 好勢，總是今仔日真寒親像 beh 落大雪，我著來起火 ti7 爐nih8，主耶穌若來 thang 烘火。 
（開始起火 ti7 爐--nih8) 
An2-ne 好勢，總是主耶穌若來我攏無餅 thang請伊，伊扑算會真枵，我著備辦餅 ti7 chia 來等候伊。（提餅 kap 衫、錢出來） 
我iau2-ku2 有 1 領大衫，主耶穌 beh 轉去若寒 thang moa轉去。Koh 我也有積聚淡薄錢，主耶穌若無所費 thang 用 chiah e5 錢thang hou7 主耶穌用。 
13 幕後人：阿伯a3，將伊所有 e5 攏提出來 teh beh 款待耶穌。伊 tauh8-tauh8 行到門外去看有來抑無，看無伊就 koh 入內面坐 ti7 伊 e5 位來開始伊每日 e5 工作。 
14 老乞食：真寒，真寒！逐間厝攏關關起-來，hou7 我無路 thang bih 寒，我扑算會寒死。（開始嗽 hong3，hong3) 
Ah，上帝 ah，求你憐憫我，我今無氣力 thang 行 lah，我 e5 全身攏冷起來 lah。(倒落去） 
上帝--ah，救我這個無依倚歹命 e5 老人。 
15 和平伯：甚物 人，我 e5 主耶穌來 lah 著m3？Oh，老人ah，你緊緊入來我 e5 厝，無你會寒死！老人ah，你 chiah 寒，chiah敢出--來 neh？你 m7驚寒死著無？ 
16 老乞食：感謝你，感謝你，上帝有救我，若無你開門出來我就寒死 lah。Ah，我是一個無依無倚 e5 歹命人，ti7 街路 teh 求乞，今仔日 chiah 寒攏無得著半chiam，koh tu2著這個大雪煞boe7-thang 轉去，人若食老親像我 an2-ni 實在真無路用。 
17 和平伯：老人ah，你 m7-thang 失志絕望。人ti7 世間不過是暫時 na7-tiaN7，ti7 天nih8 才有真實 e5 福氣，你著忍受世間 e5 歹境遇。今我 chia有火，也有淡薄食物請你無客氣來用。 
18 老乞食：真多謝，真多謝！你實在真有疼歹命人 e5 心，你無看輕無依倚 e5 人，反轉好款待我，實在真多謝你 e5 疼。 
19 和平伯：老人ah，你 m7免 an2-ne 客氣，che 不過是盡我 e5 本分 na7-tiaN7。請你提起來用。 
20 老乞食：真多謝。（食）我食了真飽lah，koh 身體攏回復真燒lo7 lah。今雪也較tiam7 e5 款，我著緊緊來去。 
21 和平伯：老人 ah，你 m7免 hiah-nih8 趕緊，慢慢仔才轉去著好。 
22 老乞食：An2-ne 著好，趁這時無落雪，我著緊緊來去。Oh，真寒，真寒！人若食老實在無路用。 
23 和平伯：你 hiah-nih8 驚寒，an2-ne 我 chia 有 1 領外衫 hou7 你 moa轉去。請你才較小心leh。願上帝 kap 你相kap ti7-teh。 
24 幕後人：老人離開了後，這個疼主 e5 阿伯就 koh 關門入伊 e5 店內。伊親像真失望孤單 e5 款，因為所數念 e5 主無來，koh 所有 e5 餅 3塊chhun 2 塊，火柴也直直beh 了 lah，1 領外衫也無看見lah。 伊就 koh 坐teh 來繼續伊 e5 工作，心內卻攏 teh 注意外面。 
25 小兒：火chhe3 oh，買火chhe3 oh！真寒，真寒！看我 beh an2-choaN2 著好，我的確會寒死。我今仔日出來賣火chhe3 攏賣無半lok ，我 m7敢轉去，我 e5 老父真歹，若無趁錢轉去，伊會扑死我。Ah，我 beh an2-choaN2 著好，我會寒死lah，我會寒死 lah！！ 
26 和平伯：囡仔，你是 an2-choaN2 才倒 tiam3 ti7 chia，趕緊入來，趕緊入來！ 
27 小兒：阿伯 ah，多謝，多謝！！Ah，真寒，ah，真寒！！ 
28 和平伯：囡仔，你 chiah-nih8 寒 ti7 這個街路 teh 做甚物？你 m7驚寒著無？ 
29 小兒：我是 1 個歹命囡仔，teh 賣火chhe3，今仔日真寒煞賣無半lok，所以我 m7敢轉去，若無趁錢轉去，我 e5 老父會 ka7 我扑死。（哮 ） 
30 和平伯：囡仔你 m7免哮，hiah e5 火chhe3 我 ka7 你買，chia 有十箍攏 hou7你，m7免找錢，koh 這塊餅 hou7 你食，你 tiam3 chia 烘火食餅，若食了才轉去就好。 
31 小兒：阿伯a3，hou7 你真多謝！你有解決我 e5 困難，真多謝！我今真歡喜敢轉去 lah。（食餅）阿伯a3，我食了lah，我 beh 轉去 lah，hou7 你真多謝，真多謝！！ 
32 和平伯：你著緊緊轉去 m7-thang 去別位 thit-tho5，著較小心leh！ 
33 幕後人：阿伯a3，關門入來看伊 e5 餅 3塊chhun 1 塊，柴也 beh 無 lah，koh 錢也 chhun 淡薄，伊就真失望。因為所疼 e5 主攏iau2-boe7 看著。伊就 koh 坐teh 來繼續工作。 
34 寡婦：Ah，上帝 ah，你著替我開路！我是1 個可憐 e5 寡婦，因為 beh chhoe7 我 1 個子來到這個異鄉 e5 所在， 1 寡所費攏用了了，koh 煞tu2著這個大雪，ah，我 beh an2-choaN2 著好！主耶穌 ah，你著憐憫我這個受苦 e5 女婢！（倒--落去） 
35 和平伯：甚物 人？！Ah，姊妹ah，你是 an2-choaN2，緊緊入來，緊緊入來！！ 
36 寡婦：多謝，多謝！！好心 e5 兄弟ah，hou7 你真多謝！ 
37 和平伯：姊妹ah，你是 an2-choaN2 才倒 ti7 chiah e5 大雪 e5 街路 nih8？你是出外人著無？！ 
38 寡婦：是lah，我是 1 個受苦 e5 寡婦，早丈夫就死，（哮）只有 1 個獨生子 thang 倚靠，總是無 gi7-gou7，我 e5 子長成了煞放蕩，放sak 我四界去飄流。我為著beh chhoe7 我放蕩 e5 子，所以來到這個所在，所費也攏用了了，koh 煞tu2著這個大雪。 
39 和平伯：受苦 e5 婦人人ah，你 m7免失志，絕望。你著為著你 e5 子祈禱，上帝知你 e5 艱苦，的確會改變伊，hou7 伊轉來 ti7 你家己 e5 厝，只有倚靠主來替伊祈禱就好。 
40 寡婦：多謝，多謝！！我今全心 beh 倚靠主，m7 ai3 koh 去 chhoe7 伊lah。 
41 和平伯：今請你用 1 塊餅，你扑算真枵，chia 也有火，也 chia 有淡薄錢，是我所積聚 e5…，hou7 你做所費 thang 轉去你家己 e5 厝。 
42 寡婦：多謝你疼寡婦 e5 心，你無看輕我這個無依倚 e5 婦人人，koh 將你所有 e5 幫贊我，實在真多謝你，願上帝報答你e5 疼心。今我 beh 去lah，真多謝你，我的確無 boe7 記得你 e5 疼心。平安。 
43 和平伯：願上帝安慰你，早1日 chhoa7 你 e5子轉來。上帝的確無放sak 你孤單。平安。 
44 幕後人：阿伯a3 著 koh 關門入內面。伊看見桌頂 e5 物件攏了--lah，koh 火也 hoa--lah，錢也無 lah，就心內大傷心，因為想講主若來攏無物 thang 款待伊--lah。 
總是日已經落山，暗暝已經到lah。 阿伯a3 著抱憂傷失望 e5 心來祈禱 beh 睏。（睏） 
（吟詩265首，天使出現，慢慢順詩 e5 調行到阿伯 e5 面前，雙手著 giah8懸。） 
45 天使：疼主 e5 阿伯ah，你平常疼主，主有記念你 e5 疼，特別今仔日主有來到你e5 厝得著你 10 分 e5 好款待，主耶穌beh ka7 你說多謝，請你久久長長 tiam3 ti7 主疼 e5 內面 hou7 主 e5 國緊緊來到 ti7 地面上親像 ti7 天一樣。 
（天使放手，越向眾人暗唸馬太 25 章34 節到 40 節。） 
（幕） 
</HL>