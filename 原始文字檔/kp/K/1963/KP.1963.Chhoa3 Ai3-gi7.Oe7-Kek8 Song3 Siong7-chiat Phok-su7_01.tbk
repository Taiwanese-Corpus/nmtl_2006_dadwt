<CL>
  Phian-chia2 : Chit phiN Song3 Phok-su7 toan7 e5 oa7-kek8 si7 Tai5-lam5 Tang-mng5 e5 Chhoa3 Ai3-gi7 TiuN2-lo2 sou2 phian e5. 
  Song3 Phok-su7 ti7 25 ni5 cheng5 lai5 Tai5-lam5 hun3-heng e5 si5 si7 toa3 ti7 Chhoa3 TiuN2-lo2 in tau. Chhoa3 TiuN2-lo2 kau3 hit tiap8 iau2 m7-bat tng-chit, Chong2-si7 khoaN3 Song3 Phok-su7 i e5 heng5-ui5 keng3-khian5,sin3-giong2 jiat8-liat8, chin siu7 kam2-tong7,chu7 an2-ni kim3 hun, ia7 soa3 tui3 kau3-hoe7 ke chin jiat8-sim, liau2-au7 tng tiuN2-lo2, taN ia7 i2-keng teh-beh 20 ni5 lah. 
  Choe3-kun7 Chhoa3 TiuN2-lo2 koh ka-jip8 Ki-tian5-hoe7, thau5 pai2 ti7 Ki-tian5-hoe7 choe3 kian3-cheng3 e5 si5, u7 eng7 tui3 Song3 Phok-su7 e5 hoe5-kou3 choe3 toe5-bak8 lai5 kong2-khi2, chai7 cho7 pun2 Po3 ki3-chia2 put-chi2 kam2-tong7, kek8-lek8 kou2-bu2 i chiong chiah e5 hoe5-kou3 sia2 lai5 loh8 kong-po3. Chhoa3 TiuN2-lo2 cheng5 bat phian kui2-na7 pai2 kek8-pun2, chhin-chhiuN7 Pa Phok-su7 toan7, Lan5 I-seng toan7, ki5-u5 kui2-na7 phiN long2 chin chhut-mia5. Sou2-i2 chit chhu3 tu2-tioh8 Tang-mng5 kau3-hoe7 teh-beh kheng3-chiok 60 chiu-ni5, chiu7 koh chiong Song3 Phok-su7 toan7 phian choe3 oa7-kek8, chun2-pi7 ti7 10 geh8 13 ho7 am3 ti7 Tang-mng5 kau3-hoe7 piau2-ian2. Chit chhu3 ian2-oan5 oe7 chhiau ke3 30 goa7 lang5, si5-kan tioh8 oa2 nng7 tiam2 poaN3 cheng. Song3 Phok-su7 pun2-sin si7 Khou2 Heng-jin5 TiuN2-lo2 beh chu2-ian2, i2-goa7 Au Chin3-an Bok8-su beh ian2 Ong5 Beng5-to7 Bok8-su. Tan5 Kim-jian5 Bok8-su hu-hu7 beh ian2 Song3 Phok-su7 e5 pe7-bu2. Niu5 Siu3-tek Bok8-su beh ian2 Song3 Phok-su7 e5 tiuN7-lang5, tiuN7-m2, ki5-u5 choe7-choe7 si7 hak8-su7, tai7-hak8 seng, sin5-hak8 seng beh piau2-ian2, kau3 si5 un2-tang3 oe7 chin cheng-chhai2. Chit chhu3 oe7 siu jip8 tiuN5 liau7, mui2 lang5 10 khou, teh kiaN-liau2 kau3 si5 oe7 bo5 kau3 che7-ui7 thang siu-iong5. Chiau3 sou2 ke3-ek8 ng3-bang7 oe7 thang tit-tioh8 15,000 gun5 ,thang kia3-hu3 Au7-kah chi-hoe7, hou7 in thang tok8-lip8 choe3 tong5-hoe7. Chhoa3 Sian-siN sou2 phian e5 kek8, bun5 su5 loe7-iong5 siong-tong u7 tek8-sek, sou2-i2 chiap-soa3 chhut ti7 chia, ng3-bang7 hou7 thok8-chia2 ia7 soa3 tit-tioh8 li7-ek. 
  Ian2-oan5 
  Song3 Bok8-su, Song3 Phok-su7 e5 lau7-pe7. 
  Song3 Bok8-su-niu5. 
  Song3 Siong7-liam5 (toa7 hiaN). 
  Song3 Chu2-un (Siong7-chiat). 
  Song3 ka chi2-be7 3, 4 e5. 
  Heng-hoa3 Tiong-hak8 e5 hau7-tiuN2. 
  Song3 Siong7-chiat hu-jin5(Kim2-hoa5). 
  Song3 Phok-su7 tiong2-lu2. 
  Song3 Phok-su7 Tiong-hak8 e5 tang5-oh8 nng7 e5. 
  Song3 Phok-su7 tiuN7-lang5 hu-hu7. 
  Hoa Kau3-siu7 hu-hu7. 
  Song3 Siong7-chiat Bi2-kok e5 peng5-iu2. 
  Sin5-hak8-iN7 tong5-oh8 3 e5. 
  Hiap8-ho5 Sin5-hak8-iN7 e5 iN7-TiuN2. 
  Cheng-sin5 piN7-iN7 e5 i-seng. 
  Hou7-su7 lam5 lu2 kok chit8 mia5. 
  Hok-lek8 Phok-su7. 
  Ohio Tai7-hak8 Hoa3-hak8-he7 chu2-jim7.Jit8-pun2, Tek-kok, Se-pan-ga5 liu5-hak8 seng kok chit8 mia5. 
  Hui-lip8-pin Hoa5-kiau5. 
  Sin-ka-pho Hoa5-kiau5. 
  Tai5-oan5 chi2-be7. 
  Ong5 Beng5-to7 Bok8-su. 
  Theh8 Iu5-pian7 e5. 
  Te7 It Bou7: Song3 Bok8-su kheh-thiaN 
  Pou3-ti3 : Kau-i2 6 liau5, si3-kak toh 1 te3. iN5-toh-a2 kui2-na7 te3, piah-teng2 tiau3 10 tiau5 kai3 kap Ia5-sou e5 Siong7. 
  Chhut ian2 jin5-oan5: Song3 Bok8-su hu-hu7, Gou5 Hau7-tiuN2, Song3 ka hiaN-ti7 chi2-be7 kap Chu2-un(Siong7-chiat) e5 tang5-oh8. Lim5 chhin-ke hu-hu7. 
  Bou7-au7 hong3-sang3: Che si7 Heng-hoa3 siaN5 Song3 Bok8-su e5 ke-teng5, 1917 ni5 6 geh8 10 ho7, Song3 Bok8-su ui7-tioh8 te7 3 kiaN2 Chu2-un beh chhut kok liu5-hak8, teh ku2-heng5 sang3-piat8 le2-pai3 . (Choan5-oan5 khia7 khi2--lai5, gim5 Seng3-si 63 siu2 1 chat, gim5-si tiong pou3-bou7 chiam7-chiam7 khui khi2--lai5, gim5 liau2 choan5-oan5 che7--loh8-lai5.) 
  Song3 bok8-su: Gou5 Hau7-tiuN2, Lim5 Sian-siN kap hu-jin5, Chu2-un e5 tong5-hak8. Kim mi5-hng ui7-tioh8 Chu2-un chhut-kok ku2-heng5 sang3-piat8-le2-pai3, tit-tioh8 chu-ui7 poah-ka3 kong-lim5, put-tan7 si7 Chu2-un e5 kong-eng5, tong5-si5 si7 han5-ka choan5 ka-chok8 e5 kam2-kek kap eng5-heng7, chhim-chhim seh-sia7. Lun7 khi2 Chu2-un chhut-kok liu5-hak8 e5 su7, oan5-choan5 si7 chhut ti7 Siong7-te3 tek8-piat8 e5 un-su3. Goa2 choe3 bok8-su chap8 sou3 ni5, iuN2-chhi7 kiaN2-ji5 6,7 e5, sou2 chek-chu7 e5 m7 chiuN7 100 khou, Chong2-si7 Chu2-un ka-ki7 ai3 khi3 Bi2-kok liu5-hak8, it-bi7 ki5-to2, Siong7-te3 ko2-jian5 thiaN i e5 ki5-to2, nng7 geh8 jit8 cheng5 tui3 Pak-kiaN chit8 ui7 Bi2-kok soan-kau3-su bo5 sio-bat e5 Khng Kou-niu5, kia3 chit8 tiuN phoe lai5 kong2, i i2-keng the3 Chu2-un ti7 Bi2-kok Ohio chiu Oe7-su-li2 Tai7-hak8 chheng2 chiong2-hak8-kim kap jip8-hak8 e5 su7, koh ia7 tit-tioh8 Tai7-hak8 tiuN2 phoe-chun2 lah. Ji5-chhiaN2 Chu2-un na7 kau3 Bi2-kok i2-au7, chiah8, toa3 e5 su7, i ia7 thoe3 Chu2-un siat-hoat pang-bang5. Sui-jian5 chiap tioh8 chit8 tiuN phoe, tan7-si7 chun5 chiN5 thai2 u7 pan7-hoat neh? Chong2-si7 keng-ke3 Chu2-un kap goan2 e5 ki5-to2, tui3 Bi2-kok lan2 kau3-hoe7 e5 hiaN-ti7 ia7 u7 lang5 kia3 chiN5 lai5, koh lan2 e5 hoe7-iu2 e5 chian2-piat8, hian7-chai7 chiN5 i2-keng kau3-giah8 lah,sou2-i2 koat-teng7 bin5-a2-chai3 beh chhut-hoat khi3 Siong7-hai2, tui3 Siong7-hai2 che7 chun5 khi3 Bi2-kok, sit8-chai7 si7 chin kam2-sia7 Siong7-te3 e5 sou2-chai7 (kong2 liau2 che7--loh8-lai5). 
  Gou5 Hau7-tiuN2: (Khia7--khi2-lai5). Song3 Bok8-su, Bok8-su-niu5 kap Chu2-un chin kiong-hi2, chit pang Chu2-un li2 oe7 thang chhut kok liu5-hak8, goa2 sin3 li2 e5 chian5-tou5 si7 eng5-kng chhan3-lan7 e5,chiong-lai5 it-teng7 si7 chhut lui7 poat8 chui7 e5 jin5-but8, jit8-au7 na7 tng2-lai5,it-teng7 oe7 ui7 lan2 e5 bin5-chok8 toa7-toa7 kong3-hian3. Goa2 hoe5-siong2 poaN3 ni5 cheng5, Chu2-un pit-giap8 Heng-hoa3 Tiong-hak8 e5 si5, tong-jit8 i e5 eng5-iau7 m7-si7 sio2-khoa2, tai7-piau2 choan5-the2 pit-giap8 seng nia2 pit-giap8 cheng3-su kap ti3-su5, tui3 goa2 nia2 hau7-tiuN2 siuN2, tui3 koan7-tiuN2 nia2 iu-teng2 siuN2 kap chiong2-chng7, sit8-chai7 si7 chin kiong-hi2 e5 su7. Chu2-un si7 pun2-hau7 iu2-su2 i2-lai5 choe3 iu-siu3, choe3 ho2 e5 hak8-seng. Na7 m7-si7 tong-si5 i e5 si3 che2 ke3-sin, Chu2-un hong3-khi3, bo5 khi3 kho2 Kim-leng5 Tai7-hak8; kin-a2-jit8 i2-keng si7 Kim-leng5 Tai7-hak8 e5 hak8-seng. Chong2-si7 sui-jian5 bo5 ti7 kok-lai7 thak8 Tai7-hak8, khi3 Bi2-kok liu5-hak8 goa2 sin3 tui3 Chu2-un si7 koh khah u7 li7-ek, bang7 Chu2-un chhut-kok tiong po2-tiong7 sin-the2,lou2-lek8 iong7-kong, si7 goa2 choe3 hi-bang7 e5 sou2-chai7. (kong2 liau2 che7 loh8-lai5 chiah8 te5). 
  Chu2-un e5 tong5-hak8: (khia7--khi2-lai5). Song3 Bok8-su, Song3 bok8-su-niu5 (hu-jin5) chin kiong-hi2! Goa2 kap Chu2-un tang5-oh8 5 ni5, goa2 oe7 sin3 Ia5-sou kau3 si7 siu7 Chu2-un hiaN e5 in2-chhoa7 kap kou2-le7, goan2 saN lang5 pit-giap8 au7 si5-siong5 khi3 chhan5-chng pou3-to7, mui2 pai2 kang2-to7 liau2 to u7 3,5 e5, u7 si5 10 sou3 e5 chi3-goan7 beh sin3 Ia5-sou, lang5-lang5 to si7 chheng-hou Chu2-un hiaN choe3 sio2 bok8-su, sit8-chai7 si7 chin kam2-sia7 Chu2. Chit pai2 Chu2-un hiaN chhut-kok khi3, goan2 sit8-chai7 chin bo5 phoaN7, ng3-bang7 i chiong lai5 tng2-lai5 e5 si5 koh siu7 i e5 ka3-si7, chhian bang7 Chu2-un hiaN bo5 pang3-sak goan2 chiah e5 bo5 tiong2 chi3 e5 hiaN-ti7, (kong2 liau2 che7 loh8-lai5 chiah8 te5). 
  Song3 Bok8-su: In-ui7 chit pang Chu2-un chhut-kok,kim au7 kui2 ni5 chiah oe7 thang koh tng2-lai5, sit8-chai7 si7 chin oh-tit liau7 e5 su7. Tan7-si7 hian7-chai7 goa2 ai3 hoat-piau2 chit8 koan-he7 Chu2-un chiong-sin e5 tai7-su7, chiu7-si7 Chu2-un e5 chhin-su7, (tai7-ke long2 phah chhiu2). Chu2-un chu7 ti7 nng7 he3 e5 si5,chiu7 i2-keng tit-tioh8 Lim5 Sian-siN kap sian-siN-niu5 bo5 khi3-hiam5 goa2 choe3 bok8-su e5 chheng-han5, chiong i e5 chhian-kim sio2-chia2 beh phit-phoe3 hou7 Chu2-un, sit8-chai7 si7 chin kam2-sia7 e5 su7. Chu7 kim-jit8 khi2 Lim5 Sian-siN si7 goa2 e5 chhin-ke, Lim5 hu-jin5 si7 goa2 e5 chhiN-m2, Kim2-hoa5 si7 goa2 e5 sim-pu7, Chu2-un li2 na7 khi3 Bi2-kok, tek-tek khak-khak tioh8 khou2-sim eng7 kang, m7-thang khi3 kau-poe5, khi3 ai3 Bi2-kok e5 lu2-chu2, in-ui7 li2 e5 hun-in si7 pe7-bu2 chu2-hun, si7 Siong7-te3 phoe3-tiaN7 e5, sou2-i2 tioh8 choat8-tui3 chun siu2 Siong7-te3 kap pe7-bu2 e5 beng7-leng7, chiong-lai5 kiat-hun kau3 pek-lian5 kai-lo2 chiah ho2. 
  Lim5 ChhiN-m2: (Khia7--khi2-lai5). Song3 Bok8-su, Bok8-su-niu5 kap chu-ui7,lun7 khi2 chit chan5 chhin-su7 , chu2-tong7 si7 goa2. Goan5-lai5 goan2 oe7 sin3 Chu2 jip8-kau3 si7 Bok8-su e5 khoan3-bian2 lai5 tit-tioh8 e5, goa2 khoaN3 Bok8-su goan5-lai5 si7 chit8 ui7 siu3-chai5, ka-teng5 ia7 chin hu3-ju7. Tan7-si7 choe3 Bok8-su i2-au7, chiam7-chiam7 pin5-han5,thoan5-to7 ia7 chin chiah8 khou2. Put-ko3 goa2 sin3. Siong7-te3 tek-khak oe7 po2-pi3 i e5 ka-teng5. Chu2-un nng7 he3 e5 si5 goa2 khoaN3 i toa7 thau5, toa7 khok-khok, hi7-a2 bok-bok, bin7 si7 chin ou-hng, chit8 mi5 khau3 kau3 kng, Song3 Bok8-su chhio3 Bok8-su-niu5,kong2 thai2 oe7 siN chit e5 gin2-na2 bai2 koh khiap-si3, Chong2-si7 goa2 khoaN3 liau2 chin kah-i3, sou2-i2 kap goa2 e5 tiong7-hu siong-liong5, chiong Kim2-hoa5 lai5 phoe3 hou7 Chu2-un khoaN3 chaiN2-iuN7. Goa2 e5 tiong7-hu chan3-seng5, i2-au7 goa2 chiah tui3 Bok8-su-niu5 kong2 khi2 chit chan5 su7. Bok8-su-niu5 kap Bok8-su siong-liong5 liau2-au7,ia7 chan3-seng5, chit e5 su7 keng-ke3 15 ni5,kin-a2-jit8 Bok8-su chiu7-si7 chhin-ke, sit8-chai7 si7 chin hap8-si5 koh u7 i3-gi7. Tui3 kin-a2-jit8 Chu2-un si7 goan2 e5 kiaN2-sai3, Chu2-un,li2 chhut-goa7 tioh8 gau5 po2-tiong7 sin-the2 choe3 iau3-kin2. (Kong2 liau2 che7 loh8-lai5 chiah8 te5). 
  Bok8-su-niu5:(Khia7--khi2-lai5). Lim5 chhin-ke, chhiN-m2, chin to-sia7, chiong li2 e5 chhian-kim lai5 sang3 goa2 e5 kiaN2 Chu2-un. Tui3 kim-jit8 khi2 goa2 oe7 chin thiaN3 Kim2-hoa5, chhin-chhiuN7 thiaN3 ka-ki7 e5 cha-bou2-kiaN2. 
  Lim5 chhin-ke: Chu2-un kiaN2-sai3, Li2 kiu5 hak8 kiu5 kong-beng5 siong7-chin3, sit8-chai7 chin kiong-hi2, Kim2-hoa5 goa2 ia7 tek-khak koan2-kau3 chek-tok, kio3 i kim-au7 tioh8 oh8 khim5, oh8 chhai5-hong5 kap liau7-li2, teng2-teng2. Ng3-bang7 chiong-lai5 oe7 chiaN5-choe3 chit8 e5 hian5-chhe liong5-bu2, che chit8 tiam2-a2 ka7 li2 sun7-hong (sang3 ang5-pau). goan7 Siong7 Chu2 chiau3-kou3 li2 peng5-an kau3 Bi2-kok. (Kong2 liau2 che7--loh8-lai5 chiah8 piaN2). 
  Chu2-un:A-pa, a-bu2, tiuN7-lang5, tiuN7-m2, Gou5 Hau7-tiuN2 kap chu-ui7 tong5-hak8, tai7-ke chin to-sia7. Goa2 chu7 soe3-han3 tit-tioh8 lin2 iong2-iok8, thiaN3-sioh e5 cheng5 chhin-chhiuN7 soaN hiah koan5, hai2 hiah chhim, eng7 oe7 kong2 boe7 liau2, kim-au7 chhut-goa7, eng-kai ka-ki7 chim-chiok sin-the2 , lou2-lek8 thak8-chheh, hi-bong7 bo5 koh kou-hu7 lin2 e5 un-cheng5, ia7 tong5-si5 chhiaN2 lin2 po2-tiong7 sin-the2, chiong-lai5 peng5-an saN-kiN3 (kong2 liau2 koh che7--loh8-lai5). 
  Nng7 ui7 tong5-hak8: (Khia7--khi2-lai5). Song3 Bok8-su, I5 Sian-siN lin2 liong2-ka kiong-hi2, goan2 kap Chu2-un hiaN tong5-chhong 5 ni5 ku2, long2 iau2 be7 bat thiaN tioh8 chit chan5 hi2-su7. Kim-jit8 thiaN tioh8 sit8-chai7 chin hoaN-hi2. lim5-si5 bo5 pi7-pan7 le2-mih8, Chi2-u7 goan2 nng7 lang5 lai5 chhiuN3 chit8 chat si chiok-hok lin2 nng7 ui7 bi7 hun e5 hu-hu7 chian5-tou5 heng7-hok khoai3-lok8 !(Gim5 Seng3-si 216 siu2 te7 4 chat, gim5 kau3 be2-cham7 pou3 bou7 chiam7 pang3--loh8-lai5. Lan2 koat-i3 saN-thiaN3 e5 koa iau2 u7 thiaN-kiN3). 
  Te7 Ji7 Bou7: Song3 Chu2-un e5 pang5-keng 
  Pou3-ti3: Chit8 tai5 bin5-chhng5, 3 liau5 i2,chit8 te3 toh, toh-teng2 u7 chheh, tian7-teng tai5, chit8 te3 chiah8-toh, toh-teng2 u7 poe-poaN5, ke2-chi2. Chu2-un ti7 sek-lai7 kiaN5-lai5 kiaN5-khi3, chhiuN3 “ Sou Bu2 bok8-iong5” e5 koa. 
  Bou7-au7 hong3-sang3: Chu2-un ti7 Bi2-kok Oe7-su-li2 Tai7-hak8 thak8-chheh, tit-tioh8 Hoa Kau3-siu7, chiu7-si7 Dr. Walker chin gau5 ai3-kou3, chin gau5 pang-chou7. 
  Hoa Kau3-siu7: (Phah-mng5). Chu2-nu, gau5 cha2. 
  Chu2-un: Hoa Kau3-siu7 gau5 cha2, chhiaN2 lai5 saN-kap chiah8 cha2-tng3, chhiaN2 che7!（Hoa Kau3-siu7 che7--loh8-lai5, Chu2-un phang5 poe, oaN2 hou7 Hoa Kau3-siu7). 
  Hoa Kau3-siu7: Goa2 i2-keng chiah8 pa2,to-sia7. Chu2-un, goa2 kin-a2-jit lai5 po3 li2 chit8 e5 ho2 siau-sit, cha-hng u7 kau3-siu7 hoe7-gi7, cheng3 kau3-siu7 to chheng-chan3 li2 e5 seng5-chek iu-siu3. Pun2-lai5 tak8 lang5 to tioh8 thak8 4 ni5 chiah oe7 tit-tioh8 hak8-su7 pit-giap8, Chong2-si7 li2 thak8 3 ni5 chiu7 oe7 tit-tioh8 pit-giap8 lah, chin kiong hi2. Goa2 thoe3 li2 siuN7, li2 pit-giap8 liau2-au7 iau2 si7 ti7 lan2 e5 Chiu-lip8 Tai7-hak8 ke3-siok8 thak8 sek8-su7 khah ho2, goa2 ia7 i2-keng thoe3 li2 sin-chheng2 chiong2-hak8-kim lah, ji5-chhiaN2 lan2 chit e5 sou2-chai7 tui3 li2 e5 kian7-khong si7 chin ho2, beh chhe7 kang-chok e5 ki-hoe7 ia7 chin-choe7. Chit8-bin7 goa2 kap goa2 e5 hu7-jin5-lang5 ia7 oe7 si5-siong5 kap li2 kiN3-bin7, goa2 ia7 oe7 thang kap li2 si5-siong5 ke3-siok8 choe3 thoan5 to7-li2 e5 kang, in-ui7 li2 e5 kang2-to7 chin u7 lek8-liong7, chin siu7 Bi2-kok lang5 e5 hoan-geng5. 
  Chu2-un: Hoa Kau3-siu7, chin to-sia7! Chu7 goa2 lai5 Oe7-su-li2 Tai7-hak8, tit-tioh8 li2 kap su-bu2 e5 ai3-kou3 kap khoan2-thai7, bu5-bi5 put-chi3, cheng-sin5-chiuN7, but8-chit-chiuN7 e5 an-ui3 chin toa7, thang kong2 li2 si7 goa2 ti7 Bi2-kok tiong e5 pe7-bu2. Goa2 oe7 chun-chiau3 li2 thoe3 goa2 sou2 an-pai5, chit8-bin7 kong-thok8 sek8-su7 hak8-ui7, chit8-bin7 ia7 oe7 tui3 kau3-siu7 tit-tioh8 Seng3-keng tiong e5 ka3-si7 chin-li2, tong5-si5 ia7 oe7 kap Su-mi-su teng2-teng2 e5 peng5-iu2 chou-chit pou3-to7-tui7 khi3 long5-chhoan thoan5-to7. In-ui7 goan2 e5 pou3-to7-tui7 hui-siong5 siu7 hoan-geng5. Ah ! Hoa Phok-su7, goa2 cha-hng u7 chiap-tioh8 goa2 e5 bi7-hun chhe tui3 Tiong-kok kia3 lai5 e5 phoe, goa2 thak8 hou7 li2 thiaN: 
  『Chhin-ai3 e5 Chu2-un ! Goa2 tak8 pai2 chiap tioh8 li2 e5 phoe, chhim chai li2 e5 thiaN3 goa2, chin to-sia7 kam2-kek li2 e5 phoe, tai7 ke to si7 hui-siong5 hoaN-hi2 heng-hun3 khoai3-lok8, tek8-piat8 toa7-kou hoaN-hi2 kau3 peh khi2-lai5 thiau3. Li2 ti7 Bi2-kok chit8-bin7 iong7-kong thak8-chheh, seng5-chek iu-siu3; chit8-bin7 chiah8 khou2 choe3 kang, tit-tioh8 Bi2-kok choe7-choe7 ho2-sim lang5 e5 pang-chou7, kan-ta chit8 e5 hioh-joah8 chiu7 oe7 thang than3 600 khou thang choe3 chit8 ni5 e5 seng-oah8 hui3, ji5-chhiaN2 ia7 u7 300 khou thang kia3 tng2-lai5 hou7 toa7-ko khi3 Bi2-kok liu5-hak8, choan5-ke sit8-chai7 hui-siong5 hoaN-hi2 kam2-sia7 Siong7-te3. Toa7-ko kun7 jit8 tiong oe7 chhut-hoat, chit tiuN phoe li2 chiap-tioh8 e5 si5, tai7-khai3 toa7-ko ia7 i2-keng kau3 Bi2-kok lah. Hian7-chai7 pa-pa in-ui7 sio2 bok8-su bo5 ti7-teh, sou2-i2 kau3-hoe7 e5 kang hui-siong5 bang5, goa2 tak8 jit8 lian7 khim5, pang-chan7 le2-pai3 e5 toaN5 khim5, ng3-bang7 li2 chiong-lai5 tng2-lai5 e5 si5, li2 chhiuN3, goa2 toaN5, oe7 thang khim5-sek ho5-beng5 .hu chhiong3 hu7 sui5, ka-teng5 ho5-peng5 khoai3-lok8. Hian7-chai7 pa-pa, ma-ma kap ke-lai7 toa7-soe3 to long2 peng5-an, chhiaN2 li2 hong3-sim, tek8-piat8 thoe3 pa-pa, ma-ma chheng2-an Hoa Phok-su7 kap hu-jin5, ia7 thoan5-tat8 choan5-ke e5 kam2-sia7. Chiok li2 kian7-khong kap khoai3-lok8.』 
  Theh8 iu5-pian7 e5: (Hut-jian5 phah-mng5).Oe2! Oe2! Song3 Sian-siN ti7 chhu3-nih bo5? Tian7-po3! Tian7-po3! (Chu2-un chiap tian7-po3 thak8). 
  Chu2-un: Teng2-pou 10 tiam2, chhiaN2 lai5 chhia-thau5 chiap goa2, Song3 Sun7-li2. Hoa Kau3-siu7, goan2 toa7 hiaN 10 tiam2 chiu7 oe7 kau3 chhia-thau5, goa2 beh lai5-khi3 chiap i. 
  Hoa Phok-su7: Chin kiong-hi2 ! chin kiong-hi2 ! Si5-kan ke3 tit chin kin2, li2 ia7 beh chhut-hoat lah, goa2 seng sit-le2, leng7-jit8 chiah kap lin2 leng7-heng lai5 goan2 tau che7. Li2 chhiaN2－－（pi3-bou7)－－ 
  Te7 3 Bou7 : Kok-che3 hak8-seng siok-sia3 boan2-hoe7. 
  Pou3-ti3: Tng5 toh nng7 te3, i2-a2 10 liau5,ian2-oan5 u7 e5 chheng7 Jit8-pun2 saN, Tiong-kok saN, se-chong teng2. 
  Song3 Chu2-un: Kim-mi5 lan2 tai7-ke ti7 chia khui Kok-che3 hak8-seng boan2-hoe7, sio2-ti7 choe3 chu2-pan7 jin5 kap chu2-sek8,kam2-kak chin eng5-heng7, lan2 tai7-ke oe7 thiaN tioh8 tak8 kok e5 im-gak8, sit8-chai7 si7 lan5 tit e5 ki-hoe7 chhiaN2 chu-ui7 chin7-liong7 hoat-hui tak8 lang5 e5 im-gak8 chai5-leng5 lai5 piau2-ian2, hou7 lan2 oe7 tit cheng-ka kok-che3 kan e5 chhin-bok8 kap iu2-gi5. ChhiaN2 chu-ui7 goan5-liong7 goa2 chi2-mia5 e5 lai5 chhiuN3 in e5 kok-ka e5 chhut-mia5 e5 koa-khek. Te7 it hoan chhiaN2 Jit8-pun2 kou-niu5 lai5 chhiuN3. 
  Jit8-pun2 kou-niu5: (Chheng7 Jit8-pun2 saN)(ChhiuN3 Jit8-pun2 koa, chhiuN3 liau2 tai7-ke hat-chhai2 phah-chhiu2). 
  Chu2-un: Te7 ji7 hoan chhiaN2 Tek-kok lau7 tong5-hak8 Schubert Sian-siN lai5 chhiuN3 li2 ka-ki7 choe3 e5 se3-kai3 beng5-khek. 
  Schubert: (ChhiuN3 Linden-Baum, chhiuN3 oan5 toa7 hat-chhai2) 
  Chu2-un: Te7 3 hoan chhiaN2 Se-pan-ga5 kou-niu5 chhiuN3. 
  Se-pan-ga5 kou-niu5: (ChhiuN3 Se-pan-ga5 kou-niu5 khek, chhiuN3 oan5 phah-chhiu2). 
  Chu2-un: Choe3-au7 chhiaN2 toa7 hiaN chhiuN3 Tiong-kok khek. 
  Song3 Sun7-li2: Chu-ui7 ! Goa2 beh chhiuN3--e5 kio3-choe3”Sou Bu2 bok8 iong5,” Sou Bu2 si7 chit8 ui7 Han3-tiau5 e5 beng5 chiong3, chhut-cheng khi3 Hoan kok, hou7 Hiong-lou5 liah8 khi3 koaiN ti7 Pak-hai2, ti7 hia kou3 iuN5 19 ni5 ku2, i e5 bou2 ti7 chhu3-lai7 su-liam7 i e5 tiong7-hu e5 khek chiu7-si7 “Sou Bu2 bok8 iong5.”Goa2 e5 sio2-ti7 ti7 kok-lai7 ia7 u7 chit8 e5 bi7 hun chhe, tai7-khai3 ia7 si7 si5-siong5 teh siau3-liam7, si5-siong5 chhiuN3 chit tiau5 koa chiah tioh8. (ChhiuN3 liau2 tai7-ke hat-chhai2 phah-chhiu2). 
  Chu2-un: Kim-mi5 lan2 sit8-chai7 chin khoai3-lok8, sui-jian5 si7 bo5 siang7 e5 bin5-chok8, oe7 tit tai7-ke saN-kap chiah8 tak8 kok put-tong5 e5 san-tin hai2-bi7, thiaN tak8 kok e5 beng5-khek, sit8-chai7 chin heng7-hok. Chong2-si7 jin5-seng chong2 u7 si5 u7 li7-san3 e5 thong3-khou2, ki-hoe7 boe7 tang3 koh lai5, lan2 tai7-ke na7 kheng2 sin3 Ia5-sou, jin7 I choe3 lan2 e5 Kiu3-chu2, goa2 sin3 chiong-lai5 lan2 beh ti7 thian-tong5 saN-kiN3, hiong2-siu7 eng2-oan2 e5 hok-khi3 si5-kan i2-keng bo5 cha2, kim-mi5 kau3 chia pi3-hoe7. Chiok tai7-ke boan2-an. 
</CL>
<HL>

編者：這篇宋博士傳e5話劇是台南東門e5蔡愛義長老所編e5。 
宋博士ti7 25年前來台南奮興e5 時是toa3 ti7 蔡長老in 兜。蔡長老到hit tiap8 iau2 m7-bat當職，總是看宋博士伊e5 行為敬虔，信仰熱烈，真受感動，自an2-ni禁薰，也續對教會加真熱心，了後當長老，今也已經teh-beh 20年lah。 
最近蔡長老koh加入基甸會，頭擺ti7基甸會做見證e5 時，有用對宋博士e5回顧做題目來講起，在座本報記者不止感動，極力鼓舞伊將chiah e5回顧寫來落公報。蔡長老前bat編幾若擺劇本，親像巴博士傳，蘭醫生傳，其餘幾若篇攏真出名。所以這次tu2著東門教會teh-beh慶祝60週年，就koh將宋博士傳編做話劇，準備ti7 10月13號暗ti7東門教會表演。這次演員會超過30外人，時間著倚兩點半鐘。宋博士本身是許興仁長老beh主演，以外歐進安牧師beh演王明道牧師。陳金然牧師夫婦beh演宋博士e5父母。梁秀德牧師beh演宋博士e5丈人，丈姆，其餘濟濟是學士、大學生、神學生beh表演，到時穩當會真精采。這次會收入場料，每人10箍，teh驚了到時會無夠坐位thang收容。照所計劃向望會thang得著15,000銀，thang寄付後甲支會，hou7 in thang獨立做堂會。蔡先生所編e5劇，文辭內容相當有特色，所以接續出ti7 chia，向望hou7讀者也續得著利益。 
演員 
宋牧師，宋博士e5老父。 
宋牧師娘。 
宋尚廉（大兄）。 
宋主恩（尚節）。 
宋家姊妹3、4個。 
興化中學e5校長。 
宋尚節夫人（錦華）。 
宋博士長女。 
宋博士中學e5同學兩個。 
宋博士丈人夫婦。 
花教授夫婦。 
宋尚節美國e5朋友。 
神學院同學3個。 
協和神學院e5院長。 
精神病院e5醫生。 
護士男女各一名。 
福歷博士。 
Ohio大學化學系主任。日本、德國，西班牙留學生各一名。 
菲律賓華僑。 
新加坡華僑。 
台灣姊妹。 
王明道牧師。 
提郵便e5。 
第一幕：宋牧師客廳 
佈置：交椅6 liau5，四角桌1塊。圓桌仔幾若塊，壁頂吊10條誡kap耶穌e5像。 
出演人員：宋牧師夫婦、吳校長、宋家兄弟姊妹kap主恩（尚節）e5同學。林親家夫婦。 
幕後放送：Che是興化城宋牧師e5家庭，1917年6月10號，宋牧師為著第3子主恩beh出國留學，teh舉行送別禮拜。（全員企起--來，吟聖詩63首1節，吟詩中布幕漸漸開起--來，吟了全員坐--落-來。） 
宋牧師：吳校長，林先生kap夫人，主恩e5同學。今暝昏為著主恩出國舉行送別禮拜，得著諸位撥駕光臨，不但是主恩e5光榮，同時是寒家全家族e5感激kap榮幸，深深說謝。論起主恩出國留學e5事，完全是出ti7上帝特別e5恩賜。我做牧師十數年，養飼子兒6、7個，所積聚e5 m7上100箍，總是主恩家己愛去美國留學，一味祈禱，上帝果然聽伊e5 祈禱，兩月日前tui3北京一位美國宣教師無相bat e5康姑娘，寄一張批來講，伊已經替主恩ti7美國Ohio州衛斯理大學請獎學金kap入學e5事，koh也得著大學長批准lah。而且主恩若到美國以後，食，toa3 e5事，伊也替主恩設法幫忙。雖然接著一張批，但是船錢thai2有辦法neh？總是經過主恩kap阮e5祈禱，tui3美國咱教會e5兄弟也有人寄錢來，koh咱e5 會友e5餞別，現在錢已經夠額lah，所以決定明仔再beh出發去上海，tui3上海坐船去美國，實在是真感謝上帝e5所在（講了坐--落-來）。 
吳校長：（企--起-來）。宋牧師，牧師娘kap主恩真恭喜，這pang主恩你會thang出國留學，我信你e5前途是榮光燦爛e5，將來一定是出類拔萃e5人物，日後若轉來，一定會為咱e5民族大大貢獻。我回想半年前，主恩畢業興化中學e5 時，當日伊e5 榮耀m7是小可，代表全體畢業生領畢業證書kap致辭，tui3我領校長賞，tui3縣長領優等賞kap獎狀，實在是真恭喜e5事。主恩是本校有史以來最優秀、最好e5學生。若m7是當時伊e5 四姊過身，主恩放棄，無去考金陵大學；今仔日已經是金陵大學e5學生。總是雖然無ti7國內讀大學，去美國留學我信對主恩是koh 較有利益，望主恩出國中保重身體，努力用功，是我最希望e5所在。（講了坐落來食茶）。 
主恩e5同學：（企--起-來）。宋牧師，宋牧師娘（夫人）真恭喜！我kap主恩同學5年，我會信耶穌教是受主恩兄e5引chhoa7 kap鼓勵，阮3人畢業後時常去田庄佈道，每擺講道了都有3、5個，有時10數個志願beh信耶穌，人人都是稱呼主恩兄做小牧師，實在是真感謝主。這擺主恩兄出國去，阮實在真無伴，向望伊將來轉來e5時koh受伊e5 教示，千望主恩兄無放sak 阮chiah e5無長志e5兄弟，（講了坐落來食茶）。 
宋牧師：因為這pang主恩出國，今後幾年才會thang koh轉來，實在是真oh得料e5事。但是現在我ai3發表一關係主恩終身e5大事，就是主恩e5親事，（逐家攏扑手）。主恩自ti7兩歲e5 時，就已經得著林先生kap先生娘無棄嫌我做牧師e5清寒，將伊e5 千金小姐beh匹配hou7主恩，實在是真感謝e5事。自今日起林先生是我e5親家，林夫人是我e5 親姆，錦華是我e5 新婦，主恩你若去美國，的的確確著苦心用功，m7-thang去交陪，去愛美國e5女子，因為你e5 婚姻是父母主婚，是上帝配定e5，所以著絕對遵守上帝kap父母e5命令，將來結婚到百年偕老才好。 
林親姆：（企--起-來）。宋牧師，牧師娘kap諸位，論起這層親事，主動是我。原來阮會信主入教是牧師e5勸勉來得著e5，我看牧師原來是一位秀才，家庭也真富裕。但是做牧師以後，漸漸貧寒，傳道也真食苦。不過我信。上帝的確會保庇伊e5 家庭。主恩兩歲e5 時我看伊大頭，大khok-khok，耳仔bok-bok，面是真ou-hng，一暝哭到光，宋牧師笑牧師娘，講thai2會生這個囡仔bai2 koh khiap-si3，總是我看了真合意，所以kap我e5 丈夫商量，將錦華來配hou7主恩看怎樣。我e5 丈夫贊成，以後我才對牧師娘講起這層事。牧師娘kap牧師商量了後，也贊成，這e5事經過15年，今仔日牧師就是親家，實在是真合時koh有意義。Tui3今仔日主恩是阮e5 子婿，主恩，你出外著gau5保重身體最要緊。（講了坐--落-來食茶）。 
牧師娘：（企--起-來）。林親家，親姆，真多謝，將你e5 千金來送我e5 子主恩。Tui3今日起我會真疼錦華，親像疼家己e5查某子。 
林親家：主恩子婿，你求學求功名上進，實在真恭喜，錦華我也的確管教責督，叫伊今後著學琴，學裁縫kap料理，等等。向望將來會成做一個賢妻良母，che一點仔ka7你順風（送紅包）。願上主照顧你平安到美國。（講了坐--落-來食餅）。 
主恩：阿爸，阿母，丈人，丈姆，吳校長kap諸位同學，逐家真多謝。我自細漢得著lin2養育，疼惜e5情親像山hiah懸，海hiah深，用話講boe7了，今後出外，應該家己斟酌身體，努力讀冊，希望無koh辜負lin2 e5恩情，也同時請lin2保重身體，將來平安相見（講了koh坐--落-來）。 
兩位同學：(企--起-來)。宋牧師、余先生lin2兩家恭喜，阮kap主恩兄同窗5年久，攏iau2 be7 bat聽著這層喜事。今日聽著實在真歡喜，臨時無備辦禮物，只有阮兩人來唱一節詩祝福lin2兩位未婚e5夫婦前途幸福快樂！（吟聖詩216首第4節，吟到尾站布幕漸放--落-來。咱決意相疼e5歌iau2有聽見）。 
第2幕：宋主恩e5房間
佈置：一台眠床，3 liau5椅，一塊桌，桌頂有冊，電燈臺，一塊食桌，桌頂有杯盤，果子。主恩ti7室內行來行去，唱「蘇武牧羊」e5歌。 
幕後放送：主恩ti7美國衛斯理大學讀冊，得著花教授，就是Dr. Walker 真gau5愛顧，真gau5幫助。 
花教授：（扑門）。主恩，gau5早。 
主恩：花教授gau5早，請來相kap食早頓，請坐！（花教授坐--落-來，主恩捧杯、碗hou7花教授）。 
花教授：我已經食飽，多謝。主恩，我今仔日來報你一個好消息，昨昏有教授會議，眾教授都稱讚你e5 成績優秀。本來逐人都著讀4年才會得著學士畢業，總是你讀3年就會得著畢業lah，真恭喜。我替你想，你畢業了後iau2是ti7咱e5 州立大學繼續讀碩士較好，我也已經替你申請獎學金lah，而且咱這個所在對你e5 健康是真好，beh chhe7工作e5機會也真濟。一面我kap我e5 婦人人也會時常kap你見面，我也會thang kap你時常繼續做傳道理e5工，因為你e5講道真有力量，真受美國人e5歡迎。 
主恩：花教授，真多謝！自我來衛斯理大學，得著你kap師母e5愛顧kap款待，無微不至，精神上、物質上e5安慰真大、thang講你是我ti7美國中e5父母。我會遵照你替我所安排，一面攻讀碩士學位，一面也會tui3教授得著聖經中e5教示真理，同時也會kap Su-mi-su等等e5朋友組織佈道隊去農村傳道。因為阮e5佈道隊非常受歡迎。Ah ！ 花博士，我昨昏有接著我e5 未婚妻tui3中國寄來e5批，我讀hou7你聽： 
『親愛e5主恩！我逐擺接著你e5 批，深知你e5 疼我，真多謝感激你e5 批，逐家都是非常歡喜興奮快樂，特別大姑歡喜到peh起來跳。你ti7美國一面用功讀冊，成績優秀；一面食苦做工，得著美國濟濟好心人e5幫助，kan-ta一個歇熱就會thang趁600箍thang做一年e5生活費，而且也有300箍thang寄轉來hou7大哥去美國留學，全家實在非常歡喜感謝上帝。大哥近日中會出發，這張批你接著e5 時，大概大哥也已經到美國lah。現在爸爸因為小牧師無ti7-teh，所以教會e5工非常忙，我逐日練琴，幫贊禮拜e5彈琴，向望你將來轉來e5 時，你唱，我彈，會thang琴瑟和鳴。夫唱婦隨，家庭和平快樂。現在爸爸、媽媽kap家內大細都攏平安，請你放心，特別替爸爸、媽媽請安花博士kap夫人，也傳達全家e5感謝。祝你健康kap快樂。』 
提郵便e5：（忽然扑門）。Oe2 ！ Oe2！宋先生ti7 厝nih無？電報！電報！（主恩接電報讀）。 
主恩：頂晡10點，請來車頭接我，宋順理。花教授，阮大兄10點就會到車頭，我beh來去接伊。 
花博士：真恭喜！真恭喜！時間過得真緊，你也beh出發lah，我先失禮，另日才kap lin2令兄來阮兜坐。你請－－（閉幕）－－ 
第3幕：國際學生宿舍晚會。 
佈置：長桌兩塊、椅仔10 liau5，演員有e5 穿日本衫、中國衫、西裝等。 
宋主恩：今暝咱逐家ti7 chia開國際學生晚會，小弟做主辦人kap主席，感覺真榮幸，咱逐家會聽著逐國e5音樂，實在是難得e5機會請諸位盡量發揮逐人e5音樂才能來表演，hou7咱會得增加國際間e5親睦kap友誼。請諸位原諒我指名e5來唱in e5國家e5出名e5歌曲。第一番請日本姑娘來唱。 
日本姑娘：（穿日本衫）（唱日本歌，唱了逐家喝彩扑手）。 
主恩：第二番請德國老同學Schubert先生來唱你家己做e5世界名曲。 
Schubert：（唱Linden-Baum，唱完大喝彩）
主恩：第三番請西班牙姑娘唱。 
西班牙姑娘：（唱西班牙姑娘曲，唱完扑手）。 
主恩：最後請大兄唱中國曲。 
宋順理：諸位！我beh唱--e5叫做「蘇武牧羊」，蘇武是一位漢朝e5名將，出征去蕃國，hou7匈奴掠去關ti7北海，ti7 hia顧羊19年久，伊e5 某ti7厝內思念伊e5 丈夫e5曲就是「蘇武牧羊。」我e5小弟ti7國內也有一個未婚妻，大概也是時常teh數念，時常唱這條歌才著。（唱了逐家喝彩扑手）。 
主恩：今暝咱實在真快樂，雖然是無像e5民族，會得逐家相kap食逐國不同e5山珍海味，聽逐國e5名曲，實在真幸福。總是人生總有時有離散e5痛苦，機會boe7 tang3 koh來，咱逐家若肯信耶穌，認伊做咱e5救主，我信將來咱beh ti7天堂相見，享受永遠e5福氣時間已經無早，今暝到chia閉會。祝逐家晚安。 
</HL>