<CL>
  Te7 4 Bou7 : Ohio chiu lip8 tai7-hak8 mng5-khau2. 
  Pou3-ti3 : Tai7-hak8 kian3-tiok8-but8 oan2-keng2 
  Bou7-au7 hong3-sang3: Song3 Chu2-un 27 he3 pit-giap8. Ohio chiu-lip8 tai7-hak8 tong5-si5 tit-tioh8 hoa3-hak8 phok-su7. 
  (Song3 Phok-su7 chhiu2 theh8 phok-su7 bun5-pin5. Hoa5 Kau3-siu7, Su-bi2-su kap Song3 Phok-su7 in toa7-hiaN, 4 lang5 tang5-kiaN5). 
  Su-bi2-su : Song3 Phok-su7, goa2 kin-a2-jit8 sit8-chai7 chin hoaN-hi2 khoai3-lok8 ah, kap li2 choe3 peng5-iu2, siu7 li2 chiau-thai7 chham-ka li2 e5 pit-giap8 tian2-le2, thiaN hau7-tiuN2 e5 po3-ko3, chiah chai li2 si7 chit8 ui7 choat8-se3 e5 ki5-chai5, tui3 Ohio tai7-hak3 siat-lip8 i2-lai5,be7-bat u7 lang5 pi2 li2 e5 pit-giap8 seng5-chek khah ho2, li2 chiam3 3 pah e5 hak8-seng tiong e5 te7 it mia5. Iu7-koh li2 e5 hoa3-hak8 lun7-bun5, kau3-siu7 hoe7-gi7 tit-tioh8 thong-ke3, tai7-hak8 siu7-u2 li2 hoa3-hak8 phok-su7, sit8-chai7 li2 e5 eng5-iau7, li2 e5 hoaN-hi2, m7-si7 goa2 sou2 oe7 heng5-iong5 oe7 piau2-hian7 tit, kim-au7 li2 e5 mia5-siaN leng7 lang5 him-soan7 put-chin7, sit8-chai7 chin kiong-hi2. 
  Song3 Phok-su7: Su-bi2-su hiaN, siu7 li2 e5 o-lo2 sit8-chai7 tng boe7 khi2, ban7-su7 long2 si7 Siong7-chu2 e5 an-pai5 kap un-su3, chi2-u7 kam2-sia7 na7-tiaN7. Put-ko3 goa2 hian7-chai7 sou2 khoa3-sim e5, si7 kim-au7 e5 hong-chiam boe7 teng7 ah. Chong2-si7 choe3-kun7 thau3-mi5 gian2-kiu3 kap sia2 lun7-bun5, kam2-kak chin ia3-sian7, choe3 ho2 u7 si5-kan khun3 chit8 le2-pai3 siong7-ho2 . 
  Song3 Sun7-li2: Hian5-te7, goa2 peng5-sou3 chai li2 ai3 chiah8 koe, sou2-i2 goa2 i2-keng pi7-pan7 chit8 chiah jin5-sam koe, lan2 tng2-lai5 siok-sia3 chiu7 u7 ke thang chiah8. Kin-a2-jit8 beh si7 lan2 pe7-bu2 lai5 khoaN3-tioh8 li2 e5 pit-giap8 tian2-le2 m7-chai beh chaiN2-iuN7 e5 hoaN-hi2 leh, tek8-piat8 beh si7 Sun7-bi2 u7 ti7 le2-tng5 leh, tek-khak hou7 lang5 thoa khi2-lai5 chim ! 
  Hoa5 Phok-su7: Song3 Phok-su7, chin kiong-hi2, sit8-chai7 chin kiong-hi2, li2 e5 khou2-kang i2-keng tit-tioh8 po3-siuN2 lah, li2 thau5-nau2 e5 iu-siu3, ke3 tit lin2 Tiong-kok lang5 tang7-put-tang7 chiu7 khoa-khau2 kong2 lin2 si7 Ng5-te3 e5 kiaN2-sun, kong2 lin2 Tiong-kok bin5-chok8 chiu7-si7 chhut-si3 ti7 se3-kai3 e5 tiong-ng, sou2-i2 chiah kio3-choe3 Tiong-kok. TaN li2 u7 piau2-hian7 lin2 e5 bin5-chok8 e5 iu-siu3, sit8-chai7 chin kiong-hi2. 
  Song3 Phok-su7: Hoa5 Phok-su7, chin sit-le2, chin sit-le2. Su7-sit8 goan2 Tiong-kok Kou2-tai7 i2-keng chhut chin-choe7 seng3-jin5, hian5-jin5, tiat8-su7, pi2 ki5-thaN e5 bin5-chok8 kok-ka bun5-hoa3 khah cha2 hoat-tat8, chong2-si7 lun7-khi2 kun7-tai7 goan2 Tiong-kok sit8-chai7 chin lok8-hou7, put-pi2 Au Bi2. Kim-au7 chin-choe7 hong-bian7 su-iau3 Au Bi2 kok-ka lai5 oan7-chou7, se3-kai3 e5 jin5-lui7 na7 kheng2 chiap-lap8 Ki-tok e5 thiaN3, hou7-siong saN li2-kai2, saN-thiaN3, se3-kai3 chiah u7 sit8-chai7 e5 ho5-peng5, jin5-lui7 chiah u7 heng7-hok khoai3-lok8. Hoa5 Kau3-siu7, goa2 u7 kin-a2-jit8 e5 eng5-u7, oan5-choan5 si7 li2 poe5-iuN2 e5 kong-lo5, chhim-chhim kam2-sia7. 
  Hoa5 Kau3-siu7: Song3 Phok-su7, goa2 au7-geh8-jit8 chiu7 beh khi3 Au-chiu, iok-liok8 chit8 ni5 ku2, ng3-bang7 me5-ni5 tng2-lai5 chiah koh saN-kiN3, chhiaN2 li2 po2-tiong7 sin-the2, u7 sim2-mih8 khun3-lan5 e5 si5 chiah kap su-bu2 chham-siong5. Li2 chhiaN2. 
  Song3 Phok-su7: To-sia7, chai3-hoe7. (Hoa5 Phok2-su7 the3-tiuN5 hoa3-hak8-he7 chu2-jim7 kau3-siu7 teng-tiuN5). 
  Hoa3-hak8-he7 chu2-jim7: Song3 Phok-su7 kiong-hi2, chin kiong-hi2, tu2-tu2 siuN7 beh khi3 pai3-hau7 li2, bo5 phah-sng3 ti7 chia tu2-tioh8 li2. 
  “Thok8-chia2 e5 phoe” 
  Chu2-pit sian-siN hui7-kam3. Tang-mng5 kau3-hoe7 e5 60 chiu-ni5 ki3-liam7 kap Chhoa3 Ai3-gi7 Sian-siN phian-kek8 ”Song3 Phok-su7 toan7” e5 ian2-chhut. Goa2 tui3 Kong-po3 u7 thak8-tioh8, kam2-kak put-chi2 hoai5-liam7 , ia7 boe7-tit khi3 him-siong2 sit8-chai7 chin ui5-ham7. In-ui7 Tang-mng5 kau3-hoe7 si7 goa2 siu7 chiap-lap8 jip8 kau3-hoe7 e5 sou2-chai7. Song3 Phok-su7 e5 hun3-heng ia7 hou7 goa2 put-chi2 siu7 kam2-tong7. Goa2 tong-si5(1935）u7 boe2 i e5 Soat-kau3-chip8 kap i e5 “Goa2 e5 kian3-cheng3”, chong2-si7 goa2 u7 hoai5-gi5 i e5 chhiau-jin5 e5 ti3-hui7 kap poat8-kun5 e5 seng5 chek, kap ti7 Bi2-kok Tai7-hak8 thiau3-kip seng-lian5 e5 tai7-chi3. 
  Chong2-si7 u7 chit8 jit8, goa2 u7 ti7 bo5 phah-sng3 e5 tiong-kan tit-tioh8 kai2-tap. Sou2-i2 goa2 phah-sng3 li2 na7 ka7 goa2 loh8 ti7 Chhoa3 Ai3-gi7 Sian-siN e5 Song3 Phok-su7 toan7 e5 au7-bin7 choe3 chit8 e5 hu3-thiam soat-beng5 , kiam2-chhai2 tui3 hiah e5 kap goa2 sio-siang7 u7 hoai5-gi5 e5 lang5 choe3 chit8 e5 chin ho2 e5 cheng3-beng5. 
  Ti7 1939 ni5 tang-thiN, goa2 u7 khi3 chham-ka Jit8-pun2 Tiong5-kia7 chhi7 e5 Jit8-pun2 Ki-tok-kau3-thoan5 lian5-hap8 le2-pai3 ti7 Tai7-pou-teng Jit8-pun2 Ki-tok kau3-hoe7 e5 si5, goa2 ti7 Seng3-keng kap Chan3-bi2-koa i2-goa7 iau2 u7 chit8 pun2 Song3 Siong7-chiat to7-chip8. Hit pun2 e5 au7-bin7 u7 Song3 Phok-su7 e5 siong7, chong2-si7 bo5 in3 i e5 mia5 ti7 hia. U7 chit8 e5 Jit8-pun2 Bok8-su Chhian-iap8 In7-hiong5. I si7 Methodist kau3-hoe7 e5 Bok8-su kap goa2 che7 choe3-he2, u7 khoaN3-tioh8 hit tiuN siong7. Na2 chhin-chhiuN7 kam2-kak chin ki5-koai3. Kau3 le2-pai3 soah, i chiah mng7, “che si7 sim2-mih8 chheh?”goa2 kong2,”si7 chit8 e5 Tiong-kok lang5 e5 Soat-kau3-chip8,” “chit e5 lang5 goa2 chin bin7-sek8, si7 Song3 Phok-su7?”goa2 kong2, “Si7. Li2 thai3 bat i ?”I kong2“Bat, goa2 kap i ti7 Bi2-kok Tai7-hak8 tong5-hak8, chong2-si7 i si7 thak8 Hoa3-hak8, goa2 si7 thak8 Sin5-hak8.”goa2 mng7 i,”Song3 Phok-su7 ti7 hak8-hau7 u7 gau5 thak8-chheh bo5?”I in3 kong2, “Hou2, chit e5 lang5 chin li7-hai7, hak8-seng tak8 e5 bat i. Beh kang-thak8 koh theh8 thau5-mia5, sit8-chai7 chin iu-siu3. Tng2-khi3 Tiong-kok liau2-au7 teh choe3 sim2-mih8 koaN.” Goa2 in3 kong2, “Bo5-ah! I bo5 choe3 koaN, si7 teh thoan5-to7, si7 Tiong-kok chhut-mia5 e5 Hun3-heng-ka, chit pun2 si7 i e5 soat-kau3-chip8.” Chhian-iap8 Bok8-su chiah kong2,”Siong7-te3 beh eng7 lang5 sit8-chai7 ki5-biau7, an2-choaN2 Hoa3-hak8-ka oe7 piN3 Thoan5-to7 lang5.”Kho2-sioh Chhian-iap8 ti7 1945 ni5 8 geh8 9 jit8 e5 goan5-chu2 cha3-tan5 li7-piat8 se3-kan. 
  Khng Ka-im sia2 
  Song3 Phok-su7: Hok-lek8 Bok8-su, li2 KhoaN3 goa2 e5 bin7 chhin-chhiuN7 thoan5-to7 lang5 e5 bin7, si7 su7-sit8 mah? Cha-am3 goa2 beh khun3 e5 si5, goa2 ki5-to2 liau2, u7 siaN tui3 goa2 kong2, lang5 na7 sit-loh8 siN3-mia7 tit-tioh8- thong se3-kai3 u7 sim2-mih8 li7-ek ah? Che siaN kap li2 sou2 kong2, khoaN3 goa2 e5 bin7 chhin-chhiuN7 thoan5-to7 lang5, sit8-chai7 si7 saN hu5-hap8. Hou2 ! Goa2 koat-i3 beh choe3 Siong7-te3 e5 kang-lang5, goa2 koat-i3 beh lai5 khi3 jip8 Liu2-iok Hiap8-ho5 Sin5-hak8-iN7 lah. Goa2 goan7-i3 hong3-khi3 se3-kan e5 eng5-hoa5 hu3-kui3, it-bi7 choe3 Siong7-te3 e5 pok-jin5 lah. 
  Hok-lek8 Bok8-su: (Ak-chhiu2). Song3 Phok-su7 kiong-hi2, li2 oe7-hiau2 soan2-tek8 chit tiau5 oah8-mia7 lou7, sit8-chai7 kiong-hi2. Goan7 Chu2 chiok-hok li2 tit8-kau3 eng2-oan2, goa2 beh khi3 lah, li2 chhiaN2. 
  (Pi3-bou7) 
  Te7 5 Bou7: Am3-mi5 lou7-chiuN7. 
  Bou7-au7 hong3-sang3: 1926 ni5 9 geh8, Song3 Phok-su7 jip8 Hiap8-ho5 Sin5-hak8-iN7 hoat-kian3-tioh8 chai7-hak8 e5 hak8-seng bo5 kau3-giah8 keng3-khian5 e5 thai3-tou7, i2-kip8 sin-phai3 Sin5-hak8 e5 tan-tiau7 bo5 bi7, soa3 tui3 sin3-giong2 hoat-seng hoai5-gi5. Tui3 an2-ni khai-si2 hoan-ek8 Hut8-keng, To7-tek-keng, chit8 hong-bin7 ia7 che7-sian5, liam7-keng . Tan7-si7 si2-chiong sim-lai7 boe7 thang tit-tioh8 peng5-an. U7 chit8 mi5 kap 3, 5 e5 tong5-oh8 choe3-tin7 khi3 Chim3-sin3-hoe7 e5 Kok-kok-thaN kau3-hoe7 hu3 Hun3-heng-hoe7, hui-siong5 kam2-kek, hoe7 soah tng2-lai5 kau3 poaN3-lou7. 
  Sin5-hak8-iN tong5-oh8: Kim-mi5-hng e5 chu7-hoe7 ho2-chhio3 kau3-kek8 ah, kan-ta chit8 e5 15 he3 e5 cha-bou2 gin2-na2 e5 kang2-to7, kui chheng lang5, ia7 u7 peh8 thau5-mng5 e5 sin-su7, ia7 u7 hak8-chia2, to long2 lau5 bak8-sai2 hoan2-hoe2 jin7-choe7. Kun-pun2 si7 ho2-chhio3 kau3 kek8 ah. 
  Sin5-hak8-iN7 tong5-oh8: Tai7-chiong3 sim-li2 sit8-chai7 thang kiaN kau3-kek8. Kan-ta chit8 e5 15 he3 cha-bou2 gin2-na2, chiu7 oe7 chho-chhiong3 kui-chheng e5 theng3-chiong3, hou7 in u7 e5 thi5, u7 e5 chhio3, kun-pun2 bin5-chiong3 si7 gong7-toa7-thau5, bo5 chit8 e5 the2-thong2, sit8-chai7 kho2-lin5 kau3 kek8, m7-chai Song3 Phok-su7 li2 sim2-mih8 kian3-kai2 ? Goan5-lai5 li2 si7 kho-hak8-ka phok-su7, ui7 sim2-mih8 li2-iu5 li2 lai5 jip8 Sin5-hak8 . 
  Song3 Phok-su7: Ah! Kho2-lin5 e5 Sin5-hak8-seng ah. Hit e5 lu2-chu2 kim-mi5-hng sou2 kong2 e5, ku3-ku3 to si7 tui3 Seng3-keng lai5 e5, i kong2 Ia5-sou e5 thiaN3, Ia5-sou e5 sip8-ji7-ke3, oan5-choan5 si7 ui7-tioh8 kiu3-siok8 jin5-lui7 , hou7 kiN3-na7 sin3 I e5 lang5 bian2 tim5-lun5-hoe7 tit-tioh8 eng2-oan2-oah8, lian5 che oe7 li2 to ia7 m7-sin3 mah? 
  SaN e5 Sin5-hak8-seng: Song3 Phok-su7, li2 ia7 si7 hou7 hit e5 lu2-chu2 be5-khi3 e5 chit8 e5. Su7-sit8 hit e5 lu2-chu2 siN-choe3 chin sui2, hoat8-phoat, Song3 Phok-su7, li2 e5 mia5-siaN pian3 thoan5 Bi2-kok, chin-choe7 lang5 bat li2, li2 na7-si7 ai3 hit e5 lu2-chu2, goa2 lai5 khi3 tham3-thiaN, thoe3 li2 phau2-chau2, kho2-leng5 ho2-su7 u7 seng5-kong e5 ng3-bang7. Hah8 ! Hah8 ! .......... 
  SaN e5 Sin5-hak8-seng li7-khui Song3-Phok-su7 ka-ki7 tng2-khi3 kui7 ti7 chhng5-cheng5 piaN3-mia7 ki5-to2, au7-tai5 u7 siaN teh hong3-sang3. 
  Hong3-sang3 e5 siaN: 1927 ni5 2 geh8 10 ho7 poaN3 mi5 au7, Song3 Phok-su7 kui7 ti7 bin5-chhng5 cheng5 ki5-to2. 
  Song3 Phok-su7: Goa2 e5 Siong7-te3, goa2 e5 ThiN-pe7, goa2 e5 sim-leng5 e5 tang7-taN3 jit8-jit8 chiam7-chiam7 ke-thiN, goa2 e5 choe7-ok-tiong5-tiong5 thiap8-thiap8 hou7 goa2 bo5 hoat-tou7 thang thai5-iaN5 Mou5-kui2. Goa2 soe3-han3 e5 si5 e5 ki5-to2, mui2 chhu3 to u7 tit tioh8 Li2 e5 eng3-un2, goa2 sui-jian5 keng2-soan2 chit tiau5 beh ui7 Li2 thoan5 hok-im e5 lou7, lai5 thak8 Sin5-hak8-iN7, chong2-si7 ti7 chia kau3-siu7 sou2 ka3 e5 Seng3-keng chhin-chhiuN7 si7 sia5-sut8 iN7-toan, hou7 goa2 kam2-kak thak8 Sin5-hak8 chin bo5 i3-gi7. Goa2 bo5 nia2-siu7 Li2 e5 leng5 kap Li2 e5 po2-huih lai5 soe2 goa2 e5 choe7, hoan2-tng2 hoai5-gi5 Chu2 Ia5-sou Li2 e5 kau3-hun3, chiu7-si7 Seng3 keng. 
  In-ui7 tiong3 liau2 Mou5-kui2 e5 khui2-ke3, hoan-ek8 Hut8-keng, To7-tek-keng, ji5-chhiaN2 khi3 che7-sian5, siong7-keng, siuN7 beh kiu5 kai2-thoat. Tan7-si7 kiat-kiok8 si7 ke-thiN goa2 e5 thong3-khou2 kap bak8-sai2 ji5-i2, Chu2 Ia5-sou kiu5 Li2 kho2-lin5 Li2 e5 kiaN2-ji5. Goa2 si7 hong3-tong7 chu2. Goa2 i2-keng koat-i3 hoan2-hoe2 jin7-choe7 lah. Kiu5 Li2 iong7 Li2 e5 po2-huih soe2-tu5 goa2 e5 choe7,hou7 goa2 chiaN5-choe3 teng5-thau5-siN e5 lang5. Kiu5 Li2 e5 Seng3 Sin5 eng2-oan2 tiam3 ti7 goa2 sim-lai7, choe3 goa2 e5 Chu2. 
  Goa2 na7 bo5 tit-tioh8 Chu2 e5 Sin5 tiam3 ti7 Goa2 sim-lai7, goa2 beh chaiN2-iuN7 u7 leng5-lek8 thang choe3 thoan5-to7 e5 lang5. Chu2 ah, kiu5 Li2 hian2-chhut Li2 e5 toa7 chu5-pi, toa7 lin5-bin2, khoaN3-kou3 thong3-khou2 lau5 bak8-sai2 kau3 beh si2 e5 kiaN2-ji5, hou7 goa2 u7 teng5-thau5-siN e5 un-tian2, chiong-sin lai5 hong7-hian3 hou7 Li2, choe3 Li2 chin7-tiong e5 lou5-pok8 (Hut-jian5 sek-lai7 u7 toa7-kng). 
  Hong3-sang3 e5 siaN: Soe3-kiaN2, li2 e5 choe7 sia3 lah, chu7 kin-a2-jit8 khi2, Goa2 ka7 li2 kai2 mia5 choe3 Iok-han7, in-ui7 kiaN5 soe2-le2 e5 Iok-han7 it-seng ui7 goa2 choe3 kan-cheng3,li2 it-seng ia7 beh ui7 goa2 choe3 kian3-cheng3 thoan5 hok-im. 
  Song3 Phok-su7: Goa2 e5 Chu2, goa2 kam2-sia7 Li2, o-lo2 Li2. Li2 e5 un-tian2 su3 goa2 Peng5-an. A3-beng7. 
  Phian-chia2 chu3: Song3 Phok-su7 ti7 Hiap8-ho5 Sin5-hak8-iN7 thak8 liau2 boe7 thang moa2-i3, sim-lai7 u7 hoan5-bun7, che si7 u7-iaN2; in-ui7 bo5 lun7 sim2- mih8 sou2-chai7, ki3-jian5 si7 lang5 sou2 pan7 e5, to7 u7 thang hoan7-hiam5 e5 sou2-chai7; chong2-si7 Hiap8-ho5 Sin5-hak8-iN7 ia7 u7 i e5 kong3-hian3 kap ek-chhu3. Sou2-i2 ni5-ni5 tui3 lan2 e5 kau3-hoe7 ia7 u7 chin toa7 e5 pang-chan7. Chu7 ti7 cha2-cheng5 Lau5 Chin2-hong Bok8-su khi3 liu5-hak8, chiu7-si7 chit keng Sin5-hak8-iN7 e5 chian5-sin. Kau3 ti7 chian3-au7, Ng5 Chu2-gi7, Khou2 Heng-jin5, Ng5 Chiong-hui, Lau5 Hoa5-gi7, Song3 Choan5-seng7, TiuN Tek-hiong, Ko Chiau-liong5, Tan5 Sek-chong chiah e5 bok8-su a2-si7 sian-siN, kap Pun2-po3 chu2-pit long2 si7 ti7 chia tit-tioh8 chiong2-hak8-kim siu7 cho7-chiu7 e5. Chiah e5 lang5 sou2 choe3 sui-jian5 m7-si7 chiau5-pi7 oe7 hou7 lang5 moa2-i3, iau2-ku2 tui3 lan2 kau3-hoe7 ia7 si7 u7 eng7 sim eng7 kang beh chiong ti7 Hiap8-ho5 Sin5-hak8-iN7 sou2 chiap-siu7 tioh8 e5 ho2-chhu3 thang lai5 li7-ek lan2 e5 kau3-hoe7. Sou2-i2 chhin-chhiuN7 Song3 Phok-su7 e5 ui2-tai7 kap kong3-hian3 lan2 tioh8 to-to hak8-sip8, siang7 si5 tui3 Hiap8-ho5 Sin5-hak8-iN7 oe7 thang kong3-hian3 e5 ek-chhu3, ia7 ng3-bang7 thok8-chia2 ia7 hak8-sip8 oe7 tioh8, si7 sou2 ng3-bang7. 
  Te7 6 Bou7: Hiap8-ho5 Sin5-hak8-iN7 e5 hau7-mng5. 
  Pou3-ti3: Pou3-keng2, Tai7-hak8 e5 oan2-keng2. 
  Bou7-au7 hong3-sang3: Song3 Phok-su7 thiaN-tioh8 Chu2 e5 siaN kong2, Soe3-kiaN2, li2 e5 choe7 sia3 lah. li2 e5 mia5 kai2 choe3 Iok-han7. I2-au7 sim-tiong e5 khoai3-lok8 boe7 tang3 heng5-iong5. Chong2-si7 ti7 Hiap8-ho5 Sin5-hak8-iN7 e5 hoan5-bun7 iau2-ku2 boe7 siau-soaN3. 
  Hiap8-ho5 Sin5-hak8-iN7-tiuN2: Song3 Phok-su7, goa2 khoaN3 li2 kun7-lai5 sin-the2 chin soe-jiok8. Li2 jip8-oh8 i2-lai5 poaN3-ni5 ku2, li2 chit8 lang5 sit8-chai7 choe3 liau2 3 e5 lang5 e5 kang, thak8 liau2 3 lang5 hun7 e5 chheh. Ui7-tioh8 the2-liam7 li2 cheng-sin5 jiok8-the2 e5 phi5-lo5, goa2 u7 the3 li2 pan7-li2 siaN5-goa7 chit8 keng piN7-iN7 hou7 li2 khi3 hiu-sek cheng7-iong2. 
  Song3 Phok-su7: Kiam2 u7 che su7 mah ? 
  IN7-tiuN2: Sit8-sit8 chai7-chai7 lah, li2 khi3 hiu-sek chit8 le2-pai3, tan2-hau7 cheng-sin5 pa2-chiok i2-au7 chiah koh tng2-lai5 thak8-chheh. 
  Song3 Phok-su7: To-sia7 iN7-tiuN2 e5 pang-bang5, goa2 jip8-lai5 khi3 theh8 goa2 e5 jit8-iong7-phin2. 
  IN7-tiuN2: PiN7-iN7 it-chhe3 oe7 chioh li2, bo5 su-iau3, bo5 su-iau3, chit ui7 peng5-iu2 oe7 kap li2 khi3. 
  Te7 7 Bou7: Cheng-sin5 piN7-iN7. 
  Pou3-ti3: PiN7-sek-lai7 bin5-chhng5 chit8 tiuN, i2-a2 3 liau5, toh chit8 te3, toh-teng2 u7 ioh8-chui2 kan-a2, te5-koan3, te5-au.(I-seng kap hou7-su7 kiaN5 jip8 pang5-keng). 
  I-seng: Song3 Phok-su7, cha-mi5 ho2 khun3 bo5? Li2 u7 chhut toa7-siaN gim5-si bo5 ? 
  Song3 Phok-su7: Chin ho2 khun3, goa2 bo5 toa7 siaN gim5-si. 
  I-seng: Song3 Phok-su7, li2 e5 pe7-bu2, hiaN-ti7 chi2-be7 u
7 bat lang5 hoan7 tioh8 cheng-sin5-piN7 bo5? 
  Song3 Phok-su7: I-seng, li2 si7 khoaN3 goa2 choe3 siau2-lang5 si7 m7 ? ChhiaN2 li2 chhek-giam7 goa2 e5 thau5-nau2, chiu7 oe7 beng5-pek8. Li2 thang tiau7-cha goa2 sou2 thak8 ke3-khi3 e5 tai7-hak8 kau3-siu7, ia7 thang khoaN3 goa2 e5 phok-su7 lun7-bun5 kap goa2 hoan-ek8 e5 Hut8-keng, To7-tek-keng kap goa2 sou2 tu3 Eng-kok Kou-ji5-iN7 e5 lek8-su2, kap ku7-iok Ia5-li7-bi2 e5 chu3-kai2. 
  I-seng: Song3 Phok-su7, li2 sit8-chai7 chin chhong-beng5, tan7-si7 su-iau3 hiu-sek cheng7-iong2. 
  Song3 Phok-su7: I-seng, sim2-mih8 si5-chun7 chiah oe7 tang3 chhut-iN7?
  I-seng: Tai7-khai3 40 jit8 chiu7 kau3-giah8,chhiaN2 m7-thang tioh8-kip. (Nng7 lang5 chhut-khi3, Song3 Phok-su7 toa7 siaN thak8 Seng3-keng, thak8 2,3 pai2. I-seng kap hou7-su7 koh lai5). 
  I-seng: Song3 Phok-su7, kin-a2-jit8 cheng-sin5 u7 song2-khoai3 bo5? Cha-am3 ho2-khun3 bo5? 
  Song3 Phok-su7: I-seng, li2 cheng-sin5 Song2-khoai3 bo5? li2 cha-mi5 ho2-khun3 bo5? I-seng li2 sit8-chai7 chin bo5 le2, li2 iau2-ku2 khoaN3 goa2 choe3 siau2-lang5, moa2 chhui3 peh8-chhat8, goa2 lai5 piN7-iN7 hit jit8, li2 kong2 40 jit8 chiu7 oe7 hou7 goa2 chhut-iN7, hian7-chai7 i2-keng 150 jit8, iau2-ku2 m7-chun2 goa2 chhut-iN7, tau3-ti2 sim2-mih8 si5 chiah beh hou7 goa2 chhut-iN7? 
  I-seng: Song3 Phok-su7, cheng5-jit8 li2 na7 bo5 thau chau2 chhut-khi3, hou7 lang5 liah8 tng2-lai5, tai7-khai3 i2-keng hou7 li2 chhut-iN7 lah. 
  Song3 Phok-su7: I-seng, goa2 toa3 chit keng piN7-pang5, kun-pun2 bo5 hoat-tou7 thang oah8 lah. Kui2 jit8 cheng5 tu2-ho2 goa2 jip8-iN7 126 jit8, goa2 siuN7 beh chu7-sat, thau2 liau2 khou3-toa3, siuN7 beh tiau3 tau7 e5 si5,hut-jian5 Siong7-te3 e5 siaN lim5-kau3 goa2 kong2,”Soe3-kiaN2, li2 si7 goa2 eng7 po2-huih siok8-hoe5 e5, chaiN2-iuN7 beh kiaN5 te2-lou7 chu7-sat neh?”Tui3 hit jit8 khi2, goa2 chiu7 ka-pe7 keng3-ui3 Siong7-te3, khun5 thak8 Seng3-keng. Hian7-chai7 Sin ku7-iok i2-keng thak8 30 pian3 lah, Siong7-te3 an-ui3 goa2 kong2 tioh8 jim2-nai7, kau3 193 jit8 goa2 sou2 pe7 e5 sip8-ji7-ke3 chiu7 oe7 kai2-tu5, sou2-i2 goa2 e5 sim i2-keng peng5-an lah. 
  I-seng: Song3 Phok-su7, chin kiong-hi2,ng3-bang7 li2 e5 Siong7-te3 pi3-iu7 li2, hit jit8 thang kiong-hi2 chhut-iN7. 
</CL>
<HL>

第四幕：Ohio州立大學門口。 
佈置：大學建築物遠景。 
幕後奉送：宋主恩27歲畢業。Ohio州立大學同時得著化學博士。 
（宋博士手提博士文憑。華教授，Su-bi2-su kap宋博士in大兄，4人同行）。 
Su-bi2-su：宋博士，我今仔日實在真歡喜快樂ah，kap你做朋友，受你招待參加你e5畢業典禮，聽校長e5報告，才知你是一位絕世e5奇才，對Ohio大學設立以來，未bat有人比你e5畢業成績較好，你佔3百個學生中e5第一名。又koh你e5化學論文，教授會議得著通過，大學授與你化學博士，實在你e5榮耀，你e5歡喜，m7是我所會形容會表現tit，今後你e5名聲令人欣羨不盡，實在真恭喜。 
宋博士：Su-bi2-su兄，受你e5 o-lo2實在當boe7起，萬事攏是上主e5安排kap恩賜，只有感謝na7-tiaN7。不過我現在所掛心e5，是今後e5方針boe7定ah。總是最近透暝研究kap寫論文，感覺真厭sian7，最好有時間睏一禮拜上好。 
宋順理：賢弟，我平素知你愛食雞，所以我已經備辦一隻人蔘雞，咱轉來宿舍就有雞thang食。今仔日beh是咱父母來看著你e5畢業典禮m7知beh怎樣e5歡喜leh，特別beh是順美有ti7 禮堂leh，的確hou7人拖起來chim！ 
華博士：宋博士，真恭喜，實在真恭喜，你e5 苦工已經得著報賞lah，你頭腦e5優秀，過得lin2中國人動不動就誇口講lin2是黃帝e5子孫，講lin2中國民族就是出世ti7世界e5中央，所以才叫做中國。今你有表現lin2 e5民族e5優秀，實在真恭喜。 
宋博士：華博士，真失禮，真失禮。事實goan2中國古代已經出真濟聖人，賢人，哲士，比其他e5民族國家文化較早發達，總是論起近代阮中國實在真落後，不比歐美。今後真濟方面須要歐美國家來援助，世界e5人類若肯接納基督e5疼，互相相理解，相疼，世界才有實在e5和平，人類才有幸福快樂。華教授，我有今仔日e5榮譽，完全是你培養e5功勞，深深感謝。 
華教授：宋博士，我後月日就beh去歐洲，約略一年久，向望明年轉來才koh相見，請你保重身體，有甚物困難e5時才kap師母參詳。你請。 
宋博士：多謝，再會。（華博士退場化學系主任教授登場）。 
化學系主任：宋博士恭喜，真恭喜，tu2-tu2想beh去拜候你，無扑算ti7 chia tu2著你。 
「讀者e5批」 
主筆先生惠鑒。東門教會e5 60週年紀念kap蔡愛義先生編劇「宋博士傳」e5演出。我tui3公報有讀著，感覺不止懷念，也boe7得去欣賞實在真遺憾。因為東門教會是我受接納入教會e5所在。宋博士e5奮興也hou7我不止受感動。我當時（1935）有買伊e5說教集kap伊e5《我e5見證》，總是我有懷疑伊e5超人e5智慧kap拔群e5成績，kap ti7美國大學跳級升年e5代誌。 
總是有一日，我有ti7無扑算e5中間得著解答。所以我扑算你若ka7我落ti7蔡愛義先生e5宋博士傳e5後面做一個附添說明，kiam2-chhai2對hiah e5 kap我相像有懷疑e5人做一個真好e5證明。 
Ti7 1939年冬天，我有去參加日本長崎市e5日本基督教團聯合禮拜ti7大埔町日本基督教會e5時，我ti7聖經kap讚美歌以外iau2有一本宋尚節道集。Hit本e5後面有宋博士e5像，總是無印伊e5名ti7 hia。有一個日本牧師千葉胤雄。伊是Methodist教會e5牧師kap我坐做伙，有看著hit張像。那親像感覺真奇怪。到禮拜煞，伊才問，「Che是甚物冊？」我講，「是一個中國人e5說教集，」「這個人我真面熟，是宋博士？」我講，「是。你thai3 bat伊？」伊講「Bat，我kap伊ti7美國大學同學，總是伊是讀化學，我是讀神學。」我問伊，「宋博士ti7學校有gau5讀冊無？」伊應講，「Hou2，這個人真厲害，學生逐個 bat伊。Beh工讀koh提頭名，實在真優秀。轉去中國了後teh做甚物官。」我應講，「無ah！伊無做官，是teh傳道，是中國出名e5奮興家，這本是伊e5說教集。」千葉牧師才講，「上帝beh用人實在奇妙，an2-choaN2化學家會變傳道人。」可惜千葉ti7 1945年8月9日e5原子炸彈離別世間。 
康佳音 寫 
宋博士：福歷牧師，你看我e5面親像傳道人e5面，是事實mah？昨暗我beh睏e5時，我祈禱了，有聲對我講，人若失落性命得著通世界有甚物利益ah？Che聲kap你所講，看我e5面親像傳道人，實在是相符合。Hou2！我決意beh做上帝e5工人，我決意beh來去入紐約協和神學院lah。我願意放棄世間e5榮華富貴，一味做上帝e5僕人lah。 
福歷牧師：（握手）。宋博士恭喜，你會曉選擇這條活命路，實在恭喜。願主祝福你直到永遠，我beh去lah，你請。 
（閉幕） 
第5幕：暗暝路上。 
幕後放送：1926年9月，宋博士入協和神學院發見著在學e5學生無到額敬虔e5態度，以及新派神學e5單調無味，續對信仰發生懷疑。對an2-ni開始翻譯佛經，道德經，一方面也坐禪，唸經。但是始終心內boe7 thang得著平安。有一暝kap 3、5個同學做陣去浸信會e5各各他教會赴奮興會，非常感激，會煞轉來到半路。 
神學院同學：今暝昏e5聚會好笑到極ah，kan-ta一個15歲e5查某囡仔e5講道，歸千人，也有白頭毛e5紳士，也有學者，都攏流目屎反悔認罪。根本是好笑到極ah。 
神學院同學：大眾心理實在thang驚到極。Kan-ta一個15歲查某囡仔，就會操縱歸千e5聽眾，hou7 in有e5啼，有e5笑，根本民眾是憨大頭，無一個體統，實在可憐到極，m7知宋博士你甚物見解？原來你是科學家博士，為甚物理由你來入神學。 
宋博士：Ah！可憐e5神學生ah。Hit e5女子今暝昏所講--e5，句句都是對聖經來e5，伊講耶穌e5疼，耶穌e5十字架，完全是為著救贖人類，hou7見若信伊e5人免沈淪會得著永遠活，連che話你都也m7 信mah？ 
三個神學生：宋博士，你也是hou7 hit個女子迷去e5一個。事實hit e5女子生做真sui2，活潑，宋博士，你e5名聲遍傳美國，真濟人bat你，你若是愛hit 個女子，我來去探聽，替你跑走，可能好事有成功e5向望。Hah8！Hah8！...... 
三個神學生離開宋博士家己轉去跪ti7床前拚命祈禱，後臺有聲teh放送。
放送e5聲：1927年2月10號半暝後，宋博士跪ti7眠床前祈禱。 
宋博士：我e5上帝，我e5 天父，我e5心靈e5重擔日日漸漸加添，我e5罪惡重重疊疊hou7我無法度thang thia5贏魔鬼。我細漢e5時e5祈禱，每次都有得著你e5應允，我雖然揀選這條beh為你傳福音e5路，來讀神學院，總是ti7 chia教授所教e5聖經親像是邪術異端，hou7我感覺讀神學真無意義。我無領受你e5靈kap你e5寶血來洗我e5罪，反轉懷疑主耶穌你e5教訓，就是聖經。 
因為中了魔鬼e5詭計，翻譯佛經，道德經，而且去坐禪，誦經，想beh求解脫。但是結局是加添我e5痛苦kap目屎而已，主耶穌求你可憐你e5子兒。我是放蕩子。我已經決意反悔認罪lah。求你用你e5寶血洗除我e5罪，hou7我成做重頭生e5人。求你e5聖神永遠tiam3 ti7我心內，做我e5主。 
我若無得著主e5神tiam3 ti7我心內，我beh怎樣有能力thang做傳道e5人。主ah，求你顯出你e5大慈悲，大憐憫，看顧痛苦流目屎到beh死e5子兒，hou7我有重頭生e5恩典，終身來奉獻hou7你，做你盡忠e5奴僕（忽然室內有大光）。 
放送e5聲：細子，你e5罪赦lah，自今仔日起，我ka7你改名做約翰，因為行洗禮e5約翰一生為我做干證，你一生也beh為我做見證傳福音。 
宋博士：我e5主，我感謝你，o-lo2你。你e5恩典賜我平安。A3-beng7。 
編者註：宋博士ti7協和神學院讀了boe7 thang滿意，心內有煩悶，che是有影；因為無論甚物所在，既然是人所辦e5，就有thang犯嫌e5所在；總是協和神學院也有伊e5貢獻kap益處。所以年年對咱e5教會也有真大e5幫贊。自ti7早前劉振風牧師去留學，就是這間神學院e5前身。到ti7戰後，黃主義、許興仁、黃彰輝、劉華義、宋泉盛、張德香、高昭良、陳室宗chiah e5牧師抑是先生，kap本報主筆攏是ti7 chia得著獎學金受造就e5。Chiah e5人所做雖然m7是齊備會hou7人滿意，iau2-ku2對咱教會也是有用心用工beh將ti7協和神學院所接受著e5好處thang來利益咱e5 教會。所以親像宋博士e5偉大kap貢獻咱著多多學習，像時對協和神學院會thang貢獻e5益處，也向望讀者也學習會著，是所向望。 
第6幕：協和神學院e5校門。 
佈置：布景，大學e5遠景。 
幕後放送：宋博士聽著主e5聲講，細子，你e5 罪赦lah。你e5 名改做約翰。以後心中e5快樂boe7 tang3形容。總是ti7協和神學院e5煩悶iau2-ku2未消散。 
協和神學院長：宋博士，我看理近來身體真衰弱。你入學以來半年久，你一人實在做了3個人e5工，讀了3人份e5冊。為著體念你精神肉體e5疲勞，我有替你辦理城外一間病院hou7你去休息靜養。 
宋博士：Kiam2有che事mah ？ 
院長：實實在在lah，你去休息一禮拜，等候精神飽足以後才koh轉來讀冊。 
宋博士：多謝院長e5幫忙，我入來去提我e5 日用品。 
院長：病院一切會借你，無須要，無須要，這位朋友會kap你去。 
第7幕：精神病院。 
佈置：病室內眠床一張，椅仔3 liau5，桌一塊，桌頂有藥水矸仔、茶罐、茶甌。（醫生kap護士行入房間）。 
醫生：宋博士，昨暝好睏無？你有出大聲吟詩無？ 
宋博士：真好睏，我無大聲吟詩。 
醫生：宋博士，你e5父母、兄弟姊妹有bat人患著精神病無？ 
宋博士：醫生，你是看我做痟人是m7？請你測驗我e5頭腦，就會明白。你thang調查我所讀過去e5大學教授，也thang看我e5 博士論文kap我翻譯e5佛經，道德經kap我所著英國孤兒院e5歷史，kap舊約耶利米e5註解。 
醫生：宋博士，你實在真聰明，但是須要休息靜養。 
宋博士：醫生，甚物時陣才會tang3出院？ 
醫生：大概40日就夠額，請m7-thang著急。（兩人出去，宋博士大聲讀聖經，讀2，3擺。醫生kap護士koh來）。 
醫生：宋博士，今仔日精神有爽快無？昨暗好睏無？ 
宋博士：醫生，你精神爽快無？你昨暝好睏無？醫生你實在真無禮，你iau2-ku2看我做痟人，滿嘴白賊，我來病院hit日，你講40日就會hou7我出院，現在已經150日，iau2-ku2 m7准我出院，到底甚物時才beh hou7我出院？ 
醫生：宋博士，前日你若無偷走出去，hou7人掠轉來，大概已經hou7你出院lah。 
宋博士：醫生，我toa3這間病房，根本無法度thang活lah。幾日前tu2好我入院126日，我想beh自殺，thau2了褲帶，想beh吊tau7 e5時，忽然上帝e5聲臨到我講，「細子，你是我用寶血贖回e5，怎樣beh行短路自殺neh？」Tui3 hit日起，我就加倍敬畏上帝，勤讀聖經。現在新舊約已經讀30遍lah，上帝安慰我講著忍耐，到193日我所背e5十字架就會解除，所以我e5 心已經平安lah。 
醫生：宋博士，真恭喜，向望你e5上帝庇佑你，hit日thang恭喜出院。 
</HL>