<CL>
  Te7 8 Bou7: Cheng-sin5 piN7-iN7 e5 Hoe7-kheh-sek. 
  Pou3-ti3:I2, toh long2 chiau5-pi7, Song3 chheng7 cheng2-choe5 e5 i-hok8 kiaN5 jip8 sek-lai7, Hoa5 Phok-su7, i-seng, hou7-su7 khia7--khi2-lai5. 
  Hoa5 Phok-su7: (Kap Song3 ak-chhiu2). Song3 Phok-su7 peng5-an! Bo5 phah-sng3 goa2 kap li2 li7-piat8 liau2-au7 khi3 Au-chiu, kau3 cha-jit8 chiah tng2-lai5, tu2-tu2 si7 chit8 ni5, chit tiong-kan, sui-jian5 sia2 chin-choe7 tiuN phoe hou7 li2, tan7-si7 long2 bo5 chiap-tioh8 li2 hoe5 phoe. Cha-jit8 khi3 Hiap8-ho5 Sin5-hak8-iN7 chhe7 iN7-tiuN2, chiah chai-iaN2 li2 ti7 chia, thiaN kong2 i2-keng 193 jit8 lah. Siong7-te3 pi3-iu7 li2 peng5 an, chin kiong-hi2. 
  Song3 Phok-su7: Hoa5 Kau3-siu7, chin to-sia7, goa2 hou7 siau2 iN7-tiuN2 kap siau2 i-seng koaiN toa3 siau2-lang5 piN7-iN7, chiok-chiok 193 jit8, Tan7-si7 goa2 ti7 piN7-iN7 thak8 Sin Ku7-iok u7 40 pian3, hou7 goa2 tit-tioh8 Siong7-te3 e5 un-tian2 kap Seng3-keng tiong e5 khe2-si7 chin toa7, kam2-kak chin khoai3-lok8 kap kam2-sia7. Siau2 i-seng chin to-sia7. (Khia7 khi2-lai5 kap I-seng ak-chhiu2). 
  I-seng: Hoa5 Phok-su7, m7-chai li2 kheng2 choe3 po2-cheng3-jin5 chhoa7 Song3 Phok-su7 chhut-iN7 bo5 ? Tan7-si7 u7 chit8 e5 tiau5-kiaN7 ,chiu7-si7 chhut-iN7 au7 ma2-siong7 sang3 Song3 Phok-su7 che7 chun5 tng2-khi3 Tiong-kok. 
  Hoa5 Kau3-siu7: IN7-tiuN2 goa2 kheng2 choe3 po2-cheng3-jin5, chhiaN2 li2 sui5-si5 pan7-li2 chun2 Song3 Phok-su7 chhut-iN7. 
  I-seng:（Hou7-su7 theh8 khah-phiN3 hou7 i-seng, i-seng chhiam-ji7). Song3 Phok-su7, goa2 chun2 li2 chhut-iN7, kiong-hi2. 
  Hoa5 Hu-jin: Song3 Phok-su7 kiong-hi2, chhiaN2 lai5-khi3 goan2 tau kiaN5-kiaN5. (Tai7-ke ak-chhiu2 li7-khui). 
  Te7 9 Bou7: Song3 Bok8-su kheh-thiaN. 
  Pou3-ti3: Kap chhut kok cheng5 siang7-khoan2. 
  Bou7-au7 e5 hong3-sang3: Song3 Phok-su7 li7-khui hiuN-li2, pun2-kok kap pe7-bu2 i2-keng 7 ni5 poaN3. 1927 ni5 11 geh8 8 jit8, sin-khu chheng7 chit8 nia2 chhou-pou3 tng5 saN, chhiu2 koaN7 heng5-li2 tng2-lai5 kou3-hiong tah8 jip8 kheh-thiaN. 
  Song3 Bok8-su: Li2 si7 siaN2 lang5? 
  Song3 Phok-su7: A-pa, goa2 si7 Iok-han7. 
  Song3 Bok8-su: Hou3 ! Li2 chiaN3-chiaN3 si7 Chu2-un, ko2-jian5 si7 khi2 khong, sim2-mih8 li2 si7 Iok-han7. 
  Song3 Phok-su7: A-pa, i2-cheng5 e5 Chu2-un i2-keng si2-lah, hian7-chai7 si7 u7 oah8-mia7 e5 Iok-han7 tng2-lai5 e5. 
  Lau7-bu2: Chu2-un, Chu2-un, goa2 sou2 thiaN3 e5 kiaN2 Chu2-un, li2 tng2-lai5 lah. Kam2-sia7 Chu2 ! O-lo2 Chu2 ! Goa2 koaN2-kin2 lai5 thai5 li2 sou2 ai3 chiah8 e5 koe, ia7 sun7-soa3 thong-ti Lim5 Chhin-ke, chhiN-m2 kap Kim2-hoa5 lai5 (lau7-bu2 the3 chhut). 
  Song3 Bok8-su: Chu2-un, li2 chit kiaN7 heng5-li2, i2-goa7 iau2 u7 sim2-mih8 mih8-kiaN7 bo5? 
  Song3 Phok-su7: A-pa, goa2 sou2 u7 e5 mih8-kiaN7 chiu7-si7 chit e5 heng5-li2, lai7-bin7 si7 phoa3 koh ku7 e5 saN khou3 na7-tiaN7, in-ui7 goa2 sou2 thak8 ke3-khi3 e5 chheh it-chhe3 to sio-liau2 lah. 
  Lim5 Chhin-ke: Chu2-un kiong-hi2, li2 Peng5-an tng2-lai5. (Nng7 lang5 ak-chhiu2). 
  Song3 Phok-su7: A-pa, peng5-an! Kiong-hi2 ! 
  Lim5 ChhiN-m2: Chu2-un kiong-hi2 ! 
  Song3 Phok-su7: A-bu2, peng5-an! (tai7-ke ak-chhiu2). 
  Song3 Phok-su7: Kim2-hoa5 peng5-an, chin to-sia7, goa2 chhut kok tiong pe7-bu2 tit-tioh8 li2 e5 pang-bang5, chin to-sia7. (Nng7 lang5 ak-chhiu2, Kim2-hoa5 lau5 bak8-sai2, Gou5 Hau7-tiuN2 kiaN5 jip8-lai5). 
  Gou5 Hau7-tiuN2: Song3 Phok-su7 kiong-hi2 ! 
  Song3 Phok-su7: Gou5 Hau7-tiuN2 peng5-an,(ak-chhiu2, siang7-si5 lau7-bu2 phang5 png7 chhai3 jip8-lai5, Kim2-hoa5 ma2-siong7 ka7 pang-bang5, tai7-ke che7 choe3-hoe2, Song3 Bok8-su khi2-lai5 kam2-sia7). 
  Song3 Bok8-su: To-sia7 ThiN-pe7 Siong7-te3, goan2 e5 chhui3 tioh8 chheng-chan3 Li2 e5 koan5-leng5, Li2 e5 thiaN3-thang3, Li2 e5 lin5-bin2 hou7 goan2 boe7 chhek-tok8 tit, li2 siuN2-su3 goa2 e5 kiaN2-ji5 Chu2-un, 7 ni5 poaN3 ku2 chhut kok, kin-a2-jit8 peng5-an tng2-lai5 ,choan5-ke hoaN-hi2 saN-kiN3, goan2 chhim-chhim kam2-sia7 put chin7, kim-au7 it-chhe3 e5 su7 kiu5 Li2 ka7 goan2 an-pai5. Hian7-chai7 goan2 beh hiong2-siu7 Li2 sou2 siuN2-su3 e5 it-chhe3, be7 hiong2-siu7 e5 tai7-seng kho3 Ia5-sou e5 mia5 kam2-sia7. A3-beng7.（Tai7-ke chin7-lat8 chiah8, chiah8 liau2-au7 phok-su7 khia7 khi2-lai5.） 
  Song3 phok-su7: Keng3-ai3 e5 hau7-tiuN2, a-pa, a-bu2 kap chu-ui7. Goa2 kap lin2 li7-piat8 7 ni5 poaN3, kim-jit8 peng5-an tng2-lai5, khoaN3-kiN3 tai7-ke peng5-an, chin khoai3-lok8, kam2-sia7 Siong7-te3 e5 hong5-un. Goa2 sui-jian5 ti7 Bi2-kok tit-tioh8 Hoa3-hak8 Phok-su7, ia7 tit-toh8 Kim-si5 chiong2-chiong. Tan7-si7 phok-su7 e5 bun5-pin5 kap chiong2-chiong i2-keng ka7 tim3 loh8-khi3 Thai3-peng5-iuN5--lah, goa2 sou2 thak8-ke3 e5 chheh choan5-pou7 ka7 sio liau2 lah, chi2-u7 toa3 chit8 pun2, si7 goa2 thak8 40 pian3 e5 Seng3-keng tng2-lai5 ji5-i2. I2-cheng5 e5 Chu2-un i2-keng si2 lah, hian7-chai7 si7 Kiu3-chu2 Ia5-sou ka7 goa2 kai2 mia5 e5 Iok-han7 teh oah8. Kim-au7 it-chhe3 long2 si7 than3 Chu2 e5 beng7-leng7, chi2-si7 lai5 oah8 ji5-i2. 
  Song3 Bok8-su: Chu2-un, li2 i2-keng theh8 Phok-su7 tng2-lai5, ia7 tioh8 thoe3 goa2 than3 chit8-tiam2-a2 chiN5 lai5 pang-chan7 ke-lai7 e5 seng-oah8-hui3, in-ui7 hian7-chai7 goa2 e5 geh8-kip chiah u7 35 khou na7-tiaN7. 
  Song3 Phok-su7: A-pa, goa2 tit-tioh8 Hoa3-hak8 Phok-su7 e5 si5. Pak-kiaN Tai7-hak8 e5 I-hak8 iN7-tiuN2 u7 phah tian7-po3 lai5 beh chhiaN2 goa2 khi3 ka3 chheh, ni5-hong7 beh chit8 ban7 khou, goa2 u7 ka7 I ku7-choat8 lah. Goa2 pit-giap8 e5 Tai7-hak8 kio3 goa2 khi3 Pak-kiaN Tai7-hak8, choan-kong hoa3-hak8, goa2 u7 ka7 i ku7-choat8. Se3-kan it-chhe3 e5 mia5, li7 goa2 bo5 ian5, chi2-u7 ui7 Chu2 thoan5 hok-im si7 goa2 it-seng e5 su3-beng7. 
  Gou5 Hau7-tiuN2: Song3 Phok-su7, li2 e5 mia5-siaN thoan5 pian3 Bi2-kok, goa2 long2 chai-iaN2, put-ko3 hian7-chai7 li2 iau2-be7 koat-teng7 hong-chiam. Chiam7-si5 lai5 bu2-hau7 ka3 Hoa3-hak8 ho2 bo5? Chu7-jian5 goa2 boe7 chou2-chi2 li2 hiong3 hak8-seng thoan5-to7 e5 su7. 
  Song3 Phok-su7: Ki3-jian5 hau7-tiuN2 e5 ho2-i3, goa2 hoaN-hi2 chiap-siu7, chu7-jian5 goa2 ia7 u7 i3-su3 hiong3 hak8-seng thoan5-to7. 
  Lau7-bu2: Chu2-un, li2 kin-a2-jit8 tng2-lai5, tai7-ke to si7 chin hoaN-hi2, li2 i2-keng 25 he3,Kim2-hoa5 ia7 si7 25 he3, goa2 siuN7 kun7 jit8 tiong lai5 ku2-heng5 kiat-hun tian2-le2 si7 choe3 ho2, choe3 iau3-kin2 e5 su7. 
  Song3 Phok-su7: A-bu2 e5 thiaN3-thang3 un chhim bu5 kek8, koe chu2 liau2 chin ho2-chiah8. Kiat-hun e5 su7 chhiaN2 a-pa, a-bu2 siat-hoat chiu7-si7, goa2 bo5 i3-kian3. 
  Lau7-bu2: M7-chai chhin-ke, chhiN-m2 chaiN2-iuN7, sim2-mih8 i3-kian3? 
  Lim5 ChhiN-m2: Tong-jian5 goan2 bo5 iN7-gi7, chan3-seng5, ia7 oe7 chin7-liong7 koaN2-kin2 pang-chan7 Kim2-hoa5 pi7-pan7 ke3-chng. 
  Lim5 Chhin-ke: Chhin-ke, chhiN-m2 chin to-sia7, hou7 lin2 chhiaN2 chin pa2, chhiaN2 Chu2-un li2 chiah siong5 lai5 goan2 tau thit-tho5, goan2 seng sit-le2. Kim2-hoa5 li2 chiah chia pang-bang5 chhiN-m2, khang-khe3 choe3 liau2 chiah tng2-lai5. Li2 chhiaN2. 
  Te7 10 Bou7: E7-mng5 cha-keng hun3-heng-hoe7. 
  Pou3-ti3: I2, toh chiau5 pai5, ian2-oan5 choan5-pou7 chham-ka. 
  Bou7-au7 hong3-sang3: 1936 ni5 7 geh8, Song3 Phok-su7 ti7 E7-mng5 khui cha-keng hun3-heng-hoe7, chham-ka e5 lang5 u7 1600 mia5. Tui3 哈爾濱,北京,南京,漢口,福州,台灣,新加坡,菲律賓,南洋,馬來亞teng2-teng2 e5 sou2-chai7, long2 u7 chin-choe7 lang5 lai5 chham-ka. Hoe7-ki5 si7 chit8 ko3 geh8, thang kong2 si7 khong chian5 bi7 iu2 e5 seng7-hong2. (Hoe7-chiong3 choe5 siaN chhiuN3 choe3 chhin-ai3 e5 un-ai3 ti7 goa2 sim-lai7. Gim5-si tiong bou7 chiam7-chiam7 khui, gim5 liau2, Song3 khi2-lip8). 
  Song3 Phok-su7: Choe3 chhin-ai3 Chu2-lai7 hiaN-ti7 chi2-be7, lan2 i2-keng saN-kap seng-oah8 keng3-pai3 Siong7-te3, gim5-si, ki5-to2, cha-keng chiong-kun7 chit8 ko3 geh8 lah,koh bo5 kui2 jit8 chiu7 oe7 kiat-sok, tak8 lang5, sui5 lang5 tang sai lam5 pak khi3, siaN2 si5 chiah oe7 saN-kiN3, tu5-khi2 Siong7-te3 i2-goa7, bo5 u7 lang5 oe7 chai. Siong7-te3 na7 kheng2 tek8-piat8 koan2-kou3, ng3-bang7 kim-au7 u7 te7 3 chhu3 e5 cha-keng-hoe7. Lan2 chit e5 cha-keng-hoe7 kau3 kiat-sok e5 si5, choan5-pun2 Seng3-keng kiong7 1189 chiuN long2 oe7 thang cha oan5, i2-au7 ng3-bang7 lan2 tai7-ke tng2-khi3 tak8 lang5 e5 toe7-hng choe3 chit8 e5 Ki-tok e5 cheng-peng pe7 Chu2 e5 sip8-ji7-ke3, chiong-lai5 lan2 tai7-ke ti7 thiN-teng2 saN kiN3, hiong2-siu7 eng2-oan2 e5 hok-khi3. Chit si5 goa2 ai3 thiaN hai2-goa7 lai5 e5 hiaN-ti7 chu7 goa2 kap lin2 li7-piat8 hoe5 Tiong-kok i2-au7 lin2 chaiN2-iuN7 oah8-tang7 e5 po3-ko3. Tai7-seng chhiaN2 Sin-ka-pho lai5 e5 hiaN-ti7, te7 ji7 chhiaN2 Hui-lip8-pin e5 hiaN-ti7, te7 saN Tai5-oan5 e5 hiaN-ti7 lai5 po3-ko3. 
  Sin-ka-pho hiaN-ti7: Song3 Phok-su7 kip8 chu-ui7 hiaN-ti7, goa2 chin kong-eng5 lai5 po3-ko3, Song3 Phok-su7 lai5 Sin-ka-pho thau5 be2 kiong7 6 chhu3, sou2 tit-tioh8 e5 bou7-to7-iu2 iok 5 chheng mia5, goan2 e5 pou3-to7-tui7 u7 nng7 pah lian5 tui7, tui7-oan5 long2 si7 kheng2 chiah8-khou2 oh8 Song3 Phok-su7 e5 kha-pou7. Ng3-bang7 chiong-lai5 u7 ki-hoe7 koh chhiaN2 Song3 Phok-su7 lai5 kian-kou3 goan2 tai7-ke e5 sin3-giong2. 
  Hui-lip8-pin hiaN-ti7: Goa2 si7 tui3 Hui-lip8-pin lai5 e5, Song3 Phok-su7 lai5 Hui-lip8-pin u7 saN pai2, mui2 pai2 thiaN to7-li2 e5 iok u7 nng7 chheng goa7 mia5. Song3 Phok-su7 beh li7-khui Hui-lip8-pin e5 si5, chit8 chheng goa7 mia5 e5 hiaN-ti7 sang3 kau3 ma2-thau5 chhiuN3 li7-piat8 si e5 si5. chu2-pin choan5-pou7 to thong3-khou2 lau5 bak8-sai2, m7-kam li7-piat8. Che si7 Hui-lip8-pin ma2-thau5 khong-chian5 be7 u7 e5 chhin-bit8 e5 cheng5-keng2. TaN goan2 ia7 u7 chou-chit chit8 pah goa7 tui7 e5 pou3-to7-tui7 to3-chhu3 pou3-to7. ChhiaN2 cheng3 hiaN-ti7 si5-siong5 thoe3 goan2 ki5-to2. 
  Tai5-oan5 chi2-be7: Goa2 si7 tui3 Tai5-oan5 lai5 e5, kap goa2 saN-kap lai5 e5 u7 chit8 pah goa7 lang5. Song3 Phok-su7 ti7 Tai5-lam5 Sin5-hak8-iN7 kang2-to7 e5 si5, mui2 chhu3 to u7 5 chheng mia5 i2-siong7 e5 lang5 lai5 thiaN, hoe7-chiong3 thiaN liau2 long2 jin7 choe7, hoan2-hoe2 thong3-khou2 lau5 bak8-sai2, kau3-hoe7 hok8-heng. Hian7-chai7 chou-chit 295 tui7 e5 pou3-to7-tui7, chek-kek8 soan-iong5 hok-im. Kho2-sioh Jit8-pun2 cheng3-hu2 khi7-si7 Ki-tok-tou5, u7 si5 siu7 kan-siap8, ap-pek, chhiaN2 chu-ui7 hiaN-ti7 chi2-be7 thoe3 goan2 ki5-to2. 
  Song3 Phok-su7: Chin hoaN-hi2 e5 ho2 siau-sit, goan7 eng5-kng kui Chu2 e5 mia5. A-men. Kin-jit8 tek8-piat8 beh kong2 gou7 e5 piaN2 nng7 be2 hi5 e5 su7. Ia5-sou ti7 se3-kan e5 si5, chin-choe7 bin5-chiong3 ai3 khoaN3 I, ai3 thiaN I e5 thoan5 hok-im, ai3 I i-ho2 u7 piN7 e5 lang5. Hit jit8 iok-liok8 u7 5 chheng lang5 ti7 khong3-ia2, in-ui7 si5 i2-keng am3, bin5-chiong3 iau-go7 tong3 boe7 tiau5, Ia5-sou kho2-lin5 in,kio3 hak8-seng hou7 bin5-chiong3 chiah8, chong2-si7 Hui-lek8 kong2, ka2-su2 u7 ji7-chap8 niu2 gun5 lai5 boe2 piaN2, bin5-chiong3 thai3 choe7, kun-pun2 ia7 chiah8 bo5 sim2-mih8. Chong2-si7 Na2-tan3-giap8 kong2, u7 chit8 e5 soe3-kiaN2 toa3 gou7 e5 piaN2 nng7 be2 hi5, Ia5-sou kio3 I toa3 lai5, ng3 thiN chiok-sia7 peh phoa3 theh8 hou7 hak8-seng, hak8-seng pun hou7 bin5-chiong3. Mui2 lang5 chiah8 kau3 pa2, siu-sip8 sou2 chhun e5 piaN2-chhui3 iau2 u7 chap8-ji7 kheng. Tui3 chit hang7 su7 thang khoaN3 chhut Ia5-sou e5 koan5-leng5, thiaN3-sim, kap iau-go7 e5 bin5-chiong3 si7 thai3 choe7. Hian7-chai7 lan2 e5 tong5-pau ia7 si7 iau-go7 e5 lang5 moa2-moa2 si7, lin2 ia7 tioh8 hou7 in chiah8. Lin2 tak8 lang5 ia7 gou7 e5 piaN2 nng7 be2 hi5, lin2 e5 ngou2-koan, phiN7 bak8 kip8 lin2 e5 ngou2-chaiN2, ngou2-chi2 chiu7-si7 lin2 sou2 u7 e5 gou7 e5 piaN2, lin2 e5 nng7 ki chhiu2, nng7 ki kha, nng7 lui2 bak8-chiu, nng7 e5 hi7 chiu7-si7 nng7 be2 hi5. Li2 na7 kheng2 hong7-hian3 hou7 Chu2, chu2 oe7 kai2-pian3 lin2 chiaN5-choe3 chhi7 gou7 chheng lang5, hek8-si7 sou3 ban7 lang5 e5 cheng-sin5 bi2-niu5. Chhian-ban7 m7-thang siuN7 beh po2-liu5 li2 e5 piaN2 kap hi5, chiu7-si7 lin2 e5 ngou2-koan, kha-chhiu2 choe3 ka-ki7 e5 lou7-eng7, ia7 m7-thang siuN7 bin5-chiong3 tng iau-go7 e5 si5 chiong piaN2 boe7 koan5 ke3, than3 toa7 chiN5, chhin-chhiuN7 li2 siuN7 goa2 si7 chit8 e5 hak8-chia2, kho-hak8 ka, u7 toe7-ui7, u7 chai5-kan3, lang5 na7 chhiaN2 li2 thoan5-to7, li2 chiu7 beh chin-choe7 e5 ni5-hong7, na7 bo5 chiu7 m7-choe3. Ia7 chhian-ban7 m7-thang siuN7 ka-ki7 e5 chai5-leng5 kan-ta lau5 teh, eng7 ti7 chhin-chiaN5, hek8-si7 siuN7 kong2 iau-go7 e5 bin5-chiong3 hiah choe7, kun-pun2 gou7 e5 piaN2 nng7 be2 hi5 u7 sim2-mih8 chok-iong7, put ju5 siu3-chhiu2 pong5-koan, jim7-i3 hong3-tong7 hiong2-lok8, bo5 li7-ek ka-ki7, ia7 bo5 li7-ek se3-kan, lang5 ju5-ko2 an2-ni, chiu7-si7 kai-si2 ! Chhin-ai3 e5 hiaN-ti7 chi2-be7, Ia5-sou khoai3 lai5 lah! Seng3-kang tng bang5, na7 bo5 kip8-si5 koaN2-kin2 choe3 kang, hit-si5 khia7 ti7 Chu2 e5 bin7-cheng5 na2 oe7 thang tit-tioh8 Chu2 kong2, li2 si7 ho2 koh chin7-tiong e5 lou5-pok8, thang jip8 ti7 Chu2-lang5 e5 khoai3-lok8 ah? Chhin-ai3 e5 hiaN-chi2 ! Si5 si7 jit8-si5, tioh8 choe3 kang, mi5-si5 na7 kau3 chiu7 bo5 ki-hoe7 lah! Goan7 lan2 chiong choan5-sin hian3 hou7 Chu2, choe3 oah8-oah8 e5 che3, Chu2 oe7 kai2-pian3 li2 choe3 ui2-tai7 e5 khi3-ku7. Lan2 tai7-ke lai5 chhiuN3 Goa2 e5 siN3-mia7 hian3 hou7 Li2, choe3 Li2 chhe-eng7 kau3 chit8 si3 e5 si. 
  Te7 11 Bou7: Pak-kiaN Se-san siok-sia3. 
  Pou3-ti3: PiN7-chhng5 chit8 e5, i2 saN, si3 liau5, toh-teng2 ioh8-koan3, chui2-pan5, Song3 chhe kip8 te7 saN cha-bou2-kiaN2 khia7 ti7 chhng5-piN. 
  Bou7-au7 hong3-sang3: 1935 ni5, Song3 Phok-su7 che7 chun5 ti7 Iong5-chu2-kang e5 si5, u7 chit8 mi5 bang7-kiN3 i e5 lau7-pe7 khia7 ti7 i e5 sin-piN, tui3 phok-su7 kong2: Chu2-un, goa2 tai7-seng li2 khi3 kiN3 ThiN-pe7, chong2-si7 li2 iau2 u7 7 ni5 e5 seng3-kang, kong2 liau2 heng5-iaN2 chiu7 siau-soaN3. Keh-jit8 chun5-tiuN2 theh8 chit8 tiuN tian7-po3 hou7 Song3 Phok-su7, ko2-jian5 si7 i e5 lau7-pe7 i2-keng khi3-se3. Song3 Phok-su7 kau3 1942 ni5 seng3-kang chiu7 oan5-moa2, 12 geh8 14 ho7 piN7 tang7 ti7 Pak-peng5 Hiap8-ho5 i-iN7 te7 it pai2 chhiu2-sut8, 1943 ni5 3 geh8 27 jit8 ti7 Thian-tin te7 ji7 pai2 chhiu2-sut8, 1944 ni5 6 geh8 12 jit8 ti7 pak-peng5 Tek-kok piN7-iN7 te7 4 chhu3 chhiu2-sut8, chhiu2-sut8 au7 bo5 ku2 the3 iN7, kap bou2-kiaN2 ti7 Se-san siok-sia3 cheng7-iong2. 
  Song3 Phok-su7: Choe3 chhin-ai3 e5 hian5-chhe, goa2 chu7 te7 it chhu3 chhiu2-sut8 i2-au7 ,tit-tioh8 li2 mi5-jit8 e5 chiau3-kou3 kip8 mui2 jit8 e5 ki5-to2, goa2 e5 sim chin peng5-an, goa2 sin3 goa2 e5 leng5-hun5 siu7 Chu2 tiau3 i2-au7, li2 ia7 si7 ke3-siok8 sin3-kho3 Siong7-te3, chiau3-kou3 kou-ji5, sit8-chai7 kam2-sia7 li2 e5 un-ai3 bo5 chin7. Goa2 it-seng ui7 Chu2 lo5-khou2, long2 bo5 chek-chu7 chai5-san2 lau5 hou7 lin2, ji5-chhiaN2 siN-cheng5 ia7 bo5 chhiong-hun e5 si5-kan khia7 ti7 chhu3-nih hiong2-siu7 hu-chhe, hu7-chu2 thian-lun5 e5 heng7-hok kap khoai3-lok8, ji5-chhiaN2 nng7 e5 kiaN2-ji5 hoan7 piN7 tim5-tiong7 si2-khi3, bai5-chong3, ia7 bo5 si5-kan lai5 kiN3 chit8 bin7, chham-ka song-chong3, sit8-chai7 choe3 lau7-pe7, choe3 tiong7-hu toa7 sit-loh8 pun2-pun7, ka-ki7 ia7 si7 thong3-khou2 ban7-hun7. Chong2-si7 lan2 e5 Chu2 u7 kong2, ThiaN3 pe7-bu2 khah ke3-thau5 ti7 thiaN3 goa2 e5, boe7 kham-tit ti7 goa2; thiaN3 kiaN2, cha-bou2-kiaN2 khah ke3-thau5 ti7 thiaN3 goa2 e5, boe7 kham-tit ti7 goa2, chit tiam2 ia7 si7 li2 beng5-pek8 e5 sou2-chai7. Goa2 e5 seng3-kang i2-keng oan5 lah, Tiong-kok 35 seng2 bo5 u7 chit8 seng2, chit8 siaN5 kip8 hiong-tin3 goa2 bo5 kau3 e5 sou2-chai7; hian7-chai7 kau3-hoe7 i2-keng hun3-heng lah, goa2 e5 sim-goan7, goa2 e5 su3-beng7 i2-keng oan5 lah, chi2-u7 tan2-hau7 Chu2 tiau3 na7-tiaN7. Song-chong3 e5 su7 goa2 sou2 thiaN3 e5 Ong5 Beng5-to7 oe7 siat-hoat, bian2 khoa3-i3, tioh8 an-sim. 
  Song3 chhe: Chhin-ai3 e5 Iok-han7, goa2 beng5-pek8 li2 si7 Siong7-te3 chin7-tiong e5 lou5-pok8, li2 e5 lo5-khou2. Li2 e5 tioh8-boa5 si7 peng5 siong5 lang5 bo5 hoat-tou7 choe3 kah kau3 e5,li2 e5 sin-the2 oe7 phah phaiN2-khi3, ia7 si7 tui3 goa2 bo5 hoat-tou7 kun-sui5 li2, mi5-jit8 chiau3-kou3 li2 e5 sou2 ti3, sit8-chai7 chin ke3 boe7 tit khi2. Chong2-si7 che ia7 si7 chu3-teng7 e5 un7-mia7, Siong7-te3 e5 chi2-i3, goa2 ia7 goan7-i3. Kap li2 chiah8 khou2 e5 it-chhe3 e5 su7 i2-keng pian3 chiaN5 chit8 tiuN5 e5 bin5-bang7, chhiaN2 li2 an-sim, m7-thang siong-sim. 
  Song3 Phok-su7: Goa2 sou2 thiaN3 e5 cha-bou2-kiaN2, goa2 ti7 se3-kan i2-keng si7 bo5 ku2 e5 lang5 lah, goa2 khi3 liau2-au7, li2 pian3 chiaN5 bo5 pe7 e5 kou-lu2, li2 tioh8 koai-koai, thiaN3 sio2-be7, iu2-hau3 lau7-bu2, chiong-lai5 na7 choe3 lu2 thoan5-to7 ia7 si7 chin ho2 e5 su7. 
  Song3 lu2: A-pa, goa2 beng5-pek8 li2 e5 thiaN3. Goa2 oe7 thiaN3 sio2-be7, iu2-hau3 a-bu2, chhiaN2 li2 an-sim. Goan2 sui-jian5 si7 kou-ji5, bo5 pe7 e5 lu2-chu2, chong2-si7 goan2 chhim-sin3 li2 si7 khi3 thian-tong5 tiau5-kiN3 ThiN-pe7, hiong2-siu7 thian-tong5 e5 hok-khi3; goan2 sin3 a-pa li2 si7 chit se3-kan choe3 ui2-tai7 e5 lau7-pe7, goa2 kap a-bu2 tak8 jit8 teh thoe3 li2 ki5-to2 bo5 soah, chhiaN2 a-pa li2 an-sim.(Ong5 Beng5-to7, i-seng kip8 hou7-su7 kiaN5--jip8-lai5). 
  I-seng: (Bong meh8 liau2 io5-thau5), Song3 Phok-su7, goa2 i2-keng chin7 liau2 goa2 e5 pun2-hun7, koh chu3 chit8 ki chu-iong2 sia7 chiu7 ho2. 
  Song3 Phok-su7: Chhin-ai3 e5 i-seng, hou7-su7 kip8 goa2 sou2 thiaN3 e5 Beng5-to7, chin to-sia7. Goa2 thau5-boe2 peN7 nng7 ni5, chhiu2-sut8 si3 chhu3, goa2 sin-piN bo5 chit8 hun gou7 li5 chiN5, tui3 li2 e5 thiaN3-thang3 kap hian5-beng5 koh ho2 e5 siat-hoat, it-chhe3 tui3 thiaN3 Chu2 e5 hiaN-ti7 kia3 lai5 pang-chan7. Goa2 e5 sim-tiong e7 kam2-sia7 kap khoai3-lok8 bo5 hoat-tou7 thang piau2-hian7. Goan7 Chu2 chiok-hok thiaN3 i e5 it-chhe3 e5 lang5. Cha-me5 Ia5-sou tui3 goa2 kong2, Iok-han3, li2 tioh8 tng2-lai5 lah. Kin chai2-khi2 Ia5-sou chai3 lai5 khia7 ti7 mng5-khau2, sou2-i2 goa2 e5 sim chin peng5-an hoaN-hi2, chhiaN2 li2 m7-bian2 kiaN, bian2 hoan5-lo2, tioh8 chhim-sin3 kiu3-chu2 Ia5-sou; ui7 Chu2 kian3-cheng3 thoan5 hok-im, (Chhut-ian2 jin5-oan5 chin3-jip8). 
  I-seng: Song3 Phok-su7 leng5-hun5 i2-keng li7-khui se3-kan lah! 
  Ong5 Beng5-to7: Chu-ui7 chhin-ai3 e5 hiaN-chi2, Siong7-te3 chin7-tiong e5 pok8-jin5,lan2 choe3 keng3-thiaN3 e5 Song3 Phok-su7, i si7 lan2 Tiong-kok iu2 su2 i2-lai5 choe3 ui2-tai7 e5 pou3-to7-ka, hun3-heng-ka, i2-keng siu7 Chu2 tiau3 leng5-hun5 kui thian lah! I it-seng ui7 Chu2 chiah8-khou2, thng3 chhiah-kha,chheng7 chhou-pou3 tng5-phau3, u7 si5 siu7 lang5 leng5-jiok8, hui2-pong3, khun2-tiok8,ham7-hai7, chong2-si7 Siong7-te3 pi3-iu7 i. I thoan5-to7 18 ni5, si-ho5 bo5 tham lang5 chit8 khou gun5, i e5 bou2-kiaN2 pin5-khun3 kan-khou2,chi2-u7 Siong7-te3 chai na7-tiaN7. I sui-jian5 sin-the2 tai3 piN7, chong2-si7 choan5-kok e5 tong5-pau chhiat-bang7 i, ai3 thiaN i e5 kang2-to7, ai3 i thoe3 in e5 piN7-lang5 ki5-to2, i kho3 Ia5-sou e5 mia5 i-ho2 chin-choe7 e5 piN7-lang5, i kiaN-liau2 seng3-kang choe3 boe7 oan5 ,thoa-piN7 mi5-jit8 kong2 to7-li2, an-ui3 sou3 pah ban7 sim-tiong thong3-khou2 e5 lang5, hou7 in u7 Kiu3-chu2 Ia5-sou e5 kiu3-un thang tit-tioh8 peng5-an. Choe3-au7 i e5 piN7 si7 hi3 kiat-hut8 e5 piN7, chong2-si7 i tak8 si5 kap Chu2 tong5-chai7, chian3 iaN5 piN7-mou5. Hian7-chai7 i i2-keng tit-tioh8 Chu2 siuN2-su3 eng5-kng e5 bian2-liu5, eng2-oan2 hiong2-siu7 thian-tong5 e5 hok-khi3. I ui7-tioh8 lan2 tong5-pau hoan7-choe7 sou2 lau5 e5 bak8-sai2, Siong7-te3 i2-keng thoe3 i chhit lah. Ng3-bang7 lan2 tai7-ke kian-kou3 sin3-sim, lai5 oh8 i e5 kha-pou7 thoan5 hok-im, chiong-lai5 oe7 kap Song3 Phok-su7 saN-kap ti7 thian-tong5 saN-kiN3. Chit si5 lan2 lai5 gim5 Thian-tong5 si7 goa2 ke, to3-lai5 ah, se3-kan bian2 khoa3-i3, Thian-tong5 si7 goa2 ke, to3-lai5 ah, se3-kan bian2 khoa3-i3. 
  (Kang3-bou7). 
  Bou7 au7 hong3-sang3: Chhin-ai3 e5 hiaN-ti7 chi2-be7, choe3-au7 e5 po3-ko3 si7 Song3 Phok-Su7 1944 ni5 8 geh8 18 jit8 siong7-ngou2 7 tiam2 7 hun, leng5-hun5 siu7 tiau3 kui thian. I e5 koan-bok8 si7 iong7 choe3 ho2 e5 hiuN-chha5 lai5 choe3. 8 geh8 22 jit8 chhut-chong3 e5 si5 , choan5-kok kok seng2 long2 u7 tai7-piau2 lai5 hoe7-chong3, chin-choe7 pou3-to7-thoan5 e5 thoan5-tiuN2; lai5 kng i e5 koan-bok8 , chhut-soaN e5 si5 si7 ian5-lou7 gim5-si, sang3 kau3 Song3 Phok-su7 siN-cheng5 siong5-siong5 tan-tok8 sou2 ai3 khi3 ki5-to2 e5 chhau2-pou, ti7 hia an-chong3. I e5 toa7 chhian-kim mia5 choe3 Chhong3-se3-ki3(thian kiaN2), hian7-chai7 iau2 jiat8-sim choe3 thoan5-to7, ui7 Chu2 thoan5 hok-im, si7 lan2 choe3 hoaN-hi2 siu7 an-ui3 e5 sou2-chai7. Choe3-au7 chiok chu-ui7 kian7-khong. Chai3-hoe7! 
  (Tai5-oan5 Kau3-hoe7 Kong-po3 te7 919-921, 922, 924-928 ho7, 1963 ni5 10 geh8-1964 ni5 2 geh8) 
</CL>
<HL>

第8幕：精神病院e5會客室。 
佈置：椅，桌攏齊備，宋穿整齊e5衣服行入室內，花博士，醫生，護士企--起來。 
華博士：（Kap宋握手）。宋博士平安！無扑算我kap你離別了後去歐洲，到昨日才轉來，tu2-tu2是一年，這中間，雖然寫真濟張批hou7你，但是攏無接著你回批。昨日去協和神學院chhe7院長，才知影你ti7 chia，聽講已經193日lah。上帝庇佑你平安，真恭喜。 
宋博士：華教授，真多謝，我hou7痟院長kap痟醫生關toa3痟人病院，足足193日，但是我ti7病院讀新舊約有40遍，hou7我得著上帝e5恩典kap聖經中e5啟示真大，感覺真快樂kap感謝。痟醫生真多謝。（企起來kap醫生握手）。 
醫生：華博士，m7知你肯做保證人chhoa7宋博士出院無？但是有一個條件，就是出院後馬上送宋博士坐船轉去中國。 
華教授：院長我肯做保證人，請你隨時辦理准宋博士出院。 
醫生：（護士提卡片hou7醫生，醫生簽字）。宋博士，我准你出院，恭喜。 
華夫人：宋博士恭喜，請來去阮兜行行。（逐家握手離開）。 
第9幕：宋牧師客廳。 
佈置：Kap出國前像款。 
幕後e5放送：宋博士離開鄉里、本國kap父母已經7年半。1927年11月8日，身軀穿一領粗布長衫，手koaN7行李轉來故鄉踏入客廳。 
宋牧師：你是啥人？ 
宋博士：阿爸，我是約翰。 
宋牧師：Hou3！你正正是主恩，果然是起khong，甚物你是約翰。 
宋博士：阿爸，以前e5主恩已經死lah，現在是有活命e5約翰轉來e5。 
老母：主恩，主恩，我所疼e5子主恩，你轉來lah。感謝主！O-lo2主！我趕緊來thai5你所愛食e5雞，也順續通知林親家，親姆kap錦華來（老母退出）。 
宋牧師：主恩，你這件行李，以外iau2有甚物物件無？ 
宋博士：阿爸，我所有e5物件就是這個行李，內面是破koh舊e5衫褲na7-tiaN7，因為我所讀過去e5冊一切都燒了lah。 
林親家：主恩恭喜，你平安轉來。（兩人握手）。 
宋博士：阿爸，平安！恭喜！ 
林親姆：主恩恭喜！ 
宋博士：阿母，平安！（逐家握手）。 
宋博士：錦華平安，真多謝，我出國中父母得著你e5幫忙，真多謝。（兩人握手，錦華流目屎，吳校長行入來）。 
吳校長：宋博士恭喜！ 
宋博士：吳校長平安，（握手，像時老母捧飯菜入來，錦華馬上ka7幫忙，逐家坐做伙，宋牧師起來感謝）。 
宋牧師：多謝天父上帝，goan2 e5嘴著稱讚你e5 權能，你e5疼痛，你e5憐憫hou7阮boe7測度tit，你賞賜我e5 子兒主恩，7年半久出國，今仔日平安轉來，全家歡喜相見，阮深深感謝不盡，今後一切e5事求你ka7阮安排。現在阮beh享受你所賞賜e5 一切，be7享受e5代先靠耶穌e5名感謝。阿們。（逐家盡力食，食了後博士企起來）。 
宋博士：敬愛e5校長，阿爸，阿母kap諸位。我kap lin2離別7年半，今日平安轉來，看見逐家平安，真快樂，感謝上帝e5宏恩。我雖然ti7美國得著化學博士，也得著金匙獎章。但是博士e5文憑kap獎章已經ka7 tim3落去太平洋lah，我所讀過e5冊全部ka7燒了lah，只有帶一本，是我讀40遍e5聖經轉來而已。以前e5主恩已經死--lah，現在是救主耶穌ka7我改名e5約翰teh活。今後一切攏是趁主e5命令，指示來活而已。 
宋牧師：主恩，你已經提博士轉來，也著替我趁一點仔錢來幫贊家內e5生活費，因為現在我e5 月給才有35箍na7-tiaN7。 
宋博士：阿爸，我得著化學博士e5 時。北京大學e5醫學院長有扑電報來beh請我去教冊，年奉beh一萬箍，我有ka7伊拒絕lah。我畢業e5大學叫我去北京大學，專攻化學，我有ka7伊拒絕。世間一切e5名，離我無緣，只有為主傳福音是我一生e5使命。 
吳校長：宋博士，你e5 名聲傳遍美國，我攏知影，不過現在你iau2-be7決定方針。暫時來母校教化學好無？自然我boe7阻止你向學生傳道e5事。 
宋博士：既然校長e5好意，我歡喜接受。自然我也有意思向學生傳道。 
老母：主恩，你今仔日轉來，逐家都是真歡喜，你已經25歲，錦華也是25歲，我想近日中來舉辦結婚典禮是最好，最要緊e5事。 
宋博士：阿母e5疼痛恩深無極，雞煮了真好食。結婚e5事請阿爸，阿母設法就是，我無意見。 
老母：M7知親家，親姆怎樣，甚物意見？ 
林親姆：當然阮無異議，贊成，也會儘量趕緊幫贊錦華備辦嫁妝。 
林親家：親家，親姆真多謝，hou7 lin2請真飽，請主恩你chiah常來阮兜thit-tho5，阮先失禮。錦華你chiah chia幫忙親姆，工課做了才轉來。你請。 
第10幕：廈門查經奮興會。 
佈置：椅，桌齊排，演員全部參加。 
幕後放送：1936年7月，宋博士ti7廈門開查經奮興會，參加e5人有1600名。Tui3哈爾濱、北京、南京、漢口、福州、台灣、新加坡、菲律賓、南洋、馬來亞等等e5所在，攏有真濟人來參加。會期是一個月，thang講是空前未有e5盛況。（會眾齊聲唱最親愛e5恩愛ti7我心內。吟詩中幕漸漸開，吟了，宋起立）。 
宋博士：最親愛主內兄弟姊妹，咱已經相kap生活敬拜上帝，吟詩、祈禱、查經將近一個月lah，koh無幾日就會結束，逐人，隨人東西南北去，啥時才會相見，除起上帝以外，無有人會知。上帝若肯特別管顧，向望今後有第3次e5查經會。咱這個查經會到結束e5時。全本聖經共1189章攏會thang查完，以後向望咱逐家轉去逐人e5地方做一個基督e5精兵背主e5十字架，將來咱逐家ti7天頂相見，享受永遠e5福氣。這時我愛聽海外來e5兄弟自我kap lin2離別回中國以後lin2怎樣活動e5報告。代先請新加坡來e5兄弟，第二請菲律賓e5兄弟，第三台灣e5兄弟來報告。 
新加坡兄弟：宋博士及諸位兄弟，我真光榮來報告，宋博士來新加坡頭尾共6次，所得著e5慕道友約5千名，阮e5佈道隊有兩百連隊，隊員攏是肯食苦學宋博士e5腳步。向望將來有機會koh請宋博士來堅固阮逐家e5信仰。 
菲律賓兄弟：我是tui3菲律賓來e5，宋博士來菲律賓有三擺，每擺聽道理e5約有兩千外名。宋博士beh離開菲律賓e5時，一千外名e5兄弟送到碼頭唱離別詩e5時。主賓全部都痛苦流目屎，m7甘離別。Che是菲律賓碼頭空前未有e5親密e5情景。今阮也有組織一百外隊e5佈道隊到處佈道。請眾兄弟時常替阮祈禱。 
台灣姊妹：我是tui3台灣來e5，kap我相kap來e5有一百外人。宋博士ti7台南神學院講道e5時，每次都有5千名以上e5人來聽，會眾聽了攏認罪，反悔痛苦流目屎，教會復興。現在組織295隊e5佈道隊，積極宣揚福音。可惜日本政府歧視基督徒，有時受干涉、壓迫，請諸位兄弟姊妹替阮祈禱。 
宋博士：真歡喜e5好消息，願榮光歸主e5名。阿們。今日特別beh講五個餅兩尾魚e5事。耶穌ti7世間e5時，真濟民眾愛看伊，愛聽伊e5 傳福音，愛伊醫好有病e5人。Hit日約略有5千人ti7曠野，因為時已經暗，民眾枵餓擋boe7 tiau5，耶穌可憐in，叫學生hou7民眾食，總是腓力講，假使有二十兩銀來買餅，民眾太濟，根本也食無甚物。總是拿但業講，有一個細子帶五個餅兩尾魚，耶穌叫伊帶來，向天祝謝剝破提hou7學生，學生分hou7民眾。每人食到飽，收拾所chhun e5餅chhui3 iau2有十二筐。Tui3這項事thang看出耶穌e5權能，疼心，kap枵餓e5民眾是太濟。現在咱e5同胞也是枵餓e5人滿滿是，lin2也著hou7 in食。Lin2逐人也五個餅兩尾魚，lin2 e5五官，鼻目及lin2 e5五指，五趾就是lin2所有e5五個餅，lin2 e5兩支手、兩支腳、兩蕊目睭，兩個耳就是兩尾魚。你若肯奉獻hou7主，主會改變lin2成做飼五千人，或是數萬人e5精神米糧。千萬m7-thang想beh保留你e5餅kap魚，就是lin2 e5五官，腳手做家己e5路用，也m7-thang想民眾當枵餓e5時將餅賣懸價，趁大錢，親像你想我是一個學者，科學家，有地位，有材幹，人若請你傳道，你就beh真濟e5年奉，若無就m7做。也千萬m7-thang想家己e5才能kan-ta留teh，用ti7親情，或是想講枵餓e5民眾hiah濟，根本五個餅兩尾魚有甚物作用，不如袖手旁觀，任意放蕩享樂，無利益家己，也無利益世間，人如果an2-ni，就是該死！親愛e5兄弟姊妹，耶穌快來lah！聖工當忙，若無及時趕緊做工，hit時企ti7主e5面前那會thang得著主講，你是好koh盡忠e5奴僕，thang入ti7主人e5快樂ah？親愛e5兄姊！時是日時，著做工，暝時若到就無機會--lah ！願咱將全身獻hou7主，做活活e5祭，主會改變你做偉大e5器具。咱逐家來唱我e5性命獻hou7你，做你差用到一世e5詩。 
第11幕：北京西山宿舍。 
佈置：病床一個，椅衫，四liau5，桌頂藥罐，水瓶，宋妻及第三查某子企ti7床邊。 
幕後放送：1935年，宋博士坐船ti7揚子江e5時，有一暝望見伊e5老父企ti7伊e5 身邊，對博士講：主恩，我代先你去見天父，總是你iau2有7年e5聖工，講了形影就消散。隔日船長提一張電報hou7宋博士，果然是伊e5老父已經去世。宋博士到1942年聖工就完滿，12月14號病重ti7北平協和醫院第一擺手術，1943年3月27日ti7天津第二擺手術，1944年6月12日ti7北平德國病院第4次手術，手術後無久退院，kap某子ti7西山宿舍靜養。 
宋博士：最親愛e5賢妻，我自第一次手術以後，得著你暝日e5照顧及每日e5祈禱，我e5心真平安，我信我e5靈魂受主召以後，你也是繼續信靠上帝，照顧孤兒，實在感謝你e5恩愛無盡。我一生為主勞苦，攏無積聚財產留hou7 lin2，而且生前也無充分e5時間企ti7厝nih享受夫妻，父子天倫e5幸福kap快樂，而且兩個子兒患病沉重死去，埋葬，也無時間來見一面，參加喪葬，實在做老父，做丈夫大失落本份，家己也是痛苦萬分。總是咱e5主有講，疼父母較過頭ti7疼我e5，boe7堪得ti7我；疼子，查某子較過頭ti7疼我e5，boe7堪得ti7我，這點也是你明白e5所在。我e5 聖工已經完lah，中國35省無有一省，一城及鄉鎮我無到e5所在；現在教會已經奮興lah，我e5 心願，我e5使命已經完lah，只有等候主召na7-tiaN7。喪葬e5事我所疼e5王明道會設法，免掛意，著安心。 
宋妻：親愛e5約翰，我明白你是上帝盡忠e5奴僕，你e5勞苦。你e5著磨是平常人無法度做kah到e5，你e5身體會扑歹去，也是tui3我無法度跟隨你，暝日照顧你e5所致，實在真過boe7得起。總是che也是注定e5運命，上帝e5旨意，我也願意。Kap你食苦e5一切e5事已經變成一場e5眠夢，請你安心，m7-thang傷心。 
宋博士：我所疼e5查某子，我ti7世間已經是無久e5人lah，我去了後，你變成無父e5孤女，你著乖乖，疼小妹，有孝老母，將來若做女傳道也是真好e5事。 
宋女：阿爸，我明白你e5 疼。我會疼小妹，有孝阿母，請你安心。阮雖然是孤兒，無父e5女子，總是阮深信你是去天堂朝見天父，享受天堂e5福氣；阮信阿爸你是這世間最偉大e5老父，我kap阿母逐日teh替你祈禱無煞，請阿爸你安心。（王明道，醫生及護士行--入-來）。 
醫生：（摸脈了搖頭），宋博士，我已經盡了我e5 本份，koh注一支滋養射就好。 
宋博士：親愛e5醫生，護士及我所疼e5明道，真多謝。我頭尾病兩年，手術四次，我身邊無一分五釐錢，對你e5疼痛kap賢明koh好e5設法，一切tui3疼主e5兄弟寄來幫贊。我e5心中會感謝kap快樂無法度thang表現。願主祝福疼伊e5一切e5人。昨暝耶穌對我講，約翰，你著轉來lah。今早起耶穌再來企ti7門口，所以我e5 心真平安歡喜，請你m7免驚，免煩惱，著深信救主耶穌；為主見證傳福音，（出演人員進入）。 
醫生：宋博士靈魂已經離開世間lah！ 
王明道：諸位親愛e5兄姊，上帝盡忠e5僕人，咱最敬疼e5宋博士，伊是咱中國有史以來最偉大e5佈道家，奮興家，已經受主召靈魂歸天lah！伊一生為主食苦，褪赤腳，穿粗布長袍，有時受人凌辱，誹謗，窘逐，陷害，總是上帝庇佑伊。伊傳道18年，絲毫無貪人一箍銀，伊e5某子貧困艱苦，只有上帝知na7-tiaN7。伊雖然身體帶病，總是全國e5同胞切望伊，愛聽伊e5 講道，愛伊替in e5病人祈禱，伊靠耶穌e5名醫好真濟e5病人，伊驚了聖工做boe7完，拖病暝日講道理，安慰數百萬心中痛苦e5人，hou7 in有救主耶穌e5救恩thang得著平安。最後伊e5 病是肺結核e5病，總是伊逐時kap主同在，戰贏病魔。現在伊已經得著主賞賜榮光e5冕旒，永遠享受天堂e5福氣。伊為著咱同胞犯罪所流e5目屎，上帝已經替伊拭lah。向望咱逐家堅固信心，來學伊e5腳步傳福音，將來會kap宋博士相kap ti7天堂相見。這時咱來吟天堂是我家，倒來ah，世間免掛意， 天堂是我家，倒來ah，世間免掛意。 
（降幕）。 
幕後放送：親愛e5兄弟姊妹，最後e5報告是宋博士1944年8月18日上午7點7分，靈魂受召歸天。伊e5 棺木是用最好e5香材來做。8月22日出葬e5 時，全國各省攏有代表來會葬，真濟佈道團e5團長；來扛伊e5 棺木，出山e5 時是沿路吟詩，送到宋博士生前常常單獨所愛去祈禱e5草埔，ti7 hia安葬。伊e5 大千金名做創世紀（天子），現在iau2熱心做傳道，為主傳福音，是咱最歡喜受安慰e5所在。最後祝諸位健康。再會！ 
（台灣教會公報第919-921、922、924-928號，1963年10月~1964年2月） 
</HL>