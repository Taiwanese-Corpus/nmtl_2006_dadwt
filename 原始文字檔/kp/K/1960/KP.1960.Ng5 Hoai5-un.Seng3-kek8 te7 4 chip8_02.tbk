<CL>
  吝嗇的財主 一幕 
  人物 : 王富來(財主)、福來(雇工)、劉牧師、金葉(女婢)、老婆、乞食、老病婦、死神、匠夫。 
  場面 : 財主華麗莊美的接客廳 
  開幕 : 財主坐在他的辦事棹邊正在打算盤且用指頭算著 
  1. 財主: SaN-ban7 kin e5 chhek-a2, iok sin Tai5-pe3 saN-ban7 gin5, gou7-ban7 kin e5 han5-chi5, iok sin Tai5-pe3 saN-ban7 gin5, iuN5-moa5 u7 nng7-ban7 kin, kam-chia3 u7 peh- ban7 kin...... Ai-ah kin-ni5 si7 tek8-piat8 e5 hong-siu, kam2-sia7 Siong7-te3! Sit8-chai7 Siong7-te3 chin gau5 thiaN3 goa2, hou7 goa2 tak8-hang7 long2 sun7-su7 heng5-thong. (僕人福來出場) 
  2. 福來: Thau5-ke ah, hiah e5 chhek-a2 long2 bo5 sou2-chai7 thang he7 lah, chhek-chhng long2 moa2-moa2 lah, hiah e5 han5-chi5 long2 ti7 goa7-bin7 teh chhoe-hong phak8-jit8, na7 bo5 kin2 siat-hoat sou2-chai7 lai5 siu khi2-lai5, kiaN-liau2 oe7 chhau3-khi3. 
  3. 財主: Sim2-mih8!? (bin7 kat-kat teh siuN7) Ai-ah, li2 chin gong7, chin png7-thang2! soa3 Boe7 hiau2-tit chiong hiah e5 ku7 chhai5-liau7 theh8 lai5, ka-ki7 ta3-ta3 teng3-teng3 leh, gong7 kau3 an2-ni, soa3 Boe7-hiau2 phah-sng3, a7 thang chiong hiah e5 po2-poe3 e5 siu-seng5 ka7 he7 teh hou7 phaiN2. 
  4. 福來: Thau5-ke ah, li2 hiah-nih8 gau5 phah-sng3, chong2-si7 li2 oe7-hiau2 sng3 Boe7-hiau2 ti5, hiah e5 ku7 chhai5-liau7 long2 phaiN2 lah, koh goa2 ia7 m7 si7 bak8- kang sai-hu7, thai2 oe7-hiau2 ka7 li2 cho3 chap8-chhe koh kiam khi2-chhu3, na7 si7 khi2 liau2 bo5 kian-kou3, lai5 hou7 chhat8 u7 khang-phang7 lai5 thau-theh8, kiam2 m7 si7 koh khah bo5 chhai2. Sou2-i2 li2 m7-thang beh seng2 to3 sng2 pun2, tioh8 khi3 chhiaN2 khi2-chhu3 sai-hu7, lai5 hou7 i ka7 li2 khi2 chit8-cho7 chng-cho7 koh kian-kou3 e5 chhng-khou3, ia7 hit e5 ku7 e5 chhng-khou3 i2-keng siuN oeh8 koh phoa3 lah, tioh8 soa3 thiah-thiah khi2-lai5 long2 khi2 sin e5. 
  5. 財主: Sim2-mih8, lian5 hit e5 ku7 e5 ia7 beh thiah khi2-lai5!? Hit e5 iau2 ku2 oe7 eng7-tit, kah phah-sng2, siau3-lian5 lang5 siuN7 hiah e5 long2 m7 si7 su7, goa2 Boe7-thang an2-ni cho3. 
  6. 福來: Thau5-ke ah, li2 m7 an2-ni cho3 goa2 ia7 bo5 koan2 li2, mih8 si7 li2 e5, li2 na7 m7-kiaN sun2-sit chiu7 bo5 oe7 kong2, chong2-si7 li2 eng-kai chai-iaN2 lan2 keh-piah Sim2 sian-siN in e5 chhek-a2, ti7 chit8-mi5 e5 tiong-kan hou7 chhat8 put liau2-liau2, ti3-kau3 hian7-chai7 Sim2 sian-siN ia7 teh khi2 chit8-cho7 chng-cho7 e5 chhng-khou3, soa3 siat chit8 e5 thih-mng5 kap toa7-so2, lai5 beh hong5-chi2 chhat8-thau. 
  7. 財主: U7 iaN2 u7 chit-khoan2 tai7-chi3!? (koh aN3-thau5 teh siuN7) Na7 si7 an2-ni sui-jian5 chin phah-sng2 chong2-si7 bo5 an2-ni cho3 ia7-si7 chin bo5 un2-tang3. TaN ho2, taN ho2, li2 thang kin2-kin2 khi3 ka kio3 thou5-chui2 sai-hu7 lai5, koaN2-kin2 thang tang7-kang, a7 thang khng3 kau3 hou7 chhat8 lai5 chiap siu khi3. 
  8. 福來: An2-ni goa2 lai5 khi3 kio3 sai-hu7 lai5 kap li2 ke3-oe7 it-chhe3 e5 kang-su7.(福來siuN7 beh 退場). 
  9. 財主: Ban7-si7 leh! ban7-si7 leh! Li2 khi3 tioh8 m7 thang hou7 chai-iaN2 si7 goa2 chit e5 ho2-giah8 lang5 beh khi2 e5, tioh8 ka kong2 si7 li2 beh khi2 e5, koh li2 tioh8 hou7 chai li2 si7 san3-chhiah lang5, thang chhu2 i e5 kang-chiN5, m7-thang hou7 i than3 siuN che7 khi3, oe7 hiau2-tit Boe7? 
  10.福來: (Bin7 kat-kat) Oe7 lah! Goa2 chai-iaN2 thau5-ke li2 si7 chin gau5 phah sng3-poaN5 e5 lang5, u7 moa2-tou7 e5 chhiu2-toaN7, ai3 siok8 koh u7 giah8, toaN7-oaN2 koh moa2- kiN5 e5 lang5. 
  11.財主: Gong7-lang5! ChiN5 phaiN2 than3, bo5 an2-ni liam5-piN ma7 pho3-san2. 
  12.福來: Thau5-ke ah, li2 hiah u7 chiN5, an2-ni gau5 phah-sng3 si7 beh hou7 ho2-giah8 kau3 tu2 thiN tioh8 bo5? Li2 e5 chit8-khou si7 pi2 hiah e5 san3-hiong lang5 e5 chap8-khou koh khah po2-poe3, an2-ni an2-choaN2 oe7 pho3-san2, chhiaN2 li2 bian2 hoan5-lo2 oe7 pho3-san2 lah, iau pat8-lang5 oe7 tioh8, iau li2 si7 Boe7 tioh8 lah. 
  13.財主: Ke kong2 oe7!! Ho2 toa7 taN2! Li2 bo5 siuN7 li2 e5 png7-oaN2 si7 ti7 goa2 e5 chhiu2-lai7, li2 kaN2 phoe-pheng5 goa2 sim2-mih8! Li2 an3-sng3 beh tng2-khi3 chiah8 ka-ki7 si7 bo5? 
  14.福來: Thau5-ke ah, chhin-chhiuN7 li2 chit-khoan2 khiu5 koh tang3, iau-kui2 koh chau7-liam7, kiaN lang5 phiN, kiaN lang5 than3 siuN che7, an2-ni hou7 lang5 boa5 kui-me5 kui-jit8, chit8 geh8-jit8 chiah than3 300 gin5, khah ke ma7 bo5 lang5 kap li2 toa3 oe7 tiau5, tng2-lai5 chiah8 ka-ki7 chiu7 tng2-lai5 khi3, u7 sim2-mih8 thang him-soan7! (bin7 oat8 piN-a2 khi3) 
  15.財主: Hok-lai5 ah, li2 teh siu7-khi3 lah tioh8 bo5? (khia7 khi2-lai5, kiaN5 oa2 i) Goa2 m7-bat chhiaN3-tioh8 chhin-chhiuN7 li2 an2-ni hiah phaiN2 seng3-te7, lou5-pok8 teh phaiN2 thau5-ke, taN ho2 lah, li2 na7 ke3-siok8 ka7 goa2 jin7-chin choe3, goa2 me5-ni5 chiah ka7 li2 seng 50 gin5 hou7 li2, li2 na7 ai3 chiN5 tioh8 kong2, tioh8 m7-thang eng7 an2-ni teh sai2-phiah. TaN li2 koaN2-kin2 khi3, m7-thang phah-sng2 si5-kan. 
  16.福來: Li2 long2 si7 an2-ni u7 che7-che7 chhiu2-oan2, ia7 beh suh lang5 e5 huih, ia7 beh phui3 hou7 lang5 chiah8, ui7-tioh8 li7-ek ia7 kaN2 kui7 lang5, ia7 kaN2 pai3 lang5, bo5 lang5 teh ai3 li2 e5 chiN5, ai3 li2 e5 chiN5 khah su lai5 khi3 ka7 khit-chiah8 pe5 kha-chiah. Goa2 lai5-khi3, goa2 liam5-piN oe7 tng2-lai5, hou7 li2 e5 si5-kan bo5 phah-sng2. (退場) 
  17.財主: (Theh8 toh-teng2 e5 mih8 khi2-lai5 siak) Hng2, chhiaN3-tioh8 chit khoan2 siau3-lian5 lang5 chin phaiN2 phi5-khi3, tan2-hau7 na7 koh chhiaN3 u7 tu2-ho2 e5 lang5, tioh8 lai5 ka bian2-chit, bo5 hou7 i sio2-khoa2 chiah8-khou2 chit8-e7, long2 Boe7 eng7-tit, choan-choan me5-kak, bo5 ka boa5 hou7 kim-kut8 si7 Boe7 eng7-tit. (koh che7 teh sng3-siau3) Beh koh khi2 chit8-keng chhng-khou3 choe3-chio2 han7-tou7 ma7-tioh8 khai 5 ban7 gin5, sit8-chai7 chin bo5 chhai2, hit keng ku7 e5 beh thiah phaiN2 si7 chin phah-sng2, chong2-si7 i2-goa7 tioh8 ia7 bo5 hoat-tou7. TaN phah-sng3 chit keng chhng-khou3 na7 khi2 ho2-se3 tioh8 m7-bian2 koh khai sim2-mih8 chiN5 lah, an2-ni tauh8-tauh8 teh khai eng7 chiN5 si7 Boe7 eng7-tit, ku7-ni5 chiah khi2 ho2 chit-cho7 toa7-lau5, chit8-koa2 chiN5 long2 khai liau2-liau2, tui3 taN liau2-au7 bo5 sio2-khoa2 chek-chu7 khi2-lai5 chheng-eng5 hu3-kui3 e5 seng-oah8 si7 Boe7 eng7-tit, jin5-seng long2-si7 u7 chiN5 hiong2 chheng hok, bo5 chiN5 chiu7 hou7 lang5 khoaN3-khin.(牧師出場) 
  18.牧師: Ong5 sian-siN peng5-an. 
  19.財主: Oh, Lau5 bok8-su, peng5-an! Li2 chin han2 kiaN5, u7 sim2-mih8 kui3-su7?! 
  20.牧師 : Bo5 sim2-mih8 su7, m7-chai oe7 kiau2-jiau2 li2 a2-Boe7? 
  21.財主: Boe7 lah, Boe7 lah, chhiaN2 hia che7, hia che7! (牧師 che7 i2) 
  22.牧師: Goa2 to siuN7 kong2 li2 phah-sng3 si7 chin bo5 eng5, thai3 oe7 hiah ku2 long2 bo5 lai5 cho3 le2-pai3, ai3 beh lai5 ka7 li2 tham3-an. 
  23.財主: Si7 lah, si7 lah, goa2 tioh8 in-ui7 khi2 chit cho7 lau5 soa3 chin bo5 eng5, lian5 le2-pai3-jit8 ma7 long2 Boe7 ki3-tit, chin sit-le2, chin sit-le2. 
  24.牧師: Hou3, khi2 kau3 chiah sui2 (koan-khoaN3 sek-lai7) KaN2 tioh8 khai chin che7 chiN5 leh? 
  25.財主: Eng-kai tioh8 ai3 70 ban7 chiah khi2 oe7 khi2-lai5, chong2-si7 goa2 chi2 u7 eng7 50 ban7 chiu7 ka khi2 khi2-lai5. Ka-ki7 ke3-oe7, ka-ki7 kam3-kang, soa3 ka-ki7 cho3 sio2-kang, na7 bo5 an2-ni gau5 phah-sng3 si7 khi2 Boe7 khi2-lai5, hiah e5 sai-hu7 chin bo5 hoaN-hi2, chong2-si7 lan2 e5 chiN5 na7 oe7 seng2, ma7 bo5 kiaN khi3 tek-choe7 in lah! Che si7 kim-chiN5 e5 se3-kai3, m7 si7 teh than3 jin5-cheng5 e5 si5-tai7. 
  26.牧師: Ong5 sian-siN, li2 sit8-chai7 chin chhong-beng5, li2 tak8-hang7 long2 oe7, li2 e5 thau5-khak si7 tek8-piat8 iu-siu3. 
  27.財主: Si7 lah, cho3 lang5 na7 bo5 khah khiau2, khah-sek leh, long2 ma7 oe7 khi3 hou7 lang5 phiN-kham3 khi3. Chit-ma2 e5 sia7-hoe7, li2 ma7 chai-iaN2, na7 bo5 put-si5 teh ke3-kau3, put-si5 teh ti7-hong5, gau5 eng7 thau5-nau2 chiah Boe7 khi3 hou7 lang5 chiah8 song5 khi3. 
  28.牧師: U7 iaN2, u7 iaN2, li2 kong2 an2-ni chin u7 li2! Boe7 bian2-tit Ong5 sian-siN si7 chit e5 toe7-hng choe3 u7 chiN5, u7 se3 e5 toa7 jin5-but8, goan2 long2 chin khim-phoe7 li2. 
  29.財主 : Khi2-kam2, Khi2-kam2! Li2 koe3-thau5 po-chiang2 goa2! 
  30.牧師: TaN Ong5 sian-siN, Siong7-te3 an2-ni chiok-hok li2, hou7 li2 sou2 him-bou7 e5 chhu3-theh8 ia7 kian3-siat liau2, m7-chai li2 oe7 thang lai5 khi3 cho3 le2-pai3 a2 Boe7? 
  31.財主: Ai-ah chin kho2-sioh, goa2 si7 chin bo5 eng5 chiah bo5 khi3 le2-pai3. Koh goa2 hian7-chai7 teh beh koh ke3-oe7 kian3-tiok8 chit8-tong3 e5 chhng-khou3, li2 ma7 chai, bo5 goa2 chit8 lang5 si7 bo5 hoat-tou7 thang khi2 e5, koh chhan5-hng5 e5 su7, cheng-siN e5 koan2-li2, long2 si7 chin Boe7 thang pang3-sim, chhiaN3-kang-lang5 kiu3-keng3 si7 chhiaN3-kang-lang5, hou7 lan2 si7 Boe7 thang koe3-thau5 sin3-jim7-tit. Goa2 oe7 lah, na7 u7 tu2-ho2 e5 ki-hoe7 goa2 chiu7 oe7 khi3 cho3 le2-pai3 lah, goa2 sui-jian5 bo5 teh cho3 le2-pai3, goa2 ma7 si7 long2 u7 teh ki5-to2, goa2 na7 beh khun3 long2 ki5-to2 kong2, "Siong7-te3 ah, kiu5 Li2 tioh8 su3-hok ti7 goa2 e5 ka-teng5, hou7 goa2 sou2 choe3 e5 long2 oe7 toa7 heng5-thong, hou7 goa2 e5 ke-hoe2 chai5-san2 long2 oe7 thang peng5-an, kiu5 Li2 ia7 chek-hoat hiah e5 phaiN2-lui7, ok-tong2." Goa2 si7 choat8-tui3 Boe7 pang3-sak Siong7-te3 lah. 
  32.牧師: Khiok li2 an2-ni si7 chin ho2, chong2-si7.....taN ke-oe7 mai3 kong2, goa2 lai5 iau2 u7 chit8 e5 bok8-tek, chiu7-si7 lan2 e5 kau3-tng5 i2-keng chin ku7-siuN3, koh bo5 hah8 eng7, sou2-i2 koat-teng7 beh koh teng5 khi2, ui7-tioh8 an2-ni ng3-bang7 sin3-tou5 toa7-toa7 chhut-lat8, m7-chai Ong5 sian-siN li2 oe7-thang tau3 hiap8-chou7 a2-Boe7? Li2 sng3 si7 kau3-hoe7 lai7 choe3 ho2-giah8 e5 lang5, Siong7-te3 ia7 an2-ni chiok-hok li2, hou7 li2 e5 toa7-kiaN2 ia7 i2-keng teh beh pit-giap8 i-choan, li2 sng3 si7 long2 bo5 sim2-mih8 thoa7-lui7, koh mui2-ni5 e5 siu-seng5 si7 hiah-nih8 hong-seng7, chhiaN2 li2 chit pai2 tioh8 ui7-tioh8 beh po3-tap Siong7-te3, ui7-tioh8 thiaN3 kau3-hoe7 lai5 toa7-toa7 chhut-lat8. 
  33.財主: Oh, si7 an2-ni! Goa2.....goa2.....goa2 bo5, goa2 e5 ho2-giah8 si7 oe7 khoaN3-tit, chong2-si7 Boe7 chiah8-tit, chi2 u7 goa7-bin7 teh ho2 khoaN3 na7-tiaN7, sou2-i2 goa2.....goa2 kaN2 bo5 hoat-tou7 thang cho3 sim2-mih8. 
  34.牧師 : Ong5 sian-siN, che si7 ho2 su7, chhiaN2 li2 m7-thang an2-ni kong2, na7 bo5 hian7-kim to bo5 iau3-kin2, li2 oe7 thang seng sia2 hit e5 sou3-giah8 ti7 chheh-nih8, au7-lai5 na7 u7 pian7 chiah lai5 tauh8-tauh8-a2 kiau2-lap8 chiu7 ho2.(tui3 phoe5-pau-a2 theh8 chit8-pun2 chheh chhut-lai5) TaN ti7 chia, chhiaN2 li2 sia2 chit8-e7 ho2 bo5? 
  35.財主: Goa2 chit-ma2 to khai chiN5 khai kau3 long2 khang-khang lah, thai2 u7 hoat-tou7 thang koh ka7 lin2 cho3 sim2-mih8! 
  36.牧師: Ong5 sian-siN, che m7 si7 ui7-tioh8 lang5 e5 sou2 choe3, che si7 ui7-tioh8 Siong7-te3, Siong7-te3 oe7 ki3-liam7 li2 ui7-tioh8 I e5 sou2-choe3, chit khoan2 e5 hong7-hian3 peng3 m7 si7 liau2-khi3, a2 si7 phah-sng2, si7 chun5 ti7 thiN nih8, che7-chio2 to bo5 iau3-kin2, chhiaN2 li2 m7-thang the-si5. Siong7-te3 hou7 li2 e5, kiam2 m7 si7 Boe7 sng3-tit, siat-su2 Siong7-te3 na7 bo5 hoaN-hi2, lai5 siu-hoe5 I e5 un-tian2, chiong li2 e5 chai5-san2 long2 chhian-soa2 hou7 pat8-lang5, an2-ni kiam2 m7 si7 iau2 khah khui-sun2. 
  37.財主: Kiam2 u7 chit khoan2 tai7-chi3! (gong5-ngiah8, theh8 chheh lai5 bin7-cheng5, thak8 hiah e5 chhiam-mia5 e5 lang5 kap chiN5-giah8) A-ho2 chek-a3 5000 khou, Hoe2-lou5 hiaN 8000 khou, Chui2-gu5-a2 so2 10000 khou, (tioh8-kiaN) chit e5 Chui2-gu5-a2 so2 kiam2 m7 si7 hit e5 ti7 lou7-piN teh Boe7 kam-chia3 e5 koaN2-hu7 mah? I si7 tiong3 tioh8 chiang2-kng3 tioh8 bo5, a2-si7 khioh-tioh8 ke-hoe2? 
  38.牧師: Ong5 sian-siN, li2 siuN7 chho3 khi3, chit8 e5 jiat8-sim e5 Ki-tok-tou5 si7 bo5 be2 chiang2-kng3, ia7 bo5 tham pat8 lang5 e5 chiN5-chai5. A-ho2 chek, Hoe2-lou5 hiaN, Chui2-gu5-a2 so2 long2 si7 chin san3-hiong e5 lang5, in long2 bo5 u7 sim2-mih8 chai5-san2, chong2-si7 in chin gau5 thiaN3 Chu2, kap thiaN3 Chu2 e5 kau3-hoe7, sou2-i2 in ti7 bo5 e5 tiong-kan ia7 hoaN-hi2 khin5-khin5 khiam7-khiam7 lai5 tau3 hiap8-lek8 ti7 chit e5 kang-chok. 
  39.財主: Khah sit-le2, goa2...goa2 bo5 hoat-tou7 thang sia2, goa2 sui5-si5 theh8 hian7-kim  hou7 li2. 
  40.牧師: An2-ni iau2 khah ho2. 
  41.財主: (Khi3 khui chiN5 khou3, theh8 chiN5 hou7 牧師) Goa2 an2-ni tam7-poh8 ka7 lin2 tau3 kha-chhiu2 chiu7 ho2, ia7 goa2 e5 mia5 m7-bian2 ka7 goa2 po3 chhut-lai5 bo5 iau3-kin2. 
  42.牧師: Chin to-sia7! (chiap chiN5 lai5 sng3) 100 khou!! An2-ni chin to-sia7, goan7 Siong7-te3 po3-tap li2 e5 thiaN3-sim. TaN chin sit-le2, goa2 kiau2-jian2 li2, goa2 beh lai5 khi3 lah, goan7 Siong7-te3 kap li2 saN-kap ti7-teh, peng5-an!! (牧師退場) 
  43.財主: (Toa7 siu7-khi3, theh8-mih8 khi2-lai5 siak) Kin-a2-jit8 si7 soe e5 jit8-chi2, ti7 bo5 gi5-gou7 e5 tiong-kan koh liau2 100 khou. Kim-hioh8 ah lai5 leh! (女婢金葉出場) 
  44.金葉: Thau5-ke ah, beh an2-choaN2? 
  45.財主: Goa2 tioh8 ka7 li2 kong2 kui2 pah pai2 lah, na7 u7 lang5 beh lai5 chhoe7 goa2, tioh8 seng ka mng7 khoaN3 beh an2-choaN2, m7-thang sui5-pian7 hou7 i jip8 lai5, li2 si7 long2 bo5 teh thiaN tioh8 bo5!? 
  46.金葉: Thau5-ke ah, li2 kong2 an2-ni, goa2 chit8 e5 lang5 kiam2 oe7 thiah cho3 nng7-sin si7 bo5? Goa2 ia7 beh chu2-png7, se2-saN, piaN3-sau3 lai7-bin7, chhi7 cheng-siN, si7 beh an2-choaN2 u7 hoat-tou7 thang koh khi3 chiap-thai7 mui2 chit8 e5 lang5-kheh? To teh bo5 eng5 kau3 bo5 chit8 e5 si5-kan thang chhoan2-khui3, li2 ma7 tioh8 the2-thiap goan2 choe3 kang-lang5 e5 kan-khou2. 
  47.財主: Sim2-mih8?! Li2 cho3 lang5 e5 lu2-pi7 teh kiaN sim2-mih8 kan-khou2? Tioh8 koh the2-thiap li2 sim2-mih8? Li2 na7 beh eng5 tioh8 tng2-khi3 siang5 eng5, bo5 lang5 oe7 chhe-eng7 li2! Chong2-si7 li2 ko2-jian5 beh than3 goa2 e5 chiN5, tioh8 siu2 goa2 e5 kui-ku2. Li2 chai, goa2 in-ui7 lin2 e5 koe3-sit tioh8 liau2 goa7 che7 chiN5 bo5?! Chhin-chhiuN7 an2-ni chit8-tau2-ku2-a2, goa2 i2-keng liau2 100 khou khi3 lah! 
  48.金葉 : He chin ki5! Li2 liau2 chiN5 kap goa2 u7 sim2-mih8 kan-siap8? Ho2 su7 long2 bo5 goan2 e5 hun7, na7 u7 sim2-mih8 phaiN2-su7 long2 khan-thoa goan2 chia lai5, ho2- giah8 lang5 kui2 chiam-chiN5 hou7 lang5 than3, tioh8 hiah gau5 chau-that lang5! (退場) 
  49.財主: Chin khou2-ouN3! chhiaN3-chhiaN3 chiah e5 long2 si7 an2-ni kau2-koai3, gau5 pian7-pok8, long2 bo5 beh thiaN chhui3, na7 u7 khah ho2 tioh8 ka si5-si5 tiau7. (沉默片刻, au7-lai5 kiaN5 kau3 金庫, tui3 金庫 theh8 chit8-siuN e5 chiN5 chhut-lai5) Chiah e5 chiN5 na2 khoaN3 na2 hoaN-hi2, i2-keng beh 10 ban7 lah.(chit8-thah8 chit8-thah8 e5 chiN5 theh8 teh khoaN3) Chong2-si7 chiah e5 chiN5 na7 beh ka siu ti7 chhu3-lai7 si7 kiaN liau2 tioh8 chhat8-thau, koh hian7-chai7 but8-ke3 hiah-nih8 pho-tong7, kiaN liau2 chiong-lai5 kaN2 be2 bo5 chit8-siuN piaN2, iau2-ku2 na7 beh ka chioh lang5 lai5 than3 li7-sek, si7 kiaN liau2 khi3 hou7 lang5 to2 khi3, koh sia7-hoe7 e5 lang5 na7 oe7 chai-iaN2 goa2 u7 chek chiah che7 e5 chiN5, soa3 lai5 beh kiau-so goa2 ma7 si7 Boe7 eng7-tit, pang3 khi3 si7 kiaN poe-khi3, gim7 teh si7 kiaN liau2 teN7 si2, siuN7 lai5 siuN7 khi3 long2 bo5 tu2-ho2 e5 hoat-tou7 thang siat-hoat. (thiaN-tioh8 u7 lang5 lai5, koaN2-kin2 chiong chiN5 pau ho2-se3, koh siu ti7 金庫 e5 lai7-bin7. 老婆出場) 
  50.老婆: Chek-a3 m7-chai u7 ti7 teh bo5? 
  51.財主: Sim2-mih8 lang5? Beh chhong3 sim2-mih8? 
  52.老婆: Goa2 lah, lin2 toa7-so2 lah. 
  53.財主: (Bin7 kat-kat) Goan5-lai5 si7 li2, u7 sim2-mih8 tai7-chi3? 
  54.老婆: Chin sit-le2, hut-jian5 lai5 kiau2-jiau2 li2, goa2 u7 tam7-poh8 su7-cheng5 ai3 lai5 pai3-thok saN-chek-a3, li2 tau3 pang-bang5. 
  55.財主: Ai3 goa2 tau3 pang-bang5?! Li2 kiam2 m7 chai-iaN2 goa2 si7 chin bo5 eng5! 
  56.老婆: Goa2 chai, goa2 pun2-lai5 si7 m7-kaN2 lai5 kiau2-jiau2 li2, siuN7 kong2 goa2 chiah san3, lai5 ma7 hou7 li2 kiaN. Chong2-si7 su7-cheng5 pek kau3, si3-bin7 bo5 lou7, soa3 Boe72 bo5 an2-ni ho2-taN2 lai5 chhoe7 li2 si7 bo5 pian3-pou7 lah. 
  57.財主: TaN li2 si7 ai3 goa2 ka7 li2 cho3 sim2-mih8, koaN2-kin2 kong2, m7-bian2 lou5-so. 
  58.老婆: In-ui7 lin2 toa7-hiaN i2-keng si2 hiah ku2 lah, ka-teng5 na2 lai5 na2 chhi-chham2, koh lin2 sun-a2 Chhiu-kui3 choe3-kin7 ia7 tai3-peN7, soa3 Boe7 thang koh khi3 than3 chiN5, sou2-i2 ka-teng5 si7 hui-siong5 chhi-chham2, lian5 saN-tng3 to teh Boe7 kou3-tit, chu7-jian5 bo5 hoat-tou7 thang i-ti7 Chhiu-kui3 e5 sin-mia7, chong2-si7 goan2 sou2 oa2-kho3 e5 si7 chi2 u7 Chhiu-kui3 chit8-lang5, i na7 lai5 si2, khoaN3 goan2 nng7-e5 cha-bou2-lang5 beh an2-choaN2 lai5 iuN2-chhi7 hit toa7 tin7 e5 sun-a2. (hau2) SaN-chek-a3, chhiaN2 li2 tai3-liam7 kut-jiok8 e5 chhin, theh8 500 gin5 lai5 chioh goan2, thang i-ti7 Chhiu-kui3 e5 peN7, goan2 tek-khak oe7 heng5-li2, soa3 kap li2 sng3 hit e5 li7-sek, chhiaN2 li2 khui li2 e5 chu5-sim. 
  59.財主: Lin2 chit khoan2 san3-kui2 lai5 long2 si7 bo5 ho2 tai7-chi3! Goa2 khoaN3-tioh8 li2 e5 bin7 goa2 chiu7 chai-iaN2 li2 si7 beh ai3 goa2 e5 chiN5, chong2-si7 goa2 ka7 li2 kong2, goa2 bo5 chiN5! ka2 sui5-pian7, beh ai3 chiu7 oe7 thang u7. 
  60.老婆: SaN-chek-a3, goa2 m7 si7 beh kiu5 li2 e5 sia2-si3, si7 beh ka7 li2 chioh eng7, goan2 tek-khak oe7 heng5 li2, soa3 kap li2 sng3 li7-sek, goan2 bo5 i3-su3 beh khek-khui li2. 
  61.財主: Goa2 i2-keng ka7 li2 kong2 bo5 chiN5, li2 si7 be7-hiau2 thiaN?! Bo5 lun7 beh tho2, a2 si7 beh chioh, na7 ka2 bo5 chiN5 si7 u7 sim2-mih8 pan7-hoat? 
  62.老婆: SaN-chek-a3, li2 cha-jit8 kiam2 m7 si7 chit8-ban7 gin5 chioh ji7-chek-a3 mah? In-ui7 goa2 tu2-chiah khi3 i hia, i chiah teh kong2 khi2, i ia7 kio3 goa2 tui3 chia lai5. 
  63.財主: Ji7-chek-a3 si7 ji7-chek-a3, li2 si7 li2, Boe7 eng7-tit tang5 chit8 e5 kong2-tit!! Ji7-chek-a3 i u7 chhan5-hng5 chhu3-theh8, goa2 bo5 kiaN i, chong2-si7 li2 u7 sim2-mih8?! Li2 na7 theh8 chhu3-khe3 a2-si7 chhan5-khe3 lai5, khoaN3 beh 1 ban7 a2 10 ban7, long2 ma7 sui5-si5 oe7-thang eng3 li2 e5 li7-pian7. 
  64.老婆: SaN-chek-a3, li2 kiam2 m7-chai goa2 chiu7-si7 bo5 poaN3-hang7, sou2-i2 chiah tioh8 an2-ni lai5 teh ka7 li2 kiu5 cheng5, na7 u7 goan2 chiu7 m7-bian2 lai5 ma5-hoan5 li2, ia7 m7-bian2 chiah-nih8 chhi-chham2.(hau2) ChhiaN2 li2 tai3-liam7 li2 e5 toa7-hiaN, lai5 khui li2 e5 chu5-sim, hou7 goan2 m7-bian2 ham7-loh8 ti7 choat8-keng2 si2-lou7. 
  65.財主: Chit-ma2 e5 sia7-hoe7, bo5 koh u7 lang5 teh tui3-tiong7 chhin-lang5-cheng5 lah, ka2-si7 chai goa2 u7 tam7-poh8 chiN5, lin2 chiah u7 lai5 teh saN-chek-a2 tng5, saN-chek-a2 te2, na7 bo5 kiaN-liau2 lian5 sio pong7-thau5 ia7 soa3 m7-bat lan2, chong2-kong2 jit8-thau5 chhiah-iaN7-iaN7, sui5 lang5 kou3 seN3-mia7. Goa2 ia7 bo5 si5-kan thang koh kap li2 ti7 chia teh gi7-lun7, chhiaN2 li2 kin2-kin2 tng2-khi3, goa2 chin bo5 eng5. 
  66.老婆: Li2 chiaN-sit8 choat8-cheng5 kau3 an2-ni, hu5 khi2 bo5 hu5 to2, chin sit-le2, kiau2-jiau2 li2! (退場) 
  67.財主: Kho2 ouN3 kau3-kek8, bak8-chiu mng5 sa bo5 khi2! KhoaN3 goa2 si7 chiah-nih8 ka2 ho2 choan2-chiah8 e5 lang5 tioh8 bo5?! Chhut-chhut hit khoan2 pai7-lui7 teh oe3-soe3 si3-hng, soe-bai2 kau3-kek8. (koh chit8-pai2 khi3 開金庫, theh8 chhut chiN5-siuN khi2 lai5 koh khoaN3) Ai-ah, chit-tiau5 saN-ban7 gin5 e5 chi-phio3 i2-keng kau3 jit8 lah, kin-a2-jit8 na7 bo5 theh8 lai5 chheng-chho2, bin5-a2-jit8 thang kio3 Hok-lai5 khi3 ka tho2. (金葉 theh8 pau-hok8 出場, 財主 kin2 siu-sip8 chiN5) 
  68.金葉: Thau5-ke ah, goa2 beh tng2-khi3 lah, chhiaN2 li2 chiong goa2 e5 kang-chu sng3 hou7 goa2, goa2 i2-keng bo5 hoat-tou7 thang koh toa3 ti7 lin2 chit khoan2 e5 chhu3- lai7. 
  69.財主: HaN5, li2 beh tng2-khi3!? Li2 toa3 bo5 chit8 geh8-jit8 chiu7 beh tng2-khi3, goa2 Boe7 thang chiN5 hou7 li2. 
  70.金葉: Li2 chit khoan2 bo5 thiaN3-sim e5 chu2-lang5, khoaN3 chiN5 na2 siN3-mia7 leh, khoaN3 pat8-lang5 cho3 gu5-be2 cheng-siN teh khoan2-thai7, goa2 bo5 hoat-tou7 thang tam-tng, beh tng2-khi3 kiam2 Boe7 eng7-tit? 
  71.財主: Goa2 bo5 koan2 li2 tng2 khi3, chong2-si7 goa2 chhiaN3 li2 si7 chiau3 geh8 sng3 e5, li2 toa3 bo5 kau3 chit8 geh8-jit8, goa2 Boe7-thang chiN5 hou7 li2! 
  72.金葉: Li2 an2-ni lek8-sek lang5, pak-siap lang5, phiN-kham3 lang5 teh ho2-giah8 u7 sim2-mih8 lou7-eng7, chhin-chhiuN7 li2 chit khoan2 chiN5-lou5 e5 chiN5, goa2 ia7 m7 ai3 tih8, sia2-si li2, bo5 iau3-kin2, hou7 li2 chek hou7 che7-che7, thang seN thang5. (退場) 
  73.財主: Chian7-pi, ho2 toa7-taN2, kaN2 hiah-nih8 bo5 le2-sou3! (沉默) Gong7-lang5, na7 koh kap goa2 ke3-kau3 chit8-e7, goa2 chiu7 an3-sng3 beh theh8 tam7-poh8 hou7 i, hou7 goa2 ti7 bo5 gi5-gou7 e5 tiong-kan koh seng2 tam7-poh8 chiN5 khi2 lai5. Chong2-si7 taN beh an2-choaN2 phah-sng3? Kim-me5 hng e5 png7 sim2-mih8 lang5 beh chu2 ah? Sit8-chai7 u7 hui3-khi3 lah!(福來出場) 
  74.福來: Thau5-ke ah, hit ui7 sai-hu7 kim-mi5 chiah beh lai5 kap li2 chham-siong5 kang-su7. 
  75.財主: HaN5, li2 gong7 kau3 an2-ni, chiaN-sit8 tiau-tit8 kau3 an2-ni! Goa2 tioh8 ka7 li2 hoan-hu3 kong2 m7-thang hou7 chai-iaN2 si7 goa2 beh khi2 e5, an2-choaN2 li2 beh hou7 i lai5 chia kap goa2 chham-siong5! Na7 bo5, kaN2 siuN7 kong2 goa2 hiah ho2-giah8, beh lai5 siau3-siuN7 goa2 e5 chiN5. Ai-ah, li2 chit e5 gong7-lang5, goa2 oe7 hou7 li2 khi3-si2, li2 an2- choaN2 bo5 kong2 si7 li2 beh khi2 e5, hou7 i kau3 lin2 tau khi3 chham-siong5? 
  76.福來: Thau5-ke ah, li2 m7-thang siuN7 kong2 tai7-ke long2 si7 kap li2 siang7-khoan2, Boe7 lah, bo5 lang5 teh siau3-siuN7 li2 e5 chiN5 lah, li2 m7-bian2 hiah-nih8 kiaN-sim lah. Li2 hiah-nih8 ho2-giah8, sio2-khoa2 hou7 lang5 phiN, ma7 bo5 sim2-mih8 iau3-kin2, lang5 u7 e5 to teh chin2-che3 song3-hiong lang5 leh, li2 m7-thang hiah-nih8 kiaN-sim lah. 
  77.財主: Si7, goa2 chin kiaN-sim, goa2 na7 bo5 an2-ni teh lo5-sim khou2-chiat ke3-kau3 chiah e5 chai5-san2, goa2 na7 chiah8-lau7 beh an2-choaN2? Goa2 e5 kiaN2-sun na7 put-hau3 beh koh oa2-kho3 sim2-mih8? Lang5 chiu7-si7 u7 chiN5 chiah u7 chun-kui3, u7 chiN5 kong2, sai2-kui2 ma7 oe7 e-bou7, hoah-chui2 kong2 ma7 oe7 kian-tang3, na7 bo5 chiN5 tioh8 hou7 kiaN2-sun khoaN3-khin, hou7 lang5 iam3-chian7, na7 u7 chiN5, kiaN2-sun tioh8 hok8-chiong5 lan2, goa7-lang5 ma7 m7-kaN2 khoaN3-khin lan2, u7 chiN5 chiah oe7-thang ti7 chit e5 se3-kan, ti7 lang5 e5 tiong-kan chiam3 pan-gi5 e5 ui7. Koh su7-sit8-siong7 u7 chiN5 chiah oe7 thang chheng-eng5, hiong2-lok8 chit e5 se3-kan, li2 gong7-gong7 long2 m7-chai chiN5 e5 po2-poe3! 
  78.福來: Thau5-ke ah, li2 chi2 u7 chai-iaN2 kim-chiN5 e5 po2-poe3, chong2-si7 m7 chai-iaN2 cheng5-gi7 e5 ke3-tat8. Li2 hiah u7 chiN5 chong2-si7 Boe7-hiau2 beh an2-choaN2 choe3 lang5, chiu7 kou-hu7 li2 e5 pu3-u7, lang5 ti7 chit se3-kan, na7 pat8-lang5 long2 si2 liau2-liau2, kan-taN li2 oah8-teh ia7 tek-khak chin bo5 chhu3-bi7. Lang5 eng-kai saN-thiaN3 lai5 tou5-bou5 jin5-lui7 e5 heng7-hok, u7 chiN5 e5 lang5 si7 choe3 u7 ki-hoe7, hou7 i thang khi3 piau2-beng5 i e5 thiaN3-sim. Lan2 lang5 ti7 se3-kan, put-ko3 si7 chiam7-si5, ho5-khou2 tioh8 hiah gau5 ke3-kau3, hiah gau5 khoa3-lu7 chiong-lai5 e5 su7, ti3-kau3 hou7 che7-che7 lang5 ui7-tioh8 lan2 lai5 siu7 khek-khui? Khiau2--e5 chiah8 gong7--e5, u7--e5 chiah8 bo5--e5, tui3 an2-ni hou7 chit e5 jin5-lui7 sia7-hoe7 put-si5 tioh8 chhiong-moa2 put-heng7 kap pi-chham2, lan2 e5 siN3-mia7 ko2-jian5 bo5 goa7-ku2, lan2 ma7 tioh8 si2 hou7 lang5 u7 sou2 thang siau3-liam7 lan2, m7-thang si2 hou7 lang5 hoaN-hi2 phah-chhiu2, chhau3-mia5 lau5 kau3 ban7-kou2. Siat-su2 Siong7-te3 na7 tiau3 lan2 e5 leng5-hun5, lan2 e5 chhu3-theh8, ke-giap8, chiN5-chai5 kiam2 m7 si7 long2 tioh8 pang3-li7 ti7 chit e5 se3-kan, kui-siok8 ti7 pat8-lang5 e5 chhiu2? 
  79.財主 : Li2 teh kong2 sim2-mih8!? Li2 si7 teh tui3 goa2 soat-kau3 tioh8 bo5? Li2 ka7 goa2 kong2-khi2 hit khoan2 phaiN2 chhai2-thau5 e5 oe7! Ho2, goa2 tek-khak beh hou7 li2 tng2 khi3 chiah8 ka-ki7! Ka7 goa2 chau2-khui! (福來退場,財主 chin iu-ut, ti7 hia teh徘徊) Goa2 e5 chiN5 kiam2 oe7 li7-khui goa2, khi3 loh8 ti7 pat8-lang5 e5 chhiu2 mah?! (koaN2-kin2 koh chau2-khi3 theh8 chiN5-siuN lai5 pho7 teh) Siat-su2 Siong7-te3 na7 tiau3 goa2 e5 leng5-hun5, chiah e5 chhu3-theh8, ke-giap8, chai5-san2, kiam2 iau2 oe7 tit thang po2-siu2 ti7 teh mah? Chi2 u7 goa2 chit8 lang5 na7 li7-khui chit e5 se3-kan, it-chhe3 tek-khak long2 oe7 hun-soaN3 khi3. Na7 si7 an2-ni goa2 e5 lou2-lek8, goa2 e5 ke3-kau3 long2 kui ti7 khang-khang. (koh 徘徊) Kho2-phaN3 e5 si2! Goa2 eng7 chiN5 e5 koan5-lek8 kiam2 Boe7 thang cheng-hok8 si2 mah? Boe7! Boe7! Choat8-bang7, oan5-choan5 e5 choat8-bang7! Goa2 bo5 hoat-tou7 thang koh siuN7 chit e5 su7, goa2 ai3 chiN5, che si7 choat8-tui3 e5 goan5-chek, (lam2 chiN5 teh 徘徊)bo5 lun7 si2,li2 kim-me5 beh kau3 ti7 goa2, goa2 ia7 si7 bo5 pang3-sak goa2 e5 chiN5-chai5. (Koh kiaN5 seh8, liau2-au7 bong i e5 sim-thau5) Goa2 kam2-kak sim-thau5 chin bo5 song2-khoai3, thau5-khak ia7 chin ko3-iuN7, (koh khi3 che7 teh) Hok-lai5 ah, Hok-lai5 ah!! (福來出場) 
  80.福來: Thau5-ke ah, u7 sim2-mih8 tai7-chi3? 
  81.財主: Li2 khi3 ioh8-kiok8 ka7 goa2 theh8 tam7-poh8 tin3-cheng7 e5 ioh8 lai5 hou7 goa2, soa3 phang5 chit8-poe chui2 lai5. 
  82.福來: Ho2, goa2 lai5-khi3.(退場) 
  83.財主: Si2 kiam2 chin-chiaN3 oe7 lim5-kau3 ti7 goa2 mah? Chong2-si7 iau2 u7 sim2 mih8 pat8 e5 su7-sit8 pi2 si2, khah khak-sit8 oe7 kau3 ti7 goa2! Kho2-lin5 e5 Ong5 Pu3-lai5! Li2 e5 lo5-khou2, li2 e5 ke3-kau3 beh kui ti7 khang-khang. (福來出場) 
  84.福來: Thau5-ke ah, ioh8 kap chui2 theh8 lai5 lah, thau5-ke ah, li2 an2-choaN2 bin7-sek hiah-nih8 chhiN-peh8? 
  85.財主: Li2 ka7 goa2 chau2-siam2, goa2 i2-keng hou7 lin2 lian5-lui7 kau3 chin thiam2 lah, goa2 beh tam7-poh8 hioh-khun3.(福來退場,財主服藥liau2-au7,phak ti7 toh- teng2 teh khun3). (消電,用音樂表明淒暗幽靜,照青綠色的色燈在財主身上,場上已有一個形容醜陋可怕的老乞食站在財主身邊.) 
  86.乞食: Ong5 Pu3-lai5, chhiaN2 li2 khui li2 e5 chu5-sim, lai5 kho2-lin5 sia2-si3 tam7-poh8 hou7 goa2. 
  87.財主: (醒起了,吃大驚,緊抱他的錢箱)Li2 si7 sim2-mih8 lang5? An2-choaN2 jip8 lai5 goa2 chia? 
  88.乞食: Goa2 si7 chit8 e5 pi-chham2 kau3-kek8, si3-bin7 choat8-lou7 e5 khit-chiah8, chhiaN2 li2 lin5-bin2 lai5 sia2-si3 goa2! 
  89.財主: Sim2-mih8, sia2-si3 li2? Li2 si7 ai3 goa2 e5 chiN5 tioh8 bo5? (吃驚抱錢箱退後) 
  90.乞食: Si7 lah, goa2 chin ai3 li2 e5 chiN5, goa2 su-iau3 li2 e5 chiN5, chi2 u7 li2 e5 chiN5 chiah oe7 thang lai5 kai2-koat goa2 e5 pi-chham2! 
  91.財主: Li2 teh siau3-siuN7 goa2 e5 chiN5, goa2 Boe7 tang3 hou7 li2, chiah e5 chiN5 si7 goa2 e5, li2 ka7 goa2 chau2-khui! 
  92.乞食: Goa2 Boe7 thang chau2! Goa2 beh phoe5-mia7 kap li2 cheng-chhu2, in-ui7 hiah e5 chiN5 si7 koan-he7 ti7 goa2 e5 oah8-mih8, hiah e5 chiN5 si7 goa2 e5, hiah e5 chiN5 si7 goa2 e5! Li2 suh lang5 e5 huih chiah8 lang5 e5 bah! 
  93.財主: (一直退後,乞食伸手迫近之) Li2 chit e5 phaiN2-lui7, chhat8-thau5! Goa2 e5 chiN5 Boe7 tang3 hou7 li2! 
  94.乞食: Li2 chiah si7 chhat8-thau5, cheng3-lang5 e5 tui3-tek8, sia7-hoe7 e5 hai7-thang5, Siong7-te3 e5 chiu3-chou2 lim5 kau3 ti7 li2 lah! (財主恐懼被乞食迫而退場,2人完全退場) 
  95.財主: (在幕後)Li2 si7 sim2-mih8 lang5? Li2 chhoe7 goa2 beh chhong3 sim2-mih8. (財主再被一個白髮形容可怕的老病婦人壓迫出場) 
  96.老婦人: Ong5 Pu3-lai5, chhiaN2 li2 kho2-lin5 goa2 chit e5 pi-chham2 kau3-kek8 e5 lau7 hu7-jin5-lang5, goa2 sin-the2 tai3 tang7-piN7, bo5 hoat-tou7 thang siu7 i-ti7. 
  97.財主:Li2 e5 peN7-thiaN3, li2 e5 pi-chham2 kap goa2 u7 sim2-mih8 kan-siap8? (退後,老婦人伸手迫之) 
  98.老婦人: U7, goa2 e5 pi-chham2 chi2 u7 li2 oe7 thang ka7 goa2 kai2-koat, li2 e5 chiN5 khng3 teh seN thang5, seN sian, chong2-si7 li2 kiam2 bo5 lin5-bin2 goa2! ChhiaN2 li2 e5 chiN5 pun hou7 goa2! 
  99.財主: Boe7 eng7-tit, goa2 e5 chiN5 Boe7 eng7-tit hou7 li2, li2 ka7 goa2 chau2 khui, ka7 goa2 chhut-khi3! 
  100.老婦人: (威脅他說)Li2 kiam2 bo5 thiaN Seng3-keng an2-ni kong2, Pu3-lang5 beh jip8 thian-tong5 si7 pi2 lok8-to5 beh chhng-koe3 chiam-phiN7 koh-khah oh-tit. Ia7 kong2, lin2 pu3-lang5 tioh8 ui7-tioh8 beh kau3 ti7 lin2 e5 khou2-lan7 lai5 thi5-khau3 au5-kio3. Lin2 e5 chiN5-chai5 i2-keng pai7-hoai7, lin2 e5 i-chiuN5 tioh8 chiu3-thang5. Lin2 e5 kim-gin5 siN sian, hit e5 sian beh choe3 kan-cheng3 lai5 kong-kek lin2, ia7 beh chiah8 lin2 e5 bah chhin-chhiuN7 he2 sio. (財主被迫再由一端退場老婦人隨而退之) 
  101.財主: (在幕後) Li2...., li2 si7 sim2-mih8 lang5!? Si7..., si7 sim2-mih8 iau-koai3, si7 sim2-mih8 phaiN2-mih8?! Goa2..., goa2 kap li2 u7 sim2-mih8 kan-siap8!! (財主再被一個黑束裝,被黑大衣,覆黑頭布,面部愴白可怕,腰束草帶的死神壓迫而出場) 
  102.死神: (壯重的聲音)Goa2 chiu7-si7 si2-sin5, hong7 Siong7-te3 e5 beng7-leng7 beh lai5 chhoa7 li2 kau3 ti7 si2-biat8 e5 chhim-kheN. 
  103.財主: Sim2-mih8? Si2-sin5! Oh, thang kiaN e5 heng5-iong5! Oh, goa2 m7-kaN2 khoaN3 li2, goa2 e5 gou2-the2 long2 chin2-tong7, goa2 e5 sin5-hun5 in-ui7 kiaN-hiaN5 beh siau- soaN3 khi3, chhiaN2 li2 m7-thang oa2-kun7 goa2! Li2 si7 ban7-put-heng7 e5 put-heng7, si7 pi-chham2 tiong e5 pi-chham2. Li2 si7 choe3 toa7 e5 pho3-hai7 chia2! 
  104.死神: Ong5 Pu3-lai5, li2 siuN7 beh to5-siam2 goa2 mah? Bo5 lang5 oe7 thang to5-siam2 goa2, ban7-put-heng7 e5 put-heng7, pi-chham2 tiong e5 pi-chham2 tek-khak put-si5 tioh8 ti7 lang5 e5 mng5-khau2 teh tan2-hau7. Tng lang5 teh tek-i3, lang5 ui7 ka-ki7 pi7-pan7 che7-che7 seng-chun5 e5 tiau5-kiaN7 e5 si5, goa2 ia7 oe7 hut-jian5 kau3 i hia, i e5 thong3-khou2 kap choat8-bang7 beh pi2 hiah e5 long2 bo5 ui7 ka-ki7 pi7-pan7 sim2-mih8 seng-chun5 e5 tiau5-kiaN7 e5 lang5 koh khah toa7. Sou2-i2 Seng3-keng kong2, lang5 na7 tit-tioh8 choan5 se3-kai3 lai5 sit-loh8 i e5 siN3-mia7 u7 sim2-mih8 li7-ek. Ong5 Pu3-lai5, li2 ai3 se3-kan e5 chiN5-chai5 iaN5-koe3 li2 e5 siN3-mia7 mah? 
  105.財主: Bo5, bo5, goa2 ia7 ai3 goa2 e5 siN3-mia7, ui7-tioh8 goa2 e5 siN3-mia7 e5 heng7-hok, goa2 chiah ai3 se3-kan e5 chiN5-chai5. 
  106.死神: Li2 kiam2 bo5 thiaN-kiN3 kong2, bo5 lang5 oe7 hok8-sai7 nng7 e5 chu2-lang5, in-ui7 i oe7 oan3-hun7 chit e5, thiaN3 hit e5; lin2 Boe7 oe7 hok8-sai7 Siong7-te3 soa3 hok8-sai7 chiN5-chai5. Ong5 Pu3-lai5, li2 ki3-jian5 tham-ai3 se3-kan e5 chiN5-chai5 but8-chit, chi2 u7 kou3 li2 ka-ki7, nge7 li2 e5 sim khek-pok8 pat8-lang5, li2 bo5 hoat-tou7 thang to5-pi7 Siong7-te3 e5 sim2-phoaN3 lah. Li2 beh ti7 eng2-oan2 e5 biat8-bong5 tiong lai5 thong3-khou2 pi-chham2. 
  107.財主: ChhiaN2 li2 ban7 si7 lai5 leh! An2-ni goa2 Ong5 Pu3-lai5 kiam2 m7 si7 thai3 kho2-lin5, goa2 iau2 Boe7 hiong2-siu7 sim2-mih8 hu3-kui3 e5 hoaN-hi2, chi2 u7 tui3 taN khi2 chiah siuN7 beh sio2-khoa2 lai5 hiong2-hok chit8-e7, khiok bo5 gi5-gou7 Siong7-te3 hiah kin2 chiu7 beh tiau3 goa2 leng5-hun5, an2-ni kiam2 m7 si7 thai3 kho2-lin5, thai3 chan5-jim2. 
  108.死神: Li2 kiam2 bo5 thak8-tioh8 Seng3-keng an2-ni kong2 "In-ui7 lang5 e5 oah8-mia7 put-chai7 i sou2 chek-chu7 e5 hong-seng7", koh kong2 "Lang5 e7 oah8, m7-na7 oa2-kho3 piaN2, chiu7-si7 oa2-kho3 tui3 Siong7-te3 e5 chhui3 sou2 chhut long2-chong2 e5 oe7." Si2 put-si5 tioh8 ti7 lang5 e5 mng5-khau2 teh tan2-hau7. 
  109.財主: Oh, kho2-lin5 e5 Ong5 Pu3-lai5, li2 it-seng lo5-khou2,tioh8-boa5, khin5-khiam7, ke3-kau3, taN hiah e5 lo5-khou2 long2 beh kui ti7 khang-khang. ChhiaN2 li2, chhiaN2 li2 kho2-lin5 goa2 chit e5 Ong5 Pu3-lai5, u7 lo5-lok8, chong2-si7 long2 iau2 Boe7 hiong2-siu7 leh, ma7 tioh8 iong5-un2 goa2 koh oah8 kui2 chap8-ni5-a3, chhiaN2 li2 lin5-bin2 goa2, m7-thang oa2-kin7 goa2! 
  110.死神: Gong7 lang5, li2 siuN7 Siong7-te3 na7 siu-hoe5 I e5 un-tian2, li2 u7 hoat-tou7 thang ke oah8 chit8 si5 khek mah? 
  111.財主: Goa2 e5 chiN5 hou7 li2, goa2 eng7 goa2 po2-poe3 e5 chiN5 long2 hou7 li2, chhiaN2 li2 lau5 goa2 e5 oah8-mia7! 
  112.死神: Li2 eng7 li2 e5 chiN5 kiam2-chhai2 oe7 thang be2-siu lang5 e5 sim, oe7 thang khi3 koan2-li2 se3-kai3 e5 che7-che7-lang5, oe7-thang cho3 che7-che7 tai7-chi3, chong2-si7 tui3 ti7 Siong7-te3 kok hiah e5 put-ko3 si7 tin5-ai, che7-tai2. Li2 eng7 li2 e5 chiN5 ia7 bo5 hoat-tou7 thang be2 li2 e5 siN3-mia7, li2 e5 chiN5 Boe7 thang kiu3 li2! 
  113.財主: ChhiaN2 li2 theng5 chhiu2,m7-thang lai5 liah8 goa2! Goa2 chin kiaN si2! goa2 m7-kaN2 khi3,(錢箱 long2 拋在地上) Oh, sim2-mih8 oe7 thang kiu3 goa2 e5 siN3-mia7!? 
  114.死神: Siong7-te3 an2-choaN2 ho2 khoan2-thai7 li2, su3-hok ti7 li2, si7 ai3 li2 eng7 chit e5 ki-hoe7 khi3 lin5-bin2 lang5,pang-chan7 lang5, eng5-kng Siong7-te3, bo5 phah-sng3 li2 chiong Siong7-te3 e5 un-su3 lai5 kham3-bat8 khi2-lai5, hoan2-tng2 lek8-sek lang5, pak-siap lang5, phiN-kham3 lang5, suh hiah e5 song3-hiong lang5 e5 huih-koaN7 lai5 teh boan2-chiok li2 e5 su-iok8, taN Siong7-te3 tek-khak beh siau3-liam7 li2 it-chhe3 bo5 thiaN3-sim e5 seng-oah8 lai5 heng5-hoat8 li2. 
  115.財主: Ai-ah, goa2 chin kiaN, goa2 bo5 ai3 si2 lah! Kiu3 lang5 leh ou3! Kiu3 lang5 leh ou3! (照光消滅,而後死神退場,電光復元時,財主如長臥在棹上,在他身邊匠夫站立著) 
  116.匠夫: (財主還在夢中叫救命)Thau5-ke ah, li2 si7 an2-choaN2 leh? kui-sin tang7-koaN7, teh kio3 kiu3-mia7, si7 teh cho3 bang7 tioh8 bo5? 
  117.財主: (醒起來 chin kiaN, chin chhoan2)Oh, goa2 bo5 si2 tioh8 bo5?! Goa2, goa2 si7 teh cho3 bang7 tioh8 bo5? A2-si7 Siong7-te3 u7 lin5-bin2 goa2, koh lau5 goa2 e5 oah8-mia7 leh?! Li2 si7 sim2-mih8 lang5? Li2 si7 si2 e5 chhe-sai3 tioh8 bo5? 
  118.匠夫: Thau5-ke ah, li2 si7 teh kong2 sim2-mih8? Goa2 si7 khi2 chhu3 e5 sai-hu7 lah, li2 kiam2 m7 si7 kong2 beh khi2 chhng-khou3 mah? 
  119.財主: Oh, li2 si7 Sai-hu7 tioh8 bo5, li2 lai5 chin tu2-ho2! Kam2-sia7 Siong7-te3, ho2 ka-chai3 li2 u7 lai5 chia, na7 bo5 goa2 chit8-mia7 kaN2 tioh8 ou-ou ai-chai3, TaN chhiaN2 li2 ka7 goa2 thin5 chit8-poe leng2-chui2 lai5 hou7 goa2. (匠夫khi3 to3 chui2, phang5 lai5 hou7 i, 財主lim i) 
  120.匠夫: Thau5-ke ah, li2 chit pai2 kong2 beh khi2 chhng-khou3, Hok-lai5 ah, khi3 teh kio3 goa2, goa2 goan5-lai5 si7 bo5 ai3 in2 li2 e5 khang-khoe3, in-ui7 lang5-lang5 long2 chai-iaN2 li2 si7 te7-it ho2 giah8, khiok ia7 si7 te7-it tang3-sng koh si7 chin lo-so, sou2-i2 goa2 seng ai3 lai5 kap li2 kong2 tiau5-kiaN7, chiu7-si7 tu5-khi3 li2 u7 siong-tong e5 ke3-chiN5 hou7 goan2 than3, koh m7-thang ti7 hian7-tiuN5 lo-so, goa2 chiah beh tap-eng3 li2. In-ui7 song3-hiong lang5 si7 than3-chiah8 than3-chiah8 hou7 li2 an2-ni ka7 goan2 lo-so, lian5 than3 chui2 lim to bo5! 
  121.財主: Sai-hu7 ah, li2 cho3 li2 ka7 goa2 khi2, m7-bian2 koh khoa3-lu7 it-chhe3 e5 su7, goa2 tek-khak oe7 chiau3 li2 sou2 kong2 e5 khi3 kiaN5. 
  122.匠夫: Thau5-ke--ah, goa2 chai-iaN2 li2 e5 lang5 chin khiau2 koh chiam3 pan5-gi5, sou2-i2 eng7 kong2 e5 Boe7 an-sim, chhiaN2 li2 tioh8 kap goa2 sia2 ti7 choa2 siong7. 
  123.財主: Sai-hu7 ah, ho5-khou2 tioh8 an2-ni ma5-hoan5.....chong2-si7 ho2, li2 na7 Boe7 an-sim ia7 oe7-thang chiau3 li2 an2-ni choe3. 
  124.匠夫: Thau5-ke ah, li2 pian3 chin ho2 chham-siong5, goa2 kam2-kak lai5 u7 tat8 bok8-tek. 
  125.財主: (Kio3 福來) Hok-lai5 ah, Hok-lai5 ah! (福來出場) 
  126.福來: Thau5-ke ah, li2 kio3 goa2 beh an2-choaN2? 
  127.財主: Goa2 u7 tai7-chi3 ai3 li2 koaN2-kin2 ka7 goa2 cho3, (到金庫拿錢出來), li2 chiong chit ban7 gin5 e5 支票 theh8 khi3 hou7 bok8-su, kong2 si7 beh cho3 kian3-tng5 e5 lou7- eng7, soa3 kong2 goa2 au7-lai5 oe7 koh phah-sng3, koh chiong chit chheng khou theh8 khi3 hou7 goa2 e5 toa7-so2, ka7 i kong2 m7-bian2 heng5, na7 khiam3-eng7 chiah koh lai5. Koh chit saN-pah khou theh8 khi3 hou7 Kim-hioh8, ka kong2 si7 i e5 geh8-hong7, soa3 ka7 i kong2, thau5-ke beh tui3 i chhe7 put-chu7, ng3-bang7 i oe7-thang koh lai5 choe3 kang. 
  128.福來: (Chin gong7-giah8)! 
  129.財主: Koh li2 na7 khi3 bok8-su hia e5 si5 soa3 ka kong2, goa2 tui3 chit le2-pai3 khi2, tek-khak oe7 thang khi3 cho3 le2-pai3, an2-ni ho2 chhiaN2 li2 khi3. 
  130.福來: Thau5-ke ah, li2 si7 an2-choaN2?! Li2 u7 chheN2 khi2-lai5 a2-bo5? Li2 an2-ni choe3 u7 tho3-tong3 a2-bo5? In-ui7 goan2 chong2 m7-bat khoaN3-kiN3 li2 u7 chit khoan2 e5 tou7-liong7. 
  131.財主: Hok-lai5 ah, goa2 u7 chheN2, goa2 khak-sit8 tu2 chiah chiah chheN2 khi2-lai5. I2-cheng5 goa2 si7 chin ai3 chiN5, in-ui7 goa2 chin ai3 goa2 ka-ki7, goa2 it-chhe3 e5 cheng-sin5 kap kong-im long2 si7 ui7-tioh8 se3-kan e5 chiN5-chai5 lai5 bo5 eng5, taN goa2 chai-iaN2 lang5 na7 na2 ai3 ka-ki7, na2 kou3 i ka-ki7 e5 siN3-mia7, hoan2-tng2 si7 oe7 sit-loh8 i, koh lang5 e5 oah8 m7 si7 oa2-kho3 but8-chit, si7 oa2-kho3 Siong7-te3 e5 oe7, goa2 chai-iaN2 chit e5 jin5-seng tu5-khi3 chiong-lai5 e5 tit-kiu3, si7 chin khang-hi bo5 ke3-tat8. Goa2 in-ui7 koe3-khi3 kiaN5 tioh8 chho3 lou7, sou2-i2 Boe7 thang tit-tioh8 lang5 e5 hoaN-hi2, lang5-lang5 long2 chiu3-me7 goa2, tui3 goa2 phui3 chhui3-noa7, goa2 long2 chai-iaN2, chong2-si7 goa2 ng3-bang7 tui3 chit-tiap8 khi2 goa2 oe7-thang cho3 chit8 e5 tit jin5-ho5, ia7 sit8-chai7 u7 thiaN3-sim e5 seng-oah8. In-ui7 ui7 ka-ki7 e5 tioh8-boa5 long2 beh kui ti7 khang-khang. Tok8-tok8 thiaN3-sim e5 seng-oah8 kap hau7-ko2 long2 Boe7 bo5 khi3, beh eng2-oan2 chiaN5 cho3 sui2 e5 bian2-liu5 ti3 ti7 lan2 e5 thau5-khak teng2 lai5 hoat-kng. 
  132.福來: Thau5-ke ah, goa2 pun2-lai5 an3-sng3 bin5-a2-jit8 chiu7 beh lai5 si5 chit lah, taN, taN goa2 chin hoaN-hi2 koh toa3 ti7 chia, goa2 ia7 koat-teng7 beh koh khah chin7 sim, chin7 lat8 lai5 hong7-su7 ti7 li2 e5 ke. 
  133.匠夫: Thau5-ke ah, taN chhiaN2 li2 m7-bian2 sia2 sim2-mih8 bo5 iau3-kin2 lah, goa2 i2-keng beng5-pek8 oe7-thang sin3-jim7 li2 lah, goa2 ia7 oe7 chin7 pun2-hun7 khi3 thoe3 li2 cho3 kang, chhiaN2 li2 thang kau-tai7 goa2. 
  134.財主: Lang5 na7 hoe2-kai2 liau2-au7 choan5 se3-kai3 oe7 piN3-chiaN5 chit8-khoan2 sui2 koh sio-lo7 e5 sou2-chai7! ThiaN3 e5 kng i2-keng chio3 ti7 lan2 e5 sim-lai7, hou7 goa2 seN-chhut chin toa7 e5 hoaN-hi2 kap kam2-kek.(向眾人) 
  Liat8-ui7 hiaN-che2, Siong7-te3 si7 thiaN3, Siong7-te3 si7 jin5-chu5, I an2-choaN2 siong5-siong5 teh koan-sim hiah e5 loan2-jiok8 bo5 oa2-kho3 e5 lang5, choan5 Seng3- keng e5 lai7-bin7 u7 goa7 che7 ka3-si7, si7 teh kio3 lang5 tioh8 tui3 thiaN3 lang5 lai5 piau2-beng5 thiaN3 Siong7-te3, chi2 u7 thiaN3 e5 sou2 choe3 oe7-tit thang toe3 lan2 jip8 ti7 Siong7-te3 e5 kok, ki5-thaN bo5 chit8-hang7 oe7-thang toe3 lan2 kau3 eng2-seng e5 sou2-chai7. It-chhe3 long2 tioh8 pang3 he7 ti7 chit e5 se3-kan. ChhiaN2 lan2 tai7-ke koh khah chhut-lat8 ti7 thiaN3 Siong7-te3 kap thiaN3 lang5 e5 seng-oah8. (三人輪唱 "Hou7 lang5 e5 pi2 theh8 e5 khah u7 hok-khi3" 吟二四) 
  -完幕- 
</CL>
<HL>

吝嗇的財主 一幕 
人物：王富來(財主)、福來(雇工)、劉牧師、金葉(女婢)、老婆、乞食、老病婦、死神、匠夫。 
場面：財主華麗莊美的接客廳 
開幕：財主坐在他的辦事棹邊正在打算盤且用指頭算著 
1.財主：三萬斤e5 chhek-a2，約新台幣三萬銀，五萬斤e5 番薯，約新台幣三萬銀，洋麻有兩萬斤，甘蔗有八萬斤…。Ai-ah 今年是特別e5 豐收，感謝上帝！實在上帝真gau5 疼我，hou7 我逐項攏順序恆通。(僕人福來出場) 
2.福來：頭家ah，hiah e5 chhek-a2攏無所在thang he7 lah，chhek倉攏滿滿lah，hiah e5 番薯攏ti7 外面teh 吹風曝日，若無緊設法所在來收起來，驚了會臭去。 
3.財主：甚物！？(面結結teh想)ai-ah，你真憨，真飯桶！煞boe7 曉得將hiah e5 舊柴料提來，家己ta3-ta3釘釘leh，憨到an2-ni，煞boe7 曉扑算，a7 thang 將hiah e5 寶貝e5 收成ka7 he7 teh hou7 歹。 
4.福來：頭家ah，你hiah-nih8 gau5 扑算，總是你會曉算boe7 曉除，hiah e5舊柴料攏歹lah，koh 我也m7是木工師傅，thai2會曉ka7 你做雜差koh 兼起厝，若是起了無堅固，來hou7 賊有空縫來偷提，kiam2 m7 是koh 較無采。所以你m7-thang beh 省倒損本，著去請起厝師父，來hou7 伊ka7 你起一座磚造koh 堅固e5 倉庫，也hit e5 舊e5 倉庫已經siuN隘koh 破lah，著續拆拆起來攏起新e5 。 
5.財主：甚物，連hit e5 舊e5 也beh 拆起來！？Hit e5 iau2 ku2 會用得，kah扑損，少年人想hiah e5 攏m7 是事，我boe7-thang an2-ni 做。 
6.福來：頭家ah，你m7 an2-ni做我也無管你，物是你e5，你若m7 驚損失就無話講，總是你應該知影咱隔壁沈先生in e5 chhek-a2，ti7 一瞑e5 中間hou7 賊put了了，致到現在沈先生也 teh 起一座磚造e5 倉庫，續設一個鐵門kap大鎖，來beh 防止賊偷。 
7. 財主：有影有這款代誌！？( koh aN3頭teh想) 若是an2-ni 雖然真扑損總是無an2-ni 做也是真無穩當。今好，今好，你thang 緊緊去ka叫塗水師傅來，趕緊thang 動工，a7 thang 囥到hou7 賊來接收去。 
8. 福來：An2-ni 我來去叫師父來kap你計畫一切e5 工事。(福來想 beh 退場)。 
9. 財主：慢是 leh！慢是 leh！你去著m7 thang hou7 知影是我這個好額人beh 起e5，著ka講是你beh 起e5，koh 你著hou7 知你是散赤人，thang chhu2 伊e5 工錢，m7-thang hou7 伊趁siuN濟去，會曉得boe7 ？ 
10. 福來：(面結結)會lah！我知影頭家你是真gau5 扑算盤e5 人，有滿肚e5 手段，ai3 俗koh 有額，大碗koh 滿墘e5 人。 
11.財主：憨人！錢歹趁，無an2-ni liam5-piN ma7 破產。 
12. 福來：頭家ah，你hiah 有錢，an2-ni gau5 扑算是beh hou7 好額到tu2天著無？你e5 一箍是比hiah e5 散hiong人e5 十箍koh 較寶貝，an2-ni an2-choaN2 會破產，請你免煩惱會破產lah，枵別人會著，枵你是boe7著lah 。 
13. 財主：加講話！！好大膽！你無想你e5 飯碗是ti7 我e5 手內，你敢批評我甚物！你按算beh 轉去食家己是無？ 
14. 福來：頭家ah，親像你這款khiu5 koh 凍，枵鬼koh 雜唸，驚人phiN，驚人趁siuN濟，an2-ni hou7 人磨歸瞑歸日，一月日才趁300銀，較加ma7 無人kap你toa3 會tiau5，轉來食家己就轉來去，有甚物 thang 欣羨！(面越邊仔去) 
15. 財主：福來ah，你teh受氣lah 著無？(企起來，行倚伊)我m7-bat 倩著親像你an2-ni hiah歹性地，奴僕teh歹頭家，今好lah，你若繼續ka7我認真做，我明年才ka7你升50銀hou7你，你若ai3錢著講，著m7-thang用an2-ni teh使phiah。今你趕緊去，m7-thang扑損時間。 
16.福來：你攏是an2-ni 有濟濟手腕，也beh suh 人e5血，也beh phui3 hou7人食，為著利益也敢跪人，也敢拜人，無人teh ai3你e5錢，ai3你e5錢較輸來去ka7乞食pe5 kha-chiah。我來去，我liam5-piN會轉來，hou7你e5 時間無扑損。(退場) 
17.財主：(提桌頂e5物起來摔)Hng2，倩著這款少年人真歹脾氣，等候若koh倩有tu2好e5人，著來ka免職，無hou7伊小可食苦一下，攏boe7 用tit，專專me5-kak，無ka磨hou7金滑是boe7用tit。(koh坐teh算數)Beh koh起一間倉庫最少限度ma7 著開五萬銀，實在真無彩，hit間舊e5 beh拆歹是真扑損，總是以外著也無法度。今扑算這間倉庫若起好勢著m7免koh開甚物錢lah，an2-ni tauh8-tauh8 teh開用錢是boe7用tit，舊年才起好這座大樓，一寡錢攏開了了，tui3今了後無小可積聚起來清閒富貴e5生活是boe7用得，人生攏是有錢享清福，無錢就hou7人看輕。(牧師出場) 
18. 牧師：王先生平安。 
19. 財主：Oh，劉牧師，平安！你真罕行，有甚物貴事？！ 
20. 牧師：無甚物事，m7 知會攪擾你抑boe7？ 
21. 財主：Boe7 lah，boe7 lah，請hia坐，hia坐！(牧師坐椅) 
22. 牧師：我to想講你扑算是真無閒，thai3 會hiah 久攏無來做禮拜，ai3 beh來ka7你探安。 
23. 財主：是lah，是lah，我著因為起這座樓續真無閒，連禮拜日ma7 攏boe7 記得，真失禮，真失禮。 
24. 牧師：Hou3，起到chiah sui2 (觀看室內)KaN2 著開真濟錢leh？ 
25. 財主：應該著ai3 70萬才起會起--來。總是我只有用50萬就ka 起起來。家己計畫，家己監工，續家己做小工，若無an2-ni gau5 扑算是起boe7 起來，hiah e5 師父真無歡喜，總是咱e5 錢若會省，ma7 無驚去得罪in lah ！Che 是金錢e5 世界，m7 是teh 趁人情e5 時代。 
26. 牧師：王先生，你實在真聰明，你逐項攏會，你e5 頭殼是特別優秀。 
27. 財主：是lah，做人若無較巧，較嗇leh，攏ma7 會去hou7 人phiN蓋去。Chit-ma2 e5 社會，你ma7 知影，若無不時teh 計較，不時teh ti7防 ，gau5 用頭腦才boe7 去hou7 人食song5 去。 
28. 牧師：有影，有影，你講an2-ni 真有理！Boe7 免得王先生是這個地方最有錢，有勢e5 大人物，阮攏真欽佩--你。 
29. 財主：豈敢，豈敢！你過頭褒獎我！ 
30. 牧師：今王先生，上帝an2-ni 祝福你，hou7 你所欣慕e5 厝宅也建設了，m7 知你會thang 來去做禮拜抑boe7 ？ 
31. 財主：Ai-ah 真可惜，我是真無閒才無去禮拜。Koh 我現在teh beh koh 計畫建築一棟e5倉庫，你ma7知，無我一人是無法度thang 起e5，koh 田園e5 事，精牲e5管理，攏是真boe7 thang放心，倩工人究竟是倩工人，hou7咱是boe7 thang過頭信任tit。我會lah，若有tu2好e5 機會我就會去做禮拜lah，我雖然無teh 做禮拜，我ma7 是攏有teh 祈禱，我若beh 睏攏祈禱講，「上帝ah，求你著賜福ti7我e5家庭，hou7 我所做e5 攏會大恆通，hou7 我e5 家伙財產攏會thang平安，求你也責罰hiah e5歹類、惡黨。」我是絕對boe7 放sak上帝lah。 
32. 牧師：卻你an2-ni是真好，總是…今加話mai3講，我來iau2有一個目的，就是咱e5 教堂已經真舊相，koh 無合用，所以決定beh koh重起，為著an2-ni向望信徒大大出力，m7 知王先生你會thang 鬥協助a2-boe7？你算是教會內最好額e5人，上帝也an2-ni 祝福你，hou7 你e5 大子也已經teh beh 畢業醫專，你算是攏無甚物拖累，koh 每年e5 收成是hiah-nih8豐盛，請你這擺著為著beh 報答上帝，為著疼教會來大大出力。 
33. 財主：Oh，是an2-ni！我…我…我無，我e5 好額是會看tit，總是boe7 食tit，只有外面teh 好看na7-tiaN7，所以我…我kaN2無法度thang 做甚物。 
34. 牧師：王先生，che 是好事，請你m7-thang an2-ni 講，若無現金to 無要緊，你會thang 先寫hit e5 數額ti7 冊nih8，後來若有便才來tauh8-tauh8仔繳納就好。( tui3 皮包仔提一本冊出來) 今ti7 chia，請你寫一下好無？ 
35. 財主：我chit-ma2 to 開錢開到攏空空lah，thai2 有法度thang koh ka7 lin2 做甚物！ 
36. 牧師：王先生，che m7 是為著人e5 所做，che 是為著上帝，上帝會記念你為著伊e5 所做，這款e5 奉獻並m7 是了去，抑是扑損，是存ti7 天nih8，濟少to 無要緊，請你m7-thang 推辭。上帝hou7 你e5，kiam2 m7 是boe7 算tit 設使上帝若無歡喜，來收回伊e5 恩典，將你e5 財產攏遷徙hou7 別人，an2-ni kiam2 m7 是iau2 較虧損。 
37. 財主：Kiam2 有這款代誌！(gong5-ngiah8，提冊來面前，讀hiah e5 簽名e5 人kap錢額) A好叔a3 5000箍，火爐兄8000箍，水牛仔嫂10000箍，(著驚)這個水牛a2 嫂kiam2 m7 是hit e5 ti7 路邊teh 賣甘蔗e5 寡婦mah？伊是中著獎券著--無，抑是拾著家伙？ 
38. 牧師：王先生，你想錯去，一個熱心e5 基督徒是無買獎券，也無貪別人e5 錢財。A好叔、火爐兄，水牛仔嫂攏是真散hiong e5 人，in攏無有甚物財產，總是in真gau5 疼主，kap疼主e5 教會，所以in ti7 無e5 中間也歡喜khiN5-khiN5 khiam7-khiam7 來鬥協力ti7 這個工作。 
39. 財主：較失禮，我…我無法度thang 寫，我隨時提現金hou7 你。 
40. 牧師：An2-ni iau2 較好。 
41. 財主：(去開錢庫，提錢hou7牧師) 我an2-ni 淡薄ka7 lin2 鬥腳手就好，也我e5 名m7 免ka7 我報出來無要緊。 
42. 牧師：真多謝！(接錢來算) 100箍！！An2-ni真多謝，願上帝報答你e5 疼心。今真失禮，我攪擾你，我beh 來去lah ，願上帝kap你相kap ti7-teh，平安！！(牧師退場) 
43. 財主：(大受氣，提物起來摔)今仔日是衰e5 日子，ti7 無疑誤e5 中間koh 了100箍。金葉ah 來leh ！(女婢金葉出場) 
44.金葉：頭家ah，beh an2-choaN2？ 
45.財主：我著ka7 你講幾百擺lah，若有人beh 來chhoe7 我，著先ka 問看beh an2-choaN2，m7-thang 隨便hou7 伊入來，你是攏無teh 聽著無！？ 
46.金葉：頭家ah，你講an2-ni，我一個人kiam2 會拆做兩身是無？我也beh 煮飯，洗衫，拚掃內面，飼精牲，是beh an2-choaN2 有法度thang koh 去接待每一個人客？To teh 無閒到無一個時間thang 喘氣，你ma7 著體貼阮做工人e5 艱苦。 
47.財主：甚物？！你做人e5 女婢teh 驚甚物艱苦？著koh 體貼你甚物？你若beh 閒著轉去siang5 閒，無人會差用你！總是你果然beh 趁我e5 錢，著守我e5 規矩。你知，我因為lin2 e5 過失著了偌濟錢無？！親像an2-ni一tau2 久仔，我已經了100箍去lah ！ 
48.金葉：He 真奇！你了錢kap我有甚物干涉？好事攏無阮e5 份，若有甚物歹事攏牽拖阮chia 來，好額人幾chiam錢hou7 人趁，著hiah gau5 chau-that人！(退場) 
49.財主：真可惡！倩倩chiah e5 攏是an2-ni 狡怪，gau5 辯駁，攏無beh 聽嘴，若有較好著ka辭辭掉。(沉默片刻，後來行到金庫，tui3金庫提一箱e5 錢出來) chiah-e5 錢那看那歡喜，已經beh 10萬lah 。( 一疊一疊e5 錢提teh 看)總是chiah e5 錢若beh ka收ti7 厝內是驚liau2 著賊偷，koh 現在物價hiah-nih8 波動，驚liau2 將來kaN2 買無一箱餅，iau2-ku2若beh ka 借人來趁利息，是驚liau2 去hou7 人倒去，koh 社會e5 人若會知影我有積chiah 濟e5 錢，續來beh kiau-so我ma7 是boe7 用tit，放去是驚飛去，gim7 teh 是驚了teN7死，想來想去攏無tu2好e5 法度thang 設法。(聽著有人來，趕緊將錢包好勢，koh 收ti7金庫e5 內面。老婆出場) 
50.老婆：叔a3 m7 知有ti7 teh 無？ 
51.財主：甚物人？Beh 創甚物？ 
52.老婆：我lah，lin2 大嫂lah 。 
53.財主：(面結結)原來是你，有甚物代誌？ 
54.老婆：真失禮，忽然來攪擾你，我有淡薄事情ai3 來拜託三叔a3，你鬥幫忙。 
55.財主：Ai3 我鬥幫忙？！你kiam2 m7 知影我是真無閒！ 
56.老婆：我知，我本來是m7 敢來攪擾你，想講我chiah 散，來ma7 hou7 你驚。總是事情逼到，四面無路，續尾無an2-ni 好膽來chhoe7 你是無變步lah 。 
57.財主：今你是ai3 我ka7 你做甚物，趕緊講，m7 免lo-so。 
58.老婆：因為lin2 大兄已經死hiah 久lah，家庭那來那悽慘，koh lin2孫仔秋貴最近也帶病，續boe7 thang koh 去趁錢，所以家庭是非常悽慘，連三頓to teh boe7 顧tit，自然無法度thang 醫治秋貴e5 身命，總是阮所倚靠e5 是只有秋貴一人，伊若來死，看阮兩個查某人beh an2-choaN2 來養飼hit 大陣e5 孫仔。(哮)三叔a3，請你帶念骨肉e5 親，提500銀來借阮，thang 醫治秋貴e5 病，阮的確會還你，續kap你算hit e5 利息，請你開你e5 慈心。 
59.財主：Lin2 這款散鬼來攏是無好代誌！我看著你e5 面我就知影你是beh ai3 我e5 錢，總是我ka7 你講，我無錢！Ka2隨便，beh ai3 就會thang 有。 
60.老婆：三叔a2，我m7 是beh 求你e5 捨施，是beh ka7 你借用，阮的確會還你，續kap你算利息，阮無意思beh 克虧你。 
61.財主：我已經ka7 你講無錢，你是be7曉聽？！無論beh 討，抑是beh 借，若ka2 無錢是有甚物辦法？ 
62.老婆：三叔a3，你昨日kiam2 m7 是一萬銀借二叔a3 mah？因為我tu2-chiah去伊hia，伊才teh 講起，伊也叫我tui3 chia 來。 
63.財主：二叔a3 是二叔a3，你是你，boe7 用tit 同一e5 講tit ！！二叔a3 伊有田園厝宅，我無驚伊，總是你有甚物？！你若提厝契抑是田契來，看beh 一萬抑10萬，攏ma7 隨時會thang 應你e5 利便。 
64.老婆：三叔a3 ，你kiam2 m7 知我就是無半項，所以才著an2-ni 來teh ka7 你求情，若有阮就m7 免來麻煩你，也m7 免chiah-nih8 悽慘。(哮)請你帶念你e5 大兄，來開你e5 慈心，hou7 阮m7 免陷落ti7 絕境死路。 
65.財主：這ma2 e5 社會，無koh 有人teh 對重親人情lah，ka2 是知我有淡薄錢，lin2才有來teh 三叔a2 長，三叔a2 短，若無驚了連相碰頭也續m7-bat咱，總講日頭赤iaN7-iaN7，隨人顧性命。我也無時間thang koh kap你ti7 chia teh 議論，請你緊緊轉去，我真無閒。 
66.老婆：你chiaN實絕情到an2-ni，扶起無扶倒，真失禮，攪擾你！(退場) 
67.財主：可惡到極，目珠毛sa 無起！看我是chiah-nih8 ka2 好賺食e5 人著無？！出出hit 款敗類teh oe3-soe3 四方，衰bai2 到極。(koh 一擺去開金庫，提出錢箱起來koh 看)Ai-ah，這條三萬銀e5 支票已經到日lah，今仔日若無提來清楚，明仔日thang 叫福來去ka討。(金葉提包袱出場，財主緊收拾錢) 
68.金葉：頭家ah ，我beh 轉去lah ，請你將我e5 工資算hou7 我，我已經無法度thang koh toa3 ti7 lin2 這款e5 厝內。 
69.財主：HaN5，你beh 轉去！？你toa3 無一月日就beh 轉去，我boe7 thang 錢hou7 你。 
70.金葉：你這款無疼心e5 主人，看錢若性命leh，看別人做牛馬精牲teh 款待，我無法度thang 擔當，beh 轉去kiam2 boe7 用得？ 
71.財主：我無管你轉去，總是我倩你是照月算e5，你toa3 無到一月日，我boe7-thang錢hou7 你！ 
72.金葉：你an2-ni lek8-sek人，剝削人，phiN-kham3人teh 好額有甚物路用，親像你這款錢奴e5 錢，我也 m7 ai3 tih8，捨施你，無要緊，hou7 你積hou7 濟濟，thang 生蟲。(退場) 
73.財主：賤婢，好大膽，敢hiah-nih8 無禮數！(沉默) 憨人，若koh kap我計較一下，我就按算beh 提淡薄hou7 伊，hou7 我ti7 無疑誤e5 中間koh 省淡薄錢起來。總是今beh an2-choaN2扑算？今瞑昏 e5 飯甚物人beh 煮ah？實在有費氣lah ！(福來出場) 
74.福來：頭家ah，hit 位師傅今暝才beh 來kap你參詳工事。 
75.財主：HaN5，你憨到an2-ni，chiaN實tiau直到an2-ni！我著ka7 你吩咐講m7-thang hou7 知影是我beh 起e5，an2-choaN2 你beh hou7 伊來chia kap我參詳！若無，kaN2 想講我hiah 好額，beh 來數想我e5 錢。Ai-ah，你這個憨人，我會hou7 你氣死，你an2-choaN2 無講是你beh 起e5，hou7 伊到lin2 兜去參詳？ 
76.福來：頭家ah，你m7-thang 想講大家攏是kap你像款，boe7 lah，無人teh 數想你e5 錢lah，你m7 免hiah-nih8 驚心lah 。你hiah-nih8好額，小可hou7 人phiN，ma7 無甚物要緊，人有e5 to teh 賑濟喪hiong人leh，你m7-thang hiah-nih8 驚心lah。 
77.財主：是，我真驚心，我若無an2-ni teh勞心苦節計較chiah e5 財產，我若食老beh an2-choaN2？我e5 子孫若不孝beh koh 倚靠甚物？人就是有錢才有尊貴，有錢講，使鬼ma7 會e 磨，喝水講ma7 會堅凍，若無錢著hou7 子孫看輕，hou7 人厭賤，若有錢，子孫著服從咱，外人ma7 m7-kaN2 看輕咱，有錢才會thang ti7 這個世間，ti7 人e5 中間占便宜e5 位。Koh 事實上有錢才會thang 清閒，享樂這個世間，你憨憨攏m7 知錢e5 寶貝！ 
78.福來：頭家ah，你只有知影金錢e5 寶貝，總是m7 知影情義e5 價值。你hiah 有錢總是boe7 曉beh an2-choaN2 做人，就辜負你e5 富有，人ti7 這世間，若別人攏死了了，kan-taN 你活teh 也的確真無趣味。人應該相疼來圖謀人類e5 幸福，有錢e5 人是最有機會，hou7 伊thang 去表明伊e5 疼心。咱人ti7 世間，不過是暫時，何苦著hiah gau5 計較，hiah gau5 掛慮將來e5 事，致到hou7 濟濟人為著咱來受克虧？巧--e5 食憨--e5，有--e5 食無--e5，tui3 an2-ni hou7 這個人類社會不時著充滿不幸kap悲慘，咱e5 性命果然無偌久，咱ma7 著死hou7 人有所thang 數念咱，m7-thang 死hou7 人歡喜扑手，臭名留到萬古。設使上帝若召咱e5 靈魂，咱e5 厝宅，家業，錢財kiam2 m7 是攏著放離ti7這個世間，歸屬ti7 別人e5 手？ 
79.財主：你teh 講甚物！？你是teh 對我說教著無？你ka7 我講起hit 款歹彩頭e5 話！好，我的確beh hou7 你轉去食家己！Ka7 我走開！(福來退場，財主真憂鬱，ti7 hia teh徘徊)我e5 錢kiam2 會離開我，去落ti7 別人e5 手mah？！(趕緊koh 走去提錢箱來抱teh )設使上帝若召我e5 靈魂，chiah e5 厝宅，家業，財產，kiam2 iau2 會tit thang 保守ti7 teh mah？只有我一人若離開這個世間，一切的確攏會分散去。若是an2-ni 我e5 努力，我e5 計較攏歸ti7 空空。( koh徘徊)可怕e5 死！我用錢e5 權力kiam2 boe7 thang 征服死mah？Boe7！Boe7！絕望，完全e5 絕望！我無法度thang koh 想這個事，我愛錢，che 是絕對e5 原則，(攬錢teh徘徊)無論死，你今暝beh 到ti7 我，我也是無放sak 我e5 錢財。(Koh 行seh8，了後摸伊e5 心頭)我感覺心頭真無爽快，頭殼也真各樣，( koh 去坐teh ) 福來ah，福來ah！！(福來出場) 
80.福來：頭家ah，有甚物代誌？ 
81.財主：你去藥局ka7 我提淡薄鎮靜e5 藥來hou7 我，續捧一杯水來。 
82.福來：好，我來去。(退場) 
83.財主：死kiam2 真正會臨到ti7 我mah？總是iau2 有甚物別e5 事實比死，較確實會到ti7我！可憐e5 王富來！你e5 勞苦，你e5 計較beh 歸ti7 空空。(福來出場) 
84.福來：頭家ah，藥kap水提來lah，頭家ah，你an2-choaN2面色hiah-nih8 青白？ 
85.財主：你ka7 我走閃，我已經hou7 lin2 連累到真thiam2 lah ，我beh 淡薄歇睏。(福來退場，財主服藥了後，仆ti7 桌頂teh 睏)。(消電，用音樂表明淒暗幽靜，照青綠色的色燈在財主身上，場上已有一個形容醜陋可怕的老乞食站在財主身邊。) 
86.乞食：王富來，請你開你e5 慈心，來可憐捨施淡薄hou7 我。 
87.財主：(醒起了，吃大驚，緊抱他的錢箱)你是甚物人？An2-choaN2 入來我chia？ 
88.乞食：我是一個悲慘到極，四面絕路e5 乞食，請你憐憫來捨施我！ 
89.財主：甚物，捨施你？你是ai3 我e5 錢著無？(吃驚抱錢箱退後) 
90.乞食：是lah，我真ai3 你e5 錢，我需要你e5 錢，只有你e5 錢才會thang 來解決我e5 悲慘！ 
91.財主：你teh 數想我e5 錢，我boe7 當hou7 你，chiah e5 錢是我e5 ，你ka7 我走開！ 
92.乞食：我boe7 thang 走！我beh phoe5 命kap你爭取，因為hiah e5 錢是關係ti7 我e5 活物，hiah e5 錢是我e5，hiah e5 錢是我e5！你suh 人e5 血食人 e5 肉！ 
93.財主：(一直退後，乞食伸手迫近之) 你這個歹類，賊頭！我e5 錢boe7 當hou7 你！ 
94.乞食：你才是賊頭，眾人e5 對敵，社會e5 害蟲，上帝e5 咒詛臨到ti7 你lah！(財主恐懼被乞食迫而退場，二人完全退場) 
95.財主：(在幕後)你是甚物人？你chhoe7 我beh 創甚物。(財主再被一個白髮形容可怕的老病婦人壓迫出場) 
96.老婦人：王富來，請你可憐我這個悲慘到極e5 老婦人人，我身體帶重病，無法度thang 受醫治。 
97.財主：你e5 病疼，你e5 悲慘kap我有甚物干涉？(退後，老婦人伸手迫之) 
98.老婦人：有，我e5 悲慘只有你會thang ka7 我解決，你e5 錢囥teh 生蟲，生sian，總是你kiam2 無憐憫我！請你e5 錢分hou7我！ 
99.財主：boe7 用tit ，我e5 錢boe7 用tit hou7 你，你ka7 我走開，ka7 我出去！ 
100.老婦人：(威脅他說) 你kiam2 無聽聖經an2-ni講，富人beh 入天堂是比駱駝beh 穿過針鼻koh 較oh-tit。也講，lin2 富人著為著beh 到ti7 lin2 e5 苦難來啼哭喉叫。Lin2 e5 錢財已經敗壞，lin2 e5 衣裳著蛀蟲。 Lin2 e5 金銀生sian，hit e5 sian beh 做干證來攻擊lin2，也beh 食lin2 e5 肉親像火燒。(財主被迫再由一端退場老婦人隨而退之) 
101.財主：(在幕後) 你…，你是甚物人！？是…，是甚物妖怪，是甚物歹物？！我…，我kap你有甚物干涉！！(財主再被一個黑束裝，被黑大衣，覆黑頭布，面部愴白可怕，腰束草帶的死神壓迫而出場) 
102.死神：(壯重的聲音) 我就是死神，奉上帝e5 命令beh 來chhoa7 你到ti7 死滅e5 深坑。 
103.財主：甚物？死神！Oh，thang 驚e5 形容！Oh，我m7 敢看你，我e5 五體攏振動，我e5 神魂因為驚惶beh 消散去，請你m7-thang 倚近我！你是萬不幸e5 不幸，是悲慘中e5 悲慘。你是最大e5 破害者！ 
104.死神：王富來，你想beh 逃閃我mah？無人會thang 逃閃我，萬不幸e5 不幸，悲慘中e5 悲慘的確不時著ti7 人e5 門口teh 等候。 Tng人teh 得意，人為家己備辦濟濟生存e5 條件e5 時，我也會忽然到伊hia，伊e5 痛苦kap絕望beh 比hiah e5 攏無為家己備辦甚物生存e5 條件e5 人koh 較大。所以聖經講，人若得著全世界來失落伊e5 性命有甚物利益。王富來，你ai3 世間e5 錢財贏過你e5 性命mah？ 
105.財主：無，無，我也ai3 我e5 性命，為著我e5 性命e5 幸福，我才ai3 世間e5 錢財。 
106.死神：你kiam2 無聽見講，無人會服事兩個主人，因為伊會怨恨這個，疼hit e5；lin2 boe7 會服事上帝續服事錢財。王富來，你既然貪愛世間e5 錢財物質，只有顧你家己，硬你e5 心刻薄別人，你無法度thang 逃避上帝e5 審判lah。你beh ti7 永遠e5 滅亡中來痛苦悲慘。 
107.財主：請你慢是來leh！An2-ni我王富來kiam2 m7 是太可憐，我iau2 boe7 享受甚物富貴e5 歡喜，只有tui3 今起才想beh 小可來享福一下，卻無疑誤上帝hiah 緊就beh 召我靈魂，an2-ni kiam2 m7 是太可憐，太殘忍。 
108.死神：你kiam2 無讀著聖經an2-ni講「因為人e5 活命不在伊所積聚e5 豐盛」，koh 講「人會活，m7-na7 倚靠餅，就是倚靠tui3 上帝e5 嘴所出攏總e5 話。」死不時著ti7 人e5 門口teh 等候。 
109.財主：Oh，可憐e5 王富來，你一生勞苦、著磨、勤儉、計較，今hiah e5 勞苦攏beh 歸ti7 空空。請你，請你可憐我這個王富來，有勞碌，總是攏iau2 boe7 享受leh，ma7 著容允我koh 活幾十年a3，請你憐憫我，m7-thang 倚近我！ 
110.死神：憨人，你想上帝若收回伊e5 恩典，你有法度thang 加活一時刻mah？ 
111.財主：我e5 錢hou7 你，我用我寶貝e5 錢攏hou7 你，請你留我e5 活命！ 
112.死神：你用你e5 錢kiam2-chhai2 會thang 買收人e5 心，會thang 去管理世界e5 濟濟人，會thang 做濟濟代誌，總是tui3 ti7 上帝國hiah e5 不過是塵埃、che7-tai2。你用你e5 錢也無法度thang 買你e5 性命，你e5 錢boe7 thang 救你！ 
113.財主：請你停手，m7-thang 來掠我！我真驚死！我m7敢去，(錢箱攏拋在地上)Oh，甚物會thang 救我e5 性命！？ 
114.死神：上帝an2-choaN2 好款待你，賜福ti7 你，是ai3 你用這個機會去憐憫人，幫贊人，榮光上帝，無扑算你將上帝e5 恩賜來蓋bat8 起來，反轉lek8-sek人，剝削人，phiN蓋人，suh hiah e5 喪hiong人e5 血汗來teh 滿足你e5 私慾，今上帝的確beh 數念你一切無疼心e5 生活來刑罰你。 
115.財主：Ai-ah ，我真驚，我無ai3 死lah！救人leh ou3！救人leh ou3 ！(照光消滅，而後死神退場，電光復元時，財主如常臥在棹上，在他身邊匠夫站立著) 
116.匠夫：(財主還在夢中叫救命) 頭家ah，你是an2-choaN2 leh？歸身重汗，teh 叫救命，是teh 做夢著無？ 
117.財主：(醒起來真驚，真喘)Oh，我無死著無？！我，我是teh 做夢著無？抑是上帝有憐憫我，koh 留我e5 活命leh？！你是甚物人？你是死e5 差使著無？ 
118.匠夫：頭家ah，你是teh 講甚物？我是起厝e5 師傅lah，你敢m7 是講beh 起倉庫mah？ 
119.財主：Oh，你是師傅著無，你來真tu2好！感謝上帝，好佳哉你有來chia，若無我一命敢著ou-ou哀哉，今請你ka7 我thin5 一杯冷水來hou7 我。(匠夫去倒水，捧來hou7 伊，財主lim伊 ) 
120.匠夫：頭家ah，你這擺講beh 起倉庫，福來ah，去teh 叫我，我原來是無ai3 允你e5 工課，因為人人攏知影你是第一好額，卻也是第一凍霜koh 是真lo5-so，所以我先ai3 來kap你講條件，就是除去你有相當e5 價錢hou7 阮趁，koh m7-thang ti7 現場囉嗦，我才beh 答應你。因為喪hiong人是趁食趁食hou7 你an2-ni ka7 阮囉嗦，連趁水lim to 無！ 
121.財主：師傅ah，你做你ka7 我起，m7 免koh 掛慮一切e5 事，我的確會照你所講e5 去行。 
122.匠夫：頭家ah，我知影你e5 人真巧koh 占便宜，所以用講e5 boe7 安心，請你著kap我寫ti7 紙上。 
123.財主：師傅ah，何苦著an2-ni 麻煩…總是好，你若boe7 安心也會thang 照你an2-ni做。 
124.匠夫：頭家ah，你變真好參詳，我感覺來有達目的。 
125.財主：(叫福來)福來ah，福來ah！(福來出場) 
126.福來：頭家ah，你叫我beh an2-choaN2？ 
127.財主：我有代誌ai3 你趕緊ka7 我做，(到金庫拿錢出來)，你將這萬銀e5 支票提去hou7 牧師，講是beh 做建堂e5 路用，續講我後來會koh 扑算，koh 將這千箍提去hou7 我e5 大嫂，ka7 伊講m7 免還，若欠用才koh 來。Koh 這三百箍提去hou7 金葉，ka 講是伊e5 月俸，續ka7 伊講，頭家beh對伊chhe7 不住，向望伊會thang koh 來做工。 
128.福來：(真gong7-giah8 )！ 
129.財主：Koh 你若去牧師hia e5 時續ka 講，我tui3 這禮拜起，的確會thang 去做禮拜，an2-ni 好請你去。 
130.福來：頭家ah，你是an2-choaN2？！你有醒起來抑無？你an2-ni做有妥當抑無？因為阮總m7-bat 看見你有這款e5 肚量。 
131.財主：福來ah，我有醒，我確實tu2 chiah才醒起來。以前我是真愛錢，因為我真愛我家己，我一切e5 精神kap光陰攏是為著世間e5 錢財來無閒，今我知影人若那愛家己，那顧伊家己e5 性命，反轉是會失落伊，koh人e5 活m7是倚靠物質，是倚靠上帝e5 話，我知影這個人生除去將來e5 得救，是真空虛無價值。我因為過去行著錯路，所以boe7 thang 得著人e5 歡喜，人人攏咒罵我，對我phui3 嘴瀾，我攏知影，總是我向望tui3 這tiap8 起我會thang 做一個得人和，也實在有疼心e5 生活。因為為家己e5 著磨攏beh 歸ti7 空空。獨獨疼心e5 生活kap效果攏boe7 無去，beh 永遠chiaN5做sui2 e5 冕旒戴ti7 咱e5 頭殼頂來發光。 
132.福來：頭家ah，我本來按算明仔日就beh 來辭職lah，今，今我真歡喜koh toa3 ti7 chia，我也決定beh koh 較盡心，盡力來奉事ti7 你e5 家。 
133.匠夫：頭家ah，今請你m7 免寫甚物無要緊lah，我已經明白會thang 信任你lah，我也會盡本分去替你做工，請你thang交代我。 
134.財主：人若悔改了後全世界會變成一款sui2 koh 燒lo7 e5 所在！疼e5光已經照ti7 咱e5心內，hou7 我生出真大e5 歡喜kap感激。(向眾人) 
列位兄姐，上帝是疼，上帝是仁慈，伊an2-choaN2 常常teh 關心hiah e5 軟弱無倚靠e5 人，全聖經e5 內面有偌濟教示，是teh 叫人著tui3 疼人來表明疼上帝，只有疼e5 所做會tit thang toe3 咱入ti7 上帝e5 國，其他無一項會thang toe3 咱到永生e5 所在。一切攏著放下ti7 這個世間。請咱大家koh 較出力ti7 疼上帝kap疼人e5 生活。(三人輪唱「Hou7人e5 比提e5 較有福氣」吟二四) 
-完幕- 
</HL>