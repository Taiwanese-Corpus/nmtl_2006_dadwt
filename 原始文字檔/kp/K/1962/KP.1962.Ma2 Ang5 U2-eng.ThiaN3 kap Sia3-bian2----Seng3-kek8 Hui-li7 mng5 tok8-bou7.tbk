<CL>
  Thiann3 Kap Sia3-bian2 
  聖劇 腓利門 獨幕 
  Te7 it keng2 
  Jin5-but8: O-ni5-se-bou2. 
  (O-ni5-se-bou2 登台, ka-ki7 kong2: Goa2 O-ni5-se-bou2, ti7 chu2-lang5 Hui-li7-bun5 e5 chhu3 choe3 lou5-chai5, i2-keng u7 ji7-chap8 goa7 ni5 ku2. Tak8 jit8 choe3 kang thoa-boa5 lo5-khou2, m7-bat hiong2-siu7 jin5-kan chu7-iu5 e5 khoai3-lok8. Sim-lai7 tak8 si5 teh phau7 put-peng5 kap put-boan2; choe3-kun7 siuN7 ai3 to5-chau2 e5 liam7-thau5, tiaN7-tiaN7 ti7 goa2 e5 sim-lai7 teh puh-iN2. Goa2 ai3 chau2-khi3 hng7-hng7 e5 sou2-chai7, ti7 hia choe3 chu7-iu5 e5 lang5, ke3 khoai3-lok8 e5 jit8-chi2. ThiaN kong2, bin5-a2 cha2-khi2 5 tiam2 cheng, u7 chit8 chiah chun5 beh tui3 hia khi2-sin khi3 Lo5-ma2. TaN goa2 siuN7 ho2-se3 lah. E5-hng poaN3-mi5, tng tak8 lang5 teh ho2-khun3 e5 si5, goa2 beh chiong chu2-lang5 Hui-li7-bun5 hit kha toe2 chu-po2 e5 siuN-a2 theh8 chau2, jian5-au7 tah chit chiah chun5 khi3 Lo5-ma2. Kau3 Lo5-ma2 e5 si5, goa2 chiu7 thang hiong2-siu7 jin5-kan tak8 khoan2 e5 khoai3-lok8, hou-khip chu7-iu5 e5 khong-khi3. TaN goa2 O-ni5-se-bou2 teh-beh chhut-thau5-thiN lah (下台chhut-khi3). 
  Te7 ji7 keng2 
  Jin5-but8: 
  Hui-li7-bun5, kan2-sia2 “Hui” 
  A-hui-a: Hui-li7-bun5 e5 hu7-jin5-lang5, kan2-sia2 “A.” 
  A-ki-pou3: Hui-li7-bun5 e5 kiaN2, kan2-sia2 “Pou3.” 
  Khek-liap8-khek: Hui-li7-bun5 e5 lou5-chai5, kan2-sia2 “Khek.” 
  Hui: (登台chin tioh8-kip e5 khoan2). A-hui-a, A-hui-a, li2 ti7 ta2-loh8? 
  A: (Kin2-kin2 chhut-lai5). Goa2 ti7 chia. U7 sim2-mih8 tai7-chi3 hou7 li2 chiah tioh8-kip? 
  Hui: Goa2 hit kha toe2 chu-po2 e5 siuN-a2 li2 u7 koaN7 khi3 khng3 ti7 pat8-ui7 bo5? ChaiN2-iuN7 bo5 ti7 tu5-a2 lai7? 
  A: M7-chai A-ki-pou3 u7 khoaN3-kiN3 bo5, goa2 lai5 khi3 kio3 i lai5 mng7 khoaN3-bai7 leh. (下台 chhut-khi3). 
  Hui: (Ka-ki7 kong2). Chin ki5-koai3, goa2 e5 mih8 to m7-bat phah-m7-kiN3. Tau3-ti2 siaN2 lang5 oe7 choe3 chit ho7 tai7-chi3? 
  Pou3: (A kap Pou3 saN-kap teng-tai5). Pa-pa, u7 sim2-mih8 tai7-chi3? 
  Hui: Goa2 peng5-sou3 toe2 chu-po2 hit kha siuN-a2 hut-jian5 chhe7 bo5, m7-chai li2 u7 chu3-i3 a2 bo5? 
  Pou3: Chit kui2-jit8 goa2 ti7 goa7-khau2 teh pang-chan7 poe5-leng5 pou3-to7 e5 kang-chok, soa3 long2 bo5 si5-kan thang chu3-i3 kau3 ke-lai7 e5 su7. 
  A: Lin2 siuN7, chhat8-a2 oe7 lai5 thau-theh8 khi3 a2 boe7? 
  Hui: (Tui3 Pou3 kong2). ChhiaN2 li2 khi3 kio3 O-ni5-se-bou2 kap Khek-liap8-khek lai5. 
  Pou3: Ho2. (下台 chhut-khi3). 
  A: Li2 choe3-au7 si7 sim2-mih8 si5 khoaN3-kiN3 chit kha siuN-a2? 
  Hui: Cha-mi5 beh khun3 e5 si5 iau2 ti7-teh. Tu2-chiah goa2 chiah hoat-hian7 chit kha siuN-a2 bo5 khi3. 
  Hui: (Pou3 kap Khek teng-tai5). O-ni5-se-bou2 chaiN2-iuN7 bo5 lai5? 
  Khek: Thau5-ke, goa2 tui3 cha2-khi2 gou7 tiam2 cheng khi2-lai5 kau3 taN, chiu7 long2 bo5 khoaN3-kiN3 O-ni5-se-bou2, goa2 kio3 si7 thau5-ke u7 chhe i chhut-mng5. 
  Hui: Bo5, goa2 bo5 chhe i chhut mng5. Khek-liap8-khek, li2 bat khoaN3-kiN3 siN-hun7 lang5 lai5 lan2 chia bo5, chaiN2-iuN7 goa2 chit kha siuN-a2 bo5 khi3? 
  Khek: Thau5-ke, chit e5 toa7 chhat8-kou2 un2-tang3 si7 O-ni5-se-bou2. Goa2 khoaN3 i chit kui2-jit8 kap peng5-siong5 long2 bo5 siang7-khoan2. M7-chai thau5-ke kheng2 hou7 goa2 chheng2-ka3 chhut-khi3 chhe7 i a2 bo5? Na7 chhe7 tioh8, tek-khak tioh8 long3 hou7 i si2. Chit khoan2 bo5 liong5-sim e5 lang5, m7-thang hou7 i oat8 ti7 se3-kan. 
  Hui: Khek-liat8-khek, li2 to3-tng2 khi3 choe3 li2 ka-ki7 e5 kang, m7-bian2 chhap chit e5 tai7-chi3. 
  Khek: ChiaN3-si7, Thau5-ke! (下台). 
  A: Li2 siuN7, O-ni5-se-bou2 kaN2 choe3 chit e5 tai7-chi3 bo5? 
  Hui: Siat-su2 i na7 bo5 to3-lai5, chit kha siuN-a2 kho2-leng5 si7 i theh8-khi3. Chong2-si7 lan2 ng3-bang7 i u7 chit8 jit8 oe7 hoe2-kai2. 
  Pou3: Cha7-a7-jit8 goan2 khui pou3-to7-hoe7 e5 toe5-bak8 si7 lun7 sip8-ji7-ke3 teng2 e5 chhat8 hoe2-kai2 e5 su7. Siat-su2 O-ni5-se-bou2 na7 hoe2-kai2, lan2 iu5-goan5 tioh8 sia3-bian2 i. 
  Hui: Si7, lan2 tioh8 siong5-siong5 ui7-tioh8 i ki5-to2. TaN lan2 tak8 lang5 lai5 khi3 choe3 ka-ki7 e5 kang (saN lang5 下台 chhut-khi3). 
  Te7 saN keng2 
  Jin5-but8: Po2-lo5: kan2 sia2 “Po2.” 
  O-ni5-se-bou2: kan2 sia2 “O.” 
  Lou2-pin: kan2 sia2 “Lou2.” 
  O: (登台 chhut-lai5 ka-ki7 kong2). Goa2 lai5 Lo5-ma2 i2-keng beh poaN3-ni5 lah. Pun2-jian5 siuN7 kong2 si7 beh lai5 chia hiong2-hok, bo5 phah-sng3 hoan2-tng2 si7 lai5 siu7-khou2. Hian7-chai7 sou2 u7 e5 mih8 long2 tng3 liau2-liau2 lah. SiuN7 ai3 chhe7 kang choe3, ma7 tak8 lang5 jin7-chhut goa2 choe3 lou5-chai5 e5 ki3-ho7, bo5 lang5 kaN2 eng7 goa2. TaN goa2 chit kui2-jit8 long2 bo5 thang chiah8 kau3 pa2, pak-tou2 iau kah tit8-tit8 beh nng2-kha loh8-khi3. M7-na7 an2-ni, goa2 e5 liong5-sim tiaN7-tiaN7 teh chek-pi7 goa2, hou7 goa2 bo5 si5-khek peng5-an. TaN goa2 tu5 chu7-sat i2-goa7, sit8-chai7 bo5 lou7 thang kiaN5 (ka-ki7 pho7 thau5-khak teh siuN7). U7 iaN2 to-tioh8, Po2-lo5 Sian-siN kiam2 m7-si7 khia7 ti7 Lo5-ma2. TaN goa2 tioh8 lai5 khi3 tham3-thiaN Lo5-ma2 e5 Ki-tok-tou5. In tek-khak oe7 ka7 goa2 kong2, Po2-lo5 Sian-siN khia7 ti7 to2-ui7. Na7 oe7-thang chhe7-tioh8 Po2-lo5 Sian-siN, i tek-khak oe7 pang-chan7 goa2. (下台)
  (Po2-lo5 kap peng-a2 登台)
  Po2: Lou2-pin, goa2 teng2-jit8 ka3 li2 am3-liam7 hit chat kim-ku3, li2 iau2 oe7 ki3-tit boe7? 
  Lou2: Bo5 siaN2 oe7 ki3-tit, chhiaN2 li2 koh ka3 goa2 chit8 pian3. 
  Po2: Ia5-sou kong2, “Lin2 kiN3-na7 tioh8-boa5 taN tang7-taN3 e5, tioh8 chiu7-kun7 Goa2; Goa2 beh hou7 lin2 an-hioh. Goa2 sim-lai7 un-jiu5 khiam-sun3; lin2 pe7 Goa2 e5 taN, lai5 tui3 Goa2 oh8, chiu7 lin2 e5 sim-sin5 oe7 tit-tioh8 an-hioh. In-ui7 Goa2 e5 taN si7 khoai3, Goa2 e5 taN3 si7 khin.” TaN oe7 hiau2-tit boe7? 
  Lou2: Sian-siN, chit chat kim-ku3 chin oh ki3, chhiaN2 li2 chit8 ku3 chit8 ku3, un5-un5-a2 ka3 goa2. (Po2-lo5 kap Lou2-pin chit8 ku3 chit8 ku3 un5-un5-a2 liam7, O-ni5-se-bou2 ti7 goa7-bin7 teh thiaN).
  O: (Hut-jian5 chau2 lai5 phak ti7 Po2-lo5 e5 kha-cheng5). Po2-lo5 Sian-siN! Po2-lo5 Sian-siN! Li2 tioh8 kiu3 goa2. 
  Po2: O-ni5-se-bou2; li2 chai2-iuN7 oe7 lai5 ti7 chia? 
  O: Choe7-ok khou2-chhou2 goa2, liong5-sim chek-pi7 goa2, bo5 chit8 sou2-chai7 u7 peng5-an, sou2-i2 goa2 lai5 kau3 li2 chia, chhiaN2 li2 pang-chan7 goa2. 
  Po2: “Lang5 na7 jin7 ka-ki7 e5 choe7, Siong7-te3 si7 sin3-sit8 e5, si7 kong-gi7 e5, tek-khak beh sia3-bian2 lan2 e5 choe7, soe2-tu5 lan2 it-chhe3 e5 put-gi7.” 
  O: Chong2-si7 goa2 si7 cheo7-jin5 tiong e5 toa7 choe7-jin5, tu5 te7-gek8 i2-goa7, bo5 lou7 thang khi3. 
  Po2: Ia5-sou lai5 se3-kan si7 beh kiu3 choe7-jin5. O-ni5-se-bou2! Goa2 chhoa7 li2 jip8 lai7-bin7 sio2 hioh-khun3 leh. Tan2 li2 khah u7 cheng-sin5, lan2 chiah koh lai5 kong2 (saN lang5 下台 chhut-khi3). 
  Te7 si3 keng2 
  Jin5-but8: O-ni5-se-bou2
  O: (登台 chhut-lai5 ka-ki7 kong2). Hian7-chai7 goa2 i2-keng hoe2-kai2 chiaN5-choe3 chit8 e5 sin chhong3-cho7 e5 lang5 lah. Goa2 e5 sim-lai7 u7 kong2 boe7 chhut e5 peng5-an kap khoai3-lok8. Ah! Kap Po2-lo5 Sian-siN saN-kap toa3, sit8-chai7 si7 chhin-chhiuN7 toe7-chiuN7 e5 thian-tong5. Po2-lo5 Sian-siN si7 hiah-nih chhin-chhiat, hiah-nih un-jiu5, hiah-nih u7 thiaN3-sim. Goa2 sit8-chai7 chin ai3 chit8-si3-lang5 kap i saN-kap toa3 lai5 hok8-sai7 i. M7-ku2 chit kui2-jit8 hou7 goa2 kam2-kak chin bo5 peng5-an, chiu7-si7 Po2-lo5 Sian-siN tit8-tit8 khng3 goa2 tioh8 to3-khi3 Ko-lo5-se, tng-bin7 ka7 chu2-lang5 Hui-li7-bun5 jin7-choe7. Chong2-si7 goa2 kiam2 u7 bin7 thang khi3 kiN3 chu2-lang5? Koh siat-su2 chu2-lang5 m7-kheng2 sia3-bian2 goa2, i kiam2 m7-si7 ka-ki7 chhu2 si2? TaN goa2 sit8-chai7 m7-chai tioh8 keng2 to2 chit8 tiau5 lou7 (kiaN5-lai5 kiaN5-khi3 teh siuN7). M7-ku2 Po2-lo5 Sian-siN sou2 kong2 e5 oe7, ku3-ku3 si7 Ki-tok Ia5-sou e5 khe2-si7. Goa2 na7 m7 than3 i e5 oe7, kiam2 m7-si7 ui5-poe7 Ia5-sou e5 beng7-leng5? (ng3 thiN), Ah! Chu2 Ia5-sou ah! Goa2 beh soan2-tek8 Li2 sou2 ka7 goa2 an-pai5 e5 lou7, chiu7-si7 tioh8 si2 ia7 kam-goan7. TaN goa2 beh lai5 khi3 ka7 Po2-lo5 Sian-siN kong2, goa2 hoaN-hi2 to3-tng2 khi3 Ko-lo5-se, tui3 chu2-lang5 Hui-li7-bun5 jin7-choe7 (下台 chhut-khi3). 
  Te7 gou7 keng2 
  Jin5-but8: Hui-li7-bun5. O-ni5-se-bou2. Khek-liap8-khek. 
  Khek: (登台 chhut-lai5 ka-ki7 kong2). Chit e5 bo5 liong5-sim e5 O-ni5-se-bou2, thau-theh8 thau5-ke e5 chai5-po2, m7-chai tui3 ta2-loh8 khi3, chit kui2 geh8 jit8 lai5, i e5 kang soa3 tioh8 hou7 goa2 thoe3 i choe3. Goa2 ni5-ki2 ia7 teh-beh lak8-chap8 lah. Tak8 jit8 thoa-boa5 lou5-khou2, kut-thau5 koh beh chih8 liau2-liau2 khi3. Chit-e5 kho2-ouN3 e5 O-ni5-se-bou2, na7 u7 chit8 jit8 goa2 oe7 koh tu2-tioh8 i, tek-khak beh chiong chit e5 lau7-bah kap i phoe3 chhin3-thau5. 
  EN5! Hng7-hng7 teh kiaN5 lai5 hit e5 lang5 khoaN3 liau2 na2 chhin-chhiuN7 O-ni5-se-bou2. Chong2 bo5 si7 “Kong2 lang5, lang5 kau3; kong2 kui2, kui2 kau3?” EN5, na2 kun7 koh na2 chhin-chhiuN7 i. Chong2 bo5 i chin-chiaN3 hiah kaN2 si2, kaN2 koh to3-tng2 lai5? 
  O: (登台 kiaN5 jip8-lai5). Khek-liap8-khek peng5-an! 
  Khek: Ah, O-ni5-se-bou2, li2 chit e5 boe7 kian3-siau3 e5 siau2-kui2-a2, li2 kin-a2-jit8 koh u7 bin7 thang tng2-lai5. TaN goa2 beh kap li2 toa7 sng3-siau3 lah. Goa2 tek-khak beh kio3 thau5-ke ka7 li2 teng3 si2 ti7 sip8-ji7-ke3. 
  O: Goa2 chai-iaN2 goa2 ka-ki7 e5 choe7, chong2-si7 goa2 i2-keng hoe2-kai2 lah. Goa2 tng2-lai5 chia, chiu7-si7 beh hou7 thau5-ke ka7 goa2 heng5-hoat8. 
  Khek: Ho2, ka7 goa2 tiaN7-tiaN7 khia7 tiam3 chia, Goa2 lai5 khi3 chhiaN2 thau5-ke chhut-lai5. 
  O: (Kiah8 thau5 ng3 thiN). Chu2 Ia5-sou ah! Kiu5 Li2 pang-chan7 goa2, ke-thiN goa2 e5 khui3-lat8! 
  O: (Khek kap Hui chiuN7 tai5, O-ni5-se-bou2 chau2 khi3 kui7 ti7 Hui-li7-bun5 e5 bin7-cheng5). Thau5-ke ah! Goa2 u7 tek-choe7 thiN, ia7 u7 tek-choe7 li2, taN liau2-au7, bo5-lun7 sim2-mih8 khoan2 e5 heng5-hoat8 goa2 long2 kheng2 siu7. 
  Hui: (Hu5 i khi2-lai5). O-ni5-se-bou2, goa2 cha2 ti7 Ki-tok thiaN3 e5 lai7-bin7 sia3-bian2 li2 lah. Goa2 tak8 jit8 teh thoe3 li2 ki5-to2, ng3-bang7 li2 u7 chit8 jit8 oe7 hoe2-kai2 koh to3-tng2 lai5. Hian7-chai7 Chu2 u7 thiaN goa2 e5 ki5-to2, tioh8 kam2-sia7 Chu2; O-ni5-se-bou2, goa2 chin hoan-geng5 li2 koh to3-tng2-lai5. (Khek-liap8-khek eng7 gong5-ngiah8 e5 bin7 teh khoaN3). 
  O: (Chin kam2-kek kau3 lau5 bak8-sai2 e5 khoan2). Che si7 kho2-leng5 e5 mah? Goa2 thau-theh8 li2 e5 chu-po2, chau2 khi3 hng7-hng7 e5 sou2-chai7, taN to3-tng2 lai5, li2 m7-na7 bo5 heng5-hoat8 goa2, hoan2-tng2 kong2, hoan-geng5 goa2 to3-lai5. Thau5-ke ah! Che si7 put kho2-leng5 e5. 
  Hui: Chai7 ti7 lang5 sou2 choe3 boe7 kau3 e5, chai7 ti7 Siong7-te3 bo5 sou2 m7-oe7. 
  O: Kam2-sia7 Chu2, Ia5-ho5-hoa e5 mia5 si7 eng-kai tioh8 o-lo2 e5. Thau5-ke, Po2-lo5 Sian-siN u7 chit8 tiuN phoe beh hou7 li2. (Theh8 phoe hou7 Hui). 
  Hui: (Na2 khoaN3 phoe, na2 thim3-thau5, jian5-au7 chiong chit ku3 thak8 chhut siaN). “M7-si7 koh choe3 lou5-pok8, si7 chhin-ai3 e5 hiaN-ti7.” (Khan O-ni5-se-bou2 e5 chhiu2). Si7, O-ni5-se-bou2, taN liau2-au7 goa2 beh khoan2-thai7 li2 chhin-chhiuN7 chhin-ai3 e5 hiaN-ti7. Lan2 beh chhiu2 khan chhiu2 saN-kap chhut-lat8 ui7 Chu2 choe3 kang. 
  O: A-beng7, kam2-sia7 Chu2, o-lo2 Chu2. 
  Khek: (Khia7 lai5 tiong-ng). Siat-su2 Ki-tok-kau3 na7 chiaN5-sit8 u7 chiah toa7 e5 thiaN3 kap sia3-bian2, goa2 Khek-liap8-khek tui3 kin-a2-jit8 khi2, koat-toan3 beh lai5 sin3. 
  Ian2-oan5 choan5-the2 saN-kap gim5 Seng3-si te7 169 siu2 te7 1 chat, jian5-au7 tai7-ke gim5 te7 2, 3, 4 chat. 
  (Lu2-soan Geh8-khan te7 34 ki5, 1962 ni5 10 geh8) 
</CL>
<HL>

疼kap赦免 
聖劇 腓利門 獨幕 
第一景 
人物：O-ni5-se-bou2。 
(O-ni5-se-bou2登台，家己講：我O-ni5-se-bou2，ti7主人腓利門e5 厝做奴才，已經有二十外年久。逐日做工拖磨勞苦，m7-bat享受人間自由e5快樂。心內逐時teh抱不平kap不滿；最近想ai3逃走e5念頭，tiaN7-tiaN7 ti7我e5心內teh puh-iN2。我ai3走去遠遠e5所在，ti7 hia 做自由e5人，過快樂e5日子。聽講，明仔早起5 點鐘，有一隻船beh tui3 hia起身去羅馬。今我想好勢lah。E7-hng半暝，當逐人teh好睏e5時，我beh將主人腓利門hit kha toe2珠寶e5箱仔提走，然後tah這隻船去羅馬。到羅馬e5時，我就thang享受人間逐款e5 快樂，呼吸自由e5空氣。今我O-ni5-se-bou2 teh-beh出頭天lah (下台出去)。 
第二景 
人物： 
腓利門，簡寫「腓」。
阿腓亞：腓利門e5婦人人，簡寫「阿」。
阿基布：腓利門e5子，簡寫「布」。 
克拉克：腓利門e5奴才，簡寫「克」。 
腓：(登台真著急e5款)。阿腓亞，阿腓亞，你ti7 ta2-loh8？ 
阿： (緊緊出來)。我ti7 chia。有甚物事誌hou7你chiah著急？ 
腓：我hit kha toe2珠寶e5箱仔你有koaN7去囥ti7別位無？ChaiN2-iuN7無ti7櫥仔內？ 
阿：M7知阿基布有看見無，我來去叫伊來問看bai7 leh。(下台出去)。 
腓：(家己講)。真奇怪，我e5物都m7-bat扑m7見。到底啥人會做這號事誌？ 
布：(阿kap 布saN-kap登台)。爸爸，有甚物事誌？ 
腓：我平素toe2珠寶hit kha箱仔忽然 chhoe7無，m7知你有注意抑無？ 
布：這幾日我ti7外口teh幫贊培靈佈道e5工作，續攏無時間thang注意到家內e5事。 
阿：Lin2想，賊仔會來偷提去抑be7？ 
腓：(Tui3布講)。請你去叫O-ni5-se-bou2 kap克拉克來。 
布：好。 (下台出去)。 
阿：你最後是甚物時看見這kha箱仔？ 
腓：昨暝beh睏e5時iau2 ti7-leh。Tu2-chiah 我才發現這kha箱仔無去。 
腓： (布kap克登台)。O-ni5-se-bou2 chaiN2-iuN7無來？ 
克： 頭家，我tui3早起五點鐘起來到今，就攏無看見O-ni5-se-bou2，我叫是頭家有差伊出門。 
腓：無，我無差伊出門。克拉克，你bat看見生份人來咱chia無，chaiN2-iuN7我這kha箱仔無去？ 
克：頭家，這個大賊kou2穩當是O-ni5-se-bou2。我看伊這幾日kap平常攏無像款。M7知頭家肯hou7 我請假出去chhoe7伊抑無？若chhoe7著，的確著long3 hou7伊死。這款無良心e5人，m7-thang hou7伊活ti7世間。 
腓：克拉克，你倒轉去做你家己e5 工，m7免chhap這個代誌。 
克： 正是，頭家！ (下台). 
阿： 你想，O-ni5-se-bou2敢做這個代誌無？ 
腓：設使伊若無倒來，這kha箱仔可能是伊提去。總是咱向望伊有一日會悔改。 
布：Cha7-a7日阮開佈道會e5題目是論十字架頂e5賊悔改e5事。設使O-ni5-se-bou2若悔改，咱猶原著赦免伊。 
腓：是，咱著常常為著伊祈禱。今咱逐人來去做家己e5工 (三人下台出去)。 
第三景 
人物：保羅，簡寫「保」。 
O-ni5-se-bou2：簡寫「O」。 
魯賓：簡寫「魯」。 
O：(登台出來家己講)。我來羅馬已經beh半年lah。本然想講是beh 來chia享福，無扑算反轉是來受苦。現在所有e5物攏當了了lah。想ai3 chhoe7工做，ma7逐人認出我做奴才e5記號，無人敢用我。今我這幾日攏無thang 食到飽，腹肚枵kah直直beh軟腳落去。M7-na7 an2-ni，我e5良心tiaN7-tiaN7 teh 責備我，hou7我無時刻平安。今我除自殺以外，實在無路thang行 (家己抱頭殼teh想)。有影都著，保羅先生kiam2 m7是企ti7羅馬。今我著來去探聽羅馬e5基督徒。In 的確會ka7我講，保羅先生企ti7 to2位。若會thang chhoe7著保羅先生，伊的確會幫贊我。(下台)
(保羅kap兵仔登台) 
保：魯賓，我頂日教你暗唸hit節金句，你iau2會記tit be7？ 
魯：無啥會記tit，請你koh教我一遍。 
保：耶穌講，「Lin2見若著磨擔重擔e5，著就近我；我beh hou7 lin2安歇。我心內溫柔謙遜；lin2 背我e5擔，來tui3我學，就lin2 e5心神會得著安歇。因為我e5擔是快，我e5擔是輕。」今會曉tit be7？ 
魯：先生，這節金句真oh記，請你一句一句，勻勻仔教我。 (保羅kap魯賓一句一句勻勻仔唸，O-ni5-se-bou2 ti7外面teh聽)。 
O：(忽然走來phak ti7保羅e5腳前)。保羅先生！保羅先生！你著救我。 
保：O-ni5-se-bou2，你chai2-iuN7會來ti7 chia？ 
O：罪惡苦楚我，良心責備我，無一所在有平安，所以我來到你chia，請你幫贊我。 
保：「人若認家己e5罪，上帝是信實e5，是公義e5，的確beh赦免咱e5罪，洗除咱一切e5不義。」 
O：總是我是罪人中e5大罪人，除地獄以外，無路thang去。 
保：耶穌來世間是beh救罪人。O-ni5-se-bou2！我chhoa7你入內面小歇睏leh。等你較有精神，咱才koh來講 (三人下台出去)。 
第四景 
人物：O-ni5-se-bou2 
O： (登台出來家己講)。現在我已經悔改成做一個新創造e5人lah。 我e5心內有講be7出e5平安kap快樂。Ah！Kap保羅先生saN-kap toa3，實在是親像地上e5天堂。保羅先生是hiah-nih親切，hiah-nih溫柔，hiah-nih有疼心。我實在真ai3一世人kap伊saN-kap toa3來服事伊。M7-ku2 這幾日hou7我感覺真無平安，就是保羅先生直直勸我著倒去歌羅西，當面ka7主人腓利文認罪。總是我kiam2有面thang去見主人？Koh設使主人m7肯赦免我，伊kiam2 m7是家己處死？今我實在m7知著揀to2一條路 (行來行去teh 想)。M7-ku2保羅先生所講e5話，句句是基督耶穌e5啟示。我若m7趁伊e5 話，kiam2 m7是違背耶穌e5命令？ (向天)，Ah！主耶穌--ah！我beh 選擇你所ka7我安排e5路，就是著死也甘願。今我beh來去ka7保羅先生講，我歡喜倒轉去歌羅西，tui3主人腓利文認罪 (下台出去)。 
第五景 
人物：腓利文。O-ni5-se-bou2。克拉克。 
克：(登台出來家己講)。這個無良心e5 O-ni5-se-bou2，偷提頭家e5財寶，m7知tui3 ta2-loh8去，這幾月日來，伊e5工續著hou7我替伊做。我年紀也teh-beh 六十lah。逐日拖磨勞苦，骨頭koh beh 折了了去。這個可惡e5 O-ni5-se-bou2，若有一日我會koh tu2著伊，的確beh 將這個老肉kap伊配秤頭。 
EN5！ 遠遠teh行來hit個人看了na2親像O-ni5-se-bou2。總無是講人，人到，講鬼，鬼到？」EN5，na2近koh na2親像伊。總無伊真正hiah敢死，敢koh倒轉來？ 
O：(登台行入來)。克拉克平安！ 
克：Ah，O-ni5-se-bou2，你這個be7見笑e5小鬼仔，你今仔日koh有面thang轉來。今我beh kap你大算數lah。我的確beh叫頭家ka7你釘死ti7十字架。 
O：我知影我家己e5罪，總是我已經悔改lah。我轉來chia，就是beh hou7頭家ka7我刑罰。 
克：好，ka7我tiaN7-tiaN7企tiam3 chia，我來去請頭家出來。 
O：(Kiah8頭向天)。主耶穌ah！求你幫贊我，加添我e5氣力！ 
O： (克kap腓上台，O-ni5-se-bou2走去跪 ti7腓利文e5面前)。頭家ah！ 我有得罪天，也有得罪你，今了後，無論甚物款e5刑罰我攏肯受。 
腓：(扶伊起來)。O-ni5-se-bou2，我早ti7基督疼e5內面赦免你lah。我逐日teh替你祈禱，向望你有一日會悔改koh倒轉來。現在主有聽我e5祈禱，著感謝主；O-ni5-se-bou2，我真歡迎你koh倒轉來。 (克拉克用gong5-ngiah8 e5 面teh看)。 
O：(真感激到流目屎e5款)。Che 是可能e5 mah？我偷提你e5珠寶，走去遠遠e5所在，今倒轉來，你m7-na7無刑罰我，反轉講，歡迎我倒來。頭家ah！ Che是不可能e5。 
腓：在ti7人所做be7到e5，在ti7上帝無所m7會。 
O：感謝主，耶和華e5名是應該著o-lo2 e5。頭家，保羅先生有一張批beh hou7你。 (提批hou7腓)。 
腓：(那看批，那thim3頭，然後將這句讀出聲)。「M7是koh做奴僕，是親愛e5兄弟。」(牽O-ni5-se-bou2 e5手)。是，O-ni5-se-bou2，今了後我beh款待你親像親愛e5兄弟。咱beh手牽手saN-kap 出力為主做工。 
O：A-beng7，感謝主，o-lo2主。 
克：(企來中央)。設使基督教若成實有chiah大e5疼kap赦免，我克拉克tui3今仔日起，決斷beh來信。 
演完全体saN-kap吟聖詩第169首第1 節，然後逐家吟第2， 3， 4節。 
(女宣月刊第34期，1962年10月) 
</HL>