<CL>
  Ma2: Tan5--ke bok8-su-niu5! tioh8 li2 lah, li2 si7 an2-choaN2 tioh8 hiah kan-khou2 lai5 beh choe3 poe7 chou2 bong7 chong, kui2-kui2 koai3-koai3 e5 Er-mau-chu, li2 khoaN3! Li2 hai7-si2 li2 e5 kiaN2, kiam2 ia7 beh hai7 si2 li2 e5 cha-bou2-kiaN2 kap li2 ka-ki7 mah? Sim2-mih8 Ia5-sou m7 Ia5-sou, goa2 khoaN3 li2 iah8 si7 pai3 chit8 pai3. kong2 chit8 ku3 ho2 bo5? kiam2 m7-si7 long2 oe7-tang3 tit-kiu3 lah mah! 
  Lau7-bu2: Tit-kiu3! Lin2 kiam2 chai sim2-mih8 si7 tit-kiu3? Hoan7-na7 sin3-kho3 lan2 e5 Chu2 Ia5-sou Ki-tok, I teng3 ti7 sip8-ji7-ke3 teng2, ui7-tioh8 lan2 e5 choe7 si2, he chiu7-si7 tit-kiu3, Ji5-chhiaN2........
  Io: Ji5-chhiaN2 sim2-mih8! lau7-toa7! m7-bian2 thiaN chiah lo5-so, pai3 m7-pai3. 
  Lau7-bu2: Pai3! pai3 sim2-mih8! ng3 sim2-mih8 lang5 kui7-pai3, tu5-liau2 lan2 e5 Chu2 Ia5-sou i2-goa7, sim2-mih8 lang5 ia7 boe7-oe7 ka3 goa2 pai3 ! 
  Ma2: Heh-eh! m7-bat ho2-phaiN2, m7-thiaN khou2-khng3, m7 kiaN si2 ! 
  Lau7-bu2: Si2 ! goa2 e5 Chu2 Ia5-sou kong2, “Hit e5 thai5 seng-khu boe7-oe7 thai5 leng5-hun5--e5, m7-bian2 kiaN in,” lin2 liah8 choe3 theh8 to, theh8 kiam3, chiu7 thang haN2 goa2 pang3-sak goa2 e5 Chu2 Ia5-sou mah? Si2 ah! si2 ! hoan2-tng2 thang hou7 goan2 khah cha2 khi3 kiN3 thiaN3 goan2 e5 Chu2, ti7 I hia, chin khoai3-lok8 bo5 pi2. 
  Ma2: Chin khoai3-lok8 bo5 pi2 ! ho2! tang7 chhiu2!（nng7 e5 siaN chhiN-chham2 au5-kio3,cheng3-lang5 thou2-khui3 e5 siaN, im-gak8 hau7-ko2) (choan2-tiuN5, khui-chhia). 
  Bok8: (Bak8-sai2 si3-lam5-sui5)kun5-hui2 eng7 chit8 ki tng5 chhiuN chhak8 goa2 e5 lau7-bu2 kap sio2 be7 e5 heng-cheng5 thau3 ke3 ka-chiah. 
  TiuN: Ai-o3.....Ai-o3....... 
  Ong5: Ai-o3.....chin kho2-ouN3！ 
  Bok8:Che chiu7-si7 goa2 chiah8 IuN5-kau3 sou2 chi-chhut e5 tai7-ke3 (hi-seng) ka-san2 ,sio2-ti7, sio2-be7, lau7-bu2. 
  TiuN: Li2 lau7-lang5 chin-chiaN3 chiah8 che khou2-thang3 lah. 
  Ong5: I2-au7 e5 cheng5-heng5 si7 an2-choaN2? 
  Bok8: Hui2-loan7 peng5-teng7 i2-au7, lau7-pe7 kap goa2 long2 to3-khi3 kou3-hiong, chhu3 long2 sio liau2-liau2, chhu3-nih e5 lang5 ia7 bo5 khoaN3-kiN3 lah, goan2 tui3 chit8 e5 chhin-bak8 khoaN3-kiN3 hian7-tiuN5 e5 cheng5-heng5 e5 lang5, chai-iaN2 it-chhe3 e5 keng-ke3. 
  TiuN: In e5 sin-si u7 chhe7 tioh8 bo5? 
  Bok8: Beh to2-ui7 khi3 chhe7! tng-si5 in teh thai5 lang5 chhin-chhiuN7 teh kha3 ou-moa5, kut8 chit8 e5 khiN choan5-pou7 tai5 toa3 hit lai7-bin7. 
  Ong5: Thai3 chan5-jim2 lah, i2-au7 lau7-lang5 u7 chhe7 tioh8 hiah e5 hiong-siu2 bo5? 
  Bok8: Hiong-siu2! chhe7 tioh8 lah, he si7 nng7 ni5 i2-au7 e5 tai7-chi3. 
  Ong5: ChaiN2-iuN7 chhe7 tioh8 e5? Sang3 ge5-mng5 pan7 in si7 bo5? 
  Bok8: Chheng-tiau5 be2 beng5-pek8 Se-iuN5 e5 su7-bu7, chai-iaN2 Se-iuN5 bun5-ji7 e5 lang5 bo5 choe7, u7 chit8 e5 Se-iuN5 ki-koan ai3 goa2 tng hoan-ek8 choe3 keng-li2, chit8 ko3 geh8 oe7-tang3 nia2 nng7 pah khou leng5-a2-gun5. 
  Ong5: Ah! bo5 phah-sng3 e5 ho2 thau5-lou7. 
  Bok8:Chiong2-si7 goa2 chit8-e7 siuN7-tioh8 sio2-ti7 sio2-be7, lau7-bu2 tu2-tioh8 hai7 e5 cheng5-keng2, chiu7 sim-tiong kek-tong7, goa2 ia7 eng-kai chiong goa2 e5 siN3-mia7 oan5-choan5 hong7-hian3 hou7 goa2 e5 Chu2. 
  TiuN: Tui3 an2-ni li2 lau7-lang5 chiu7..... 
  Bok8: Goa2 chiu7 si5-khi3 hit e5 chit8 ko3 geh8 nng7 pah leng5-a2-gun5 e5 Se-iuN5 e5 bou7-ek8-siong ,kam-goan7 choe3 chit8 ko3 geh8 siu-jip8 bo5 kau3 20 khou e5 song3-hiong thoan5-to7, ji5-chhiaN2 goa2 iau2-ku2 tek8-piat8 soan2-teng7 chit8 e5 sou2-chai7 －choe3 goa2 thoan5-to7 e5 te7-it cham7. 
  Ong5: Sim2-mih8 sou2-chai7? (im-gak8), (choan2 tiuN5) , (tang ! tang ! lo5 siaN). 
  Bok8: (Kong3 lo5).Pou3-to7-hoe7! Pou3-to7-hoe7! kim e5-am3 7 tiam2, toe7-tiam2 ti7 chhoan-nih Seng5-hong5-bio7 mng5-khau2, hoan-geng5 tai7-ke lai5 thiaN, (tang ! tang ! lo5 siaN).(Hong-khim5 siaN, hoe7-chiong3 chhiuN3 te2 koa e5 siaN), (Lai5 sin3 Ia5-sou ! lai5 sin3 Ia5-sou ! lai5 sin3 Ia5-sou hian7-chai7 !........)
  Bok8: ChhiaN2 kok-ui7 aN3-thau5, goan2 tai7-seng lai5 ki5-to2 Chu5-pi e5 ThiN-pe7 , thiaN3 lan2 e5 Chu2 Ia5-sou, goa2 kam2-sia7 Li2, kin-a2-jit8 Li2 in2-chhoa7 goa2 lai5 kau3 chit e5 chng-sia7. kiu5 Li2 e5 un-tian2 lim5-kau3 chia e5 mui2 chit8 e5 lang5 e5 tiong-kan, khun2-kiu5 Li2 ke-thiN hou7 goa2 thiaN3-sim, jim2-nai7 e5 sim lai5 pang-chan7 hok8-sai7 chit chng-nih e5 lang5, kiu5 Chu2 kap goan2 saN-kap ti7-teh, chiok-hok kim e5-hng e5 pou3-tou7-hoe7, kho3 Ia5-sou Ki-tok e5 mia5. A-men.(Im-gak8 sio2-khoa2 theng5). 
  Bok8: ChhiaN2 kok-ui7 thiaN goa2 thak8 chit8 toaN7 Seng3-keng, ti7 Ma2-thai3 Hok-im-toan7 5 chiuN 38 chat kau3 48 chat. Che si7 Ia5-sou ti7 se3-kan e5 si5, chhin-chhui3 tui3 lang5 ka3-si7 e5 oe7: ”Lin2 bat thiaN-kiN3 u7 oe7 kong2, Bak8-chiu pe5 bak8-chiu, chhui3-khi2 pe5 chhui3-khi2; na7-si7 goa2 ka7 lin2 kong2, Bok8-tit kap phaiN2 ti2-tek8; na7 u7 lang5 sian3 li2 chiaN3-peng5 e5 chhui3-phoe2, to3-peng5-e5 iah8 oat8 hou7 i. U7 lang5 ai3 ko3 li2, theh8 li2 e5 lai7-saN, goa7-saN iah8 pang3 hou7 i. U7 lang5 bian2-kiong2 li2 kiaN5 chit8 li2, chiu7 kap i kiaN5 nng7 li2. Tui3 li2 kiu5 e5, hou7 i; beh ka7 li2 chioh e5,boh8-tit oat8-chau2. Lin2 bat thiaN-kiN3 u7 oe7 kong2, Tioh8 thiaN3 li2 e5 chhu3-piN, oan3-hun7 li2 e5 tui3-tek8; na7-si7 goa2 ka7 lin2 kong2. Tui3 tek8 lin2 e5, tioh8 thiaN3 in; khun2-tiok8 lin2 e5, tioh8 thoe3 in ki5-to2; hou7 lin2 chiaN5-choe3 lin2 ti7 thiN-nih e5 Pe7 e5 kiaN2........(Hoe7-chiong3 chhiuN3 te2-koa e5 siaN)(choan2-tiuN5)
  Io: (Tok8 ! tok8 ! Phah mng5 e5 siaN). Lau7 Ma2 kin2 khui mng5. 
  Ma2: (Khui mng5). Si7 sim2-mih8 lang5? 
  Io: Toa7 su7 bo5 ho2! 
  Ma2: Sim2-mih8 tai7-chi3, m7-bian2 chhiN-kong5,ban7-ban7-a2 kong2. 
  Io: Lan2 chng-nih kin-a2-jit8 thoan5 IuN5-kau3 e5 lang5 lai5, li2 chhai khoaN3 si7 sim2-mih8 lang5? 
  Ma2: Si7 sim2-mih8 lang5? khah kin2 kong2! 
  Io: Tan5 Bok8-su e5 toa7-kiaN2, iau2 oe7 ki3-tit boe7? TaN beh an2-choaN2? 
  Ma2: Li2 si7 an2-choaN2 chai-iaN2? 
  Io: Chai-iaN2! goa2 u7 khoaN3-kiN3 leh. 
  Ma2: KhoaN3-kiN3, si7 ti7 to2-ui7? 
  Io: E7-pou u7 lang5 ti7 goa7-khau2 kong3-lo5, kong2 si7 sim2-mih8 pou3-to7-hoe7, ha7-ngou2 7 tiam2 ti7 chng-nih8 e5 Seng5-hong5-bio7 khau2, li2 kiam2 u7 thiaN-tioh8? 
  Ma2: U7 thiaN-tioh8, ia7 u7 thiaN-tioh8 siaN, m7-ku2 pin5-toaN7 khi3 hia khoaN3. 
  Io: Si7 lah, goa2 ia7 chi2-u7 khoaN3-khoaN3 leh, lou7-piN u7 lang5 ki2 goa2 kong2, Chit ui7 kong3-lo5 thoan5-kau3 e5, chiu7-si7 goan2 ke3-khi3 thai5-si2 i e5 lau7-bu2, sio2-ti7, sio2-be7 e5 Tan5 Bok8-su e5 toa7-kiaN2. 
  Ma2: Ah! Chiah-nih tu2-ho2. 
  Io: Kau3 e5-am3 chhit tiam2, than3 am3-am3,goa2 ia7 kiaN5 kau3 Seng5-hong5-bio7 mng5-khau2, hng7-hng7 khia7 teh thiaN i kong2 sim2-mih8! 
  Ma2: I kong2 sim2-mih8? 
  Io: Goa2 kan-ta khia7 ti7 hng7-hng7 thiaN bo5 chin chheng-chho2, sim2-mih8 oan3-hun7 tui3-tek8, thiaN3 tui3-tek8. 
  Ma2: (Tiam7-tiam7 siuN7). Lan2 soa3 boe7 tang3 bih kui2-jit8-a2, lan2 chhu3-nih e5 lang5 beh an2-choaN2? Koh i ki3-jian5 si7 u7 sim beh lai5 e5, soa3 m7-si7 tiau7-cha pou3-ti3 ho2 lah, goa2 khoaN3 lan2 to5-chau2 ia7 boe7 tang3 thoat-chhut i e5 chhiu2. 
  Io: Na7 an2-ni, lan2 beh chaiN2-iuN7? 
  Ma2: Oh! goa2 siuN7, ki3-jian5 i lai5 lah, si7 an2-choaN2 bo5 tai7-seng he7-chhiu2 liah8 goan2? 
  Io: Ki5-koai3 ! goa2 ; a2-si7  siuN7 an2-ni. 
  Ma2: Tai7-chi3 kau3 an2-ni, hoan5-lo2 ia7 bo5 lou7-eng7, lan2 seng bih kui2-jit8-a2 chiah koh kong2, chi2-ho2 chhut-chai7 i khi3. (Im-gak8 sio2-khoa2 theng5). 
  Io: Lau7 Ma2, i2-keng ke3 10 jit8 lah, chaiN2-iuN7 lian5 chit8-sut-a2 tong7-cheng7 to bo5? 
  Ma2: Aih! goa2 kong2 lah, bo5 sim2-mih8 eng2-hiong2, khoaN3 chit e5 khoan2 na2 chhin-chhiuN7 m7-si7 beh lai5 po3-siu5 e5. 
  Io: ThiaN kong2 chit 10 jit8 lai5, hit e5 Tan5--ka toa7-kiaN2 pian3-kiaN5 kui chng, ho5-khi3 ai2-ai2, khou2-khng3 lang5 sin3 Ia5-sou, chng-nih e5 lang5 long2 chhiaN2 i chiah8-png7, tui3-thai7 i chin ho2. 
  Ma2: M7-chai i u7 khi3 goan2 chhu3-nih bo5? 
  Io: U7, khi3 kui2-na7 pai2, koh hou7 hiah e5 gin2-na2 chit8-koa2 thng5-a2 kap ang-a2-to5. 
  Ma2: (SiuN7 chit8-e7). Chiau3 goa2 khoaN3, lang5 chin-sit8 sin3 Ia5-sou, m7-si7 ui7-tioh8 sim2-mih8 po3-siu5, taN lai5 kong2, lan2 i2-cheng5 tui3 in sou2 choe3 ia7 sit8-chai7 chin bo5 thian-liong5. 
  Io: I iau2-ku2 an2-ni tui3-thai7 lan2, goa2 e5 sim ia7 kam2-kak boe7 tang3 ke3, lan2 beh chaiN2-iuN7? 
  Ma2: TaN tioh8 an2-ni, lan2 tioh8 chhiaN2 choan5-chng e5 lau7-toa7 hian5-jin5 (thau5-lang5) pan7 kui2 te3 chiu2-toh, pang3 kui2 ko e5 lian5-phau3 ka7 in pe5-choe7, kam-goan7 chiap-siu7 in e5 heng5-hoat8. 
  Io: Beh me7, beh phah, beh thai5, goa2 lau7 Io long2 chhut-chai7 i, koat-toan3 bo5 the-si5 kam-goan7 seng5-siu7. 
  Ma2: Ho2, lan2 chiu7 an2-ni choe3. (Im-gak8) (Choan2-tiuN5 phau3 siaN, lang5 siaN toa7 nau7-jiat8). 
  Ma2: Lai5 lah, lai5 lah, Tan5--ka toa7 siau3-ia5 lai5 lah. 
  Io: Toa7 siau3-ia5, Ia5-sou Sian-siN, chhiaN2 li2 che7. 
  Bok8: Ma2 Sian-siN, li2 thai2 tioh8 hiah kang-hu, ke khai chiN5. 
  Ma2: Bo5 nouh, bo5 nouh, kui2 toh poh8 chiu2 chhou-chhai3, lioh8-a2 piau2-si7 tiam2-sim e5 i3-su3. 
  Bok8: Kok-ui7 a-peh, a-chek chhiaN2 che7, boe7 kham-tit, boe7 kham-tit. (Cheng3-lang5 e5 siaN) Toa7 siau3-ia5 chhiaN2 che7. 
  Io: ( Phang5 te5). Toa7 siau3-ia5, chhiaN2 eng7 te5. 
  Bok8: To-sai7, to-sia7. 
  Io: (Theh8 hun). Toa7 siau3-ia5, chhiaN2 suh hun. 
  Bok8: To-sia7, goa2 bo5 chiah8 hun. 
  Ma2: Toa7 siau3-ia5, kin-a2-jit8 to-sia7 li2 siong2-kong, tu2-ho2 chng-nih e5 chu-ui7 tiong2-poe3 ia7 chai7 cho7, goa2 ke3-khi3 choe3 e5 tai7-chi3 sit8-chai7 tang7 choe7 kai si2. 
  Io: Goa2 lau7 Io ia7 eng-kai si2. 
  Ma2: Li2 Toa7 Siau3-ia5, siok8-gu2 kong2 tit ho2, chaiN2-siong3 pak-tou2 lai7 ho2 sai2 chun5........ 
  Io: Tai7-jin5 bo5 ki3 siau2-jin5 e5 ke3-sit. 
  Ma2: Lau7 Io, m7-bian2 chhap, thiaN goa2 kong2....li2 toa7 siau3-ia5, chin to-sia7 li2 khoan-su3 goa2 Ma2 Toa7-thau5 chit tiau5 mia7, goa2 kim-se3, lai5-se3, long2 bo5 boe7 ki3-tit li2 e5 toa7 un, toa7 tek. 
  Bok8: Kong2 sim2-mih8? Ma2 Sian-siN, ke3-khi3 e5 tai7-chi3 ia7 m7-bian2 oan3 li2, he si7 Mou5-kui2 ti7 li2 e5 bak8-chiu, ka3 li2 kiaN5 ti7 ou-am3, sou2 choe3 e5 m7-si7 chhut tui3 ka-ki7 e5 su7, koh ia7 m7-si7 li2 chit8 e5 lang5 e5 su7, su7-cheng5 ki3-jian5 ke3-khi3 chiu7 hou7 i ke3-khi3, lan2 bo5 pit-iau3 kong2 lah. 
  Ma2: (Lau5 bak8-sai2). Chong2-si7 goa2 sim-lai7 sit8-chai7 boe7 tit ke3, goa2 beh tng chiah e5 chng-nih tiong2-poe3 e5 bin7-cheng5, ka7 li2 khap8 thau5, kam-goan7 pe5 choe7, beh lai5 thiaN toa7 siau3-ia5 sou2 hoan-hu3 e5. 
  Io: Goa2 lau7 Io hiong3 toa7 siau3-ia5 li2 khap8 chit8 pah pai2 thau5. 
  Bok8: He boe7 eng7-tit, he boe7 eng7-tit, chhian-ban7 m7-thang an2-ni, chai7 lan2 it-poaN e5 khoaN3 khi2-lai5, li2 ke3-khi3 sat-hai7 goa2 e5 lau7-bu2, sio2-ti7, sio2-be7 eng-kai ka7 goa2 pe5 choe7, chong2-si7 lan2 ti7 Chu2 Ia5-sou e5 bin7-cheng5 long2 si7 choe7-jin5, in-ui7 Seng3-keng kong2, Se3-kan lang5 long2 hoan7-choe7, khui-khiam3 Siong7-te3 e5 eng5-iau7,chi2-u7 lan2 jin7 ka-ki7 e5 choe7, Siong7-te3 si7 sin3-sit8 e5, si7 kong-gi7 e5, tek-khak beh sia3-bian2 lan2 e5 choe7, soe2 chheng-khi3 lan2 it-chhe3 e5 put-gi7 . 
  Ma2: Ia5-sou oe7 sia3-bian2 goan2 e5 choe7 a2 boe7? 
  Bok8: Oe7, oe7, I ti7 sip8-ji7-ke3 teng2, ui7 lan2 si2,ui7 lan2 choe7-ok e5 kang-chiN5, hu3 chhut liau2 si2, I lau5 e5 po2-huih, thang soe2-chheng lan2 it-chhe3 e5 choe7-koa3, hoan7-na7 kau3 I bin7-cheng5 lai5 e5, I chit8 e5 ia7 bo5 pang3-sak, chi2-u7 li2 siong-sin3 I. 
  Io: Goa2 beh sin3 I, goa2 beh sin3 I. 
  Ma2: Lau7 Io, si7, lan2 tioh8 sin3-kho3 chit ui7 kiu3 lan2 e5 Ia5-sou, thang tu5-khi3 lan2 e5 choe7-giat8,....toa7 siau3-ia5, chhin-chhiuN7 goa2 chit khoan2 e5 lang5 kiam2 oe7 kham-tit? 
  Io: Toa7 siau3-ia5, chhin-chhiuN7 goa2 chiah-nih phaiN2 kiam2 ia7 oe7 kham-tit? 
  Bok8: Oe7 kham-tit, oe7 kham-tit, chin kam2-sia7 lan2 e5 Pe7 Siong7-te3 Chu2 Ia5-sou,kim-jit8 hou7 goa2 khoaN3-tioh8 Li2 ki5-biau7 e5 chok-ui5, Li2 kek8-toa7 e5 eng5-iau7, Li2 oe7 hou7 ban7 lang5 jin7-choe7 hoe2-kai2 kui-ng3 Li2.(Cheng3-lang5 e5 siaN) Toa7 siau3-ia5 chiaN3-si7 khoan-hong5 tai7-liong7, Ia5-sou Sian-siN chin ho2. 
  Ma2, Io: (Lau5 bak8-sai2) (hoaN-hi2). Toa7 siau3-Ia5, chin to-sia7 li2, koh khah kam2-sia7 kiu3 goan2 e5 Chu2 Ia5-sou. 
  Bok8: M7-bian2 khek-khi3 lah, long2 tioh8 kam2-sia7 lan2 e5 Chu2 Ia5-sou (Choan2 ng3 tai7-chiong3). Kim-jit8 u7 lo5-hoan5 chu-ui7 sian-siN e5 tai7 ka3, sit8-chai7 boe7 kham-tit, i2-au7 chhiaN2 kok-ui7 siong5-siong5 kau3 goa2 e5 sio2 le2-pai3-tng5 lai5 thiaN hok-im.(Cheng3-lang5 e5 siaN) It-teng7, it-teng7 lai5.(Im-gak8). (Choan2-tiuN5 he2-chhia khui e5 siaN). 
  Bok8: (Cheng5-kam2 liu5-lou7). Ui7-tioh8 chit tiuN5 e5 si7-hui un-oan3, bo5 kau3 chit8 ni5, hit chng-nih e5 lang5 long2-chong2 sin3 Ia5-sou Sui-jian5 goa2 sit-khi3 liau2 sio2-be7, lau7-bu2, chong2-si7 khiok tit-tioh8 hiah-nih choe7 sit-song3 e5 lang5, goa2 e5 sim chiu7 an-ui3 lah, goa2 chai thiaN3 goa2 e5 Chu2 Ia5-sou e5 sim, iah8 tit-tioh8 moa2-chiok. 
  TiuN: Li2 lau7-lang5 sit8-chai7 chin ui2-tai7. 
  Bok8: A7 u7, m7-si7 kho3 goa2 ka-ki7, goa2 boe7 sng3 tit sim2-mih8, goa2 kho3 hit e5 ke-thiN hou7 goa2 khui3-lat8 e5, hoan7-su7 long2 oe7. 
  Ong5: Chit 60 ni5 lai5, lau7 sian-siN long2 ke3-siok8 choe3 thoan5-kau3 e5 kang si7 bo5? 
  Bok8: Si7, mui2 pai2 tng goa2 tu2-tioh8 thoan5-to7 e5 kang-chok siong7 leng2-tam7, the3-au7, hoe-sim a2-si7 sim-chi3 siuN7 beh kai2 kiaN5 choe3 ki5-thaN kang-chok e5 si5-chun7, siuN7 tioh8 lau7-bu2, sio2-ti7, sio2-be7 siu7 hai7 e5 cheng5-keng2, sio2 chng-sia7 choan5 chng e5 lang5 kui Chu2 e5 cheng5-keng2, chiu7 ti7 goa2 e5 sim-lai7 chheng3 chhut hou7 goa2 teng5-sin tit-tioh8 khui3-lat8, hun3-khi2 ui7 Chu2 choe3 kang. Chit kui2 chap8 ni5 lai5 tit-tioh8 Chu2 e5 un-tian2, ia7 chhin-chhiuN7 su3-tou5 Po2-lo5 ti7 seng3-keng kong2, Hit e5 cheng-chian3 ho2 e5 cheng-chian3, goa2 taN i2-keng taN2-ke3 liau2 ,tioh8 chau2 e5 lou7 , goa2 i2-keng chau2 ke3 liau2, sou2 sin3 e5 to7-li2 goa2 i2-keng siu2 lah. 
  TiuN: Li2 lau7 sian-siN e5 kou3-su7 chin-chiaN3 hou7 goa2 siu7 kam2-tong7, goa2 chin hoaN-hi2 ,ho2 un7 ti7 chhia-teng2 tu2-tioh8 lau7 sian-siN. 
  Ong5: Aih! che chin-chiaN3 si7 thoan5 ki5-kha2 e5 kou3-su7, i2-au7 goa2 ia7 beh kong2 hou7 pat8 lang5 thiaN. 
  (He2-chhia tan5 e5 siaN) (Im-gak8)
  ------------Oan5----------- 
  (Tai5-oan5 Kau3-hoe7 Kong-po3 te7 939-940,942-944 ho7, 1964 ni5 8-10 geh8) 
</CL>
<HL>

馬：陳--家牧師娘！著你lah，你是an2-choaN2著hiah艱苦來beh做背祖忘宗，鬼鬼怪怪e5二毛子，你看！你害死你e5子，kiam2也beh害死你e5查某子kap你家己lah？甚物耶穌m7耶穌，我看你亦是拜一拜。講一句好無？kiam2 m7是攏會tang3得救lah mah！ 
老母：得救！Lin2 kiam2知甚物是得救？凡若信靠咱e5 子耶穌基督，伊釘ti7十字架頂，為著咱e5罪死，he就是得救，而且…
么：而且甚物！老大！m7免聽chiah囉嗦，拜m7拜。 
老母：拜！拜甚物！向甚物人跪拜，除了咱e5主耶穌以外，甚物人也boe7會教我拜！ 
馬：Heh-eh！m7-bat好歹，m7聽苦勸，m7驚死！ 
老母：死！我e5主耶穌講，「Hit e5 thai5身軀boe7會thai5靈魂--e5，m7免驚in，」lin2掠做提刀，提劍，就thang 哄我放sak我e5主耶穌mah？死ah！死！反轉thang hou7 阮較早去見疼阮e5主，ti7伊hia，真快樂無比。 
馬：真快樂無比！好！動手！（兩個聲悽慘喉叫，眾人吐氣e5聲，音樂效果）（轉場，開車）。 
牧：（目屎四淋垂）拳匪用一支長鎗chhak8我e5老母kap小妹e5胸前透過ka脊。 
張：Ai-o3…Ai-o3…
王：Ai-o3…真可惡！ 
牧：Che就是我食洋教所支出e5代價（犧牲）家產，小弟，小妹，老母… 
張：你老人真正食che苦痛lah。 
王：以後e5情形是an2-choaN2？ 
牧：匪亂平定以後，老父kap我攏倒去故鄉，厝攏燒了了，厝nih e5人也無看見lah，阮tui3一個親目看見現場e5情形e5人，知影一切e5經過。 
張：In e5身屍有chhe7著無？ 
牧：Beh to2位去chhe7！當時in teh thai5人親像teh kha3烏麻，掘一個坑全部埋toa3 hit內面。 
王：太殘忍lah，以後老人有chhe7著hiah e5兇手無？ 
牧：兇手！chhe7著lah，he是兩年以後e5代誌。 
王：怎樣chhe7著e5？送衙門辦in是無？ 
牧：清朝尾明白西洋e5事務，知影西洋文字e5人無濟，有一個西洋機關愛我當翻譯做經理，一個月會tang3領兩百箍龍仔銀。 
王：Ah！無扑算e5好頭路。 
牧：總是我一下想著小弟小妹，老母tu2著害e5情景。就心中激動，我也應該將我e5 性命完全奉獻hou7我e5 主。 
張：Tui3 an2-ni你老人就…
牧：我就辭去hit e5一個月兩百龍仔銀e5西洋e5貿易商，甘願做一個月收入無到20箍e5散hiong傳道，而且我iau2-ku2特別選定一個所在－做我傳道e5第一站。 
王：甚物所在？（音樂），（轉場），（tang！tang！鑼聲）。 
牧：（kong3鑼）。佈道會！佈道會！今e5暗7點，地點ti7 村nih城隍廟門口，歡迎逐家來聽，（tang！tang！鑼聲）。（風琴聲，會眾唱短歌e5聲），（來信耶穌！來信耶穌！來信耶穌現在！…） 
牧：請各位aN3頭，阮代先來祈禱慈悲e5天父，疼咱e5 主耶穌，我感謝你，今仔日你引chhoa7我來到這e5庄社。求你e5 恩典臨到chia e5每一個人e5中間，懇求你加添hou7我疼心，忍耐e5心來幫贊服侍這庄nih e5人，求主kap阮相kap ti7-teh，祝福今e5昏e5佈道會，靠耶穌基督e5名。A-men。（音樂小可停）。 
牧：請各位聽我讀一段聖經，ti7馬太福音傳5章38節到48節。Che是耶穌ti7世間e5 時，親嘴對人教示e5話：「Lin2 bat聽見有話講，目珠賠目珠，嘴齒賠嘴齒；但是我ka7 lin2講，莫得kap歹抵敵；若有人搧你正爿e5嘴phoe2，to3爿e5亦越hou7伊。有人愛告你，提你e5 內衫，外衫亦放hou7伊。有人勉強你行一哩，就kap伊行兩哩。Tui3你求e5，hou7伊；beh ka7你借e5，莫得越走。Lin2 bat聽見有話講，著疼你e5 厝邊，怨恨你e5 對敵；但是我ka7 lin2講。對敵lin2 e5，著疼in；窘逐lin2 e5，著替in祈禱；hou7 lin2成做lin2 ti7天nih e5父e5子…（會眾唱短歌e5聲）（轉場）
么：（Tok8！tok8！扑門e5聲）。老馬緊開門。
馬：（開門）。是甚物人？ 
么：大事無好！ 
馬：甚物代誌，m7 免chhiN狂，慢慢仔講。 
么：咱庄--nih今仔日傳洋教e5人來，你猜看是甚物人？ 
馬：是甚物人？較緊講！ 
么：陳牧師e5大子，iau2會記得boe7？今beh an2-choaN2？ 
馬：你是an2-choaN2知影？ 
么：知影！我有看見leh。 
馬：看見，是ti7 to2位？ 
么：E7晡有人ti7外口kong3鑼，講是甚物佈道會，下午7點ti7庄nih8 e5城隍廟口，你kiam2有聽著？ 
馬：有聽著，也有聽著聲，m7-ku2貧憚去hia看。 
么：是lah，我也只有看看-eh，路邊有人指我講，這位摃鑼傳教e5，就是阮過去thai5死伊e5 老母，小弟，小妹e5陳牧師e5大子。 
馬：Ah！Chiah-nih tu2好。 
么：到e5暗七點，趁暗暗，我也行到城隍廟門口，遠遠企teh聽伊講甚物！ 
馬：伊講甚物？ 
么：我kan-ta企ti7遠遠聽無真清楚，甚物怨恨對敵，疼對敵。 
馬：（恬恬想）。咱煞boe7 tang3 bih幾日仔，咱厝nih8 e5人beh an2-choaN2？Koh伊既然是有心beh來e5，煞m7 是調查佈置好--lah，我看咱逃走也boe7 tang3 脫出伊e5 手。 
么：若an2-ni，咱beh怎樣？ 
馬：Oh！我想，既然伊來lah，是an2-choaN2無代先下手掠阮？ 
么：奇怪！我；抑是想an2-ni。 
馬：代誌到an2-ni，煩惱也無路用，咱先bih幾日仔才koh講，只好出在伊去。（音樂小可停）。 
么：老馬，已經過10日lah，怎樣連一sut仔動靜都無？ 
馬：Aih！我講lah，無甚物影響，看這個款那親像m7 是beh來報仇e5。 
么：聽講這10日來，hit e5 陳--家大子遍行歸庄，和氣藹藹，苦勸人信耶穌，庄nih e5人攏請伊食飯，對待伊真好。 
馬：M7知伊有去阮厝--nih8無？ 
么：有，去幾若擺，koh hou7 hiah e5囡仔一寡糖仔kap尪仔圖。 
馬：（想一下）。照我看，人真實信耶穌，m7 是為著甚物報仇，今來講，咱以前對in所做也實在真無天良。 
么：伊iau2-ku2 an2-ni對待咱，我e5 心也感覺boe7 tang3過，咱beh怎樣？ 
馬：今著an2-ni，咱著請全庄e5老大賢人（頭人）辦幾塊酒桌，放幾ko e5聯炮ka7 in陪罪，甘願接受in e5刑罰。 
么：Beh罵，beh扑，beh thai5，我老么攏出在伊，決斷無推辭甘願承受。 
馬：好，咱就an2-ni做。（音樂）（轉場炮聲，人聲大鬧熱）。 
馬：來lah，來lah，陳--家大少爺來lah。 
么：大少爺，耶穌先生，請你坐。 
牧：馬先生，你thai2著hiah功夫，加開錢。 
馬：無nouh，無nouh，幾桌薄酒粗菜，略仔表示點心e5意思。 
牧：各位阿伯，阿叔請坐，boe7堪得，boe7堪得。（眾人e5聲）大少爺請坐。 
么：（捧茶）。大少爺，請用茶。 
牧：多謝，多謝。 
么：（提薰）。大少爺，請suh薰。 
牧：多謝，我無食薰。 
馬：大少爺，今仔日多謝你相公，tu2好庄nih e5諸位長輩也在座，我過去做e5代誌實在重罪該死。 
么：我老么也應該死。 
馬：你大少爺，俗語講得好，宰相腹肚內好駛船…
么：大人無記小人e5過失。 
馬：老么，m7免插，聽我講……你大少爺，真多謝你寬賜我馬大頭這條命，我今世，來世，攏無boe7記得你e5大恩，大德。
牧：講甚物？馬先生，過去e5代誌也m7免怨你，he是魔鬼ti7你e5目珠，教你行ti7烏暗，所做e5 m7是出對家己e5事，koh也m7是你一個人e5事，事情既然過去就hou7伊過去，咱無必要講lah。 
馬：（流目屎）。總是我心內實在boe7得過，我beh當chiah e5庄nih長輩e5面前，ka7你磕頭，甘願賠罪，beh來聽大少爺所吩咐e5。 
么：我老么向大少爺你磕一百擺頭。 
牧：He boe7用tit，he boe7用tit，千萬m7-thang an2-ni，在咱一般e5看起來，你過去殺害我e5老母，小弟，小妹應該ka7我賠罪，總是咱ti7主耶穌e5面前攏是罪人，因為聖經講，世間人攏犯罪，虧欠上帝e5榮耀，只有咱認家己e5罪，上帝是信實e5，是公義e5，的確beh赦免咱e5罪，洗清氣咱一切e5不義。 
馬：耶穌會赦免阮e5罪抑boe7？ 
牧：會，會，伊ti7十字架頂，為咱死，為咱罪惡e5工錢，付出了死，伊流e5寶血，thang洗清咱一切e5坐掛，凡若到伊面前來e5，伊一個也無放sak，只有你相信伊。 
么：我beh信伊，我beh信伊。 
馬：老么，是，咱著信靠這位救咱e5耶穌，thang除去咱e5罪孽，…大少爺，親像我這款e5人kiam2會堪tit？ 
么：大少爺，親像我chiah-nih歹kiam2也會堪tit？ 
牧：會堪tit，會堪tit，真感謝咱e5父上帝主耶穌，今日hou7我看著你奇妙e5作為，你極大e5榮耀，你會hou7萬人認罪悔改歸向你。（眾人e5聲）大少爺正是寬宏大量，耶穌先生真好。 
馬、么：（流目屎）（歡喜）。大少爺，真多謝你，koh較感謝救阮e5主耶穌。 
牧：M7免客氣lah，攏著感謝咱e5主耶穌（轉向大眾）。今日有勞煩諸位先生e5大駕，實在boe7堪tit，以後請各位常常到我e5小禮拜堂來聽福音。（眾人e5聲）一定，一定來。（音樂）。（轉場火車開e5聲）。 
牧：（情感流露）。為著這場e5是非恩怨，無到一年，hit庄nih e5人攏總信耶穌雖然我失去了小妹，老母，總是卻得著hiah-nih濟失喪e5人，我e5 心就安慰lah，我知疼我e5 主耶穌e5心，亦得著滿足。 
張：你老人實在真偉大。 
牧：A7有，m7 是靠我家己，我boe7算得甚物，我靠hit個加添hou7我氣力e5，凡事攏會。 
王：這60年來，老先生攏繼續做傳教e5工是無？ 
牧：是，每擺當我tu2著傳道e5工作上冷淡，退後，灰心抑是心志想beh改行做其他工作e5 時陣，想著老母，小弟，小妹受害e5情景，小庄社全庄e5人歸主e5情景，就ti7我e5 心內沖出hou7我重新得著氣力，奮起為主做工。這幾十年來得著主e5恩典，也親像使徒保羅ti7聖經講，Hit e5征戰好e5征戰，我今已經打過了，著走e5路，我已經走過了，所信e5道理我已經守lah。
張：你老先生e5故事真正hou7我受感動，我真歡喜，好運ti7車頂tu2著老先生。 
王：Aih！che真正是傳奇巧e5故事，以後我也beh講hou7別人聽。 
（火車彈e5聲）（音樂） 
--------完--------- 
(台灣教會公報第939-940、942-944號，1964年8-10月) 
</HL>