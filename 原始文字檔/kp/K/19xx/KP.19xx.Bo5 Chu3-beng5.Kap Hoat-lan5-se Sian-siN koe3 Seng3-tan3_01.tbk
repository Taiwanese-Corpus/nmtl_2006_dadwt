<CL>
  Thau5-su7 
  （Chu2-toe5 khek khai-si2 toaN5 e5 si5 tioh8 hou7 chit8 e5 gin2-na2 e5 ian2-oan5 lai5 kong2 chit e5 su7-gian5, chit e5 chu2-toe5-khek bo5-lun7 si7 Seng3-si a2-si7 Chan3-bi2-koa tui3 thau5 kau3 be2 long2 u7 teh sun5-khoan5 chau3-chhut）. 
  Chit te3 kek8 po3 lan2 chai chit ui7 ti7 I2-tai7-li7 e5 A-si-sih e5 Seng3 Hoat-lan5-se Sian-siN chin-chiaN3 e5 kou3-su7. 
  Seng3 Hoat-lan5-se Sian-siN chhut-si3 ti7 Chu2-au7 1226 ni5. Si3 chap8 si3 he3 chiu7 ke3 sin, I si7 chit8 ui7 chin ho2-giah8 e5 seng-li2 lang5 e5 kiaN2, chong2-si7 I pang3-sak it-chhe3,lai5 ui7 lang5 hok8-bu7, eng5-iau7 Siong7-te3. I e5 seng-oah8 chin chhin-chhiuN7 lan2 e5 Chu2 Ia5-sou e5 khiam-pi thiaN3-thang3. Sou2-i2 m7-na7 tng-si5 e5 lang5, hian7-chai7 I ia7 pang-chan7 lan2 hoaN-hi2 chhin-kun7 Siong7-te3. 
  Ti7 chia goan2 beh choe3(piau2-ian2)Hoat-lan5-se Sian-siN tng-si5 chaiN2-iuN7 ka3-si7 hiah e5 hiong-chhoan e5 lang5 jin7-bat Chu2 Ia5-sou e5 chhut-si3 e5 su7. 
  Thau5 chit8 bou7 si7 ti7 chhi7-tiuN5, te7-ji7 bou7 si7 hoat-seng ti7 soan2-nih chit8 e5 chho3 chha5 e5 cha-bou2-lang5 e5 chhu3 e5 su7. 
  ChhiaN2 liat8-ui7 ti7 kek8 choe3 au7 e5 si5 chham-ka ti7 goan2 e5 hang5-liat8 e5 au7-bin7 te3 goan2 kiaN5 kau3 be2-cho5 hia, hou7 lan2 koh chit8 pian3 hoe5-siong2 ti7 Pek-li7-heng5 siaN5 thau5 chit8 pai2 e5 Seng3-tan3 choeh. 
  Te7 1 bou7 Ti7 chhi7-tiuN5
  Thau5-su7 kong2 liau2 chiu7 thiaN-kiN3 Siu-to7-su7(Thok-Pun2 siu-su7)teh chhiuN3 kap kek8-cheng5 saN-hap8 e5 koa e5 siaN. Siat-su2 Li-ou5 hiaN na7 siu7 soan2 choe3 kong2 thau5-su7 e5, I chiu7 thang theh8 chit8 na5 e5 bah. Siu-su7 kiaN5 kun7 e5 si5, I chin3-cheng5 kap I saN tu2, chiong na5-lai7 e5 mih8 hou7 I khoaN3. Chiah e5 siu-su7 chiu7 chip8 choe3 tui khia7 ti7 sip8-ji7-lou7 khau2. Hoat-lan5-se Sian-siN khia7 ti7 in tam7-poh8 hng7 e5 sou2-chai7. （Chia7-li7 it-tit8 khoaN3 na5-tiong e5 mih8)
  Chia7-li7: Li2-ou5 hiaN, li2 pun chin che7 chin ho2, bin5-a2-chai3 lan2 e7 thang hiong2-siu7 toa7 chheN-chhau. Seng3-tan3 mi5 lang5-lang5 long2 chin khong2-khai3. 
  Jin5-pun2: Suh! Li2 khoaN3 sian-siN teh lau5 bak8-sai2. Sian-siN li2 si7 an2-choaN2-iuN7? Li2 bo5 hoaN-hi2 goan2 pun mih8-kiaN7 mah?（Theh8 chhut chit8 te3). 
  Hoat-lan5-se: Jin5-pun2, he7 hou7 ho2-se3! 
  Li2-ou5: Goa2 siuN7 kim3 chiah8 e5 su7 be7-e7 hou7 li2 hiah-nih siong-sim chiah tioh8, Sian-siN, chhin-chhiuN7 lan2 long2 u7 hun7 ti7 pat8 hang7 su7, chhiaN2 li2 ia7 hou7 goan2 u7 hun7 ti7 li2 pi-siong e5 sim-cheng5. 
  Hoat: Goa2 si7 teh siuN7 ti7 Pek-li7-heng5 thau5 pai2 e5 Seng3-tan3 ti7 goa2 e5 siong2-siong7 lai7, goa2 beng5-beng5 e7 khoaN3-kiN3 iong2-kam2 e5 Iok-sek ti7 kheh-koan2 tiong siu7-tioh8 chhou-lou2 bo5 cheng5 e5 khoan2-thai7 e5 si5, chaiN2-iuN7 lai5 po2-hou7 Ma2-li7-a hou7 I bo5 siu7 han5-leng2. 
  Jin5: Sian-siN, goa2 ia7 na2 chhin-chhiuN7 e7 khoaN3-kiN3 hit e5 phoa3-ku7 chhiN-chhin3 e5 be2-tiau5 lai7, chi2-u7 gu5 kap be2 e5 chhoan2 khui3 e7 hou7 in tit-tioh8 un-loan2. 
  Hoat: Si7, Jin5-pun2, goa2 ia7 siong2-siong7, hiah e5 kho2-lin5 e5 tong7-but8 sui-jian5 chin iau, iau2-ku2 in bo5 chiah8 hiah e5 chhau2, lai5 lau5 ta chhau2 hou7 Siong7-te3 e5 KiaN2, choe3 chit8-e5 un-loan2 e5 bin5-chhng5. 
  Chia7: Ouh! goa2 long2 m7-chai chiah e5 su7, chong2-si7 li2 hou7 hit e5 kou3-su7 ti7 goa2 e5 thau5-nau2 tiong koh oah8 khi2-lai5 lah. Sian-siN ah, chhiaN2 li2 chiap-soa3 koh kong2. 
  Hoat: Siat-su2 Siong7-te3 ui7-tioh8 lan2 e5 ian5-kou3, hiah-nih khiam-pi lai5 soan2-tek8 song3-hiong cho3 I ti7 te7-chiuN7 e5 thau5 chit8 e5 peng5-iu2. Lan2 kiam2 m7-si7 tioh8 koh-khah ai3 hit e5 song3-hiong, an2-ni lan2 na7 ui7-tioh8 Siong7-te3 e5 ian5-kou3 lai5 hoan-geng5 hit e5 song3-hiong, Siong7-te3 it-teng7 e7 tek8-piat8 koh-khah thiaN3 lan2. 
  Li2: Aih, to tioh8 m7!Bok8-koai3 Seng3-keng kong2, “Sim-lai7 song3-hiong e5 lang5 u7 hok-khi3; in-ui7 thian-kok si7 in e5.” 
  （Chng lai7 e5 lang5 gim5-si e5 siaN na2 toa7). 
  Chia7: Hiah e5 chng-sia7 e5 lang5 tui3 chhiu7 na5 tng2-lai5 lah. 
  Jin5: In ui7-tioh8 Seng3-tan3 cheh teh poaN in e5 hoe2-chha5 kap Seng3-tan3 chhiu7. 
  Hoat: HiaN-ti7 ah, lan2 khia7 khah piN-a2 le3, in u7 chit8 e5 sip8-koan3 chiu7-si7 ai3 ti7 hiong-chhoan e5 sip8-ji7-lou7 khau2 hioh-khun3 chit8-e7. 
  （In long2 chip8 ti7 piN-a2, chhoan-bin5 kiaN5 kau3 sip8-ji7-lou7 khau2 chiu7 theng5-chi2 chhiuN3 koa, koh chiong mih8-kiaN7 he7 ti7 thou5-kha.） 
  Lau7 hu7: Ouh! Sit8-chai7 chin sian7, chhiaN2 tai7-ke lai5 hioh-khun3 tiap8-a2-ku2, hou7 goa2 e5 lau7 kut-thau5 hioh-khun3 leh. 
  Lam5 chheng: Mai3 lah! Lau7 a-m2-a3, jit8-thau5 iau2 be7 loh8 soaN, lan2 khah kin2 tng2-lai5 khi3, thang pou3-ti3 lan2 e5 chhu3. 
  Lu2 chheng: Li2 siong-sin3 tng-si5 Ki-tok ti7 Pek-li7-heng5 chhut-si3 e5 si5 e5 Seng3-tan3-cheh u7 chiah-nih leng2 bo5? 
 (Ti7 chit bou7 e5 tiong-kan khah ho2 hou7 khah choe7 lang5 chham-ka, ki5 tiong pau-kam5 khit chiah8, Ma2-li7-a, Bi2-na2). 
  Lau7 lu2: Bo5 tu2-tu2 oh, m7-ku2 he i2-keng si7 chheng-goa7 ni5 cheng5 e5 su7 lah. 
  Lam5 Chheng: Mui2-ni5 lan2 teh pou3-ti3 lan2 e5 chhu3 beh ngia5-chih I, m7-ku2 sit8-chai7 u7 si5 oh-tit hou7 lan2 siong-sin3, I chin-chiaN3 u7 ui7 lan2 lai5 kau3 se3-kan. 
  Lu2 chheng: Sit8-chai7 u7 iaN2, beh hou7 chhin-chhiuN7 lan2 chiah-nih chheng-han5 koh song3-hiong e5 siong-sin3, sit8-chai7 oh. 
  Hoat: Seng3 KiaN2 e5 lau7-bu2 iah8 kap li2 sio-siang5, chong2 si7 chhin-ai3 e5 chi2-be7, sui-jian5 Seng3 KiaN2 iah8 tu2-tioh8 koaN5 koh song3-hiong, iau2-ku2 I chin-chiaN3 u7 lai5. 
  ChhiN: Hit e5 si7 chi7-chui7? Goa2 tui3 chit e5 siaN-im na2 chhin-chhiuN7 chin sek8. 
  Ma2: Hit e5 si7 A-si-sih e5 song3-hiong lang5, m7-ku2 lan2 cheng5 pai2 tu2-tioh8 i e5 si5, i bat hou7 lan2 mi7-pau. 
  Hoat: Ma2-li7-a, li2 theh8 li2 e5 te7-a2 lai5, Jin5-pun2 theh8 li2 e5 bah lai5. 
  Jin5: M7-ku2 Sian-siN ah! li2 kong2 bin5-a2-chai3 lan2 beh chiah8 chheN-chhau, kin-a2-jit8 lan2 kim3 chiah8. 
  Hoat: Si7 lah, m7-ku2 chit e5 chhiN-mi5 lang5 kap gin2-na2 chin iau, Jin5-pun2, chiong choe3 ho2 e5 hou7 in(Jin5-pun2 chiu7 chiau3 an2-ni choe3). 
  Lam5 chheng: Sian-siN, chhiaN2 li2 chiok-hok in e5 lim-chiah8. 
  Choan5-the2: ChhiaN2 chiok-hok goan2, chhiaN2 chiok-hok goan2, hou7 goan2 bo5 tu2-tioh8 ke3-thau5 koaN5. 
  Hoat: Goan7 lin2 Seng3-tan3 khoai3-lok8. 
  Lu2 chheng: Tui3 ti7 hiah e5 u7 sin3-sim e5 lang5 an2-ni si7 chin ho2, chong2-si7 tu5 liau2 li2 e5 oe7 i2-goa7, goan2 oe7 thang tit-tioh8 sim2-mih8? 
  Hoat: Chhin-ai3 e5 chi2-be7, che m7-si7 goa2 e5 oe7, si7 Siong7-te3 e5 oe7, li2 iah8 tioh8 u7 sin3-sim, lai5 khiN5-tiau5 ti7 ng3-bang7 kap Siong7-te3 e5 jin5-chu5, an2-ni li2 chiah oe7 thang chhe7 tioh8 hit e5 Seng3 e5 song3-hiong. 
  Lu2 chheng: Goa2 m7-ai3 song3-hiong. 
  Chhoan-bin5: Goa2 ia7 si7! goa2 ia7 si7. 
  Lau7 Hu7: Goa2 m7-chai thiN-teng2 e5 Chu2 kap song3-hiong e5 lang5 u7 sim2-mih8 koan-he7. 
  Hoat: Lin2 kim-e5-am3 beh khoaN3 tioh8 hit e5 si7 chin e5 thiaN3 beh kap song3-hiong siang7-si5 lai5, thiaN3 beh hou7 it-chhe3 e5 su7 chiaN5-choe3 tiN-bit8 e5. 
  Lu2 chheng: Hou7 goan2 khoaN3, goan2 chiu7 beh siong-sin3. 
  Chhoan-bin5: Si7, pek-bun5 put-ju5 it-kian3. 
  Hoat: Bo5 khoaN3-kiN3 lai5 sin3 e5 lang5 khah u7 hok-khi3. Chong2-si7 tui3 ti7 Siong7-te3 e5 thiaN3 kap I e5 pang-chan7, lin2 kim-e5-am3 beh khoaN3 tioh8 Pek-li7-heng5. 
  Chhoan-bin5: Pek-li7-heng5? I teh hoat-kong5 lah. 
  Hoat: Kim-mi5 lin2 kap goa2 khi3 keng3-pai3. 
  Lau7 hu7: Loa7 hng7? Goa2 e5 kut-thau5 tong3 boe7 tiau5 lah. 
  Hoat: Bo5 loa7 hng7, iau3-kin2 chhin-chhiuN7 goa2 kong2, lin2 ti7 leng5-seng3-siong7 ia7 tioh8 lu2-heng5 khi3 Pek-li7-heng5. 
  Lam5 chheng: Goa2 beh khi3. 
  Lu2 Chheng: Goa2 ia7 beh. 
  ChhiN: Goa2 ia7 bo5 beh lok8-hou7. 
  Lau7-hu7: Goa2 ia7 si7. 
  Choan5-the2: Goan2 long2 beh khi3, khi3 Pek-li7-heng5. 
  Hoat: Kim-mi5 chhiN chhut lai5 e5 si5, lan2 koh ti7 chia saN-kiN3, lin2 tioh8 ai3 toa3 lin2 choe3 ho2 e5 le2-mih8, ui7-tioh8 Siong7-te3 e5 thiaN3 kap I e5 kan-khou2 lang5, lan2 beh chiuN7 koan5 lai5 khi3 khoaN3 Seng3-eN. TaN lin2 long2 tng2-khi3 ui7-tioh8 chit e5 Seng3-tan3 e5 jit8-chi2, eng7 hoaN-hi2 lai5 pi7-pan7 lin2 e5 sim. 
  Chhoan-bin5: Li2 chhiaN2, lan2 e5-hng tiam3 chia saN-kiN3. 
 (In theh8 khi2 in e5 mih8 chiu7 li7-khui, u7 e5 khai-si2 chhiuN3-koa, na2 kiaN5 tai7-ke ia7 long2 ka-jip8 khi3 chhiuN3. Tai5-teng2 chi2-u7 chhun Hoat-lan5-se, Siu-su7, Bi2-na2, Jin5-pun2 chin pi-siong teh khoaN3 i e5 na5-a2). 
  Jin5: Lan2 e5 pak-tou2 na7 chhin-chhiuN7 chhek-chiau2-a2 e5 ui7 hiah-nih soe3, lan2 chiu7 oe7 tang3 khui ian5-siah8 lah! 
  Hoat: Jin-pun2, chi3 chio2 lan2 oe7 thang eng7 lan2 e5 bak8-chiu lai5 hiong2-siu7 ian5-siah8. 
  Li2:(Ng3 Jin5-pun2). Li2 na2 chhin-chhiuN7 chhek-chiau2-a2 hiah-nih hoaN-hi2 lah hoN3!(Ng3 Hoat). Sian-siN, taN lan2 beh pe-khi3 to2-ui7? 
  Hoat: Pe khi3 soaN-piN e5 tong7-lai7, lan2 beh kah hiah e5 lang5 tioh8 sin3 Siong7-te3 e5 thiaN3. 
  Chia7: Tu5 liau2 lan2 si5-siong5 ti7 hia ki5-to2 hit e5 tong7 i2-goa7, kiam2 iau2 u7 pat8 e5 tong7? 
  Hoat: Lan2 lai5 chhoa7 in kap lan2 saN-kap ki5-to2, bo5-lun7 khit-chiah8, choe3-sit lang5, bu2-su7, sin-su7, pu3-lang5 a2-si7 song3-hiong lang5 tai7-ke kiat chiaN5 toa7 e5 hang5-liat8, chhiu2 giah8 he2-pe2 lai5 tang5 siaN gim5-si… 
  Li2: Lan2 na7 kau3 hia, lan2 oe7 thang khoaN3 tioh8 sim2-mih8? 
  Hoat: Lan2 beh ti7 hia ngia5-chih Ki-tok e5 chhut-si3, soaN-tong7 beh choe3 be2-tiau5, lan2 beh choe3 chit8 e5 be2-cho5, lai7-bin7 beh khng3 ta-chhau2, Jin5-pun2 tioh8 chioh chit8 chiah gu5 kap chit8 chiah lu5-a2 lai5. 
  Jin5: Ho2, goa2 na7 chhe7 bo5 gu5 kap lu5, goa2 ka-ki7 lai5 choe3. 
  Hoat: It-teng7 oe7 chhoe7 tioh8, hit e5 oan5-goe7 oe7 kiong2-kip lo2 gu5 kap lu5. Chia7-li7, li2 kap i khi3, ka7 i kong2 lan2 beh choe3 sim2-mih8, koh kiu5 i pang-chan7, i oe7 chin hoaN-hi2 pang-chan7 lan2. 
  Chia7: Ho2, lan2 lai5 khi3, m7-ku2 lan2 na7 u7 chhe7 tioh8 gu5 kap lu5, lan2 beh khi3 to2-ui7 chhe7 thiN-sai3. 
  Hoat: Lan2 na7 u7 sin3-sim, lan2 chiu7 oe7 thang eng7 sin e5 bak8-chiu khoaN3-kiN3 lan2 e5 Kiu3-chu2 ti7 hia, an2-ni Pek-li7-heng5 chiu7 beh koh-oah8 ti7 lan2 e5 sim-lai7.(Nng7 e5 siu-su7 chhut-khi3). 
  Li2: Sian-siN, goa2 beh khi3 to2-ui7? 
  Hoat: Li2 kap hiah e5 hiaN-ti7 khi3, kio3 in u7 e5 eng7 sio2-sio2 e5 chhng5 choe3 be2-cho5, ki5-thaN e5 khi3 toa7-koe sio2-hang7 chio lang5 lai5 chham-ka lan2 e5 toa7 hang5-liat8 tau3-tin7 lai5 khi3 tiau5-pai3 lan2 e5 Kiu3-chu2, ka7 in kong2 lan2 beh khi3 Pek-li7-heng5.(Li2-ou5 chhut-khi3). 
  Bi2: Sian-siN, goan2 tiam3 ti7 chhiu7-na5-lai7 goan2 m7-chai oe7 thang khi3 boe7? 
  Hoat: Chin hoan-geng5, lin2 long2 thang lai5, khah-kin2 tng2-khi3 po3 hou7 lin2 e5 ma-ma chai, m7-thang siuN oaN3 khoai3-lok8 e5 Seng3-tan3 kun7 lah. 
 (Bi2-na2 tim3-thau5 chiu7 li7-khui. Teh oaN7 bou7 e5 si5, Hoat kiaN5 chhut kong2). 
  Li2 si7 Seng3 e5 Chu2 Siong7-te3. <BR>Si7 cheng3-sin5 tiong e5 Sin5, kiaN5 ki5-su7 e5 Siong7-te3. <BR>Si7 kian-kou3 u7 koan5-leng5, chi3-koan5 e5 Chu2. <BR>U7 khui3-lat8 Seng3 e5 Pe7. <BR>Sam-ui7-it-the2 e5 Chu2 Siong7-te3. <BR>Si7 ho2, si7 ho2 e5 Sin5, goan2 e5 ho2 e5 Siong7-te3.
  Oah8-oah8 e5 Chu2 Siong7-te3, chin-li2 e5 Sin5. <BR>Chu5-pi moa2-moa2. <BR>Chhiong-moa2 ti3-hui7, koh khiam pi. <BR>U7 sia3-bian2, koan-sim chiau3-kou3 goan2. <BR>Si7 goan2 an-choan5 to5-siam2 e5 sou2-chai7. <BR>Si7 u7 hoaN-hi2 kap khoai3-lok8 e5 bin7.
Kiu5 Li2 eng7 kong-gi7 lai5 chiat-che3 goa2. <BR>Hou7 goa2 moa2-chiok koh chhiong-moa2 khui3-lat8. <BR>Li2 si7 chu5-pi kap thiaN3-thang3. <BR>Si7 goan2 e5 po2-hou7-chia2. <BR>Si7 goan2 e5 koan5-tai5 kap po2-hou7 pi7-lan7-sou2. <BR>Si7 goan2 e5 sin3-giong2, ng3-bang7 e5 si-un-chia2.
  Ti7 Li2 e5 lai7-bin7 u7 chhiong-moa2 tiN-bit8. <BR>Goan2 eng2-oan2 e5 siN3-mia7. <BR>Bo5-han7 e5 thiaN3 kap ui2-tai7 e5 chok-ui5. <BR>Koan5-leng5 e5 Chu2 Siong7-te3, <BR>u7 thiaN3 kap un-tian2 e5 Kiu3-chu2. 
 (Hoat kiaN5 khui thang in2-chhoa7 hit e5 toa7-hang5-liat8, na7 si7 bou7 iau2-be7 oaN7 ho2, chiu7 thang chau3 chhut chu2-toe5 khek, na7 bo5 chiu7 te7 ji7 bou7 sui5-si5 khai-si2. Eng7 Lo5-piat chin3-jip8 chho3 chha5 e5 sio2-chhu3 choe3 khai-si2). 
</CL>
<HL>

頭序 
（主題曲開始彈e5時著hou7一個囡仔e5演員來講這個序言，這個主題曲無論是聖詩抑是讚美歌tui3頭到尾攏有teh循環奏出）。 
這te3劇報咱知這位ti7義大利e5 阿西西e5聖法蘭西先生真正e5故事。 
聖法蘭西先生出世ti7主後1226年。四十四歲就過身，伊是一位真好額e5 生理人e5子，總是伊放sak一切，來為人服務，榮耀上帝。伊e5生活真親像咱e5主耶穌e5謙卑疼痛。所以m7-na7當時e5人，現在伊也幫贊咱歡喜親近上帝。 
Ti7 chia阮beh做(表演)法蘭西先生當時怎樣教示hiah e5鄉村e5人認bat主耶穌e5出世e5事。 
頭一幕是ti7市場，第二幕是發生ti7山裡一個剉柴e5查某人e5厝e5事。 
請列位ti7劇最後e5時參加ti7阮e5行列e5後面te3阮行到馬槽hia，hou7咱koh一遍回想ti7伯利恆城頭一擺 e5聖誕節。 
第一幕 Ti7市場 
頭序講了就聽見修道士(Thok-Pun2修士)teh唱kap劇情相合e5歌e5聲。設使李湖兄若受選做講頭序e5，伊就thang提一籃e5 肉。修士行近e5時，伊進前kap伊相tu2，將籃內e5物hou7伊看。Chiah e5修士就集做堆企ti7十字路口。法蘭西先生企ti7 in淡薄遠e5所在。（謝利一直看籃中e5物)。 
謝利：李湖兄，你分真濟真好，明仔再咱會thang享受大chheN-chhau。聖誕暝人人攏真慷慨。 
仁本：Suh！你看先生teh流目屎。先生你是an2-choaN2樣？你無歡喜阮分物件mah？（提出一塊）。 
法蘭西：仁本，下hou7好勢！ 
李湖：我想禁食e5事be7會hou7你hiah-nih傷心才著，先生，親像咱攏有份ti7別項事，請你也hou7阮有份ti7你悲傷e5心情。 
法：我是teh想ti7伯利恆頭擺 e5聖誕ti7我e5想像內，我明明會看見勇敢e5約瑟ti7客館中受著粗魯無情e5款待e5時，怎樣來保護馬利亞hou7伊無受寒冷。 
仁：先生，我也那親像會看見hit e5破舊chhiN凊e5馬tiau5內，只有牛kap馬e5喘氣會hou7 in得著溫暖。 
法：是，仁本，我也想像，hiah e5可憐e5動物雖然真枵，iau2-ku2 in無食hiah e5草，來留乾草hou7上帝e5子，做一個溫暖e5眠床。
謝：Ouh！我攏m7知chiah e5事，總是你hou7 hit e5故事ti7我e5頭腦中koh活起來lah。先生ah，請你接續koh講。 
法：設使上帝為著咱e5緣故，hiah-nih謙卑來選擇散hiong做伊ti7地上e5頭一個朋友。咱kiam2 m7是著koh較ai3 hit e5散hiong，an2-ni咱若為著上帝e5緣故來歡迎hit e5散hiong，上帝一定會特別koh較疼咱。 
李：Aih，to著m7！莫怪聖經講，「心內散hiong e5人有福氣；因為天國是in e5。」 
（庄內e5人吟詩e5聲那大）。 
謝：Hiah e5庄社e5人tui3樹林轉來lah。 
仁：In為著聖誕節teh搬in e5火柴kap聖誕樹。 
法：兄弟ah，咱企較邊仔le3，in有一個習慣就是ai3 ti7鄉村e5十字路口歇睏一下。 
（In攏集ti7邊仔，村民行到十字路口就停止唱歌，koh將物件下ti7塗腳）。 
老婦：Ouh！實在真sian7，請大家來歇睏tiap8仔久，hou7我e5老骨頭歇睏leh。 
男青：Mai3 lah！老阿姆a3，日頭iau2 be7落山，咱較緊轉來去，thang布置咱e5厝。 
女青：你相信當時基督ti7伯利恆出世e5時e5聖誕節有chiah-nih冷無？ 
(Ti7這幕e5中間較好hou7較濟人參加，其中包含乞食、馬利亞、美娜)。 
老女：無tu2-tu2 oh，m7-ku2 he已經是千外年前e5事lah。 
男青：每年咱teh布置咱e5厝beh迎接伊，m7-ku2實在有時oh得hou7咱相信，伊真正有為咱來到世間。 
女青：實在有影，beh hou7親像咱chiah-nih清寒koh散hiong e5相信，實在oh。 
法：聖子e5老母亦kap你相siang5，總是親愛e5姊妹，雖然聖子亦tu2著寒koh散hiong，iau2-ku2伊真正有來。 
星：Hit e5是是誰？我對這個聲音那親像真熟。 
馬：Hit e5是阿西西 e5散hiong人，m7-ku2咱前擺tu2著伊e5時，伊bat hou7咱麵包。 
法：馬利亞，你提你e5袋仔來，仁本提你e5肉來。 
仁：M7-ku2先生ah！你講明仔再咱beh食chheN-chhau，今仔日咱禁食。 
法：是lah，m7-ku2這個青瞑人kap囡仔真枵，仁本，將做好e5 hou7 in(仁本就照an2-ni做)。 
男青：先生，請你祝福in e5 lim食。 
全體：請祝福阮，請祝福阮，hou7阮無tu2著過頭寒。 
法：願lin2聖誕快樂。 
女青：對ti7 hiah e5有信心e5人an2-ni是真好，總是除了你e5話以外，阮會thang得著甚物？ 
法：親愛e5姊妹，che m7是我e5話，是上帝e5話，你亦著有信心，來擒tiau5 ti7向望kap上帝e5仁慈，an2-ni你才會thang chhe7著hit e5聖e5散hiong。 
女青：我m7-ai3散hiong。 
村民：我也是！我也是。 
老婦：我m7知天頂e5主kap散hiong e5人有甚物關係。 
法：Lin2今e5暗beh看著hit e5是真e5疼beh kap散hiong siang7時來，疼beh hou7一切e5事成做甜蜜e5。 
女青：Hou7阮看，阮就beh相信。 
村民：是，百聞不如一見。 
法：無看見來信e5人較有福氣。總是對ti7上帝e5疼kap伊e5幫贊，lin2今e5暗beh看著伯利恆。 
村民：伯利恆？伊teh發狂lah。 
法：今暝lin2 kap我去敬拜。 
老婦：偌遠？我e5骨頭擋boe7 tiau5 lah。 
法：無偌遠，要緊親像我講，lin2 ti7靈性上也著旅行去伯利恆。 
男青：我beh去。 
女青：我也beh。 
星：我也無beh落後。 
老夫：我也是。 
全體：阮攏beh去，去伯利恆。 
法：今暝星出來e5時，咱koh ti7 chia相見，lin2著ai3帶lin2最好e5禮物，為著上帝e5疼kap伊e5艱苦人，咱beh上懸來去看聖嬰。今 lin2攏轉去為著這個聖誕e5日子，用歡喜來備辦lin2 e5心。 
村民：你請，咱e5昏tiam3 chia相見。 
(In提起in e5物就離開，有e5開始唱歌，那行大家也攏加入去唱。台頂只有chhun法蘭西、修士、美娜，仁本真悲傷teh看伊e5籃仔)。 
仁：咱e5腹肚若親像粟鳥仔e5胃hiah-nih細，咱就會tang3開筵席lah！ 
法：仁本，至少咱會thang用咱e5目珠來享受筵席。 
李：(向仁本)。你若親像粟鳥仔hiah-nih歡喜lah hoN！(向法)。先生，今咱beh飛去to2位？ 
法：飛去山邊e5洞內，咱beh教hiah e5人著信上帝e5疼。 
謝：除了咱時常ti7 hia祈禱hit e5洞以外，kiam2 iau2有別e5洞？ 
法：咱來chhoa7 in kap咱相kap祈禱，無論乞食、做穡人、武士、紳士、富人抑是散hiong人大家結成大e5行列，手giah8火把來同聲吟詩…
你：咱若到hia，咱會thang看著甚物？ 
法：咱beh ti7 hia迎接基督e5出世，山洞beh做馬tiau5，咱beh做一個馬槽，內面beh囥礁草，仁本著借一隻牛kap一隻驢仔來。 
仁：好，我若chhe7無牛kap驢，我家己來做。 
法：一定會chhoe7著，hit e5員外會供給老牛kap驢。謝利，你kap伊去，ka7伊講咱beh做甚物，koh求伊幫贊，伊會真歡喜幫贊咱。 
謝：好，咱來去，m7-ku2咱若有chhe7著牛kap驢，咱beh去to2位chhe7天使。 
法：咱若有信心，咱就會thang用新e5目珠看見咱e5救主ti7 hia，an2-ni伯利恆就beh koh活ti7咱e5心內。(兩個修士出去)。 
李：先生，我beh去to2位？ 
法：你kap hiah e5兄弟去，叫in有e5用小小e5床做馬槽，其他e5去大街小巷招人來參加咱e5大行列鬥陣來去朝拜咱e5救主，ka7 in講咱beh去伯利恆。(李湖出去)。 
美：先生，阮tiam3 ti7樹林內阮m7知會thang去boe7？ 
法：真歡迎，lin2攏thang來，較緊轉去報hou7 lin2 e5媽媽知，m7-thang siuN晏快樂e5聖誕近lah。 
(美娜tim3頭就離開。Teh換幕e5時，法行出講)。 
你是聖e5主上帝。<BR>是眾神中e5神，行奇事e5上帝。<BR>是堅固有權能，至懸e5主。<BR>有氣力聖e5父。<BR>三位一體e5主上帝。<BR>是好，是好e5神，阮e5好e5上帝。
活活e5主上帝，真理e5神。<BR>慈悲滿滿。<BR>充滿智慧，koh謙卑。<BR>有赦免，關心照顧阮。<BR>是阮安全逃閃e5所在。<BR>是有歡喜kap快樂e5面。
求你用公義來節制我。<BR>Hou7我滿足koh充滿氣力。<BR>你是慈悲kap疼痛。<BR>是阮e5保護者。<BR>是阮e5懸台kap保護避難所。<BR>是阮e5信仰，向望e5施恩者。
Ti7你e5內面有充滿甜蜜。<BR>阮永遠e5性命。<BR>無限e5疼kap偉大e5作為。<BR>權能e5主上帝，<BR>有疼kap恩典e5救主。 
(法行開thang引chhoa7 hit e5大行列，若是幕iau2-be7換好，就thang奏出主題曲，若無就第二幕隨時開始。用羅別進入剉柴e5小厝做開始)。 
</HL>