<CL>
  Ni5-lo5-ho5 piN 
  出演者 
  摩西之母 : 麗華 
  友人: 慈敏、秀熹 
  女兒: 美廉、慧姿 
  天使甲、乙: 芳玉、玉珠 
  隊長: 秀娥 
  兵士(甲乙): 玉敏、蒼英 
  法老女王: 玉雲 
  婢清玉、清蘭: 麗嫦、虹英 
  母親: (Tui3 Chu5-bin2 che2 kong2) Lan2 chau2 lai5 kau3-chia m7-chai u7 an-choan5 bo5? Goa2 e5 sim chin-chiaN3 hoan5-lo2. 
  慈敏: (Tioh8 sio2-sim chu3-i3 si3-ui5 khoaN3-khoaN3) Phah-sng3 bo5 iau3-kin2, peng-tui7 bo5 koh tui-lai5. 
  母親: (Chhut-chin pi-ai e5 siaN-tiau7) Chu5-bin2-che2, chai7 goa2 teh siuN7 goa2 e5 eN-a2 tiaN7 tioh8 bo5 hoat-tou7 thang thoat-li7 chit-pai2 e5 gui5-hiam2. (kong2-liau2 phak-ti7 eN-a2 e5 sin-khu thi5-khau3 ) 
  慈敏: (an-ui3 Mou5-se e5 lau7-bo2) Goa2 chin the2-thiap li2 choe3 lau7-bo2 e5 sim e5 kan-khou2, chong2-si7 m7-bian2 koe3-thau5 khoa3-lu7, Siong7-te3 tiaN7-tioh8 oe7 khoaN3-kou3 po2-hou7 li2. 
  母親: Chu5-bin2 che2 a3! EN-a2 chhut-si3 i2-keng 3 ko3-goeh8 hoat-iok8 chin ho2 iu7 seN-cho3 ia7 chin chheng-siu3, phah-sng3 chit-pai2 lan5-tit un2-bat8 to5-siam2 hoat-lo2 e5 keng2-kai3. 
  慈敏: Li2 m7-thang chiah-nih8 pi-siong, Siong7-te3 tek-khak oe7 cho3 li2 e5 pang-chan7, tioh8 pang3-sim m7-thang sit-chi3 (nng7 lang5 chhit bak8-sai2) 
  美廉: (chheng-kong5 chau2 jip8 tiuN5) A-bo2! Chu5-bin2-che2-a2!! Lin2 2 lang5 chau2 lai5 chia hou7 goa2 si3-koe3 chhoe7 long2 bo5. 
  慈敏: Li2 teh chhoe7 goan2 si7 bo5 ? 
  美廉: Si7, goa2 khi3 si3-ke3 chhoe7 long2 bo5, goa2 ia7 u7 tng2 khi3 chhu3 chhoe7, ia7-si7 chhoe7 bo5, chhu3 koaiN leh, lai7-bin7 long2 bo5 lang5 ti7-teh. 
  慈敏: In-ui7 peng-teng teh tui chhoe7 eN-a2, goa2 chiu7 kin2-kin2 chhoa7 li2 e5 a-bu2 chau2 kau3 chia an-choan5 e5 sou2-chai7, Bi2-lian5, li2 u7 gu7-tioh8 peng-tui7 bo5 ? 
  美廉: U7, tu2 tui3 goan2 mng5-kha-khau2 koe3, sou2-i2 goa2 chin kiaN chin hoan5-lo2, in-ui7 goa2 siuN7 goa2 e5 lau7-bu2 kap goa2 e5 sio2-ti7-a2 tek-khak si7 hou7 peng-teng liah8-khi3. (chau2 kau3 lau7-bu2 e5 sin-piN, chiu7 tui3 lau7-bu2 pho7 eN-a2, lau5 bak8-sai2 kong2) Ah! Goa2 sou2 thiaN3 e5 sio2-ti7-a2 li2 kiam2 thang kap che2-che2 pun-khui mah!! (koh tui3 lau7-bu2 kong2) A-bu2 i2-goa7 kiam2 bo5 sim2-mih8 ho2 e5 pan7-hoat thang lai5 kiu3 goa2 e5 sio2-ti7 mah? 
  母親: Bi2-lian5! Pian7 bo5 sim2-mih8 ho2 e5 pan7-hoat (2 lang5 thau5-khak chhih- chhih bo5 kong2-oe7-------Bi2-lian5 giah8 bak8 khoaN3 ho5-tiong, kah-na2 u7 ho2 ke3-chhek-------chiu7 kong2) 
  美廉: A-bu2! Goa2 u7 siuN7 ho2 ke3-ti3 thang chiong goa2 sou2 thiaN3 e5 sio2-ti7-a2 lai5 ka7 i chhang3 tiam3 ho5-piN lou5-ui2 e5 lai7-bin7, li2 siuN7 an2-choaN2, kiam2 m7-si7 chin ho2 e5 pan7-hoat? 
  慈敏: Bi2-lian5! Lou5-ui2 e5 lai7-bin7? Li2 phah-sng3 beh an2-choaN2 chhang3? 
  美廉: (chiong sio2-ti7 pho7 hou7 lau7-bo2 chiah koh kong2 )Lou5-ui2 e5 chhau2 hoat-khi2 chin koan5, koh bou7-seng7 (chhiu2 pi2 lou5-ui2) lai5 siat-hoat chhang3 hit lai7-bin7 si7 chin tho3-tong3, peng-tui7 lai5 ia7 chhoe7 boe7 tioh8. 
  慈敏: (Tui3 Mou5-se e5 lau7-bo2 kong2) Bi2-lian5 chim2-ma2 sou2 kong2 e5 chin u7 li2-khi3, lan2 na7 chiau3 i sou2 kong2 lai5 siat-hoat tek-khak boe7 sit-pai7. 
  母親: (Bin7 giah8 koan5) Chong2-si7 tioh8 ai3 siat-hoat chit8-hang7 mih8 thang hou7 eN-a2 khun3. 
  慈敏: (Tui3 Bi2-lian5 kong2 ) Chhu3-nih8 kiam2 bo5 na5-a2 mah ? 
  美廉: A-bu2 chhu3-nih8 u7 1 kha eng7 lou5-tek choe3 e5 io5-na5, chiong sio2-ti7 khng3 tiam3 hit lai7-bin7, li2 siuN7 chaiN2-iuN7 ? 
  母親: Ho2, ho2, chit-kha io5-na5 si7 beh hou7 eN-a2 khun3, goan5-choan5 si7 eng7 lou5-tek choe3 e5, goa7-bin7 lai5 chhat-iu5, ho5-chui2 boe7 oe7 chau2-jip8 na5 lai7-bin7, si7 khah tho3-tong3. 
  美廉: A-bu2, goa2 koaN2-kin2 tng2 lai5 khi3 theh8, chhiaN2 lin2 tiam3 chia tan2-hau7. (the3-tiuN5) 
  母親: Siat-su2 na7-si7 chiau3 an2-ni lai5 siat-hoat, goa2 siuN7 tek-khak chin an-choan5. 
  慈敏: Si7! Na7 chhang3 ti7 lou5-ui2 lai7-bin7 tek-khak chin tho3-tong3. 
  母親: Hian7-chai7 goa2 e5 sim kam2-kak chin peng5-an. 
  慈敏: In-ui7 eng2-oah8 e5 Siong7-te3 tiaN7-tioh8 oe7 khoaN3-kou3 eN-a2, hou7 i oe7-thang thoat-li7 hoat-lo2 e5 hiong5-chhiu2. 
  美廉: A-bu2, io5-na5 goa2 theh8 lai5 lah. (chhiu2 theh8 io5-na5 khoaN3-khoaN3 leh) 
  慈敏: (chhiu2 chiap lo5-na5 khoaN3 khoaN3 leh) Chin ho2-se3, chin ho2-se3, kin2 chiong eN-a2 khng3 chit lai7-bin7. 
  母親: (lau7-bo2 chiong eN-a2 khng3 ti7 io5-na5 lai7 ) EN-a2 chin kou2-chui beh an2-choaN2 oe7-thang pang3 sim lai5 kap i saN-li7 (pi-siong lau5 bak8-sai2) 
  慈敏: TaN, m7-thang koh hoan5-lo2 long7-hui3 si5-kan, peng na2 lai5 chiu7 oh-tit siu-boe2. 
  母親: TaN kin2-kin2 lai5 siat-hoat. (chiu7 chiong io5-na5 pang3 he7 ti7 ho5-piN lou5-ui2 lai7-bin7)
  慈敏: (tui3 lou5-ui2 si3-ui5 khoaN3-khoaN3) Chin tho3-tong3, chin tho3-tong3, oan5-choan5 bo5 khoaN3-kiN3. 
  母親: Bi2-lian5, li2 thang bih tiam3 chia khoaN3, jit8 am3 goa2 chiu7 oe7 koaN7 tiam2-sim lai5 hou7 li2 chiah8. 
  美: A-bu2, goa2 beh bih tiam3 lou5-ui2 e5 piN-a2 khoaN3-kou3 goa2 e5 sio2-ti7, chhiaN2 li2 pang3-sim tng2-khi3. 
  母、慈: Goan7 Siong7-te3 po2-hou7 eN-a2, taN lan2 tioh8 kin2 tng2 lai5-khi3. 
  (2 lang5 the3-tiuN5. Bi2-lian5 bih ti7 lou5-ui2 piN, chit si5 2 e5 thiN-sai3 chhut lai5 thiau3 bu2, na7 u7 khek-poaN5 eng7 khek-poaN5, na7 bo5 eng7 hong-khim5 chau3 平安夜. 2 e5 thiN-sai3 ai3 thiau3 bu2 2 chat, thiau3 liau2 chiu7 kiaN5 oa2 ho5-piN tui3 Mou5-se chiok-hok) 
  天甲: Goan7 chu2 su3-hok po2-hou7 li2. (eng7 chhiu2 pi2 Mou5-se) 
  天乙: Goan7 Siong7-te3 e5 eng5-kng pian3-chio3 li2 (chhiu2 pi2 Mou5-se) 
  天甲: Iu7 eng7 chu5-pi khoan2-thai7 li2. 
  天乙: Goan7 Ia5-ho5-hoa khoaN3-kou3 li2. 
  天甲,乙: (2 lang5 choe3-hoe2 kong2) Siong5-siong5 siuN2-su3 li2 peng5-an. 
  美: (thiaN tioh8 eN-a2 teh hau2 e5 siaN, chiu7 kin2 chau2 chhut-lai5) che2-che2 lai5 lah! m7-thang hau2, m7-thang hau2. (Tui3 lou5-ui2 tiong pho7 eN-a2 chhut-lai5) Sioh, sioh, sioh, m7-thang hau2, m7-thang hau2. (gim5 io5-na5 koa, io5-na5 koa chhiuN3 liau2 e5 si5 thiaN tioh8 pi-a2 teh tan5, Bi2-lian5 chai peng-teng koaN2 kau3 ui7, chiu7 tioh8 toa7-kiaN kong2) Peng kau3 lah! Peng-koaN kau3 ui7 lah! TaN beh an2-choaN2 (chin tioh8-kip, chin chheN-kong5, eN-a2 khng3 long2 bo5 lou7, khng3 hia ia7 m7-ho2, khng3 chia ia7 m7-ho2, au7-lai5 chiah siuN7 tioh8 ka7 khng3 lou5-ui2 lai7-bin7 chiu7 chau2 khi3 bih.) 
  隊長: (chhut-tiuN5 kiaN5 tang ong2 sai, bak8-chiu kim lui2-lui2, si3-ui5 chhiau-chhoe7 khoaN3 khoaN3)(Chit si5 兵甲出場) 
  兵甲: (kiaN5 kin7 oa2 隊長e5 bin7-cheng5 用不動的姿勢po3-ko3) Tui7-tiuN2 po3-ko3 (toa7 siaN kong2) 
  隊長: Khoai3 khoai3 kong2-beng5. 
  兵甲: Hong7 tui7-tiuN2 beng7-leng7, chau2 kau3 ke-lai7, soaN-kan, chhau2-te7 chhau chhoe7 Hi-pek-lai5 lang5 sou2 siN e5 cha-pou-gin2-na2. 
  隊長: Chhoe7-liau2 kiat-ko2, chhoe7 u7 a2-bo5 ? 
  兵甲: Chhoe7 long2 bo5. 
  隊長: An2-choaN2 bo5, ki5-koai3. 
  兵甲: In-ui7 Hi-pek-lai5 e5 hu7-jin5-lang5 long2 seN cha-bou2-gin2-na2. 
  隊長: Khi2-iu2 chhu2-li2, (kong2 chit-ku3 oe7 ai khah toa7-siaN) khi2-iu2 chhu2-li2! Kong2 gong7-oe7! Li2 khi3 si3-koe3 boe7-iu5, bo5 jin7-chin chhoe7, lun7 choe7 tioh8 kai chham2 (chhiu2 pi2 beh ka7 i cham2 thau5-khak) 
  兵甲: Ai ah! Tui7-tiuN2 un-tian2 leh! Au7-pai2 goa2 m7-kaN2 koh boe7-iu5, chhiaN2 sia3-bian2. 
  兵乙: (Kin2-kin2 chhut-tiuN5 khia7 bo5 si3-chiaN3 chiu7 po3-ko3) Tui7-tiuN2 po3-ko3!! 
  隊長: 立正.(eng7 kok-gu2 toa7 siaN hoah) (兵乙tioh8 kiaN sui5-si5 khia7-chiaN3) 
  兵乙: Hong7 tui7-tiuN2 e5 beng7-leng7 khi3 siaN5-lai7 ke-ke hou7-hou7 chhoe7 Hi-pek-lai5 lang5 sou2 siN e5 ta-pou-gin2-na2. 
  隊長: Chhoe7 u7 a2 bo5 ? 
  兵乙: Sou2 u7 Hi-pek-lai5 e5 ta-pou gin2-na2 to long2 hou7 lang5 thai5-si2 liau2-liau2, beh an2-choaN2 u7? 
  隊長: Li2 bo5 eng7 sim chhoe7 ke-ke hou7-hou7 e5 bin5-chhng5-kha, li2 u7 chhoe7 bo5 ? 
  兵乙: U7, chau3-kha, chui2-kng kha, kau-am5 khang long2 u7 chim-chiok chhoe7. 
  隊長: Chhoe7 u7 a2 bo5 ? 
  兵乙: Chiu7 si7 chhoe7 bo5 ? 
  隊長: Kiam2 bo5 u7 thiaN-kiN3 eN-a2 teh hau2 e5 siaN ? 
  兵乙: Long2 bo5. 
  隊長: Tiam7-tiam7, lin2 2 lang5 long2 bo5 jin7-chin chhoe7. 
  (Nng7 lang5 saN chhoa7 khi3 ho5-piN si3-koe3 chhoe7, saN chhio khi3 ho5-piN chhoe7.) 
  兵甲乙: Tui7-tiuN2, po3-ko3, ho5-piN ia7 chhoe7 long2 bo5. 
  隊長: 立正(eng7 國語)起步走(eng7國語) 
  (Tui7-tiuN2 choe3 thau5-cheng5 peng 2 lang5 toe3 au7, chit-si5 hoat-lo2 e5 ong5-lu2 kap 2 e5 lu2-pi tong5-toe3) 
  清玉: Ong5-lu2, lan2 lai5 chit e5 ho5-piN thit-tho5, kiam2 m7-si7 chin-ho2, ho5-chui2 chheng, keng2-ti7 ho2. 
  王女: Kai3 ho2, kai3 ho2, chong2-si7 lan2 lai5 hit-peng5 sio2 hioh-khun3 chit-tiap8 a2 ku2 . 
  (3 lang5 chhoa7 kau3 u7 chioh8-thau5 e5 sou2-chai7 chiu7 che7, Ong5-lu2 che7 tiong-ng,清玉che7 lai7-bin7,清蘭che7 goa7-khau2.) 
  清蘭: Ong5-lu2, li2 u7 thiaN tioh8 hong siaN bo5 ? Tui3 tang-hng kin-a2-jit8 u7 1 tin7 e5 seng-li2 lang5 lai5 lan2 chia. 
  王女: Li2 u7 thiaN tioh8 theh8 sim2-mih8 po2-poe3 e5 mih8-kiaN7 lai5 bo5 ? 
  清玉: U7 thiaN-kiN3 kong2 u7 theh8 chin che7 ki5-kha2 e5 po2-chioh8 kap phang-hiuN, ia7 u7 chin-chu, po2-gek8, kim-khi3, ia7 u7 chin sui2 e5 tiu5-toan7, pou3-phit, i2-goa7 iau2-ku2 u7 chin choe7 e5 iau2 m7-bat khoaN3-koe3 hi-ki5 e5 mih8. 
  王女: Na7-si7 an2-ni, goa2 beh tui3 ong5 chheng2-beng7 thang be2 lai5 sang3 lin2 choe3 ki3-liam7.清玉! ! Goa2 siuN7 beh be2 chin-chu phoa7-lian7 kap kim e5 chhiu2-khoan5 lai5 sang3 li2!
  清玉: (khia7 khi2 lai5 chin hoaN-hi2 e5 khoan2-sit) Mah! Ong5-lu2 chin to-sia7, goa2 kiam2 thang tit chit-khoan2 e5 hok-khi3 mah! Chin-chu phoa7-lian7(eng7 chhiu2 pi2 am7-kun2) kim e5 chhiu2-khoan5 (pi2 chhiu2 koa3 chhiu2-khoan2 e5 sou2-chai7) sit8-chai7 Ong5-lu2 choe3 lang5 chin ho2. (che7) 
  王女: 清玉, li2 e5 siaN chin ho2, li2 gim5 seng3-si lai5 hou7 goa2 thiaN ho2 bo5 ? 
  清玉: Ho2 !! Sun7-than3 ong5-lu2 e5 beng7-leng7 gim5 ong5-lu2 ai3 thiaN e5 seng3-si 22 siu2 ho2 m7 ho2 ? 
  王女: Kai3-ho2, chhiaN2 li2 kin2 gim5 hou7 goa2 thiaN (khia7 khi2 lai5 gim5) 
  清蘭: (清玉khiok chhiuN3 liau2 e5 si5, 清蘭oat8-thau5 khoaN3 尼羅河tui3 lou5-ui2 tiong, u7 poe chit8 chiah peh8-sek e5 chiau2 khi2-lai5, eng7 cheng2-thau5-a2 pi2 kong2) (Chit si5 bih ti7 lou5-ui2 lai7 e5 lang5 tioh8 khiu2 soaN3 li7-iong7滑車 chiong sou2 ut e5 toa7 chiah peh8-hioh khiu2 chin koan5,)Ah ! chhiaN2 khoaN3 ! ! (chhiu2 pi2 tui3 Ho5-bin7) Tui3 Ho5-bin7 u7 peh8-sek e5 chiau2 poe khi2-lai5, chin sui2, chin ho2-khoaN3. 
  清蘭: Si7 sim2-mih8 chiau2 neh? Mng5 chin peh kah-na2 seh. 
  清玉: Tiam7,tiam7! Koh poe loh8 lai5 lah (sou2 khiu2 e5 soaN3 pang3 khah leng7 hou7 chiau2 kang3 ke7 ) 
  王女: Lin2 nng7 lang5 thang kin7-oa2 khi3 khoaN3. (2 lang5 chau2 cheng5 kiaN5 kau3 lou5-ui2 e5 sou2-chai7.) 
  清玉: Ah! Li2 khoaN3 lou5-ui2 e7 tin2-tang7 phah-sng3 u7 choh siu7 ti7 hit lai7-bin7 ia7 bo5 tiaN7-tioh8. 
  清蘭: (tui3 lou5-ui2 e5 lai7-bin7 tham-thau5 khoaN3) ong5-lu2 lou5-ui2 e5 lai7-bin7 u7 ang5-eN-a2 teh khun3. 
  清玉: (tham-khoaN3 chiah kong2) Ong5-lu2 su7-sit8 ang5-eN-a2 si7 ti7 io5-na5 lai7, seN cho3 chin sui2 chin kou2-chui. 
  王女: (khia7 khi2 lai5 ) Ang5-eN-a2 chhang3 ti7 lou5-ui2 e5 lai7-bin7, goa2 lai5 khoaN3 khoaN3. (kiaN5 kau3 lou5-ui2 e5 sou2-chai7.) 
  清蘭: (eng7 chhiu2 pi2) Li2 khoaN3 koh teh hau2! ! Phah-sng3 pak-tou2 teh iau lah ! 
  王女: Chin kho2-lin5, kin2 kin2 ka7 i pho7 khi2 lai5 (清玉 tui3 lou5-ui2 lai7 pho7 eN-a2 chhut lai5, pho7 hou7 lu2-ong5) Sioh! Sioh! M7-thang hau2,(eN-a2 kha-chiah ka7 i tah-tah leh) (koaN2 kau3 tai5 cheng5, eN-a2 e5 bin7 khoaN3 khoaN3 chiah koh kong2) chin sui2, chin kou2-chui, chin tit lang5 thiaN3, sioh! Sioh! 
  清玉: Ong5-lu2 chit e5 eN-a2 si7 Hi-pek-lai5 e5 hu7-jin5-lang5 sou2 siN e5, (chhiu2 bong eN-a2 e5 saN) khoaN3 eN-a2 sou2 chheng7 e5 saN chiu7 oe7 chai-iaN2. 
  王女: Hi-pek-lai5-lang5 e5 eN-a2 siaN2-su7 m7 ai3 lai5 khng3 ti7 ho5-piN. 
  清蘭: Phah-sng3 kiaN lan2 e5 ong5 ka7 i hai7-si2, i e5 lau7-bu2 chiah ka7 chhang3 khng3 ti7-chia. 
  王女: Chong2-si7 chit e5 eN-a2 ai3 choe3 goa2 e5 kiaN2 ai3 pho7 lai5 kau3 hong5-tian7 iuN2-iok8. 
  美廉: (thiaN tioh8 chit ku3 oe7 kin2 chau2 chhut lai5) Ong5-lu2 goa2 the3 li2 lai5 kio3 Hi-pek-lai5 hu7-jin5-lang5 lai5 cho3 li2 e5 leng-bo2 ho2 m7 ho2 ? 
  王女: Li2 u7 saN2 bat e5 lang5 si7 bo5 ? 
  美廉: Si7, goa2 u7 bat e5 lang5, ia7 goa2 sou2 ai3 kai3-siau7 e5 hu7-jin5-lang5 tek-khak oe7 jin7-chin lai5 chiau3-kou3 li2 sou2 khioh tioh8 e5 eN-a2. 
  王女: ChhiaN2 li2 kin2 kin2 chhoa7 i lai5 goa2 chia. 
  美廉: Ho2. (the3-tiuN5) 
  清玉: Ong5-lu2 ! Kok ong5 khoaN3 Hi-pek-lai5-lang5 sou2 siN e5 ang5-eN-a2 lai5 cho3 tui3-tek, tak8 e5 ai3 beh hai7-si2, li2 na7 chhoa7 eN-a2 jip8 kiong lai7, tek-khak kok-ong5 chin bo5 hoaN-hi2. 
  王女: 清玉, li2 sou2 kong2 e5 oe7 u7 to7-li2, goa2 e5 lau7-pe7 thai5-si2 chin-choe7 Hi-pek-lai5 lang5 sou2 seN e5 ta-pou gin2-na2, goa2 ia7 chai-iaN2, chong2-si7 kok-ong5 chin thiaN3 sioh goa2, goa2 na7 tui3 kok-ong5 sou2 kiu5 e5, i long2 beh thiaN, sou2-i2 goa2 ti7 ho5-piN sou2 khioh e5 eN-a2, kok-ong5 tek-khak m7-kaN2 hai7-si2, in-ui7 eN-a2 si7 beh choe3 goa2 e5 kiaN2, si7 kok-ong5 e5 sun. 
  清蘭: Beh sui5-si5 chhoa7 jip8 kiong-lai7 chhi7 a2 m7-si7 ? 
  王女: M7-si7, kau3 eN-a2 toa7-han3, beh chhiaN2 Hi-pek-lai5 e5 hu7-jin5-lang5 the3 goa2 iuN2, iah8 eng7 ong5-chu2 e5 saN hou7 i chheng7, ia7 hou7 i thak8 ko-teng2 kau3-iok8. 
  清蘭: Ong5-lu2, eN-a2 beh ho7 sim2-mih8 mia5 ? 
  王女: Ho7 mia5 choe3 Mou5-se, in-ui7 tui3 chui2 khioh e5 (chit-si5 Bi2-lian5 chhoa7 lau7-bu2 chhut tiuN5 kiN3 ong5-lu2) 
  王女: ChhiaN2 2 lang5 khia7 khi2 lai5. 
  母: Siu7 tioh8 ong5-lu2 e5 ho2-i3 pheng3-chhiaN2, sit8-chai7 goa2 tam-tng boe7 khi2 (2 lang5 khia7 khi2 lai5) 
  王女: Li2 si7 Hi-pek-lai5 e5 hu7-jin5-lang5, hoaN-hi2 choe3 goa2 e5 leng-bu2 si7 bo5? 
  母: Si7, na7-si7 ong5-lu2 e5 beng7-leng7, goa2 hoaN-hi2 choe3 chit-e5 kang. 
  王女: An2-ni ban7-su7 pai3-thok. 
  母: Chong2-si7, goa2 si7 Hi-pek-lai5 lang5 e5 hu7-jin5-lang5, sou2-i2 kiaN liau2 peng-teng oe7 hai7 eN-a2. 
  王女: ChhiaN2 li2 an-sim, tek8-piat8 goa2 beh ti3-i3 kio3 peng khoaN3-kou3, beng7-leng7 peng m7 thang hai7 si2 eN-a2. Chong2-si7 na7 toa7-han3 ai3 chiau3 iok-sok chhoa7 lai5 heng5 goa2. 
  母: Goa2 chin7 sou2 e7 e5 ka7 li2 khoaN3-kou3, chhiaN2 li2 pang3 sim. 
  王女: 清玉, 清蘭, jit8 i2-keng am3, kin2 tng2 lai5-khi3 kong-tian7. 
  美廉: A-bu2, kam2-sia7 Siong7-te3 the3 lan2 khui lou7, kiu3 eN-a2 thoat-li7 gui5-hiam2. 
  母: Lai5 ki5-to2 kam2-sia7 Siong7-te3 e5 toa7 thiaN3-thang3.
</CL>
<HL>

尼羅河邊 
出演者 
摩西之母：麗華 
友人：慈敏、秀熹 
女兒：美廉、慧姿 
天使甲、乙：芳玉、玉珠 
隊長：秀娥 
兵士（甲、乙）：玉敏、蒼英 
法老王女：玉雲 
婢清玉、清蘭：麗嫦、虹英 
母親：（對慈敏姊講）咱走來到chia m7 知有安全無？我e5 心真正煩惱。 
慈敏：（著小心注意四圍看看）扑算無要緊，兵隊無koh 追來。 
母親：（出真悲哀e5 聲調）慈敏姊，在我teh 想我e5 嬰仔定著無法度 thang 脫離這擺e5 危險。（講了仆ti7 嬰仔 e5 身軀啼哭） 
慈敏：（安慰摩西e5 老母）我真體貼你做老母e5 心e5 艱苦。總是m7 免過頭掛慮，上帝定著會看顧保護你。 
母親：慈敏姊仔，嬰仔出世已經3 個月發育真好 又生做也真清秀，扑算這擺難tit 隱密逃閃法老e5 炯戒。 
慈敏：你m7-thang chiah-nih8 悲傷，上帝的確會做你e5 幫贊，著放心m7-thang 失志（2人chhit 目屎） 
美廉：（青狂走入場）阿母！慈敏姊仔！！Lin2 2 人走來chia hou7 我四界chhoe7 攏無。 
慈敏：你teh chhoe7 阮是無？ 
美廉：是，我去四界chhoe7 攏無，我也有轉去厝chhoe7，也是chhoe7 無，厝關leh，內面攏無人ti7-teh。
慈敏：因為兵丁teh 追chhoe7 嬰仔，我就緊緊chhoa7 你e5 阿母走到chia 安全e5 所在。美廉，你有遇著兵隊無？ 
美廉：有，tu2 tui3 阮門腳口過，所以我真驚真煩惱，因為我想我e5 老母kap 我e5 小弟仔的確是hou7 兵丁掠去。（走到老母e5 身邊，就tui3 老母抱嬰仔，流目屎講）Ah！我所疼e5 小弟仔你 kiam2 thang kap 姐姐分開mah！！（Koh tui3 老母講） 阿母以外kiam2 無甚物 好e5 辦法thang 來救我e5小弟mah？ 
母親：美廉！並無甚物 好e5 辦法（2人頭殼chhih chhih 無講話…美廉kiah8 目看河中 kah-na2 有好計策…就講） 
美廉：阿母！我有想好計智thang 將我所疼e5 小弟仔來ka7 伊藏tiam3 河邊蘆葦e5 內面，你想an2-choaN2。Kiam2 m7 是真好e5 辦法？
慈敏：美廉！蘆葦e5 內面？你扑算beh an2-choaN2 藏？ 
美廉：（將小弟抱hou7 老母才koh 講）蘆葦e5 草發起真懸，koh 茂盛（手比蘆葦）來設法藏hit 內面是真妥當，兵隊來也chhoe7 boe7 著。 
慈敏：（Tui3 摩西e5 老母講）美廉chim2-ma2所講e5 真有理氣，咱若照伊所講來設法的確boe7 失敗。 
母親：（面kiah8 懸）總是著ai3 設法1項物 thang hou7 嬰仔睏。 
慈敏：（Tui3 美廉講）厝nih8 kiam2 無籃仔mah？ 
美廉：阿母厝nih8有1 kha 用廬竹做e5 搖籃，將小弟囥tiam3 hit 內面，你想chaiN2樣？ 
母親：好，好，這kha 搖籃是beh hou7 嬰仔睏，完全是用廬竹做e5，外面來漆油，河水boe7 會走入籃內面，是較妥當。 
美廉：阿母，我趕緊轉來去提，請lin2 tiam3 chia 等候。（退場） 
母親：設使若是照an2-ni來設法，我想的確真安全。 
慈敏：是！若藏ti7蘆葦內面的確真妥當。 
母親：現在我e5 心感覺真平安。 
慈敏：因為永活e5 上帝定著會看顧嬰仔，hou7 伊會thang 脫離法老e5 雄手。 
美廉：阿母，搖籃我提來lah。（手提搖籃看看leh）
慈敏：（手接搖籃看看leh）真好勢，真好勢，緊將嬰仔囥這內面。 
母親：（老母將嬰仔囥ti7 搖籃內）嬰仔真古錐beh an2-choaN2 會thang 放心來kap 伊相離（悲傷流目屎） 
慈敏：今，m7-thang koh 煩惱浪費時間，兵若來就oh-tit收尾。 
母親：今緊緊來設法。（就將搖籃放下ti7 河邊蘆葦內面） 
慈敏：（Tui3 蘆葦四圍看看）真妥當，真妥當，完全無看見。 
母親：美廉，你thang bih tiam3 chia 看，日暗我就會koaN7點心來hou7 你食。 
美：阿母，我beh bih tiam3 蘆葦e5 邊仔看顧我e5 小弟，請你放心轉去。 
母、慈：願上帝保護嬰仔，今咱著緊轉來去。 
（2人退場。美廉bih ti7 蘆葦邊，這時2個天使出來跳舞，若有曲盤用曲盤，若無用風琴奏平安夜。2個天使ai3 跳舞2節，跳了就行倚河邊tui3 摩西祝福） 
天甲：願主賜福保護你。（用手比摩西） 
天乙：願上帝e5 榮光遍照你（手比摩西） 
天甲：又用慈悲款待你。 
天乙：願耶和華看顧你。 
天甲、乙：（2人做伙講）常常賞賜你平安。 
美：（聽著嬰仔teh哮e5 聲，就緊走出來） 姊姊來lah！M7-thang 哮，m7-thang 哮。（Tui3蘆葦中抱 嬰仔出來）惜，惜，惜，m7-thang 哮，m7-thang 哮。（吟搖籃歌，搖籃歌唱了e5 時聽著pi 仔teh tan5，美廉知兵丁趕到位，就著大驚講）兵到lah！兵官到位lah！今beh an2-choaN2（真著急，真青狂，嬰仔囥攏無路，囥hia也m7好，囥chia 也m7好，後來才想著ka7 囥蘆葦內面就走去bih。）
隊長：（出場行東往西，目珠金lui2-lui2，四圍 chhiau-chhoe7看看）（這時兵甲出場） 
兵甲：（行近倚隊長e5 面前用不動e5 姿勢報告） 隊長報告（大聲講） 
隊長：快快講明。 
兵甲：奉隊長命令，走到街內、山間、草地抄 chhoe7 希伯來人所生e5 查甫囡仔。 
隊長：Chhoe7 了結果，chhoe7 有抑無？ 
兵甲：Chhoe7 攏無。 
隊長：An2-choaN2無，奇怪。
兵甲：因為希伯來e5 婦人人攏生查某囡仔。 
隊長：豈有此理，（講這句話ai3 較大聲）豈有此理！講憨話！你去四界賣油，無認真 chhoe7，論罪著該慘（手比beh ka7 伊cham2 頭殼） 
兵甲：Ai ah！隊長恩典leh！後擺我m7 kaN2 koh 賣油，請赦免。 
兵乙：（緊緊出場企無四正就報告）隊長報告！！ 
隊長：立正。（用國語大聲喝）（兵乙著驚隨時企正） 
兵乙：奉隊長e5 命令去城內家家戶戶chhoe7希伯來人所生e5 查甫囡仔。 
隊長：Chhoe7 有抑無？ 
兵乙：所有希伯來e5 查甫囡仔to 攏hou7 人thai5 死了了，beh an2-choaN2有？
隊長：你無用心chhoe7 家家戶戶e5 眠床腳，你有chhoe7無？ 
兵乙：有，灶腳、水缸腳、溝am5空攏有斟酌chhoe7。 
隊長：Chhoe7有抑無？ 
兵乙：就是chhoe7 無？ 
隊長：Kiam2 無有聽見嬰仔teh 哮e5 聲？ 
兵乙：攏無。 
隊長：恬恬，lin2 2人攏無認真chhoe7。 
（2人相chhoa7 去河邊四界chhoe7，相招去河邊chhoe7。） 
兵甲乙：隊長，報告，河邊也chhoe7 攏無。 
隊長：立正（用國語）起步走（用國語） 
（隊長做頭前兵2人toe3 後，這時法老e5 王女kap 2個女婢同toe3) 
清玉：王女，咱來這個河邊thit-tho5，kiam2 m7 是真好，河水清，景緻好。 
王女：Kai3好，kai3好，總是咱來hit 爿小歇睏chit-tiap8 仔久。 
（3人chhoa7 到有石頭個所在就坐。王 女坐中央，清玉坐內面，清蘭坐外口。）
清蘭：王女，你有聽著風聲無？Tui3東方今仔日有1陣e5生理人來咱chia。 
王女：你有聽著提甚物寶貝e5物件來無？ 
清玉：有聽見講有提真濟奇巧e5寶石kap 芳香，也有真珠、寶玉、金器，也有真sui2 e5 綢緞、布匹，以外iau2-ku2有真濟e5 iau2 m7-bat 看過稀奇e5物。 
王女：若是an2-ni，我beh tui3王請命thang 買來送 lin2 做記念。清玉！！我想beh 買真珠phoa7鍊 kap金e5手環來送你！ 
清玉：（企起來真歡喜e5款式）Mah！王女真多謝，我kiam2 thang 得這款e5 福氣mah！真珠phoa7鍊（用手比頷頸）金e5手環（比手掛手環e5所在）實在王女做人真好。（坐） 
王女：清玉，你e5 聲真好，你吟聖詩來hou7 我聽好無？ 
清玉：好！！順趁王女e5命令吟王女ai3 聽e5 聖詩22首好m7 好？ 
王女：Kai3好，請你緊吟hou7 我聽（企起來吟） 
清蘭：（清玉曲唱了e5時，清蘭越頭看尼羅河tui3 蘆葦中，有飛1隻白色e5鳥起來，用指頭仔比講） （這時bih ti7 蘆葦內e5人著khiu2線利用滑車將所ut e5大隻白鶴 khiu2 真懸），ah！請看！！（手比tui3 河面） Tui3河面有白色e5鳥飛起來，真sui2，真好看。 
清蘭：是甚物鳥neh，毛真白kah-na2雪。 
清玉：恬，恬！Koh飛落來lah（所khiu2 e5線放較 leng7 hou7 鳥降低） 
王女：Lin2 2人thang 近倚去看。（2人走前行到 蘆葦e5所在）。
清玉：Ah！Li2看蘆葦會振動扑算有作siu7 ti7 hit 內面也無定著。 
清蘭：（tui3 蘆葦e5內面tham 頭看）王女蘆葦e5 內面有紅嬰仔teh 睏。 
清玉：（探看才講）王女事實紅嬰仔是ti7 搖籃內，生做真sui2真古錐。 
王女：（企起來）紅嬰仔藏ti7 蘆葦e5內面，我來看看。（行到蘆葦e5所在。） 
清蘭：（用手比）你看koh teh 哮！！扑算腹肚teh 枵lah！ 
王女：真可憐，緊緊ka7伊抱起來（清玉tui3 蘆葦 內抱嬰仔出來，抱hou7 女王）惜！惜！m7- thang 哮，（嬰仔kha-chiah ka7 伊tah-tah leh ）（趕到台 前，嬰仔e5面看看才koh 講）真sui2，真古錐， 真得人疼，惜！惜！ 
清玉：王女這個嬰仔是希伯來e5婦人人所生e5，（手摸嬰仔e5衫）看嬰仔所穿e5衫就會知影。 
王女：希伯來人e5嬰仔啥事m7 ai3來囥ti7 河邊。
清蘭：扑算驚咱e5王ka7 伊害死，伊e5 老母才ka7 藏khng3 ti7-chia。 
王女：總是這e5 嬰仔ai3 做我e5 子ai3 抱來到皇殿養育。 
美廉：（聽著這句話緊走出來）王女我替你 來叫希伯來婦人人來做你e5 乳母好m7好？ 
王女：你有啥bat e5人是無？ 
美廉：是，我有bat e5人，ia7我所ai3 介紹e5婦人人的確會認真來照顧你所拾著e5嬰仔。 
王女：請你緊緊chhoa7 伊來我chia。 
美廉：好。（退場）
清玉：王女！國王看希伯來人所生e5紅 嬰仔來做對敵，tak8 e5 ai3 beh 害死，你若chhoa7 嬰仔入宮內，的確國王真無歡喜。 
王女：清玉，你所講e5話有道理，我e5 老父thai5 死真濟希伯來人所生e5查甫囡仔，我也知影。總是國王真疼惜我，我若tui3 國王所求e5，伊攏beh 聽。所以我ti7 河邊所拾e5嬰仔，國王的確m7-kaN2害死，因為嬰仔是beh 做我e5 子，是國王e5孫。 
清蘭：Beh 隨時chhoa7 入宮內飼抑m7 是？ 
王女：M7是，到嬰仔大漢，beh 請希伯來e5婦人人替我養，iah8用王子e5衫hou7 伊穿，也hou7 伊讀高等教育。 
清蘭：王女，嬰仔beh 號甚物 名？ 
王女：號名做摩西，因為tui3水拾e5（這時美廉 chhoa7 老母出場見王女） 
王女：請2人企起來。 
母：受著王女e5好意聘請，實在我擔當boe7 起（2人企起來） 
王女：你是希伯來e5婦人人，歡喜做我e5 乳母是無？ 
母：是，若是王女e5命令，我歡喜做這個工。 
王女：An2-ni 萬事拜託。 
母：總是，我是希伯來人e5婦人人，所以驚了兵丁會害嬰仔。 
王女：請你安心，特別我beh 致意叫兵看顧，命令兵m7 thang 害死嬰仔。總是若大漢ai3 照約束chhoa7 來還我。 
母：我盡所會e5 ka7 你看顧，請你放心。 
王女：清玉、清蘭，日已經暗，緊轉來去宮殿。 
美廉：阿母，感謝上帝替咱開路，救嬰仔脫離危險。 
母：來祈禱感謝上帝e5大疼痛。 
</HL>