<CL>
  Iong7-hoat khoan3-ho5 
  Ta-ke chiuN7-tai5. 
  Goa2 si7 ta-ke, lang5 kong2, chhoa7 sim-pu7 to7 ho2-mia7, kiam2 u7 iaN2? Na7 goa2 chhoa7 gah chit-e5 sim-pu7, chin put-hau3 koh kiau-thau5. Tian-to3 hou7 goa2 teh khi3-tng5 lou2-tou7, chiah8 beh chiah8, sat-bo2 m7-ai3 liah8. Pun3-so3 put-si5 he7 kau3 tu2 mng5-khia7, chin-chiaN3 lam2-noa7 koh pin5-toaN7. Lang5 kong2 u7 he lo5 to7 u7 he kou2, u7 hit-ho7 ang to7 u7 hit-ho7 bou2. Lian5 goa2 e5 kiaN2 ia7 ka7 goa2 koai2 gah8 goa7 put-hau3 li2 kiam2 chai? Chim2-thau5-kui2 chin-chiaN3 u7 siaN3, goa2 chiah e7 chiah phaiN2-mia7 . 
  KiaN2 kap Sim-pu7 chiuN7 tai5. ( Sim-pu7 teh hau2 ) 
  KiaN2 mng7: Ui7 sim2-mih8? thai3 teh hau2? m7-thang hau2, li2 na7 hau2 goa2 e5 sim e7 sng ne7, u7 sim2-mih8 tai7-chi3 lan2 ho2-ho2 a2 lai5 kong2. 
  Sim-pu7 kong2: Hng2. Kou2-cha2 lang5 kong2 e5 oe7 kai3 u7 iaN2, kong2 kin2-phang2 bo5 ho2-se, kin2-ke3 bo5 ho2 ta-ke. Tong-si5 goa2 ka7 goan2 A-nia5 kong2, khah ban7 leh, i to7 m7 ou3, kin-na2-jit8 chiah e7 lai5 tu2-tioh8 chit e5 phaiN2 ta-ke, chiah8 chheng7 bo5, phah me7 u7. Chit8-ki chhui3, na2 phoa3-ke-chheng2 leh, put-si5 giak8-giak8-kio3, chit8-jit8 chiah8-pa2, chiu7-si7 kap chhu3-piN che7, kong2 sim-pu7 put-hau3, kiaN2 put-hau3. Ah, he chin chiaN3 si7 goa2 e5 toa7 phaiN2-mia7. Am7-kun2-a2 siN liu5 tu2-tioh8 lah, kou-put chiong kong2 tam7-poh8 lai5 thau2 goa2 chit8-pak khi3. 
  KiaN2 kong2: Kiam2 chin-chiaN3 an2-ni? 
  Sim-pu7 kong2: Goa2 bo5 ke kong2, in-ui7 li2 siong5 bo5 ti7-teh, sou2-i2 li2 long2 m7-chai. 
  KiaN2 kong2: Ho2, A-nia5 na7 chin-chiaN3 hiah phaiN2, goa2 beh lai5 ka7 i thai5-si2. Chong2-si7 goa2 u7 thiaN lang5 kong2, lang5 u7 3 ni5 e5 chhi7-leng, 10 goeh8 jit8 e5 hoai5-thai, goa2 si7 i siN e5, chit ho7 e5 in goa2 iau2-boe7 po3-tap. Goa2 siong5 bo5 ti7-teh, li2 ti7-teh, li2 tioh8 the3 goa2 po3-tap chit e5 in, na7 po3-tap liau2, goa2 chiu7 beh lai5 ka7 i thai5-si2. 
  Sim-pu7 kong2: Beh an2 chaiN2-iuN7 po3-tap? 
  KiaN2 kong2: Siok8-gi2 kong2, lau7-lang5 chiaN5 se3-kiaN2, li2 tioh8 chhin-chhiuN7 io se3-kiaN2, thiaN3 se3-kiaN2 e5 sim lai5 thiaN3-sioh chit-e5 lau7-toa7 lang5, iau chiu7 hou7 i chiah8, am3 chiu7 hou7 i khun3, soa3 ka7 i kah phoe7, koaN5 chiu7 ka7 i chheng7 saN, lau7-lang5 na7 u7 siu7-khi3 liam7 sim2-mih8, li2 tioh8 eng7 thun-lun2, un-jiu5 hoaN-hi2 e5 ho2 oe7 hou7 i e7 tiam7-tiam7. Lin2 cho3 hu7-jin5-lang5 khah e7 hiau2 siuN7, na7 siuN7 goa2 se3-han3 e5 si5, i an2-ni io goa2. Li2 the3 goa2 po3-tap. 
  Sim-pu7 kong2: He, goa2 be7 hiau2. 
  KiaN2 kong2: E7-noh, hu7-jin5-lang5, io-kiaN2, thiaN3-kiaN2 e5 sim, che si7 chu7-jian5 siN-chiaN5--e5, ma3 m7-bian2 oh8. 
  Sim-pu7 kong2: Iah tioh8 goa7 ku2? 
  KiaN2 kong2: Li2 kiaN siuN ku2 si7 bo5? Goa2 siuN7 m7-bian2 goa7 ku2, 4 goeh8-jit8 to7 ho2, goa2 chiu7 beh ka7 i thai5-si2 . 
  Sim-pu7 kong2: 4 goeh8 jit8 to7 a7 khoai3-khoai3 a3, ho2 nou3. 
  Ta-ke chiuN7 tai5 . ( Sim-pu7 phang5 chui2 beh ka7 i se2 bin7 ) 
  Sim-pu7 kong2: A-nia5 gau5-cha2 , lan2 lai5 se2 bin7 ho2 bo5? 
  Ta-ke kong2: Goa2 ia7 soa3 be7 hiau2 se2. ( ban2-ban2 chhoah-chhoah ) 
  (Chheng7 saN, chiah8 png7 long2 kang7-khoan2 tong7-chok kap thai7-tou7 ) 
  ( Choe3 au7 me7 sim-pu7 kong2 6 goeh8 koah-chhai3 ke2 u7 sim ) 
  Sim-pu7 the3 tiuN5. 
  Ta-ke (khia7 khit lai5 kong2): Goan2 chit e5 sim-pu7 kin7-lai5 to7-a3 chin iu2-hau3 lah, ia7 siong5-siong5 beh ka7 goa2 se2-tng7, lai7-bin7 e5 pun3-so3 to7-a3 m7-bat chhin-chhiuN7 i2-cheng5 he7 kau3 tu2 mng5-khia7 , si3-koe3 chheng-khi3, leng2-li7 ,kong2-oe7 un-jiu5 siong5-se3, khin-siaN, se3-soeh , ia7 e7 khi2-lang5 khi2-kheh , goa2 sit8-chai7 chin hoaN-hi2. ( KiaN2 teh boa5 to ) 
  Sim-pu7 mng7: TiaN7-tiaN7 khoaN3 li2 teh boa5 to, si7 beh chhong3 sim2-mih8? 
  KiaN2 ka7 i io5 chhiu2 kong2: khah se3-siaN leh, 4 goeh8 jit8 beh kau3 lah , li2 be7 ki3-tit lah si7 bo5 ? 
  Sim-pu7 kong2: Ha3, li2 beh thai5 a-nia5 ou3, be7 eng7 tit, be7 eng7 tit. A-nia5 si7 lan2 e5 po2-poe3, li2 na7 beh ka7 i thai5, goa2 si7 beh hoah kiu3 lang5 ou, soa3 beh ka7 an2 ku7-kong a kong2. Lai5 , li2 boa5 hit ki to kiam2 u7 lai7, goa2 khoaN3 chit8-e3. (chiu7 ka7 i chhiuN2 lai5 . ) 
  ( KiaN2 ke2-i3 beh koh ka7 i chhiuN2 to3-tng2. the3-tiuN5.) 
  Jian5-au7 chhiuN3, tai7-ke khan-chhiu2 iu7 tang5-sim e5 koa cho3 kiat-sok. 
  Soat-beng5: Tu2 chiah lan2 sou2 khoaN3 chit chhut kek8, sui-jian5 chin te2, chong2-si7 chin u7 i3-gi7, e7-tang3 cho3 lan2 chin ho2 e5 ka3-si7; in-ui7 lan2 mui2 chit8 e5 lang5 long2 tioh8 keng-koe3 cho3 lang5 e5 kiaN2, sim-pu7, ta-ke . TaN lan2 ti7 lan2 mui2 chit8 e5 lang5 e5 lip8-tiuN5, lan2 eng-kai tioh8 chaiN2-iuN7 lai5 tiau-ho5, hou7 lan2 e5 ka-teng5 e7 ho5-peng5 , chiaN5-cho3 Ki-tok-hoa3 bi2-boan2 e5 ka-teng5 neh. S.K. Ma2-thai3 7:12. Ia5-sou e5 ka3-si7 kong2,“Lin2 ai3 lang5 chaiN2-iuN7 khoan2-thai7 lin2, lin2 ia7 tioh8 an2-ni khoan2-thai7 lang5” Tu2-chiah lan2 u7 khoaN3-kiN3 Ta-ke teh khi3-tng5 lou2-tou7 e5 tiuN5-bin7, ia7 u7 khoaN3-kiN3 sim-pu7 teh put-peng5 e5 tiuN5-bin7, kai-chai3 tui3-ti7 hau7-siN e5 gau5 tiau-ho5, hou7 lan2 ia7 thang khoaN3-kiN3 in bi2-boan2 heng7-hok e5 ka-teng5. Siok8-gu2 kong2 ka ho5 ban7-su7 seng5, ka put-ho5 ban7-si3 keng5, koh kong2, Hian5 sim-pu7 m7-kiaN li7-hai7 ta-ke. Chi2 kiaN li2 eng7 Chu2 e5 thiaN3, eng7 un-jiu5 kap khiam-pi ho2-le2 khi3 khoan2-thai7 i , siong-sin3 thih, chioh8 e5 sim ia7 e7 iuN5-hoa3. ChhiaN2 tai7-ke eng3-iong7 khoaN3-mai7. Chiok mui2 chit8 e5 ka-teng5 oan5-boan2, heng7-hok, khoai3-lok8 . 
</CL>
<HL>

用法勸和 
Ta-ke上台。 
我是ta-ke，人講，娶新婦to7 好命，kiam2 有影？若我娶gah 這個新婦，真不孝koh 驕頭。顛倒hou7 我teh 氣腸lou2肚，食beh 食，蝨母m7-ai3 掠。 糞圾不時下到tu2 門企，真正lam2-noa7 koh 貧憚。人講有he 鑼to7 有he 鼓，有hit 號翁to7 有hit 號某。連我e5 子也ka7 我拐gah8外不孝你kiam2 知。 枕頭鬼真正有siaN3，我才會chiah 歹命。 
子kap 新婦上台。（新婦teh 哮） 
子問：為甚物？Thai3 teh 哮？m7-thang 哮，你若哮我e5 心會酸ne7，有甚物 代誌咱好好仔來講。 
新婦講： Hng2。古早人講e5 話kai3 有影，講緊紡無好紗 ，緊嫁無好ta-ke。當時我ka7 阮A娘講，較慢leh ，伊to7 m7 ou3 ，今仔日才會來tu2 著這個歹ta-ke，食穿無，扑罵有。 一支嘴，若phoa3-ke-chheng leh，不時giak8-giak8叫，一日食飽，就是kap 厝邊坐，講新婦不孝，子不孝。Ah，he 真正是我e5 大歹命。 頷頸仔生瘤tu2著lah ，姑不chiong講淡薄來thau2我一腹氣。 
子講： Kiam2 真正an2-ni ？ 
新婦講：我無加講，因為你常無ti7-leh，所以你攏m7 知。 
子講：好，A娘若真正hiah 歹，我beh 來ka7 伊thai5死。總是我有聽人講，人有3 年e5 飼奶，10 月日e5 懷胎，我是伊生e5 ，這號 e5 恩我iau2未報答。我常無ti7--leh，你ti7--leh，你著替我報答這個恩，若報答了，我就beh 來ka7 伊thai5--死。
新婦講： Beh an2怎樣報答？ 
子講：俗語講，老人chiaN5細子，你著親像io細子、疼細子e5 心來疼惜這個老大人，枵就hou7 伊食，暗就hou7 伊睏，續ka7 伊蓋被，寒就ka7 伊穿衫， 老人若有受氣念甚物，你得用吞忍，溫柔歡喜e5 好話hou7 伊會恬恬。Lin2 做婦人人較會曉想， 若想我細漢e5 時，伊an2-ni io我。你替我報答。 
新婦講： He，我be7曉。 
子講：會noh，婦人人，io子，疼子e5 心，che 是自然生成--e5，ma3 m7 免學。 
新婦講：Iah著偌久？ 
子講：你驚siuN 久是無？我想m7 免外久，4 月日to7 好，我就beh ka7 伊thai5死。 
新婦講： 4 月日to7 a7 快快a3，好nou3。 
Ta-ke上台。（新婦捧水beh ka7 伊洗面）
新婦講： A娘gau5 早，咱來洗面好無？ 
Ta-ke講：我也煞be7曉洗。（挽挽chhoah-chhoah ） 
（穿衫，食飯攏共款動作kap 態度） 
（最後罵新婦講6 月koah菜假有心） 
新婦退場。 
Ta-ke（企起來講）：阮這個新婦近來to7-a3 真友孝lah，也常常beh ka7 我洗tng7，內面e5 糞圾to7-a3 m7-bat 親像以前he7 到tu2 門企，四界清氣，伶俐，講話溫柔詳細，輕聲，細說，也會起人起客，我實在真歡喜。 （子teh 磨刀） 
新婦問： 定定看你teh 磨刀，是beh 創甚物 ？ 
子ka7 伊搖手講：較細聲leh，4 月日beh 到lah，你未記得lah 是無？
新婦講：Ha3，你beh thai5 a娘ou3，be7用得，be7用得。A娘是咱e5 寶貝，你若beh ka7 伊thai5，我是beh 喝救人ou，續beh ka7 俺舅公仔講。 來，你磨hit 支刀kiam2 有利，我看一下。 （就ka7 伊搶來。）
（子假意beh koh ka7 伊搶倒轉。退場。） 
然後唱，大家牽手又同心e5 歌做結束。 
說明：Tu2 chiah咱所看這齣劇，雖然真短，總是真有意義，會當做咱真好e5 教示；因為咱每一個人攏著經過做人e5 子、新婦、ta-ke。 今咱ti7咱每一個人e5 立場，咱應該得怎樣來調和，hou7咱e5 家庭會和平，成做基督化美滿e5 家庭neh。S.K.馬太 7：12。耶穌e5 教示講，「Lin2 愛人怎樣款待lin2，lin2 也得an2-ni 款待人」 Tu2-chiah咱有看見大家teh 氣腸惱肚e5 場面，也有看見新婦teh 不平e5 場面，佳哉對ti7 後生e5 gau5 調和，hou7咱也thang 看見in 美滿幸福e5 家庭。俗語講家和萬事成，家不和萬世窮，koh 講賢新婦m7 驚厲害ta-ke。只驚你用主e5 疼，用溫柔kap 謙卑好禮去款待伊，相信鐵、石e5 心也會溶化。請大家應用看mai7。祝每一個家庭圓滿、幸福、快樂。 
</HL>