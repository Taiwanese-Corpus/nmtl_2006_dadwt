<CL>
  Kheng3-chiok Seng3-tan3 
  布景: Khan kok-ki5, kat-chhai2, chng-thaN7. Ti7 piN-a2 u7 chit8-te3 se3 toh-a2, toh teng2 u7 le2-mih8 6 pau, kap choe7-choe7 ho2 chiah8-mih8 toh-piN chit8-liau5 i2-a2. 
  人物: A. Ki-tok-tou5, i-hok8 phok-sou3 cheng2-kiat. B. M7 si7 Ki-tok-tou5, hok8-chong khah sui2. ChheN-me5. Pai2-kha. Khit-chiah8, hok8-chong bai2-bai2. 
  Khai-bou7 cheng5 hoe7-chiong3 che5-chhiuN3 (Holy night). (A, B choe3-hoe2 chhut-tiuN5, A phah-chhiu2 chin khoai3 lok8 e5 piau2-cheng5. B bok8-beng5 ki5-biau7 m7-chai i3-su3). 
  A: Oh! Chin hoaN-hi2, li2 khoaN3 chin lau7-jiat8, li2 khoaN3, che lai7-bin7 sou2 koa3 e5 ang5--e5, ng5--e5, chheN--e5, hiah-che7 e5 mih8-kiaN7. 
  B: Li2 si7 teh hoaN-hi2 sim2-mih8, si7 sim2-mih8 lang5 teh cho3 ho2 su7? Kong2 hou7 goa2 thiaN, goa2 ia7 beh kap li2 hoaN-hi2. 
  A: Sim2-mih8 teh choe3 ho2 su7. 
  B: M7 si7 choe3 ho2 su7, bo5 siaN2-su7 khan kok-ki5 kat-chhai2, tek-khak si7 sim2-mih8 lang5 teh chiok-siu7. 
  A: Chin gau5 chhai, chin gau5 chhai. 
  B: Si7 sim2-mih8 lang5 e5 chiok-siu7? 
  A: M7 si7 kio3 choe3 chiok-siu7, si7 kio3 choe3 chiok-seng3-tan3. 
  B: Chiok-seng3-tan3. 
  A: Tioh8 lah, chiok seng3-tan3. 
  B: Sim2-mih8 kio3 choe3 chiok seng3-tan3. 
  A: Chiok Seng3-tan3 chiu7-si7 Ia5-sou e5 seN-jit8. 
  B: Sim2-mih8 Ia5-sou e5 seN-jit8? 
  A: Si7 Ia5-sou kang3-seng e5 jit8. 
  B: Ia5-sou si7 sim2-mih8 lang5? Lin2 chhu3 e5 lang5 goa2 long2 bat, chaiN2-iuN7 i2-cheng5 long2 m7-bat thiaN-kiN3 kong2. 
  A: Chit e5 Ia5-sou, put-tan3 si7 goa2 e5 chhu3 e5 lang5, ia7-si7 lin2 chhu3 e5 lang5. 
  B: (kiaN chit8-tio5) Ia5-sou goan2 chhu3 e5 lang5? Lan2 nng7-ke ia7 m7 si7 kiat-chhin, ia7 m7 si7 u7 sim2-mih8 ian5-kou3, li2 teh kong2 sim2-mih8? 
  A: Goa2 mng7 li2, li2 chai "Thian-ha7 it-ka" chit-ku3 oe7 mah? 
  B: Chai no7, put-si5 ma7 thiaN lang5 kong2, ma7 kong2 "Si3-hai2 chi-loe7 kai heng-te7." 
  A: An2-ni goa2 koh mng7 li2, "thian-ha7 it-ka, si3-hai2 chi loe7 kai heng-te7", na7-si7 an2-ni in e5 lau7-pe7 si7 sim2-mih8 lang5? 
  B: (chhiu2 jiau3 thau5-khak) Goa2 m7-chai. 
  A: Hou7 li2 chhai khoaN3? 
  B: (haiN3 thau5) Chhai be7 tioh8. 
  A: Goa2 kong2 hou7 li2 thiaN, chit e5 lau7-pe7 m7 si7 pat8-lang5, chiu7-si7 ThiN-pe7 Siong7-te3, I khoaN3 se3-kan lang5 in-ui7 choe7 siu7 khou2, chiu7 chhe I e5 tok8-siN KiaN2 Ia5-sou kang3-se3 the3 lang5 siok8 choe7, tu5-khi3 it-chhe3 e5 kan-khou2, kio3 hoan7-na7 sin3 I e5 lang5 long2 tit eng2-seng. 
  B: (kiah8-chhiu2 chou2-chi2 kong2) Ban7-chiah ban7-chiah mai3 hou5-tou5, li2 kong2 "Si3-hai2 chi-loe7 kai heng-te7" e5 lau7-pe7, chiu7-si7 ThiN-pe7 Siong7-te3? 
  A: Bo5 chho3. 
  B: Che ThiN-pe7 Siong7-te3 u7 chit8 e5 tok8-siN KiaN2, chiu7-si7 Ia5-sou. 
  A: Bo5 chho3. 
  B: Koh chai3 Ia5-sou si7 ThiN-pe7 Siong7-te3 e5 KiaN2. 
  A: Bo5 chho3, ia7-si7 se3-kan lang5 e5 Kiu3-chu2. 
  B: Li2 kong2 chit e5 Ia5-sou bat kang3-se3 kiu3 lang5. 
  A: Bo5 chho3, kin-a2-jit8 chiu7-si7 ki3-liam7 I kang3-se3 kiu3 lang5 e5 jit8-chi2. 
  B: Goa2 cheng7 kau3-taN iau2 m7 bat thiaN-tioh8 u7 chit ho7 sim2-mih8 Ia5-sou kang3-se3, na7-si7 kong2 Koan-im hut8-chou2 hian2-seng3 kiu3 lang5 che chiu7 u7. 
  A: Bo5 lah, che si7 iau-gian5, koh Ia5-sou kang3-se3 m7 si7 chhin-chhiuN7 koan-im hian2-seng3 hit khoan2, bo5 keng-lek8 e5, in-ui7 Ia5-sou si7 chioh lau7-bo2 e5 thai sou2 seN e5, kap peng5-siong5 e5 gin2-na2 siang7-khoan2. 
  B: Kap peng5-siong5 e5 gin2-na2 siang7-khoan2, chaiN2-iuN7 chai I si7 Kiu3-se3-chu2. 
  A: Li2 m7-bian2 tioh8-kip, thiaN goa2 ban7-ban7 kong2 hou7 li2 thiaN, chit e5 Ia5-sou tu2-tu2 1959 ni5 cheng5, chhut-si3 ti7 Iu5-thai3 kok e5 Pek-li7-heng5, hit si5 Iu5-thai3 kok si7 Lo5-ma2 e5 siok8-kok, Lo5-ma2 kok-ong5 beng7-leng7 Iu5-thai3 lang5 tng2-khi3 pun2-siaN5 cho7 hou7-khau2, Ia5-sou e5 pe7-bo2 si7 Pek-li7-heng5 siaN5 e5 lang5, sou2-i2 tioh8 tng2-khi3 hia po3-mia5, tu2-ho2 hit si5 I e5 lau7-bo2 sin-in7, khah ban7 kau3, chiu7 chhoe7 bo5 kheh-koan2 thang tiam3, au7-lai5 toa3 ti7 chit8 keng be2-tiau5 nih8, sim2-mih8 lang5 e7 chai hit me5, chiu7 ti7 che be2-tiau5 lai7 seN liau2 Ia5-sou. 
  B: HaN5! Che chiu7-si7 kiu3-se3 Chu2, chhi7 ti7 be2-tiau5 lai7, ki5-koai3!! 
  A: Put-tan3 si7 an2-ni, I ti7 be2-tiau5 lai7 ia7 bo5 bin5-chhng5, ia7 bo5 phoe7, chi2 u7 lau7-bo2 eng7 peh8-pou3 pau I he7 ti7 be2-cho5 lai7. 
  B: Chiau3 li2 an2-ni kong2, in-ui7 I siN ti7 be2-tiau5-lai7 khun3 ti7 be2-cho5 nih8, an2-ni chiu7-si7 Kiu3-chu2. 
  A: M7-bian2 tioh8-kiaN, goa2 kong2 iau2-boe7 liau2. 
  B: Ho2 koh kong2. 
  A: Ia5-sou chhut-si3 hit me5-hng, u7 kui2-na7 e5 kou3-iuN5 e5 lang5 ti7 siaN5-goa7 chiu2-keN kou3 iuN5, hut-jian5 khoaN3-tioh8 Chu2 e5 thiN-sai3 tiam3 ti7 in e5 sin-piN, Chu2 e5 eng5-kng si3-bin7 chio3 in, chiah e5 kou3-iuN5 e5 lang5 tioh8 kiaN, chong2-si7 thiN-sai3 an-ui3 in kio3 in m7-bian2 kiaN, koh ka7 in kong2, “Kin-a2-jit8 ti7 siaN5-lai7 u7 chit8 e5 Kiu3-chu2 kang3-se3, ‘eng7 pou3 pau khng3 ti7 be2-cho5 nih8’ ”. ThiN-sai3 kong2-liau2, u7 chit8 toa7-tin7 e5 thian-peng ui5-lui5 chhiuN3-koa. 
  B: Hm7, hm7, che koa phah-sng3 chin ho2 thiaN. 
  A: Tioh8 chin ho2 thiaN, goa2 ma7 oe7-hiau2 chhiuN3. 
  B: Li2 ia7 oe7-hiau2 chhiuN3, chhiuN3 hou7 goa2 thiaN ho2--m7. 
  A: Kho2-i2 (chhiuN3 seng3-si 24 siu2). 
  B: U7 iaN2 ho2 thiaN, goa2 mng7 li2, hiah e5 bok8-chia2 thiaN-kiN3 thian-peng ka7 in kong2, siaN5-lai7 siN chit8 e5 Kiu3-chu2, in u7 khi3 pai3 in bo5? 
  A: Tong-jian5 khi3, in koaN2-kin2 jip8 siaN5 khi3. 
  B: Chhoe7 u7 tioh8 gin2-na2 bo5? 
  A: U7, chhoe7 u7 tioh8. 
  B: Tu5-khi3 chiah e5 lang5 i2-goa7, iau2 u7 pat8 e5 lang5 khoaN3 tioh8 bo5? 
  A: U7, ia7 u7 3 e5 Tang-hng e5 phok-su7 tui3 chin hng7 lai5. 
  B: In ia7-si7 thiaN-kiN3 thian-peng kong2 e5 mah? 
  A: M7 si7, chiah e5 phok-su7 long2 si7 u7 hak8-bun7 e5 lang5, bat thian-bun5 bat te7-li2, u7 chit8-me5-hng, in khoaN3-tioh8 u7 chit8-liap8 chheN kap pat8 e5 chheN bo5 siang7, chiu7 chai ti7 Iu5-thai3 kok u7 chhut chit8 e5 Kiu3-se3-chu2, chiu7 toa3 ng5-kim, ju2-hiuN, but8-ioh8 kap po2-poe3, bo5 hiam5 lo5-khou2, put-oan2 chhian-li2, lai5 kong3-hian3 hou7 Ia5-sou, sou2-i2 goan2 kin-a2-jit8, kheng3-chiok Seng3-tan3, sang3 ho2-mih8 hou7 lang5, ia7-si7 oh8 chit e5, ki3-liam7 tong5-jit8 hia e5 phok-su7 tui3 Ia5-sou e5 ki2-tong7. 
  B: HouN3, Goa2 khoaN3 lin2 thong-jit8 long2 chheng7 sui2-sui2, khi3 le2-pai3-tng5, koh theh8 toa7-pau se3-pau e5 mih8 hou7 lang5. 
  A: Kho2-sioh lan2 Tai5-oan5 iau2 chin chio2 lang5, beng5-pek8 Seng3-tan3 e5 i3-su3. 
  B: Na7 an2-ni, li2 kong2 kheng3-chiok Seng3-tan3 e5 i3-su3 si7 sim2-mih8. 
  A: HouN3, kheng3-chiok Seng3-tan3 e5 i3-su3, si7 ki3-liam7 Ia5-sou kam-goan7 tui3 thiN-teng2 e5 chun-eng5 kang3-se3 choe3 lang5, pang3-sak ka-ki7 e5 siN3-mia7, choe3 se3-kan lang5 e5 choe7 e5 tai3-ke3, hou7 se3-kan lang5 tit peng5-an. 
  B: Ah, goa2 beng5-pek8 lah, lin2 kin-a2-jit8 tiam2-teng kat-chhai2 chhiaN2 lang5-kheh, goan5-lai5 si7 beh oh8 hiong2-lok8 e5 hong-hoat oh. 
  A: Ban7-chiah, ban7-chiah, goa2 teh kong2 e5 kheng3-chiok Seng3-tan3 e5 i3-su3, kong2 iau2-boe7 liau2 leh. 
  B: A2-bo5 li2 e5 toh-teng2 hiah choe7 chiah8-mih8 si7 beh an2-choaN2. 
  A: Goa2 ka7 li2 kong2 liau2 lah, chiah e5 le2-mih8, m7-na7 piau2-si7 goan2 e5 khoai3-lok8, ia7 ai3 hou7 pat8-lang5 u7 hun7 ti7 khoai3-lok8, koh hou7 hiah e5 kan-khou2 lang5. 
  ChheN-me5 lang5: (kiah8 chit8-ki koaiN2-a2, thok chit8 e7, thok chit8 e7). Chioh-koe3 leh, chioh-koe3 leh, hou7 goa2 chit e5 chheN-me5 lang5 koe3 leh, thiaN kong2 se-iuN5 lang5 ti7 chia teh koe3 tang-cheh, goa2 ia7 lai5 tau3 lau7-jiat8 chit8-e7,......ouh, phaiN2-kiaN5 phaiN2-kiaN5. 
  A: (chhun-chhiu2 khi3 khan) ChhiaN2 lai5 che7, kiaN5 hou7 ho2. 
  ChheN: Lou2-lat8, lou2-lat8 (koaiN2-a2 pang3-he7 ti7 kha-cheng5) Goan2 chheN-me5 lang5, bak8-chiu bo5 khoaN3-tioh8 si7 chiaN kan-khou2, chhut-mng5, chin bo5 li7-pian7, sou2-i2 jit8-jit8 tioh8 che7 ti7 chhu3-lai7, thiaN kong2 li2 chia u7 se-iuN5 lang5 teh koe3 tang-cheh chin lau7-jiat8, sou2-i2 lai5 kiaN5-kiaN5 leh. 
  A: Che m7 si7 se-iuN5 lang5 teh koe3 tang-cheh, si7 Ki-tok-tou5 teh kheng3-chiok Ia5-sou e5 seng3-tan3. 
  ChheN: Hou3-hou3, goa2 bo5 thak8-chheh sou2-i2 m7-chai. 
  A: Li2 kong2 tak8-jit8 chin ut-chut ia3-sian7, an2-ni goa2 ka3 li2 chit8-tiau5 koa ho2 bo5? 
  ChheN: Ho2-ho2, to-sia7, to-sia7, iau2 m7 bat chhiuN3 koa leh. 
  A: Li2 toe3 goa2 liam7: Goa2 sui chheN-me5 chin kan-khou2. 
  ChheN: Goa2 sui chheN-me5 chin kan-khou2. 
  A: Choan5-leng5 Kiu3-chu2 chi2-si7 goa2. 
  ChheN: Choan5-leng5 Kiu3-chu2 chi2-si7 goa2. 
  A: I goa2 phoa3-piN7 khui goa2 sim. 
  ChheN: I goa2 phoa3-piN7 khui goa2 sim. 
  A: Hou7 goa2 thiN-lou7 jin7-tit chin. 
  ChheN: Hou7 goa2 thiN-lou7 jin7-tit chin. 
  A: Kio3 goa2 keng2-seng2 bo5 siuN7 phaiN2. 
  ChheN: Kio3 goa2 keng2-seng2 bo5 siuN7 phaiN2. 
  A: Bian2-tit ai3 hi-hoa sou2-chai7. 
  ChheN: Bian2-tit ai3 hi-hoa sou2-chai7. 
  A: Goa2 sui chheN-me5 chin kan-khou2. 
  ChheN: Goa2 sui chheN-me5 chin kan-khou2. 
  A: Choan5-leng5 Kiu3-chu2 chi2-si7 goa2. 
  ChheN: Choan5-leng5 Kiu3-chu2 chi2-si7 goa2. 
  A: Li2 thiaN chit-tiau5 koa ho2 bo5? 
  ChheN: Ho2, chin ho2, chin ho2 i3-su3. 
  A: An2-ni goa2 ka3 li2 chhiuN3, (tiau7 eng7 Seng3-si 132 siu2 chheN-me5 toe3 chhiuN3 kui2-na7 pai2 au7-lai5 ka-ki7 chhiuN3), li2 oh8 koa chin gau5, kin-a2-jit8 si7 kheng3-chiok seng3-tan3, goa2 sang3 li2 chit8 pau le2-mih8. 
  ChheN: PhaiN2-se3, phaiN2-se3, to-sia7, to-sia7. 
  A: Li2 koh ke theh8 chit8-pau khi3, thang pun hou7 pat8-lang5, hou7 i kap li2 saN-kap hoaN-hi2. 
  ChheN: Kho2-i2 kho2-i2, goa2 it-teng7 oe7 pun hou7 pat8 e5. (the3-tiuN5 na2 chhiuN3-koa). 
  B: (ki5-koai3 e5 bin7 khoaN3-khoaN3) Li2 kap chit e5 chheN-me5 hiah ho2, si7 sim2-mih8 i3-su3, chheN-me5 lang5 kong2 chhui3 chin tok8, chit teng2-ho7 lang5 goa2 chin bo5 ai3 kap i kau-poe5. 
  A: Peng5-iu2, li2 kong2 an2-ni si7 toa7 chho3-gou7, chheN-me5 lang5 in-ui7 bo5 khoaN3-kiN3, sim-lai7 si5-siong5 iu-chhiu5, koh lang5 ai3 khoaN3-khin i, sou2-i2 i e5 sim chiu7 put-peng5, siat-su2 li2 na7 ho2 khoan2-thai7 i, the2-liong7 i, i tek-khak sim chiu7 be7 tok8, kou2-cha2 Ia5-sou i-ho2 in e5 bak8-chiu, kho2-sioh lan2 bo5 pan7-hoat. 
  Pai2-kha: (chhiu2 kiah8 koaiN2-a2, tian-tian) Goa2 pong7-tioh8 chit8 e5 chheN-me5 ka7 goa2 kong2, kin-a2-jit8 ti7 lin2 lai7-bin7 u7 sim2-mih8 teh kheng3-chiok Seng3-tan3, koh u7 mih8 beh hou7 lang5, chhiaN2 mng7 goa2 lai5 oe7 siuN ban7 be7? 
  A: Be7 ou3 be7 ou3, chhiaN2 li2 jip8 lai5 che7. (khan i jip8 lai5) 
  Pai2: Chin chham2, chin chham2, goa2 e5 kha long2 be7 khia7, kiaN5 lou7 chin hui3-khi3, tiam3 chhu3-nih8 si7 chin ut-chut, siuN7 kong2 chhut-lai5 pai2-pai2 leh, pong7 tioh8 goa2 e5 keh-piah e5 Ong5 chheN-me5 e5, theh8 2 pau mih8 hou7 ke-lou7 e5 san3-hiong gin2-na2, koh teh chhiuN3 koa chin khoai3-lok8, i ka7 goa2 kong2 che mih8 si7 tui3 li2 chia hou7 i e5, koa ia7-si7 tui3 li2 oh8 e5, sou2-i2 goa2 ia7 siuN7 kong2 lai5 oh8 koa lah. 
  A: Ho2, goa2 ia7 ka3 li2 chit8 tiau5 koa, li2 toe3 goa2 liam7, Goa2 sui pai2-kha chin kan-khou2, choan5-leng5 Kiu3-chu2 hu5-chhi5 goa2, kio3 goa2 khi2-lai5 toe3 I kiaN5, loan2-jiok8 e5 si5 khan goa2 chhiu2, hoe2-thiau7 hun5-thiau7 hiong3-cheng5 khoaN3, ou-am3 se3-kan bo5 ku2-tng5, goa2 sui pai2-kha chin kan-khou2, choan5-leng5 Kiu3-chu2 hu5-chhi5 goa2. (liam7 hou7 pai2-kha e5 toe3, tiau7 kap cheng5 e5 sio-siang7). 
  A: Li2 koh chhiuN3 chit8-pian3. 
  Pai2: Goa2 e5 siaN-im chin phaiN2 thiaN. 
  A: Bo5 iau3-kin2, li2 toe3 goa2 chhiuN3 chiu7 oe7. 
  Pai2: Chit tiau5 koa chin u7 i3-su3. 
  A: Li2 chin khoai3 oe7, ho2, goa2 chit 2 pau sang3 li2. 
  Pai2: Hou3-hou3 oe7-hiau2 chiu7 u7 siuN2 mah. 
  A: M7 si7 an2-ni, in-ui7 kin-a2-jit8 si7 kheng3-chiok Seng3-tan3, sou2-i2 goan2 chiah sang3 li2 mih8, chhiaN2 li2 ia7 sang3 hou7 pat8 lang5, hou7 in ia7 hoaN-hi2. 
  Pai2: Ho2, ho2, goa2 beng5-pek8 lah, goa2 beh lai5-khi3. (theh8 koaiN2-a2 kiaN5). 
  B: Ia5-sou kiam2 ia7 ho2 khoan2-thai7 chit ho7 pai2-kha e5. 
  A: An2-choaN2, pi2 che khah kan-khou2 e5 ia7 ho2 khoan2-thai7 i. 
  B: (KiaN-hiaN5 e5 bin7) Pi2 che khah kan-khou2 e5,...... thai2-e7 hiah ho2, li2 kong2 hou7 goa2 thiaN. 
  A: U7 chit8 pai2 u7 chit8 e5 lang5 put-tan3 si7 pai2-kha, peng7-chhiaN2 choan5-sin pian3-sui7 chit8-pou7 ia7 be7 kiaN5, i thiaN kong2 Ia5-sou e5 mia5, chiu7 kio3 4 e5 peng5-iu2 kng i kau3 Ia5-sou hia, kiu5 Ia5-sou i-ti7 i, chong2-si7 hit si5 chhu3-lai7 i2-keng moa2-moa2 e5 lang5, be7 thang jip8 khi3, au7-lai5 chiu7 kng kau3 chhu3-teng2, thiah hia7 khi2-lai5, chiong pian3-sui7 e5 tui3 chhu3-teng2 lui7 loh8-khi3, Ia5-sou khoaN3 tioh8 an2-ni, put-tan3 bo5 me7 i thiah chhu3-teng2, tian-to3 o-lo2 i e5 sin3-sim, chiu7 i-ho2 i. Li2 khoaN3 Ia5-sou ho2 khoan2-thai7 kan-khou2 lang5, kau3 chaiN2-iuN7. 
  B: Bo5-chho3 bo5-chho3, na7 goa2 choe3 be7 kau3. 
  Khit-chiah8: (u7 peN7 e5 khoan2, kiaN5 tioh8 lou7 kan-khou2 kan-khou2) ThiaN kong2 chit lai7-bin7 u7 mih8 beh hou7 lang5, u7-iaN2 bo5? Goa2 ia7 ai3. 
  B: Ai3 tho2-png7 khi3 pat8-ui7 lah. 
  A: (chin koaN2-kin2 kong2) M7-thang koaN2--i, i si7 kho2-lin5 lang5. (khi3 khan hit e5 khit-chiah8) M7-bian2 kiaN, chhiaN2 li2 hia che7. 
  Khit: Li2 chit e5 A-peh-a3 chin ho2, hou7 li2 hoat-chai5 hoat-hok, kiaN2-sun che7-che7. (tit8-tit8 ka7 i tim3-thau5) 
  A: Ho2 ho2, li2 ia7 ng3-bang7 hoat-chai5. 
  Khit: Hah hah, hah hah, li2 e7 chhio3 goa2, goa2 na7 e7 hoat-chai5 hoat-hok, chiu7 m7 bian2 an2-ni lah, san3-hiong chin kan-khou2, chiah8 cha2-tng3 chiu7 hoan5-lo2 e7-tau3-tng3, tak8-jit8 tioh8 chau2-tang ong2-sai, tho2 chit8-chhui3-png7. 
  A: Goa2 ka7 li2 kong2, m7-thang hoan5-lo2, in-ui7 lang5 ti7 se3-kan, long2 si7 sio-siang7, u7 e5, u7 u7 e5 kan-khou2, bo5 e5 u7 bo5 e5 kan-khou2, kou2-cha2 lang5 kong2, "Ti-chiok siong5 lok8". 
  Khit: Li2 chit e5 A-chek-a3, kong2 bo5 chho3, goa2 ia7 chai, chong2-si7 goa2 kui-jit8 chiah8 be7 pa2, chheng7 be7 sio, beh an2-choaN2 chai ti-chiok. 
  A: Che si7 in-ui7 li2 e5 sim-tiong bo5 tit-tioh8 an-ui3 lah. Ia5-sou kong2: "San3-hiong e5 lang5 tit thiaN hok-im", si7 na7 sin3 Ia5-sou, li2 chiu7 e7 tit an-ui3, koh ti-chiok. 
  Khit: Hok-im si7 sim2-mih8 mih8-kiaN7. 
  A: Hok-im chiu7-si7......goa2 ka3 li2 chit8-tiau5 koa, chit e5 koa chiu7-si7 hok-im, li2 na7-si7 hoat iu-chhiu5 e5 si5, chhiaN2 li2 chhiuN3 chit tiau5 koa, pau li2 tit khoai3-lok8. 
  Khit: Tau3-ti2 si7 sim2-mih8 koa leh, hou7 goa2 lai5 oh8. 
  A: Li2 seng toe3 goa2 liam7 chit8-pai2. Goa2 sui song3-hiong chin kan-khou2, choan5-leng5 Kiu3-chu2 pou2-chiok goa2, su3 goa2 ma2-na2 kap oah8-chui2, be7 iau be7 chhui3-ta be7 sian7, chit8-lou7 ng3-bang7 Chu2 po2-hou7, koaN2-kin2 khi2-lai5 bo5 hoe5-kou3, goa2 sui song3-hiong chin kan-khou2, choan5-leng5 Kiu3-chu2 pou2-chiok goa2. (2 lang5 tang5-che5 chhiuN3, A liam7 Khit-chiah8 toe3, tiau7 kap cheng5 e5 sio-siang7). 
  Khit: Chin ho2 thiaN, goa2 bin5-a2-chai3 beh tho2 png7 e5 si5, ia7 beh chhiuN3. 
  A: Tho2-png7 m7 si7 cheng3-tong e5 su7-giap8, li2 eng-kai tioh8 khi3 chhoe7 chit8-hang7 su7 lai5 choe3, than3-chiN5 seng-oah8. 
  Khit: Ho2, goa2 tioh8 lai5-khi3 chhoe7 khoaN3 u7 sim2-mih8 kang choe3, than3 chiN5. 
  A: Goa2 chia iau2 u7 2 pau tiam2-sim, li2 theh8-khi3 chiah8. (Pang-chan7 i kiaN5-lou7 thang ban7-ban7 kiaN5 chhut-khi3). 
  Khit: To-sia7 to-sia7, ng3-bang7 Ia5-sou po2-hou7 li2 hoat-chai5, hoat-hok, che7-kiaN2 che7-sun. (siuN7-siuN7 leh) A2-bo5 li2 lau5-teh no3, goa2 chit8 e5 lang5 chiah8 be7 liau2. 
  A: Bo5 iau3-kin2, li2 long2 theh8 khi3, na7-si7 chiah8 be7-liau2, thang pun hou7 pat8-lang5 chiah8, ka3 pat8 lang5 ia7 oe7-hiau2 khoai3-lok8. 
  Khit: To-sia7, to-sia7. (the3-tiuN5) 
  B: Goa2 tui3 kin-a2-jit8 khi2, bat kheng3-chiok Seng3-tan3 e5 i3-su3 lah, m7 si7 ng3-bang7 lang5 sang3 mih8-kiaN7 hou7 goa2, goa2 ia7 beh sang3 mih8-kiaN7 hou7 lang5, hou7 hiah e5 lang5 sou2 khoaN3 m7 kiN3 e5, bo5 peng5-iu2 e5 lang5, ka3 in ia7 kap lan2 khoai3-lok8. (khan A e5 chhiu2) Goa2 tui3 kin-a2-jit8 khi2 beh choe3 Ki-tok-tou5. (A piau2-si7 chin hoaN-hi2 saN-kap the3-tiuN5). 
  Pi3-bou7 
</CL>
<HL>

慶祝聖誕 
布景：牽國旗、結綵、妝thaN7。Ti7 邊a2 有一塊細桌仔，桌頂有禮物 6 包，kap 濟濟好食物桌邊 一liau5 椅仔。 
人物：A. 基督徒，衣服樸素整潔。 B.M7 是基督徒，服裝較sui2 。青瞑。跛腳。乞食。服裝 bai2-bai2。 
開幕前會眾齊唱（Holy night）。(A、B做伙出場，A扑手真快 樂 e5 表情。B莫名奇妙 m7 知 意思）。 
A：Oh！真歡喜，你看真鬧熱，你看，che 內面所掛e5 紅--e5，黃--e5，青--e5，hiah濟 e5 物件。 
B：你是teh 歡喜甚物，是甚物人teh 做好事？ 講 hou7 我聽，我也beh kap 你歡喜。 
A：甚物 teh 做好事。 
B：M7 是做好事，無啥事牽國旗結綵，的確是甚物人teh 祝壽。 
A：真gau5 猜，真gau5 猜。 
B：是甚物人e5 祝壽？ 
A：M7 是叫做祝壽，是叫做祝聖誕。 
B：祝聖誕。 
A：著lah，祝聖誕。 
B：甚物叫做祝聖誕。 
A： 祝聖誕就是耶穌e5 生日。 
B： 甚物耶穌 e5 生日？ 
A：是耶穌降生 e5 日。 
B： 耶穌是甚物人？ Lin2 厝 e5 人我攏 bat，怎樣以前攏 m7-bat 聽見講。 
A：這個耶穌，不但是我e5 厝e5 人，也是 lin2 厝e5 人。 
B：（驚一tio5)耶穌阮厝e5 人？咱兩家也m7 是結親， 也m7 是有甚物緣故，你 teh 講甚物？ 
A：我問你，你知「天下一家」這句話 mah？ 
B： 知no7，不時ma7聽人講，ma7講「四 海之內皆兄弟。」 
A：An2-ni我koh 問你，「天下一家，四海之內皆兄弟」，若是an2-ni in e5 老父是甚物人？ 
B：（手jiau3 頭殼）我m7 知。 
A：Hou7 你猜看？ 
B：（haiN3 頭）猜be7 著。 
A：我講hou7 你聽，這個老父m7 是別人，就是天父上帝，伊看世間人因為罪受苦，就差伊e5 獨生子耶穌降世替人贖罪，除去一切e5 艱 苦，叫凡若信伊e5 人攏得永生。 
B：（kiah8 手阻止講）慢chiah 慢chiah mai3 糊塗，你講「四海之內皆兄弟」e5 老父，就是天父上帝？ 
A：無錯。 
B：這天父上帝有一個獨生子，就是耶穌。 
A：無錯。 
B：Koh 再耶穌是天父上帝e5 子。 
A：無錯，也是世間人e5 救主。 
B：你講這個耶穌bat 降世救人。 
A：無錯，今仔日就是紀念伊降世救 人e5 日子。 
B：我cheng7 到今iau2 m7 bat 聽著有這號甚物耶穌降世，若是講觀音佛祖顯聖救人che 就有。 
A：無lah，che 是妖言，koh 耶穌降世m7 是親像觀音顯聖hit款，無經歷e5，因為耶穌是借老母e5 胎所 生e5，kap 平常e5 囡仔像款。 
B：Kap 平常e5囡仔像款，怎樣知伊是救世主。 
A：你m7 免著急，聽我慢慢講hou7 你聽，這個耶穌tu2-tu2 1959 年前，出世ti7 猶太國e5 伯利恆，hit時猶太國是羅馬e5 屬國，羅馬國王命令猶 太人轉去本城造戶口，耶穌e5 父母是伯利恆城e5 人，所以著轉去 hia 報名，tu2好hit時伊e5 老母身孕，較慢到，就chhoe7 無客館thang tiam3，後來 toa3 ti7 一間馬tiau5 nih8，甚物人會知hit 暝，就ti7 che 馬tiau5 內生了耶穌。 
B：HaN5！Che 就是救世主，飼ti7 馬tiau5 內，奇怪！！ 
A：不但是an2-ni，伊ti7 馬tiau5 內也無眠床，也無被，只有老母用白布包伊he7 ti7 馬槽內。 
B：照你an2-ni講，因為伊生ti7 馬tiau5 內睏 ti7 馬槽nih8，an2-ni就是救子。 
A：M7 免著驚，我講iau2-boe7 了。 
B：好koh 講。 
A：耶穌出世hit暝昏，有幾若個顧羊e5 人ti7 城外守更顧羊，忽然看著主e5 天使tiam3 ti7 in e5 身邊，主e5 榮光四面照in，chiah e5 顧羊e5 人著驚，總是天使安慰in 叫in m7 免驚，koh ka7 in 講，「今仔日ti7 城內有一個救主降世，『用布包囥 ti7 馬槽nih』」。天使講了，有一大陣e5 天兵圍lui5唱歌。 
B：Hm7，hm7，che 歌扑算真好聽。 
A：著真好聽，我ma7會曉唱。 
B：你也會曉唱，唱hou7 我聽好--m7。 
A：可以（唱聖詩24 首）。 
B：有影好聽，我問你，hiah e5 牧者聽見天兵ka7 in 講，城內生一個救主，in 有去拜in無？ 
A：當然去，in 趕緊入城去。 
B：Chhoe7 有著囡仔無？ 
A：有，chhoe7 有著。 
B：除去chiah e5 人以外，iau2有別個人看著無？ 
A：有，也有3 個東方e5 博士tui3 真遠來。 
B：In 也是聽見天兵講e5 mah？ 
A：M7 是，chiah e5 博士攏是有學問e5 人，bat 天文bat 地理，有一暝昏，in 看著有一粒星kap 別個星無像， 就知ti7 猶太國有出一個救世主， 就帶黃金、乳香、 but8藥kap 寶貝，無 嫌勞苦，不遠千里，來貢獻hou7 耶穌，所以阮今仔日，慶祝聖誕，送好物hou7人，也是學這個，紀念同日hia e5 博士tui3 耶穌e5 舉動。 
B：HouN3， 我看lin2 通日攏穿sui2-sui2，去禮拜堂，koh 提大包細包e5 物hou7人。 
A：可惜咱台灣iau2真少人，明白聖誕e5 意思。 
B：若an2-ni，你講慶祝聖誕e5 意思是甚物。 
A：HouN3，慶祝聖誕e5 意思，是紀念耶穌甘願tui3 天頂e5 尊榮降世做人，放sak 家己e5 性命，做世間人e5 罪e5 代價，hou7 世間人得平安。 
B：Ah，我明白lah，lin2 今仔日點燈結綵請人客，原來是beh 學享樂e5 方法oh。 
A：慢chiah，慢chiah，我teh 講e5 慶祝聖誕e5 意思，講iau2 boe7 了leh 。 
B：A2無你e5 桌頂hiah 濟食物是beh an2-choaN2。 
A：我ka7 你講了lah，chiah e5 禮物，m7但表示阮e5 快樂，也愛hou7 別人有份 ti7 快樂，koh hou7 hiah e5 艱苦人。 
青瞑人：（kiah8 一枝枴仔，thok一下，thok一下）。借過leh，借過leh，hou7 我這個青瞑人過leh ，聽講西洋人ti7 chia teh 過冬節，我也來鬥鬧熱一下，… ouh，歹行歹行。 
A：（伸手去牽）請來坐，行hou7 好。 
青：勞力，勞力（枴仔放下ti7 腳前） 阮青瞑人，目珠無看著是 chiaN 艱苦，出門，真無利便，所以日日著坐ti7 厝內，聽講你chia 有西洋人teh 過冬節真鬧熱，所以來行行leh 。 
A：Che m7 是西洋人teh 過冬節，是基督徒teh 慶祝耶穌e5 聖誕。 
青：Hou3-hou3，我無讀冊所以m7 知。 
A：你講逐日真鬱卒厭sian7，an2-ni我教你一條歌好無？ 
青：好好，多謝，多謝，iau2 m7 bat 唱歌leh 。 
A：你toe3 我唸：我雖青瞑真艱苦。 
青：我雖青瞑真艱苦。 
A：全能救主指示我。 
青：全能救主指示我。 
A：醫我破病開我心。 
青：醫我破病開我心。 
A：Hou7 我天路認得真。 
青：Hou7 我天路認得真。 
A：叫我警醒無想歹。 
青：叫我警醒無想歹。 
A：免得愛虛華所在。 
青：免得愛虛華所在。 
A：我雖青瞑真艱苦。 
青：我雖青瞑真艱苦。 
A： 全能救主指示我。 
青：全能救主指示我。 
A：你聽這條歌好無？ 
青： 好，真好，真好意思。 
A： An2-ni我教你唱，（調用聖詩 132 首青瞑toe3 唱幾若擺後來家己唱）， 你學歌真gau5，今仔日是慶祝聖誕，我送你一包禮物。 
青： 歹勢，歹勢，多謝，多謝。 
A：你koh 加提一包去，thang 分hou7 別 人，hou7 伊kap 你相kap 歡喜。 
青：可以可以，我一定會分hou7 別個。（退場那唱歌）。 
B：（奇怪e5 面看看）你kap 這個青暝hiah 好，是甚物意思，青瞑人講嘴真毒，這等號人我真無愛 kap 伊交陪。 
A：朋友，你講an2-ni是大錯誤，青瞑人因為無看見，心內時常憂愁， koh 人ai3 看輕伊，所以伊e5 心就不平，設使你若好款待伊，體諒伊，伊的確心就be7 毒，古早耶穌醫好in e5 目珠，可惜咱無辦法。 
跛腳：（手kiah8 枴仔，顛顛）我碰著一個青瞑ka7 我講，今仔日ti7 lin2 內面有甚物 teh 慶祝聖誕，koh 有物beh hou7人，請問我來會siuN慢be7 ？ 
A：Be7 ou3 be7 ou3，請你入來坐。（牽伊入來）
跛：真慘，真慘，我e5 腳攏be7 企，行路真費氣，tiam3 厝nih8是真鬱卒，想講出來pai2-pai2 leh ，碰著我e5 隔壁e5 王青瞑e5，提2 包物hou7 街路e5 散hiong 囡仔，koh teh 唱歌真快樂，伊ka7 我講che 物是tui3 你chia hou7伊e5，歌也是tui3 你學e5，所以我也想講來學歌lah 。 
A：好，我也教你一條歌，你toe3 我唸，我雖跛腳真艱苦，全能救主扶持我，叫我起來toe3 伊行，軟弱e5 時牽我手，火柱雲柱 向前看，烏暗世間無久長，我雖跛腳真艱苦，全能救主扶持我。（唸hou7 跛腳e5 toe3，調kap 前e5 相像）。 
A：你koh 唱一遍。 
跛：我e5 聲音真歹聽。 
A：無要緊，你toe3 我唱就會。 
跛：這條歌真有意思。 
A：你真快會，好，我這2 包送你。 
跛：Hou3-hou3 會曉就有賞mah。 
A：M7 是an2-ni，因為今仔日是慶祝聖誕，所以阮才送你物，請你也送hou7 別人，hou7 in 也歡喜。 
跛：好，好，我明白lah，我beh 來去。（提枴仔行）。 
B：耶穌kiam2 也好款待這號跛腳e5。 
A：An2-choaN2，比che 較艱苦e5 也好款待伊。 
B：（驚惶e5 面）比che 較艱苦e5，… thai2 會hiah 好，你講hou7 我聽。 
A：有一擺有一個人不但是跛腳，並且全身半遂一步也be7 行，伊聽講耶穌e5 名，就叫4 個朋友扛伊到耶穌hia，求耶穌醫治伊，總是hit時厝內已經滿滿e5 人，be7 thang 入去，後來就扛到厝頂，拆瓦起來，將半遂e5 tui3 厝頂lui7 落去，耶穌看著an2-ni，不但無罵伊拆厝頂，顛倒o-lo2 伊e5 信心，就醫好伊。你看耶穌好款待艱苦人，到chaiN2-iuN7。 
B：無錯無錯，若我做be7 到。 
乞食：（有病e5 款，行著路艱苦艱苦）聽講這內面有物beh hou7人，有影無？我也愛。
B：Ai3 討飯去別位lah。 
A：（真趕緊講）M7-thang 趕--伊，伊是可憐人。（去牽hit個乞食）M7 免驚，請你hia 坐。 
乞：你這個阿伯a3 真好，hou7 你發財發福，子孫濟濟。（直直ka7 伊tim3 頭） 
A：好好，你也向望發財。 
乞：Hah hah，hah hah，你會笑我，我若會發財發福，就m7 免an2-ni lah ，散 hiong真艱苦，食早頓就煩惱e7晝頓，逐日著走東往西，討一嘴飯。 
A：我ka7 你講，m7-thang 煩惱，因為人ti7 世 間，攏是相像，有e5，有有e5 艱苦，無e5 有無e5艱苦，古早人講，「知足常樂」。 
乞：你這個阿叔a3，講無錯，我也知， 總是我歸日食be7 飽，穿be7 燒， beh an2-choaN2知知足。 
A：Che 是因為你e5 心中無得著安慰lah。耶穌講：「散hiong e5 人得聽福音」，是若信耶穌，你就會得安慰，koh 知足。 
乞：福音是甚物物件。 
A：福音就是… 我教你一條歌，這個歌就是福音，你若是發憂愁e5 時， 請你唱這條歌，包你得快樂。 
乞：到底是甚物歌leh ，hou7 我來學。 
A：你先toe3 我唸一擺。我雖散hiong真艱苦，全能救主補足我，賜我嗎哪 kap 活水，be7枵 be7 嘴礁 be7 sian7，一路向望主保護，趕緊起來無回顧，我雖散hiong真艱苦，全能救主補足我。（2 人同齊唱， A唸乞食toe3 ， 調kap 前e5 相 像）。 
乞：真好聽，我明仔再beh 討飯e5 時，也beh 唱。 
A：討飯m7 是正當e5 事業，你應該著去chhoe7 一項事來做，趁錢生活。 
乞：好，我著來去chhoe7 看有甚物 工做，趁錢。 
A：我chia iau2有2 包點心，你提去食。 （幫贊伊行路thang 慢慢行出 去）。 
乞：多謝多謝，向望耶穌保護你發 財，發福，濟子濟孫。（想想leh ） A2 無你留teh no3，我一個人食be7 了。 
A：無要緊，你攏theh8去，若是食be7 了，thang 分hou7 別人食，教別人也會曉快樂。 
乞：多謝，多謝。（退場） 
B：我tui3 今仔日起，bat 慶祝聖誕 e5 意思lah，m7 是向望人送物件hou7 我，我也beh 送物件hou7人，hou7 hiah e5 人所看m7 見e5，無朋友e5 人，教in 也kap 咱快樂。（牽A e5 手）我tui3 今仔日起beh 做基督徒。（A表示真歡喜相kap 退場）。 
閉幕 
</HL>