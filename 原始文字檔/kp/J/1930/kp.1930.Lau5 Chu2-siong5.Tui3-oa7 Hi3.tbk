<CL>
Tui3-oa7 Hi3
Toa7 hoaN-hi2 e5 ho2 Siau-sit  (Lou7 2:10)
Tai5-lam5  
Chit chhut kek8 si7 beh hou7 Chu2-jit8-oh8 ko-teng2 kho cho3, lai5 sia2 e5.  Lai7-iong5 chiau3 sian-seN e5 i3-su3, tam7-poh8 pian3-keng bo5 iau3-kin2, chong2-si7 beh ka3 hak8-seng e5 i2-cheng5, iau3-kin2 sian-seN tioh8 gian2-kiu3, Chu2 chhut-si3 hit si5 e5 Iu5-thai3 e5 sia7-hoe7 chong7-thai3, iah8 soat-beng5 hou7 hak8-seng beng5-pek8.  
Na7 chit te3 kek8 e7-thang pang-chan7 liat8-ui7 Chu2-jit8-oh8 e5 Seng3-tan3 Chiok-ho7-hoe7, si7 goa2 e5 sim sou2 goan7.  
Jin5-but8.  1.Kou3-iuN5--e5, A. B. C. D. E. F.......              
2.ThiN-sai3 chit8 mia5.  Ki5-thaN sou3-mia5.  
TiuN5-sou2.  Pek-li7-heng5 ia2-goa7.  
Chun2-pi7.  1.Poe3-keng2—iuN5-kun5 teh khun3, thiN u7 chheN.               
2.Bu2-tai5—cho2 (iu7) peng5 chit8 te3 chioh8-i2.              
3.Chiau3-beng5— am3-am3.  
(Tui3 bu2-tai5 chiaN3-peng5 kou3-iuN5 e5 jip8-lai5).  
A.‘E-hng thai3 chiah leng2-khi3. Khong-khi3 cheng7 kau3 na2 chhin-chhiuN7 chin chong-giam5 e5 khoan2. IuN5-a2 long2 koai-koai teh khun3, lan2 lai5 hang chit8-e7-a2 hoe2 le3, chiah lai5 khun3.’  
It-tong5‘an2-ni ho2.’......  
(E. Cho3 tiong-sim, it-tong5 che7)  
B. (Bo5 goan5-khi3)‘A2-a2-a2!  Se3-kan thai3 e7 chiah bo5 sim-sek, tak8-jit8 to teh hou7 Lo5-ma2 koaN kap peng khun2-tiok8, lan2 beh an2-choaN2-iuN7 koe3-jit8 le3!’  (thou2-khui3).  
C.‘U7-iaN2 to7-tioh8!  I2-sek-liat8 e5 peh-siN3 m7-chai tioh8 ti7-tang-si5 chiah e7 tui3 chit e5 kan-khou2 e5 seng-oah8 siu7 thau2-pang3.’(U7 chit8-e7-a2).  
D.‘Goa2 teh siuN7 hit e5 ho7-choe3 Bi2-sai3-a hit e5, na7 khah-kin2 lai5 m7-chiaN ho2.’  
E.‘Tioh8 la3!  (Khah-tang7 e5 siaN) tai7-ke thiaN le3!  Goa2 cho3-cheng5-jit8 khi3 Ia5-lou7-sat-leng2 e5 si5, u7 khi3 tian7-nih8, tu2 ho2 thiaN-kiN3 sian-siN teh kong2 hit-e5 Bi2-sai3-a koh bo5 loa7-ku2 e7 lai5 lan2 chit e5 Pek-li7-heng5.’ (It-tong5 chin gong5-ngiah8 che7 theng5)  
D. SiaN2 hoe3 ah!  Bi2-sai3-a beh lai5 houN3!  
F. An2-choaN2! Beh lai5 lan2 chia houN3!  
B. (Iu5-goan5 bo5 goan5-khi3)  He kaN2-si7 sian-seN kong2 m7-tioh8, a2-si7 li2 thiaN m7-tioh8. 
E. Bo5 ah!  Lang5 Sian-seN hian Sian-ti Bi2-ka e5 chheh thak8 kong2, “Tok8-tok8 lin2 Pek-li7-heng5, I-hoat-tai7 ti7 Iu5-tai7 e5 siaN5-tiong, sui-jian5 pi-bi5, na7-si7 teh beh u7 jin5 kun tui3 lin2 chhut, thoe3 goa2 chiau3-kou3 I2-sek-liat8 e5 peh-siN3.” An2-ni goa2 beng5-beng5 u7 thiaN-kiN3.  
A. Hit-e5 Bi2-sai3-a tek-khak e7 koaN2 hia e5 kiau-ngou7 e5 Lo5-ma2 koaN-hu2 kap hia e5 chan5-jim2 e5 kun-tui7 tui3 lan2 Iu5-thai3 kok chhut-khi3.  
C. Tioh8 lah!  Tek-khak e7 cheng-hok8 se3-kai3 long2-chong2 e5 kok-ka.  Ia5-lou7-sat-leng2 khi2 chit8 keng chin-sui2 e5 Ong5-kiong, hou7 Bi2-sai3-a che7 ui7 cho3 Hong5-te3.  
D. I2-sek-liat8 e5 peh-seN3 piN3 chin kiong5, chin ho2-giah8, lan2 e7-thang cho3 chin gau5 e5 toa7-koaN.  
E. M7-si7 ah!  Sian-seN kong2 hit e5 Bi2-sai3-a, m7-si7 hit ho7 chian3-cheng e5 hong5-te3.  
B. (Sio2-khoa2 goan5-khi3) Bo5 si7 sim2-mih8 khoan2 e5 hong5-te3 leh!  KoaN2-kin2 kong2 nouh!  
E. Sian-seN hian Sian-ti I2-sai3-a sia2 hit-pun2 toa7-pun2 Seng3-chheh thak8 kong2, “U7 chit8 e5 kiaN2 beh chhut-si3, si7 Siong7-te3 siuN2-su3 e5, lan2 siu7 i e5 li7-ek; i tek-khak tam-tng kok-ka e5 cheng3-su7, chheng-hou m7-na7 chit8-iuN7, kio3-choe3 Sin5-biau7, Bou5-su7 Choan5-leng5 e5 Siong7-te3, eng2-oah8 e5 Chu2-chaiN2, Peng5-ho5 e5 jin5-kun.”Kong2 si7 peng5-ho5 e5 jin5-kun lah!  
(Hut-jian5 thiN piN3 kng, kou3-iuN5 e5 long2 tioh8 kiaN; thiN-sai3 chhut-hian7).  
ThiN-sai3. Boh8-tit kiaN; in-ui7 goa2 po3-lin2 toa7 hoaN-hi2 e5 siau-sit, hou7 peh-seN3 long2 u7 hun7, in-ui7 kin-a2-jit8 ti7 Tai7-pit8 e5 siaN5 Pek-li7-heng5, i2-keng ui7-tioh8 lin2 seN chit8 e5 chin2-kiu3 e5, chiu7-si7 Chu2 Ki-tok.  Lin2 beh khoaN3-kiN3 chit8 e5 eN-a2 eng7 pou3 pau, khun3 ti7 be2-cho5-lai7, chit e5 chiu7-si7 hou7 lin2 cho3 ki3-ho7.  
(Thian-peng kap thiN-sai3 chhut-lai5 lai5 gim5-si  (Seng3-koa-tui7 iah8 ho2) Chan3-bi2-koa 60 siu2 1 chat  (nng7 pai2) a2-si7 Seng3-si 145 siu2 long2-chong2. 
(ThiN-sai3 li7-khui, thiN pian3 am3.)
 (U7 chit8-e7-a2, kou3-iuN5 e5 chiah khia7 khi2-lai5).  
F. O!  Bi2-sai3-a chhut-si3 lah!  Kiu3-chu2 lan2 e5 ong5 chhut-si3 lah!  
E. Lan2 tioh8 koaN2-kin2 lai5 khi3 Pek-li7-heng5, lai5 khi3 pai3 hit e5 thiN-sai3 po3 lan2 e5 Kiu3-chu2 Ki-tok.  It-tong5.  Goa2 iah8 lai5-khi3.......  KoaN2-kin2 lai5-khi3.......  
(Kou3-iuN5 e5 tui3 jip8 lai5 e5 sou2-chai7 chhut-khi3).  
(Seng3 si 146 siu2 1 chat. Seng3-koa-tui7).      
(Tai5-oan5 Kau3-hoe7-po3 te7 540 koan3, 1930 ni5 12 geh8)
</CL>
<HL>

對話戲
大歡喜 e5好消息  ﹙路 2：10﹚
台南
這齣劇是beh hou7 主日學高等科做，來寫 e5。內容照先生e5 意思，淡薄變更無要緊，總是beh 教學生 e5以前，要緊先生著研究，主出世hit 時e5 猶太 e5 社會狀態，亦說明hou7學生明白。
若這te3劇會thang 幫贊列位主日學 e5 聖誕祝賀會，是我e5 心所願。
人物。 1.顧羊--e5， A. B. C.D. E. F......
2.天使一名。其他數名。
場所。伯利恆野外。
準備。 1.背景—羊群teh睏，天有星。 
2.舞臺—左﹙右﹚爿一塊石椅。
3.照明— 暗暗。
﹙Tui3 舞臺正爿顧羊e5 入來﹚。
A. 「E昏thai3才冷去。空氣靜到那親像真莊嚴e5 款。羊仔攏乖乖teh睏，咱來烘一下仔火le3，才來睏。」
一同 「an2-ni 好。」.....
﹙E做中心，一同坐﹚
B.﹙無元氣﹚「A2-a2-a2﹗世間thai3會才無心適，逐日to teh hou7 羅馬官kap兵捆著，咱beh an2-choaN2樣過日le3﹗」﹙吐氣﹚。
C. 「有影就著﹗以色列 e5 百姓m7知著ti7-tang時才會tui3這個艱苦 e5 生活受thau2放。」﹙有一下仔﹚。
D. 「我teh想hit個號做彌賽亞hit個，若較緊來m7-chiaN好。」
E. 「著 la3﹗﹙較重 e5 聲﹚大家聽le3﹗我昨前日去耶路撒冷e5 時，有去殿nih8，tu2好聽見先生teh講hit個彌賽亞koh無偌久會來咱這個 Pek-li7-heng5。」﹙一同真gong5-ngiah8 坐theng5﹚
D. 啥貨ah﹗彌賽亞beh來houN3﹗
F. An2-choaN2﹗Beh來咱chia houN3﹗
B. ﹙猶原無元氣﹚He kaN2是先生講m7著，抑是你聽m7著。
E.無ah﹗人先生掀先知米加 e5 冊讀講，「獨獨lin2 伯利恆、I-hoat-tai7 ti7 猶大e5 城中，雖然卑微，若是teh beh有仁君tui3 lin2出，替我照顧以色列e5 百姓。」 An2-ni 我明明有聽見。
A.Hit個彌賽亞的確會趕hia e5 驕傲 e5 羅馬官府kap hia e5 殘忍 e5 軍隊tui3咱猶太國出去。
C.著lah﹗的確會征服世界攏總 e5 國家。耶路撒冷起一間真sui2 e5 王宮，hou7 彌賽亞坐位做皇帝。
D.以色列 e5 百姓變真強，真好額，咱會thang 做真gau5 e5 大官。
E.M7是ah﹗先生講hit個彌賽亞，m7是hit 號戰爭e5 皇帝。
B. ﹙小可元氣﹚無是甚mih8款 e5 皇帝leh﹗趕緊講nouh﹗
E.先生掀先知以賽亞寫hit本大本聖冊讀講，「有一個子beh出世，是上帝賞賜 e5，咱受伊e5利益；伊的確擔當國家e5 政事，稱呼m7若一樣，叫做神妙、謀事全能 e5 上帝，永活e5主宰，平和e5 仁君。」講是平和 e5 仁君lah﹗
﹙忽然天變光，顧羊e5 攏著驚；天使出現﹚。
天使：莫tit驚；因為我報lin2大歡喜 e5 消息，hou7 百姓攏有份，因為今仔日ti7 大衛 e5 城伯利恆，已經為著lin2 生一個拯救 e5，就是主基督。Lin2 beh看見一個嬰仔用布包，睏ti7 馬槽內，這個就是hou7 lin2做記號。
﹙天兵 kap 天使出來來吟詩 ﹙聖歌隊亦好﹚讚美歌 60 首 1 節 ﹙兩擺﹚抑是聖詩145 首攏總。
(天使離開，天變暗。)
﹙有一下仔，顧羊e5 才企起來。﹚
F.O﹗彌賽亞出世lah﹗救主咱e5 王出世lah﹗
E.咱著趕緊來去伯利恆，來去拜hit個天使報咱e5 救主基督。一同。我亦來去．．．．．趕緊來去…
﹙顧羊e5 tui3 入來e5 所在出去。﹚
﹙聖詩146 首 1 節。聖歌隊﹚。
（台灣教會報第540卷，1930年12月）
</HL>