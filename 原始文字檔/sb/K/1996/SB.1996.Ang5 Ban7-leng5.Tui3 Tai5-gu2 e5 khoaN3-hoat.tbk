<CL>
  Gu2-gian5 si7 kong2-oe7 e5 kang-khu7, si7 lang5 kap lang5 tiong-kan ko-thong e5 kio5-niu5, bo5 ho2, bai2, koan5, ke7 e5 hun-piat8. Siong7 ke3 Tai5-gu2 e5 kho3, goa2 beng5-pek8 gu2-gian5 m7-na7 u7 kou-thong e5 kong-iong7, siang7-si5 ia7 pan7-ian2 bun5-hoa3 thoan5-chiap e5 tiong7-iau3 kak-sek. Gu2-gian5 hoan2-eng3 seng-oah8 hong-sek, lun5-li2 to7-tek, hian7-kim seng-oah8 hong-sek kap long5-giap8 sia7-hoe7 chin bo5 kang7-khoan2, sou2-i2 chin che7 oe7 chit tai7 e5 siau3-lian5-lang5 long2 m7 bat.
  Tui3 Tai5-gu2 kho3, koh chai3 the2-hoe7 Tai5-gu2 e5 sui2, tek8-piat8 si7 siok8-gu2, i hian2 chhut oah8-thiau3-thiau3 e5 cheng5-keng2, seng-oah8 sip8-koan3, ma7 pau-ham5 hong-hu3 e5 jin5-seng ti3-hui7, sim7-chi3 me7--lang5 e5 oe7, oe7 tiong u7 oe7, kek8 ko-beng5.
  Mui2 chit8 chiong2 gu2-gian5 piau2-tat8 hong-sek bo5 kang5, Hoa5-gu2 u7 phaiN2-thiaN e5 sou2-chai7, Tai5-gu2 ia7 si7. U7 lang5 be7-hiau2 kong2 Tai5-gu2, khiok oe7-hiau2 eng7 “saN-ji7-keng” me7--lang5, “saN-ji7-keng” kiam2-chhai2 si7 chit8 chiong2 Tai5-gu2 bun5-hoa3, tan7-si7 chit khoan2 e5 oe7, thng3 khi3 lang5 e5 goa7-saN kap lai7-saN, chiu7 si7 thiah phoa3 lang5 e5 bin7-chu2, bo5 hah8 seng3-keng e5 ka3-si7, sou2-i2 sin3-tou5 tioh8 tu5 khi3 chit khoan2 e5 oe7.
  Beh po2-chun5 Tai5-oan5-lang5 e5 bun5-hoa3, tioh8 po2-chun5 Tai5-gu2, goa2 siuN7 cheng3-hu2 kau3-iok8 cheng3-chhek na7 chu3-tiong7 Tai5-gu2, hou7 gin2-a2 ti7 soe3-han3 e5 si5 chiu7 oh8 Peh8-oe7-ji7, an2-ni u7 bun5-ji7 e5 pang-chan7, Tai5-gu2 chiu7 oe7-tang3 koh-khah oan5-cheng2 lai5 po2-chun5.
</CL>
<HL>

語言是講話e5工具，是人kap人中間溝通e5橋樑，無好、bai2、懸、低e5分別。上過台語e5課，我明白語言m7 但有溝通e5功用，像時也扮演文化傳接e5重要角色。語言反映生活方式、倫理道德，現今生活方式kap農業社會真無仝款，所以真濟話這代e5少年人攏m7 bat。
Tui3語言課，koh再體會台語e5 sui2，特別是俗語，伊顯出活跳跳e5情景、生活習慣，ma7包含豐富e5人生智慧，甚至罵--人e5話，話中有話，極高明。
每一種語言表達方式無仝，華語有歹聽e5所在，台語也是。有人 be7 曉講台語，卻會曉用「三字經」罵--人，「三字經」kiam2-chhai2 是一種台語文化，但是這款e5話，褪去人e5外衫kap內衫，就是拆破人e5面子，無合聖經e5教示，所以信徒著除去這款e5話。
Beh保存台灣人e5文化，著保存台語，我想政府教育政策若注重台語，hou7囡仔ti7細漢e5 時就學白話字，an2-ni有文字e5幫贊，台語就會當koh較完整來保存。
</HL>