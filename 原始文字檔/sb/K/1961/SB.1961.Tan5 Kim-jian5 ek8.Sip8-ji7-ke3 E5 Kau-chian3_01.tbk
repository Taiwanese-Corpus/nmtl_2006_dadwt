<CL>
Cho2-tin5 Eng-gan7 tu3<BR>Tan5 Kim-jian5 ek8<BR>Tai5-oan5 Soan-to7-sia7 Chhut-pan2
Chheng2-an
Goa2 bat ti7 Chu2 chit8 e5 chi2-be7, chit e5 chi2-be7 15 ni5 cheng5 tit-tioh8 Chu2 e5 kiu3-un, hit si5 chi2-be7 siu7 Seng3 Sin5 e5 kng chio3, chai ka-ki7 e5 choe7, ti7 Siong7-te3 e5 bin7-cheng5 iu-siong thong3-hoe2 thi5-khau3 lau5 bak8-sai2, chit si5 hut-jian5 hng7-hng7 khoaN3-kiN3 sip8-ji7-ke3 e5 Chu2, I e5 heng5-siong7 chin soe3, chong2-si7 beng5-beng5 si7 khou2-lan7 e5 Chu2 e5 heng5-siong7, tui3 Chu2 e5 chhui3 sou2 chhut e5 siaN “KiaN2 ah, an li2 e5 sim, li2 e5 choe7 sia3 lah.” (Ma2-thai3 9:2) Tui3 choat8-bang7 tiong ou-am3 e5 tiong-kan, bo5 phah-sng3 thang thiaN-kiN3 Chu2 e5 siaN, ah Chu2 Ia5-sou kin-a2-jit8 iau2-ku2 oah8-oah8 ti7-teh, Chu2 si7 choe7-jin5 e5 Kiu3-chu2, kin-a2-jit8 iu5-goan5 tui3 sip8-ji7-ke3 teng2 teh chhut-siaN, chi2-be7 ti7 bo5 han7-liong7 Siong7-te3 e5 thiaN3 e5 bin7-cheng5, hap8 siang-chhiu2 kam2-kek lau5 bak8-sai2.
Sip8-ji7-ke3! Sip8-ji7-ke3! Eng2-oan2 boe7 biat8-bo5 Kiu3-chu2 Ia5-sou sip8-ji7-ke3 e5 thiaN3, choan5 jin5-lui7 i5-it e5 ng3-bang7 sip8-ji7-ke3 e5 oe7, sip8-ji7-ke3 e5 po2-huih, ah! Ho5-teng2 e5 po2-kui3 ah! Kok-kok-thaN e5 sip8-ji7-ke3 kou2-cha2 hian7-kim tang5 chit8-iuN7 e5 su7-sit8.
“ThiN toe7 beh hoe3-bo5, Goa2 e5 oe7 boe7 hoe3-bo5.” (Ma2-kho2 13:31) Si7! Sip8-ji7-ke3 e5 oe7 si7 eng2-oan2 put-biat8 Siong7-te3 e5 oe7, chit e5 chi2-be7 eng7 sin5-leng5 e5 bak8-chiu giong2-bong7 sip8-ji7-ke3, ia7 eng7 sin5-leng5 e5 hi7-khang thiaN Chu2 e5 siaN. Goa2 jiok8-the2 khou2-thang3 e5 jit8, kiu5 chit e5 chi2-be7 ki5-to2, chi2-be7 jiat8-sim ui7-tioh8 goa2 ki5-to2, hit si5 tui3 Siong7-te3 lai5 e5 oe7 “Goa2 bat kap Ki-tok tang5 teng3 sip8-ji7-ke3; goa2 iau2-ku2 teh oah8, m7-si7 iu5-goan5 goa2, chiu7-si7 Ki-tok tiam3 ti7 goa2 teh oah8.” (Lou7-ka 2:20) Goa2 hou7 koh-iuN7 e5 leng5-kam2 chhiong-moa2, hoe5-kou3 goa2 pun2-sin e5 hian7-chai7 kap ke3-khi3, siu7 tioh8 sip8-ji7-ke3 e5 kng chio3, lai5 hoan2-seng2 ka-ki7 e5 seng-gai5. Goa2 ia7 si7 sip8-ji7-ke3 e5 po2-huih sou2 siok8-hoe5 chit8 e5 choe7-jin5, bo5 sip8-ji7-ke3 chiu7 bo5 ng3-bang7 e5 jin5-seng. Sou2-i2 Chu2 tui3 goa2 tit-tioh8 kiu3 e5 tong-chhou, chiu7 eng7 sip8-ji7-ke3 e5 oe7 in2-chhoa7 goa2.
“Lang5 na7 ai3 te3 Goa2 tioh8 khoaN3 bo5 ka-ki7, gia5 i e5 sip8-ji7-ke3, lai5 te3 Goa2. In-ui7 kiN3-na7 ai3 kiu3 i e5 siN3-mia7 e5, beh sit-loh8 i, kiN3-na7 ui7-tioh8 goa2 lai5 sit-loh8 i e5 siN3-mia7 e5 beh tit-tioh8 i.” (Ma2-thai3 16:24, 25)
Pek-hai7 e5 si5, siu7 koaN2-tiok8 e5 si5, phoa3-piN7 loan2-jiok8 e5 si5, koh ti7 it-chhe3 e5 hoan7-lan7, song3-hiong e5 tiong-kan sou2 giong2-bong7 e5, chi2-u7 Chu2 Ia5-sou e5 sip8-ji7-ke3. Chu2 pang3-sak Siong7-te3 e5 toe7-ui7 teng3 ti7 sip8-ji7-ke3, pang3-sak I ka-ki7 e5 siN3-mia7. Tang7-choe7 e5 goa2 oa2-kho3 I tui3 te7-gek8 kiu3 chhut. TaN ki3-jian5 siu7 kiu3-chhut e5 goa2, gia5 sip8-ji7-ke3 te3 I e5 kha-pou7 si7 eng-kai, chit e5 sip8-ji7-ke3 si7 hou7 goa2 thiN lai5 e5 biau7-iok8, seng3-kiat e5 chi2-chiam.
30 ni5 cheng5 goa2 siu7 chhe kau3 Tai5-oan5 chit8 e5 chheng-lian5 thoan5-to7-chia2, goa2 bo5 chiN5-te7, chi2-u7 chit8 pun2 Seng3-keng, eng7 Tai5-pak tai7-hak8 e5 koaN-sia3 choe3 kun-ku3 toe7, mi5-jit8 chin7-lat8 thoan5-to7, u7 chit8-jit8 ti7 chu7-hoe7 e5 sek8-siong7 ia3-sian7, iuN5-am3-bin5 to2 loh8-khi3, chhiaN2 khi2-lai5 chit8 khoaN3, hiaN-che2 ui5-lui5 goa2 long2 lau5 bak8-sai2 chin7-lat8 ui7 goa2 ki5-to2, goa2 tui3 Siong7-te3 tit-tioh8 khui3-lat8, chiu7 khi2-lai5, chu2-chhi5 chu7-hoe7. Au7-lai5 Siau2-leh8-goan5 sian-siN (tiat-hak8 kau3-siu7) an2-ni kian3-cheng3, “ki5-to2 e5 tiong-kan, goa2 khoaN3-kiN3 sian-siN e5 heng5-siong7, chheng7 peh8-saN, sim-chong7 lih8-khui, heng-pou7 u7 toa7 huih-jiah, li2 chiu7 siang chhiu2 giah8 koan5, chiuN7 thiN khi3, i2-au7 khoaN3-kiN3 kui2-pah, kui2-chheng chheng7 peh8-saN e5 seng3-tou5 chiuN7 thiN khi3” goa2 sin3 chit e5 iN7-siong7 oe7 sit8-hian7, sun5-kau3 si7 ThiN-pe7 hou7 goa2 e5 eng3-un2, che si7 goa2 e5 sip8-ji7-ke3.
Tng5-si5 ti7 loe7-te7, mi5-jit8 teh hian3 kek8-liat8 e5 ki5-to2, goa2 thoan5-to7 liau2 tng2-khi3 e5 si5, ti7 kau3-hoe7 thiaN-kiN3 kian3-cheng3; si7 ti7 ki5-to2 tiong chit8 e5 seng3-tou5, tui3 Chu2 sou2 siu7 e5, sia2 ti7 chia choe3 chham-kho2. Koan5 tu2 thiN, kia7 na2 piah e5 soaN-lou7, chiaN3-peng5 si7 hiam2-iau3 e5 soaN, to3-peng5 si7 chheng-tng7 e5 soaN-kok, bak8-chiu long2 ian-ng7, soaN e5 poaN3-tou5, chi2 u7 chit8 tiau5 soe3 koh oeh8 oah8-mia7 e5 sio2-lou7, lim2-lim2-a2 chit8 e5 lang5 oe7 thang kiaN5 na7-tiaN7, hut-jian5 thau5-cheng5 u7 eng5-kng chhan3-lan7 e5 Chu2 Ki-tok chin3-cheng5 teh kiaN5 e5 heng5-siong7, ti7 I e5 au7-bin7 u7 thi2-khui siang-chhiu2 hoaN-hi2 e5 moa2-bin7, chhiong-moa2 kam2-sia7, te3 I teh kiaN5 song3-hiong e5 thoan5-to7-chia2 Cho2-tin5 e5 heng5-siong7, chiu7-si7 bo5 toa3 chiN5-te7, chi2-u7 sou2 chheng7 chit seng-khu e5 goa2. Khak-sin3 che si7 sou2 hou7 goa2 sip8-ji7-ke3 e5 lou7, sou2-i2 pun2-su e5 toe5-mia5 kio3 choe3 “sip8-ji7-ke3 e5 kau-chian3” ui7-tioh8 Chu2 Ia5-sou Ki-tok e5 eng5-kng, kap chi2-be7 hiap8-lek8 sia2 pun2-su.
1961 ni5 3 goeh8 8 jit8<BR>Cho2-tin5 Eng-gan7
</CL>
<HL>

Cho2-tin5 Eng-gan7著<BR>Tan5 Kim-jian5譯<BR>台灣宣道社出版
請安
我bat ti7主chit8 e5姊妹，chit e5姊妹15年前得tioh8主e5救恩，hit時姊妹受聖神e5光照，知ka-ki7 e5罪，ti7上帝e5面前憂傷痛悔啼哭流目屎，chit時忽然hng7-hng7看見十字架e5主，I e5形象真細，總是明明是苦難e5主e5形象，tui3主e5嘴所出e5聲 「KiaN2 ah，an你e5心、你e5罪赦lah。」 (馬太9：2) Tui3絕望中烏暗e5中間，無phah算thang聽見主e5聲，ah主耶穌今a2日iau2-ku2活活ti7-teh，主是罪人e5 救主，今a2日iu5-goan5 tui3十字架頂teh出聲，姊妹ti7無限量上帝e5疼e5面前，合雙手感激流目屎。
十字架！十字架！永遠boe7滅無救主耶穌十字架e5疼，全人類唯一e5 ng3望十字架e5話，十字架e5寶血，ah！何等e5寶貴ah！Kok-kok-thaN e5十字架古早現今同chit8樣e5事實。
「天地beh毀無，我e5話boe7毀無。」(馬可13：31) 是！十字架e5話是永遠不滅上帝e5話，chit e5姊妹用神靈e5目chiu仰望十字架，也用神靈e5耳khang聽主e5聲。我肉體苦痛e5日，求chit e5姊妹祈禱，姊妹熱心為tioh8我祈禱，hit時tui3上帝來e5話「我bat kap基督同釘十字架；我iau2-ku2 teh活，m7是iu5-goan5我，就是基督tiam3 ti7我teh活。」(Lou7-ka 2：20) 我hou7各樣e5靈感充滿，回顧我本身e5現在kap過去，受tioh8十字架e5光照，來反省ka-ki7 e5生涯。我也是十字架e5寶血所贖回chit8 e5罪人，無十字架就無ng3望e5人生。所以主tui3我得tioh8救e5當初，就用十字架e5話引chhoa7我。
「人若愛te3我tioh8看無ka-ki7，gia5 i e5十字架，來te3我。因為kiN3-na7愛救i e5性命e5，beh失落i，kiN3-na7為tioh8我來失落i e5性命e5 beh得tioh8 i。」 (馬太16：24，25)
迫害e5時，受趕逐e5時，phoa3病軟弱e5時，koh ti7一切e5患難，song3-hiong e5中間所仰望e5，只有主耶穌e5十字架。主放sak上帝e5地位釘ti7十字架，放sak I ka-ki7 e5性命。Tang7-choe7 e5我oa2靠I tui3地獄救出。TaN既然受救出e5我，gia5十字架te3 I e5 kha步是應該，chit e5十字架是hou7我天來e5妙iok8、聖潔e5指針。
30年前我受差到台灣chit8 e5青年傳道者，我無錢袋，只有chit8本聖經，用台北大學e5官舍做根據地，暝日盡力傳道，有chit8日ti7聚會e5席上ia3-sian7，iuN5-am3-bin5倒落去，且起來chit8看，兄姊圍lui5我long2流目屎盡力為我祈禱，我tui3上帝得tioh8氣力，就起來，主持聚會。後來小笠原先生(哲學教授) an2-ni見證，「祈禱e5中間，我看見先生e5形象，穿白衫，心臟lih8開，胸部有大血跡，你就雙手giah8 koan5，chiuN7天去，以後看見幾百、幾千穿白衫e5聖徒chiuN7天去」我信chit e5異象oe7實現，殉教是天pe7 hou7我e5應允，che是我e5十字架。
長時ti7內地，暝日teh獻激烈e5祈禱，我傳道了tng2去e5時，ti7教會聽見見證；是ti7祈禱中chit8 e5聖徒，tui3主所受e5，寫ti7 chia做參考。Koan5 tu2天，kia7 na2壁e5山路，正peng5是險要e5山，to3-peng5是千丈e5山谷，目chiu long2掩ng7，山e5半途，只有chit8條細koh oeh8活命e5小路，lim2-lim2-a2 chit8 e5人oe7 thang行na7-tiaN7，忽然頭前有榮光燦爛e5主基督進前teh行e5形象，ti7 I e5後面有thi2開雙手歡喜e5滿面，充滿感謝，te3 I teh行song3-hiong e5傳道者Cho2-tin5 e5形象，就是無toa3錢袋，只有所穿chit身軀e5我。確信che是所hou7我十字架e5路，所以本書e5題名叫做「十字架e5交戰」，為tioh8主耶穌基督e5榮光，kap姊妹協力寫本書。
1961年3月8日<BR> Cho2-tin5 Eng-gan7
</HL>