<CL>
  Su7 
  “Lin2 kiam2 bo5 kong2, iau2 u7 si3 geh8 jit8, chiu7 siu-koah e5 si5 kau3 mah? Goa2 ka7 lin2 kong2, kiah8-bak8 khoaN3 hng5 i2-keng sek8, thang koah lah.” Oan2-tong-kui-chu2 phai3 goan2 ti7 Tang-pou7 13 geh8 jit8 ku2 e5 thoan5-to7, hou7 goa2 na2 tong5-kam2 Chu2 tui3 hak8-seng sou2 ka3-si7 e5 chit kui2 ku3 oe7. In-ui7 Tang-pou7 iau2 choe7-choe7 hiaN-che2 m7 bat khi3, koh Tang-pou7 e5 san-te7 kau3-hoe7, si7 te7-it hoat-tian2, sou2-i2 goa2 chiu7 bo5 siuN7 ka-ki7 e5 ham-ban7, ho2-taN2 giah8-pit lai5 sia2 “Tang-pou7 thoan5-to7 kian3-bun5-ki3”, po3 siau-sit hou7 koan-sim Tang-pou7 kau3-hoe7 e5 hiaN-che2 chai, soa3 ui7-tioh8 in lai5 ki5-to2. 
  Ti7 kian3-bun5-ki3 e5 lai7-bin7, u7 si5 u7 sia2 “goan2” ji7, si7 teh chi2 goan2 hoe7-nih8 e5 tang5-kang, in-ui7 Khou2 Leng5-khu sian-siN u7 kap goa2 ti7 Thai3-moa5-li2, Hu3-li2, Tang-tek, Tai7-li2, Giok8-li2 teng2 kau3-hoe7 tang5-kang, koh chit8-ui7 Si Khiam-iok sian-siN bat ti7 Hong-tian5, Siu7-hong, Sin-siaN5, Hoa-lian5, Kheng3-hong, kap te7-ji7 hoe5 e5 Thai3-moa5-li2 teng2 kau3-hoe7, sou2-i2 na7 thak8 goan2 e5 si5, lan2 oe7 thang siuN7 tioh8 chit nng7 ui7 tang5-kang. Siat-su2 lan2 thak8-liau2 na7 oe7 thang siu7 kou2-le7, jit8-jit8 ui7 Chu2 cho3 kian3-cheng3, chiu7 sia2 e5 lang5 i2-keng tat8 bok8-tek lah. Goan7 lan2 ti7 Chu2 un-ai3 e5 lai7-bin7 saN bian2-le7, saN the3 ki5-to2, chiong sou2 chhun e5 kong-im lai5 eng5-iau7 Chu2, si7 sim sou2 goan7. 
  Tan5 Kang3-siong5 <BR>  1960 ni5 8 geh8 2 jit8 <BR>  PiN5-Toe7 Kau3-Hoe7 
  Niu7 Kok-Ong5 Koe3-Lou7 
  SiuN7 tioh8 beh khi3 Tang-pou7 thoan5 hok-im, hou7 goa2 e5 sim oah8 khi2--lai5, sou2-i2 kin-ni5 thau5 chit8-pai2, beh khi3 Tang-pou7 cho3 kang, chiu7 ti7 lou7-tiong tu2-tioh8 I-long5 kok-ong5 lai5 Lam5-pou7 chham-koan khong-kun piau2-ian2, che si7 1959 ni5 3 geh8 14 jit8 siong7-ngou2 e5 su7. In-ui7 an2-ni goa2 che7 e5 khi3-chhia, tioh8 ti7 Kiu2-khiok-tong5 hioh-khun3 2 tiam2-cheng, tan2 kok-ong5 khoaN3 piau2-ian2 soah, niu7 I koe3-lou7 chiah koh khui-chhia. 
  Au7-SoaN Lou7 Chin Gui5-Hiam2 
  Tak8-pai2 na7 tui3 Ko-hiong5 che7 chhia beh khi3 Tai5-tang long2 u7 thiaN-kiN3 lu2-kheh teh tam5-lun7 au7-soaN lou7 chin gui5-hiam2. In-ui7 soaN-lou7 soe3-tiau5, na7 loh8-hou7 koh oe7 pang soaN, chou2-tong3 kau-thong. Ti7 6 geh8 tiong chi2 u7 2 jit8-ku2, chiu7 peng2 3 chiah hoe3-but8-chhia, si2 3 mia5, tang7-siong kui2-na7 e5, ki5-tiong Tai5-tang kau3-hoe7 chit8 ui7 chip-su7 si7 su-ki, i e5 chhia peng2 kui2-na7 lin3, loh8 soaN-phiaN5, pun2-sin tioh8 tang7-siong. Koh tak8 pai2 che7 chhia e5 si5, oe7 tu2-tioh8 lu2-kheh hin5-chhia lok8-lok8 thou3. Goa2 pun2-sin ia7 bat thou3, chong2-si7 ong2-hok8 che7 25 pai2 (chit8 pai2 che7 hui-ki) long2 bo5 kak-tit gui5-hiam2. Au7-lai5 u7 kim-ma2-ho7 khoai3-chhia, sit8-chai7 che7 liau2 chin su-hok8, chong2-si7 tioh8 che7 6 tiam2 cheng cho2-iu7, ia7 si7 oe7 ia3-sian7. 
  Tang-Pou7 Kau3-Hoe7 Tai7-Pun2-IaN5 
  Tai5-tang kau3-hoe7 tui3 te7-li2 siong7, a2-si7 kau-thong siong7 lai5 khoaN3 long2 si7 chin iau3-kin2 e5 sou2-chai7, sou2-i2 goa2 chheng i cho3 tai7-pun2-iaN5. Ti7 13 geh8-jit8 ku2 e5 Tang-pou7 thoan5-to7, long2 tui3 chia chhut jip8, tit-tioh8 bok8-su, tiong2-chip hoe7-iu2 chin chhin-chhiat e5 chiau-thai7. Un Eng5-chhun bok8-su ti7 chia bok8-hoe7 chiaN5 chap8-ni5-ku2, cho3 lang5 un-ho5, gau5 hiap8-chou7 tang5-kang, goa2 tit-tioh8 i choan5-ke e5 ai3-kou3 chin-choe7, m7 na7 an2-ni, siong5 tui3 goa2 kang-chok e5 chi2-to7, thoe3 goa2 boe2 chhia-phio3, tau3 chai3 heng5-li2, i long2 bo5 hiam5 hui3-khi3, hoaN-hi2 pang-chan7, eng-kai tioh8 tui3 in seh-sia7, Un bok8-su sit8-chai7 si7 thoan5-to7-jin5 e5 ho2 bou5-hoan7. 
  Au7-SoaN Thou5 Chin Liam5 
  Khi3 Tang-pou7 e5 lang5 long2 si7 ti7 Sai-pou7 tu2-tioh8 seng-oah8 hoat-seng khun3-lan5, poaN khi3 e5 khah choe7, khiok ia7 u7 e5 si7 u7 chiN5, u7 te7-ui7 e5 lang5 khi3 hia cho3 su7-giap8. Put-lun7 si7 ui7 sim2-mih8 ian5-kou3 khi3 Tang-pou7 long2 ho2, put-ko3 u7 chit8-hang7, in khi3 liau2 chiu7 bo5 siuN7 beh tng2-lai5 Sai-pou7, in-ui7 hia ho2 than3-chiah8, thou2-te7 khoah, thang cheng3-choh lai5 i5-chhi5 seng-oah8; ia7 u7 chin-choe7 hiaN-ti7, khi3 hia than3 tioh8 chiN5, seng-oah8 hu3-ju7. Goa2 na7 mng7 hia e5 hiaN-ti7 kong2, “Lin2 u7 siuN7 beh koh tng2-lai5 Sai-pou7 a2-bo5?” In kong2, “SiuN7 si7 oe7 siuN7, chong2-si7 au7-soaN thou5 chin liam5”, i3-su3 si7 kiaN5 boe7 khui-kha, in-ui7 ho2 than3-chiah8, thai2 u7 iaN2 au7-soaN e5 thou5 u7 liam5 leh? 
  Khoan5-Keng2 Iu-Nga2 e5 Kau3-Hoe7 
  Ti7 5 geh8 tiong goa2 khi3 Sin-kang2 (成功鎮) kau3-hoe7 cho3 kang, chit keng kau3-hoe7 tui3 Tai5-tang tioh8 koh che7 khi3-chhia, 50 goa7 kong-li2 chiah oe7 kau3. Na7 kong2 khi2 Sin-kang2 kau3-hoe7, chiu7 siuN7 tioh8 kau3-kai3 e5 lau7 sian-poe3 Ko Tok-heng5 bok8-su, i kong-hok8 au7 lai5 Sin-kang2 siat kau3-hoe7, au7-lai5 u7 chhiaN2 Lim5 Chhoan- beng5 bok8-su lai5 bok8-hoe7. Tui3 in 2 ui7 kap hiaN-che2 e5 lou2-lek8, chit keng kau3-hoe7 chiaN5-cho3 chit8 keng Tang-pou7 u7 lat8 e5 kau3-hoe7, kau3-hoe7 e5 te7-tiam2 si7 Tang Tiong te7-it ho2, sou2-chai7 an-cheng7, tui3-bin7 u7 toa7-hai2, kiaN5 loh8 kia-a2 chiu7 u7 kang2-khau2, chin-choe7 hi5-chun5 ti7 hia chhut-jip8, khong-khi3 koh ho2, sit8-chai7 si7 sio2 thian-tong5 chit8-iuN7. Chia e5 hi5 chin siok8, kui2-thau5-to chit8 kong-kin boe7 kau3 1 khou 8 kak, goa2 ti7 chia chit8 le2-pai3 ku2, chiah8 chin choe7 XXX. Chu-ui7 thok8-chia2, lin2 na7 ai3 chiah8 chhiN-hi5, chhiaN2 li2 lai5 Sin-kang2. Ti7 chia u7 Kan2 bok8-su teh khui i-koan2, soa3 pang-chan7 san-te7 kau3-hoe7 e5 kang. 
  Goa2 Bo5 Khau2-chai5 
  Ti7 Sin-kang2 kau3-hoe7, goa2 ai3 koh kong2 chit8 e5 hiaN-ti7 e5 su7, i si7 Ko bok8-su e5 te7 4 kong-chu2, Ko Toan5-lip8 tiuN2-lo2, i ti7 chia khui i-koan2, hoan7-chia2 chin choe7, i e5 chhu3 ti7 kau3-hoe7 keh-piah, kian3-tiok8-but8 bi2-koan, goa2 chheng i cho3 Sin-kang2 e5 ong5-kiong. Ko tiuN2-lo2 tui3 Leng7-chun Ko bok8-su e5 kau-tai7, chin7-tiong ti7 kau3-hoe7, i kou3-khiam tui3 goa2 kong2, goa2 long2 bo5 khau2-chai5, ia7 boe7 hiau2 kong2 to7-li2, i koh kong2 kap i toa3 e5 lam5-lu2 kang-lang5, i2-keng u7 5 mia5 lai5 jip8 kau3, nia2 soe2-le2, chin kam2-sia7 Chu2. Chu-ui7 thok8-chia2, lan2 bo5 khau2-chai5 bo5 iau3-kin2, na7 oe7 chhoa7 lang5 sin3 Chu2 chiu7 ho2. 
  Goan2 Chia Na2 M7 Siat Kau3-hoe7 
  Tui3 Sin-kang2 koh khi3 20 kong-li2 e5 sou2-chai7, u7 chit8-keng Tek-ou5 kau3-hoe7, khai-siat 2 ni5 goa7 ku2, cho3 le2-pai3 u7 4, 5 chap8 lang5, sin3-tou5 long2 si7 tui3 pat8-ui7 poaN lai5 e5, tek8-piat8 u7 Pou-li2 hong-bin7 e5 hiaN-ti7, kui2-na7 ui7 ti7 chit keng kau3-hoe7 teh oah8-tang7. Chit keng kau3-hoe7 khi2 ti7 toa7-lou7-piN, thau5-cheng5 ng3 Thai3-peng5-iuN5, au7-bin7 u7 soaN, na7 khia7 ti7 tai5-teng2 kang2-to7, u7 khoaN3-tioh8 toa7-hai2, u7 si5 ia7 oe7 thiaN-tioh8 hai2-eng2 hoa7-hoa7 hau2 e5 siaN, chhin-chhiuN7 khoaN3-tioh8 chit8-pak oe7 chhut-siaN e5 tou5-ui7. 
  Chit keng kau3-hoe7 khai-siat i2-lai5 long2 bo5 tng5-ki5 chu7-chai7 e5 kang-lang5, in chin ai3 chit8 ui7 sian-siN, chong2-si7 chhiaN3 long2 bo5, na7-si7 tiong2-chip chin hiap8-lek8 cho3 Chu2 e5 kang, hoe7-iu2 si3-soaN3 ti7 soaN-teng2 khia7-khi2, lai5 kau3 kau3-hoe7 tioh8 kiaN5 2 tiam2 cheng e5 lou7, na7 si7 in chit8 le2-pai3 ku2 ong2-lai5 kiaN5 bo5 sian7. 
  Ti7 3 am3 pou3-to7-hoe7, in ai3 goa2 khi3 Tiong5-pin pou3-to7, chia li7 Tek-ou5 8 kong-li2, si7 hiong sou2-chai7 toe7, ti7 tang-hai2-gan7 te7 2 lau7-jiat8 e5 sou2-chai7, hia e5 bin5-chiong3 chin ai3 thiaN pou3-to7, tak8-am3 u7 3, 4 pah lang5 lai5 thiaN, u7 chhoan-tiuN2, a2 si7 hiong tai7-piau2, choan-kang tui3 chng-kha lai5 thiaN, goa2 pou3-to7 liau2 in iau2 m7 soaN3, chhoan-tiuN2 iau-kiu5 kong2, chhiaN2 ke3-siok8 lai5 goan2 e5 chhoan tiong thoan5-to7, tiuN5-sou2 kap kio3 lang5 goa2 hu7-chek, kho2-sioh goa2 bo5 kang thang khi3, chin phah-sng2. Hia e5 bin5-chiong3 mng7 kong2, “goan2 chia na2 m7 siat kau3-hoe7?” Hou7 goa2 boe7 hiau2 in3-tap. Tek-ou5 e5 tiong2-chip chin koan-sim chit sou2-chai7, kho2-sioh in e5 keng-che3 lek8-liong7 iu2-han7, kang-lang5 koh khah si7 toa7 bun7-te5, na7 m7 si7 Tiong-hoe7 khi3 khai-thok, sit8-chai7 u7 khun3-lan5. Chu2 kong2, “Thang siu-seng5 e5 si7 choe7, cho3 kang e5 lang5 chio2.” Chin u7 iaN2. 
  Ni5-kou Pian3 Cho3 Lu2 Thoan5-to7 
  Goa2 kau3 Chhou-lok8 kau3-hoe7 cho3 kang e5 si5, u7 tu2-tioh8 chit8-ui7 ni5-kou chhut-sin e5 lu2 thoan5-to7, kio3 cho3 Lam5 tiuN2-lo2. Chu-ui7 thok8-chia2, lin2 m7 thang gou7-hoe7 goa2 kong2 oe7 mau5-tun2, i si7 lu2-seng3 chong2-si7 seN3 Lam5, Tang-pou7 e5 hoe7-iu2 long2 kio3 i Lam5 tiuN2-lo2, i ia7 si7 lu2 tiong-i-su, i tui3 goa2 kong2, i lai5 Tai5-tang e5 bok8-tek, si7 beh thoan5 Hut8-kau3, bo5 phah-sng3 soa3 lai5 sin3 Ia5-sou, au7-lai5 koh khi3 thak8 hu7-oh8 cho3 lu2 thoan5-to7, lai5 Chhou-lok8 cho3 i-seng kiam thoan5-to7. I chin gau5 thiaN3 kau3-hoe7, thiaN3 Chu2 e5 kang-lang5, u7 chit8-ui7 Sia7 sian-siN kap i hiap8-lek8 khi2 le2-pai3-tng5, siok-sia3 long2 chin ho2-se3, keng-che3 tok8-lip8, cho3 le2-pai3 6, 70 lang5 ai3 chhiaN2 choan-jim7 e5 kang-lang5, m7 chai sim2-mih8 lang5, u7 thiaN-tioh8 Chu2 hou-tiau3 e5 siaN, hoaN-hi2 in3 kong2, “Goa2 ti7 chia, chhe goa2, chhe goa2!” 
  Kau3-Hoe7 KaN-Gak8 Cho3 Chhu3-PiN 
  2 ni5 cheng5 Tai5-tang kau3-hoe7 bat chhiaN2 goa2 lai5 pou3-to7, chit pai2 koh lai5 si7 te7-ji7 pai2. Tai5-tang u7 chhut-mia5 e5 hong-poe-soa, tai7-khai3 si7 chhin-chhiuN7 Lok8-kang2 e5 khi3-hau7. Kau3-hoe7 si7 Tai5-tang koan7 te7-it toa7-keng koh che7 lang5, chit keng kau3-hoe7 si7 Jit8-jin5 si5-tai7 e5 Ou-the-lah (才寺), cheng5-jim7 e5 Tan5 Sui7-san bok8-su ti7 kong-hok8 e5 si5, tui3 in chiap-siu lai5 cho3 pai3-tng5, tiuN5-sou2 chin khoah koh ho2-se3, chong2-si7 chin tu2-ho2 kap Tai5-tang kaN-gak8 cho3 keh-piah. Goa2 ti7 hia pou3-to7 bat kong2, lin2 ai3 khi3 thian-tong5 a2-si7 te7-gak8? Na7 ai3 khi3 thian-tong5, tioh8 lai5 kau3-hoe7 m7-thang khi3 kaN-gak8. Chhin-ai3 e5 hiaN-che2, Chu2 ka7 lan2 kong2, se3-kan u7 2 tiau5 lou7, chit8-tiau5 kau3 eng2-oah8, chit8 tiau5 thau3 kau3 biat8-bong5, lan2 tioh8 in2-chhoa7 lang5 kiaN5 oah8-lou7. 
  Jiat8-sim E5 Tiong-chip 
  Ti7 hiong-chhoan e5 kau3-hoe7 tiong keng-che3 ho2, tiong2-chip jiat8-sim thiaN3 kau3-hoe7 e5, goa2 siuN7 si7 Ti5-siong7 kau3-hoe7. Chia e5 tiong2-chip chin thiaN3 Chu2, koh jiat8-sim, ti7 hia pou3-to7 e5 si5 tu2-tioh8 hong-thai, iau2-ku2 in chhut-lat8, in2-chhoa7 lang5 lai5 thiaN pou3-to7, goa2 khoaN3 in e5 jiat8-sim chin kam2-kek, in tak8 lang5 e5 su7-giap8 ia7 chin seng5-kong, chin-chiaN3 thiaN3 Chu2 e5 lang5, beh siu7 Chu2 e5 su3-hok. Chia e5 hoe7-iu2 toa7-poaN3 si7 kheh-lang5, chong2-si7 chin gau5 kong2 ho7-lo2 oe7, thiaN kong2 lek8-tai7 tok8-sin e5 thoan5-to7 na7 lai5 chia cho3 kang, chiu7 kiat-sok tok8-sin seng-oah8 (chiu7 kiat-hun), che si7 tok8-sin kang-lang5 e5 ho2 siau-sit, chhin-ai3 tok8-sin e5 tang5-kang, chhiaN2 lin2 tioh8 hau7-pou2 lai5 chia cho3 kang, m7 thang sit liau2 ho2 ki-hoe7. 
  Tan2-hau7 Beh Chhut-si3 E5 Kau3-hoe7 
  Thai3-moa5-li2, ti7 Tai7-bu2 kau3 Tai5-tang e5 chit8-poaN3-lou7, tui3 chia che7 khi3-chhia khi3 Tai5-tang tioh8 chit8-tiam2 cheng, chhia chiN5 10 khou. Ti7 chia u7 kok sou2-chai7 lai5 e5 hoe7-iu2 15 hou7, chong2-si7 sit8-chai7 khi3 le2-pai3 e5 lang5 bo5 kui2 e5, in-ui7 lai5 Tai5-tang le2-pai3, chit8 e5 lang5 tioh8 khai 30 khou e5 sou2-hui3, sit8-chai7 keng-che3 kap si5-kan m7 iong5-un2. U7 chit8 ui7 Tai5-lam5 lai5 e5 Tan5 hiaN-ti7, chin i3-ai3 siat-kau3-hoe7, thang hou7 hia e5 lang5 li7-pian7 keng3-pai3 Siong7-te3, sou2-i2 i tai7-seng ka-ki7 boe2 chit8 keng tiam3, cho3 pai3-tng5, soa3 chhiaN2 Tai5-tang kau3-hoe7 tioh8 khi3 pang-chan7 in chhut-si3, in-ui7 Tai5-tang kau3-hoe7 2,3 ni5 ku2 u7 siat Chhou-lok8, Kian3-ho5, Ti-pun2 3 keng kau3-hoe7, u7 e5 bo5 sim2-mih8 chiaN5-mih8, sou2-i2 chiu7 tiu5-tu5, kau3 8 geh8 3 jit8 bok8-su, tiong2-chip, chheng-lian5 kap goan2 saN-kap khi3 pou3-to7, khoaN3-kiN3 sin3-tou5 jiat8-chhiat ai3 siat kau3-hoe7, chiu7 ti7 pou3-to7 au7 e5 le2-pai3-jit8, khai-bou7 tian2-le2. Tui3 siat kau3-hoe7 kau3 kin-a2-jit8 (8 geh8 jit8 ku2) mui2 le2-pai3 siong7-ngou2 u7 60 mia5 cho2-iu7, ha7-ngou2 3,4 chap8 mia5 chu7-hoe7, chin kam2-sia7 Chu2. In chhiaN3 sian-siN e5 sin-kim kap kau3-hoe7 chap8-hui3 long2 ka-ki7 hu7-tam, hoe7-iu2 sui-jian5 san3-hiong, iau2-ku2 u7 lang5 chin kam-sim hong7-hian3. Na7 eng7 chit keng kau3-hoe7 cho3 bou5-hoan7, tak8 keng kau3-hoe7 long2 oe7 thang keng-che3 tok8-lip8 chiah tioh8. Goan2 ti7 1960 ni5 3 geh8 tiong koh lai5 pou3-to7 chit8-pai2, an2-ni lai5 cho3 kang 2 pai2, goa2 pun2-sin u7 khi3 2 hou7 bi7-sin3-chia2 e5 ka-teng5, chu2-chhi5 cho3 le2-pai3 tu5 ngou2-siong7, ki5-tiong chit8 ui7 si7 Hiong-kong-sou2 e5 chu2-ke3, i e5 kiaN2 ti7 Sin-tek Seng3-keng su-iN7 thak8-chheh, i kong2 kiaN2 beh thoan5 Chu2 e5 hok-im, goa2 tioh8 kin2 hoan2-hoe2 sin3 Ia5-sou. Chin kam2-sia7 Chu2, Chu2 hou7 tit-kiu3 e5 lang5 jit8-jit8 na2 ke-thiN. 
  Hiong-chhoan E5 Toa7 Kian3-tiok8-but8 
  Hu3-li2 kau3-hoe7 si7 ti7 Tang-pou7 hiong-chhoan choe3 toa7 keng e5 kau3-hoe7, TiuN bok8-su siau3-lian5 hoat8-phoat, hoe7-iu2 choe7, kau3-hoe7 khi2 chin toa7 keng, si7 kui2 ni5 cheng5 khi2-e5, khai beh kau3 20 ban7 khou, thang kong2 si7 Tang-pou7 sng3 u7 tioh8 e5 kau3-hoe7. Chia e5 sin3-tou5 chin choe7 chu2-lu2 teh thak8 tai7-hak8, sim7-chi3 u7 po2-sang3-seng, chin-chiaN3 “keng3-ui3 Ia5-ho5-hoa si7 ti3-sek e5 kun-pun2”. 
  6 Jit8 Ku2 SeN 6 E5 KiaN2 
  Goan2 khi3 Tang-tek cho3 kang 6 jit8 ku2, in-ui7 hia bo5 thoan5-kau3-chia2, kau3-hoe7 chiu7 siat-hoat ti7 Chhoa3 tiuN2-lo2 e5 ke hou7 goan2 hok8-sip8. Chhoa3 tiuN2-lo2 chin jiat8-sim chiau3-kou3 kau3-hoe7, tiuN2-lo2-niu5 cho3 san2-po5, seng-li2 si7 phou2-thong. Goan2 khi3 3 jit8 i u7 ka7 lang5 khioh 3 e5 gin2-na2, goan2 khi3 chiah8-png7 e5 si5, i chiu7 ka7 goan2 po3-ko3, goa2 u7 ka7 tiuN2-lo2-niu5 kong2, goan2 beh koh toa3 3 jit8, li2 oe7 koh ka7 lang5 khioh 3 e5 gin2-na2, i tui3 goa2 kong2, thai3 u7 hiah ho2, chia si7 sio2 sou2-chai7, chit8 le2-pai3 na7 chiau5-un5 khioh 3 e5 chiu7 chin ho2 lah, chong2-si7 kau3 goan2 beh li7-khui, chiaN3-sit8 koh khioh 3 e5, kiong7 tu2 6 e5. Chhoa3 tiuN2-lo2-niu5 ti7 chit 6 jit8-ku2, ui7-tioh8 Chu2 e5 kang kap ka-ki7 e5 su7-giap8 chin bo5-eng5, chong2-si7 i long2 bo5 chhut oan3-gian5, chhio3 gi7-gi7. Ti7 hia pou3-to7 chin ho2 seng5-chek, u7 300 goa7 lang5 lai5 thiaN, chong2-si7 chin kho2-sioh ke3-jit8 chiu7 lian5-soa3 loh8 toa7-hou7, soa3 boe7 thang ke3-siok8, sou2-i2 lan2 tioh8 siong5-siong5 than3 ki-hoe7 cho3 kang. 
  Ma2-tai7 Che2 E5 Chhiu2-lou7 Chhai3 
  Tai7-li2 kau3-hoe7 si7 Tang-pou7 chhut-mia5 e5 kau3-hoe7, hoe7- iu2 choe7, keng-che3 ho2, chheng-lian5 oah8-tang7, seng3-koa-tui7 gau5 chhiuN3, u7 kui2-ui7 tiong2-chip chin koan-sim kau3-hoe7, ia7 u7 Ma2-tai7 che2 oe7 chhut chhiu2-lou7-chhai3. Goa2 saN-ni5 cheng5 bat lai5 pou3-to7, chit pai2 si7 te7-ji7 hoe5, goa2 kap in long2 chin sek8-sai7, Hu7-jin5-hoe7 siat-hoat e5 hoe2-sit8 tng3-tng3 ho2, sit8-chai7 m7-bian2 tioh8 an2-ni, oe7 phah-phai2 chhui3-tau2. Ti7 chia u7 chit8-ui7 Chiam tiuN2-lo2, chiu7-si7 oe7 chu2 chhiu2-lou7-chhai3 e5 Ma2-tai7 che2, siok8-gu2 kong2, “Cho-liau7 kau3 ia7 tioh8 sim-pu7 gau5”, chin chiaN3 u7 iaN2. Chia e5 hoe7-iu2 kong2-oe7 u7 koh-iuN7, “ch” kap “s” kong2 siong-hoan2, in kio3 “Ong5 sian-seN” si7 kio3 cho3 “Ong5 chian-cheN,” gim5-si “Chu2 ah, goa2 sim thiaN3 Li2” in gim5 cho3 “Su2 ah, goa2 chim thiaN3 Li2”, chong2-si7 kap in cho3-hoe2 ku2, thiaN koan3-si3 chiu7 ho2. Tek8-piat8 ti7 chia goa2 ai3 the5-khi2 e5, si7 chia e5 chheng-lian5 chin gau5 hiap8-chou7 pou3-to7 e5 kang-chok, bo5-lun7 pun thoan5-toaN, pun5 gak8-khi3, chhiuN3-koa, lam5-lu2 chheng-lian5 long2 chin iong2-kam2, tak8 e7-pou khi3 cho3, sou2-i2 goa2 khi3 2 hoe5 e5 pou3-to7, long2 chin ho2 seng5-chek, mui2 am3 u7 300 lang5 i2-siong7, goa2 ia7 ai3 kou2-le7 kok kau3-hoe7 e5 chheng-lian5, tioh8 an2-ni lai5 chin7-lat8 ti7 Chu2 e5 kang, in-ui7 Po2-lo5 kong2 “Lin2 boh8-tit in-ui7 lin2 e5 siau3-lian5 hou7 lang5 khoaN3 khin, ----- tioh8 cho3 sin3 e5 lang5 e5 bou5-hoan7.” 
  Kau3-hoe7 Soe3 Chhi3-lian7 Toa7 
  Sui7-hui7 ti7 Hoa-lian5 koan7, ia7 si7 lau7-jiat8 e5 hiong-tin3, kho2-sioh kau3-hoe7 khi2 ti7 hoe7-iu2 kam-a2-theh8 e5 chit8-kak, chin phian-phiah, cho3 le2-pai3 e5 hoe7-iu2 20 lang5 cho2-iu7, chong2-si7 u7 2, 3 e5 tiong2-chip chin jiat8-sim, kau3-hoe7 keng-che3 sui-jian5 jiok8 chong2-si7 in u7 phau7 toa7 e5 ke3-oe7, beh boe2 toe7 khah kin7 koe-bin7, thang khi2 pai3-tng5, sou2-i2 hoe7-iu2 chiu7 chhut pun2 cheng3 kam-a2, i2-keng ni5 goa7 ku2, na7 kau3 3 ni5 chiu7 u7 siu-seng5 chin toa7, kho2-sioh goa2 khi3 e5 si5, kam-a2 chhiu7 tu2-a2 tioh8 piN7, hou7 chia e5 hoe7-iu2 ui7-tioh8 siau-tok8 e5 kang-chok, cho3 kau3 bo5-eng5 chhi3-chhaN, m7 na7 an2-ni, tiong2-chip chin ki5-thai7 goa2 ti7 pou3-to7 ki5-kan thang toa7 soan-thoan5 hok-im ti7 koe-bin7, kho2-sioh kau3 si5 long2 loh8 toa7 hou7, chi2-u7 oe7 thang ti7 Khou2 tiuN2-lo2 e5 tiam3-lai7 pou3-to7, kai-chai3 Khou2 tiuN2-lo2 chin jiat8-sim, khiu2 chhu3-piN keh-piah e5 lang5 lai5 thiaN, chiah u7 5, 60 mia5 e5 thiaN-chiong3. M7-ku2 Seng3 Sin5 cho3 kang, mou5-kui2 ia7 cho3 kang, ti7 pou3-to7 e5 te7-ji7 am3, Ko tiuN2-lo2 e5 sim-pu7 aiN7 gin2-na2 kap i e5 ta-ke beh lai5 hu3-hoe7, hit si5 jit8-thau5 am3 lah, koh tu2-tng7 loh8-hou7, in teh koaN2-lou7 lai5 hu3-hoe7, hut-jian5 ti7 au7-bin7 chit8 e5 chui3-han3, khia5 chhia tong7-to2 Ko tiuN2-lo2 e5 sim-pu7, lang5 to2 ti7 toe7-nih8, si2-si2 hun7-hun7 khi3, pat8 lang5 koaN2-kin2 kng i lai5 hou7 i-seng chu3-sia7, kau3 goa2 pou3-to7 soah iau2 m7-chai lang5, goan2 tang5-sim thoe3 i ki5-to2, kau3 goa2 li7-khui Sui7-hui7 e5 si5, sin-the2 u7 ho2-se3, kam2-sia7 Chu2 e5 lin5-bin2, kai-chai3 hu7-jin5-lang5 aiN7 e5 iu3-eN long2 bo5 sim2-mih8 su7, sit8-chai7 si7 put-heng7 tiong e5 tai7-heng7. “Ban7-hang7 su7 tauh8-tauh8 lai5, si7 beh hou7 thiaN Siong7-te3 e5 lang5 tit-tioh8 li7-ek”, goan7 Chu2 po2-siu2 chit keng bi5-se3 e5 kau3-hoe7. 
  Hu7-Jin5-Hoe7 Kap 30 Goa7 Chiah Ke 
  Koan-im-soaN kau3-hoe7 e5 tiuN2-lo2 kong2, goan2 chin ai3 chhut-mia5 e5 bok8-su lai5 pou3-to7, chong2-si7 bo5 lang5 beh lai5, che si7 in e5 thou2-khui3, chhin-ai3 e5 tang5-kang, lan2 kiam2 m7 tioh8 keng3-ka ai3 chit ho7 jiok8-siau2 phian-phiah e5 kau3-hoe7 mah? Ti7 Tai7-u2 loh8 chhia, tioh8 koh kiaN5 40 hun-cheng e5 khe-pou, chiah oe7 kau3 pai3-tng5, chong2-si7 kau3-ui7 li2 khoaN3 tioh8 chit-keng 3 chan3 koan5-thah e5 sin pai3-tng5, chiu7 boe7 ki3-tit kiaN5 khe-pou e5 ia3-sian7, chit keng pai3-tng5 i2-keng khi2 3 ni5 ku2, iau2 boe7 Si7-a2-geh (XXX), u7 chit8-ui7 Chhoa3 tiuN2-lo2, bo5 me5 bo5 jit8 hu7-chek chit e5 kang-chok, thou5-chui2 kap sio2-kang long2 si7 hoe7-iu2 ka-ki7 cho3, Hu7-jin5-hoe7 chin chhut-lat8 cho3 sio2-kang, in thiaN goa2 beh khi3 cho3 kang, chit ui7 lu2 tiuN2-lo2 kong2, “Chian-cheN beh lai5 pou3-to7, kau3-hoe7 bo5 siN5 beh an2-soaN2?” (Sian-siN beh lai5 pou3-to7, kau3-hoe7 bo5 chiN5 beh an2-choaN2?) Goan5-lai5 in kong2 oe7 “ch” kap “s” ia7 si7 kong2 siong-hoan2, chit ui7 lu2 tiuN2-lo2, chiu7 tui3 tiong2-chip-hoe7 the5-gi7, pou3-to7 it-chhe3 hui3-iong7, in Hu7-jin5-hoe7 beh hu7-chek, lam5 e5 tiong2-chip mng7 kong2, lin2 kiam2 oe7 than3 chiN5? In kong2, goan2 boe7 than3-chiN5 iau2-ku2 oe7 siuN7 pan7-hoat. Kiat-kiok8 in kou2-le7 chit8 e5 chi2-moe7 hian3 chit8 chiah ke, a2-si7 ah, in chong2-kiong7 hian3 30 goa7 chiah, eng7 kau3 u7 chhun, thang choan2 jip8 cho3 kau3-hoe7 e5 lou7-eng7, chin chiaN3 “chit8-pe2 mi7-hun2, chit8-tiam2 iu5 eng7 boe7 oan5”, chit ho7 sin3-sim e5 hong7-hian3, u7 toa7 kong-hau7. 
  Thoan5 Hok-im Kap Kang2-hut8 
  Hong7-lim5 tin3 si7 lau7-jiat8 e5 sou2-chai7, kau3-hoe7 ia7 u7 chin ku2 e5 lek8-su2, Kheh-lang5 e5 hoe7-iu2 tin3 toa7-pou7-hun7, lai5 chia bok8-hoe7 e5 Gou5 sian-siN chiah kiat-hun bo5 kui2 geh8-jit8, in long2 oe7 kong2 poaN3-chheN-sek8 e5 Kheh-oe7, chin chiaN3 u7 iaN2 jip8 gou5 mng5, than3 gou5 hoat, ti7 3 jit8-kan e5 pou3-to7-hoe7, in siat-hoat tiuN5-sou2 ti7 chhi7-tiuN5 khau2. Ti7 goan2 pou3-to7 e5 te7-ji7 me5, Hut8-kau3 ia7 chhiaN2 Tai5-pak Chheng-siong5 hoat-su lai5 bio7-khau2 kang2 hut8, in e5 kong2-ko3-choa2 kap lan2 e5 tah cho3-hoe2, hou7 tin3-bin5 kak-tit chhin-chhiuN7 Ki-tok kap Hut8-kau3 teh piaN3-koan2, chong2-si7 lan2 3 am3 e5 thiaN-chiong3, u7 tui3 150 lang5 chin3 kau3 200 goa7 lang5, kam2-sia7 Chu2. Ti7 chia u7 chit8-ui7 thiaN3 Chu2 e5 Iu2 tiuN2-lo2, ti7 bou2-bou2 su7-kiaN7 tu2-tioh8 toa7 oan-khut, hi-seng tiong7-hu kap 2 e5 kiaN2 (tiong7-hu kap toa7 kiaN2 si7 i-seng), i iau2-ku2 bo5 sit-chi3, thiaN3 Chu2 kau3-toe2. Goan7 Chu2 ke-thiN khui3-lat8, hou7 i boe7 ki3-tit au7-bin7 e5 khou2-su7, chi2-u7 ng3 thau5-cheng5 sou2 chhah e5 pio lai5 chau2, thang kau3 hit jit8, tit-tioh8 tiau3 lan2--e5 e5 siuN2. A-men. 
  Sun5 Hoe7-iu2 Soa3 Sun5 Ti-a2 
  Goa2 che7 chhia kau3 ti7 Hong-tian5, chhe7 pai3-tng5 poaN3-tiam2 cheng ku2, chiah chhe7-tioh8 chaiN2-iuN7 chiah sio2 sou2-chai7, tioh8 chhe7 hiah ku2? Goan5-in si7 kau3-hoe7 chiah siat chit8-ni5 ku2, tah chhau2-liau5 ti7 chng-boe2, sou2-i2 chiah oh chhe7. Chit e5 kau3-hoe7, si7 chit8-ui7 kau3-kai3 e5 lau7 sian-poe3 Ou5 sian-siN khai-thok e5, sui-jian5 chi2 u7 siat-kau3 chiah chit8-ni5, iau2-ku2 cho3 le2-pai3 u7 4, 50 lang5, long2 si7 sin hoe7-iu2. In tai7-seng boe2 chit8 te3 chiaN-pah peN5 e5 pai3-tng5-toe7, seng tah chit keng chhau2-liau5, thang cho3 le2-pai3, chong2-si7 chit-keng chhau2-liau5 pai3-tng5, u7 tu2-tioh8 toa7 chai-lan7, hou7 hong-thai lian5-lian5 ian2-to2 3 pai2, kau3 goan2 khi3 pou3-to7 e5 si5, in tui3 te7 3 pai2 e5 to2 koh ian2 khia7 khi2-lai5, goa2 chheng chit-keng pai3-tng5 cho3 put-to2-ong kau3-hoe7, chong2-si7 in bo5 in-ui7 sou2 tu2-tioh8 e5 to-lan7 lai5 hoe-sim, in koh ke3-ek8, chiong sou2 hian3 e5 chiN5, liah8 ti-a2 kiaN2 hou7 lang5 chhi7 pun, ng3-bang7 2 ni5 au7 oe7 thang khi2 chit8 keng 10 ban7 khou i2-siong7 e5 pai3-tng5, in e5 ng3-bang7 chin toa7, sou2-i2 thoan5-to7 sian-siN tioh8 ka-poe7 e5 bo5-eng5, sun5 hoe7-iu2, tioh8 soa3 sun5 kau3-hoe7 e5 ti-a2, khoaN3 u7 toa7 chiah boe7? Chit khoan2 e5 bok8-hoe7, goa2 thau5 chit8-pai2 khoaN3 tioh8, goa2 siong-sin3 “Chin7-lat8 ti7 Chu2 e5 kang-boa5 m7 si7 khang-khang.” Koh thiaN kong2, hia e5 keng2-koaN chin lo-so, na7 si7 goan2 ti7 hia pou3-to7, chin ho2 ki-hoe7, tit8-kau3 soa3 boe2 am3, u7 5 e5 keng2-koaN lai5 lim5-sek8, ke-thiN goan2 e5 kong-eng5, tioh8 o-lo2 Chu2. 
  Ka-teng5 Le2-pai3 U7 Hian3-kim 
  Goan2 khi3 Siu7-hong kau3-hoe7 cho3 kang e5 si5, u7 siu7 chhiaN2 khi3 cho3 ka-teng5 le2-pai3 e5 chu2-li2, hit e5 ka-teng5 si7 goa7-seng2 lang5 kap san-pau chi2-be7 kiat-hun e5 ka-teng5, chi2 u7 hu7-jin5-lang5 u7 lai5 le2-pai3, goan2 cho3 le2-pai3 liau2, chiu7 khoaN3-kiN3 hit e5 chi2-be7 theh8 chiN5 hou7 thoan5-to7 sian-siN, goa2 mng7 i sim2-mih8 i3-su3, i kong2 si7 ka-teng5 le2-pai3 e5 hian3-kim, sui-jian5 si7 120 khou, chong2-si7 tak8-hou7 to u7 chiau3 an2-ni, sui5-i3 hong7-hian3, thiaN kong2 Hong-tian5 ia7 si7 an2-ni, goa2 siuN7 che si7 chin ho2 e5 sip8-koan3. U7 tou-chhi7 kau3-hoe7 ti7 ka-teng5 chu7-hoe7, siong5-siong5 chhut piaN2, thng5-a2 teng2, ui7-tioh8 an2-ni u7 chin-choe7 e5 gi7-lun7, sou2-i2 chiu7 hoe3-chi2 chhut thng5-ko2, oaN7 cho3 hian3-kim, iau2-ku2 si7 bo5 koan3-si3, sit8-chai7 tioh8 ng3 sio2 kau3-hoe7 lai5 hak8-sip8, Sui7-hong kau3-hoe7 i2-keng u7 5 ni5 e5 lek8-su2, Hong-tian5 chi2-u7 chit8 ni5, chong2-si7 2 keng kau3-hoe7 e5 Chu2-jit8-oh8 hak8-seng, long2 u7 chiaN5 pah lang5, kho2-sioh nng7 keng long2 khiam3-kheh Chu2-jit8-oh8 kau3-oan5, goa2 siuN7 sin-siat e5 kau3-hoe7 na7 keng3-ka eng7 kang ti7 Chu2-jit8-oh8 e5 kang-chok, kau3-hoe7 tek-khak heng-ong7, sou2-i2 cho3 thoan5-kau3-chia2 chin su-iau3 poe5-iuN2 cho3 kang e5 jin5-chai5, lai5 saN-kap hoat-tian2 Chu2 e5 seng3-kang. 
  Koh Ke3-siok8 Pou3-to7 
  Goan2 kau3 Kheng3-hong cho3 kang, chit keng kau3-hoe7 tiong2-chip kap sian-siN chin hiap8-lek8, sou2-i2 goan2 khi3 pou3-to7, in ia7 chin gau5 chun2-pi7 it-chhe3 e5 su7-kang, kiat-ko2 chiu7-si7 tit-tioh8 200 mia5 e5 thiaN-chiong3, chin ti3-i3 lai5 ke3-siok8 thiaN. In lai5 thiaN pou3-to7, si7 chu7-hoat-tek che7 ti7 thau5-cheng5 e5 i2-liau5, chiau3 an2-ni sun7-su7 che7 ui7, thau5 kau3 boe2 long2 chin an-cheng7, in-ui7 pai3-tng5 boe7 thang siu-iong5 hiah choe7 lang5, chi2-u7 tioh8 ti7 pai3-tng5 cheng5 e5 goa7-tiaN5 cho3 hoe7-tiuN5, u7 si5 tu2-tioh8 hou7-mi7-a2, iau2-ku2 thiaN-chiong3 long2 bo5 chau2, piau2-beng5 in kiu5-to7 e5 sim, chin jiat8, goan2 pou3-to7 e5 ki5-kan i2-keng oan5, tiong2-chip iau-kiu5 ke3-siok8 koh pou3-to7, na7 si7 goan2 tioh8 koh ke3-siok8 khi3 Thai3-moa5-li2 cho3 kang, ti3 kau3 phah-sng2 ki-hoe7, chong2-si7 chu7-chai7 kau3-hoe7 e5 TeN7 thoan5-to7, i ia7 si7 u7 pou3-to7 e5 un-su3, chiu7 tui3 cheng3-lang5 soan-pou3, bin5-a2-am3 i pun2-lang5 beh ke3-siok8 pou3-to7, chhiaN2 cheng3-lang5 tioh8 koh lai5 thiaN, chin kam2-sia7 Chu2, goan2 Oan2-tong Kui-chu2 e5 hoe7-tiuN2, Hek bok8-su phai3 goan2 chhut lai5 pou3-to7 e5 bok8-tek, ia7 si7 chai7 ti7 chia, ai3 kou2-le7 mui2 chit8 keng kau3-hoe7, pun2-sin u7 ke3-siok8 pou3-to7 e5 cheng-sin5, lai5 in2-chhoa7 boe7 sin3 e5 lang5 kui Chu2. Sou2-i2 choe3 thoan5-kau3-chia2, a2-si7 sin3-tou5 m7 thang the-si5 kong2, goa2 bo5 pou3-to7 e5 un-su3, ti3-kau3 pin5-toaN7, mui2 chit8 e5 lang5 na7 kam-goan7 lou2-lek8 hak8-sip8, tak8-lang5 long2 si7 pou3-to7 ka, bo5 u7 sim2-mih8 kio3 cho3 tek8-piat8 e5 un-su3, goa2 siuN7 chin-chiaN3 e5 un-su3, si7 tui3 kam-goan7, lou2-lek8 lai5 hak8-sip8 chiu7 oe7 tit-tioh8. Goan7 Chu2 tui3 Tai5-oan5 koh heng-khi2 choe7-choe7 ai3 pou3-to7 e5 tang5-kang kau3 ti7 tak8-sou2-chai7, khi3 po3-thoan5 chin2-kiu3 e5 hok-im. 
</CL>
<HL>

序 
「Lin2 kiam2無講，iau2有四月日，就收割e5時到mah？我ka7 lin2講，kiah8目看園已經熟，thang割lah。」遠東歸主派阮ti7 東部13月日久e5傳道，hou7 我那同感主對學生所教示e5這幾句話。因為東部iau2濟濟兄姐 m7 bat去，koh東部e5山地教會，是第一發展，所以我就無想家己e5 ham-ban7，好膽giah8筆來寫「東部傳道見聞記，」報消息hou7關心東部教會e5兄姐知，續為著in來祈禱。 
Ti7見聞記e5內面，有時有寫「阮」字，是teh指阮會nih8 e5同工，因為許Leng5-khu先生有kap我ti7太麻里、富里、東竹、大里、玉里頂教會同工，koh一位施Khiam-iok先生bat ti7 豐田、壽豐、新城、花蓮、慶豐，kap第二回e5太麻里頂教會，所以若讀阮e5時，咱會thang想著這兩位同工。設使咱讀了若會thang受鼓勵，日日為主做見證，就寫e5人已經達目的lah。願咱ti7主恩愛e5內面相勉勵，相替祈禱，將所chhun e5光陰來榮耀主，是心所願。 
陳降祥 <BR>1960年8月2日 <BR>平地教會 
讓國王過路 
想著beh去東部傳福音，hou7 我e5心活起--來，所以今年頭一擺，beh去東部做工，就ti7路中tu2著伊朗國王來南部參觀空軍表演，che是1959年3月14日上午e5事。因為an2-ni我坐e5汽車，著ti7 九曲堂歇睏2點鐘，等國王看表演煞，讓伊過路才 koh開車。 
後山路真危險 
逐擺若tui3高雄坐車beh去台東攏有聽見旅客teh談論後山路真危險。因為山路細條，若落雨koh會崩山，阻擋交通。Ti7 6月中只有2日久，就peng2 3隻貨物車，死3名，重傷幾若個，其中台東教會一位執事是司機，伊e5車peng2幾若lin3，落山坪，本身著重傷。Koh逐擺坐車e5時，會tu2著旅客眩車lok8-lok8吐。我本身也bat吐，總是往復坐25擺（一擺坐飛機）攏無覺得危險。後來有金馬號快車，實在坐了真舒服，總是著坐6點鐘左右，也是會厭sian7。 
東部教會大本營 
台東教會tui3地理上，抑是交通上來看攏是真要緊e5所在，所以我稱伊做大本營。Ti7 13月日久e5東部傳道，攏tui3 chia出入，得著牧師，長執會友真親切e5招待。溫榮春牧師ti7 chia牧會成十年久，做人溫和，gau5協助同工，我得著伊全家e5愛顧真濟，m7 若an2-ni，常對我工作e5指導，替我買車票，鬥載行李，伊攏無嫌費氣，歡喜幫贊，應該著對in說謝，溫牧師實在是傳道人e5好模範。 
後山塗真黏 
去東部e5人攏是ti7 西部tu2著生活發生困難，搬去e5較濟，卻也有e5是有錢，有地位e5人去hia做事業。不論是為甚物緣故去東部攏好，不過有一項，in去了就無想beh轉來西部，因為hia好趁食，土地闊，thang種作來維持生活；也有真濟兄弟，去hia趁著錢，生活富裕。我若問hia e5兄弟講，「Lin2有想beh koh轉來西部抑無？」In講，「想是會想，總是後山塗真黏，」意思是行boe7開腳，因為好趁食，thai2有影後山e5塗有黏leh？ 
環境優雅e5教會 
Ti7 5月中我去新港（成功鎮）教會做工，這間教會tui3台東著koh坐汽車，50外公里才會到。若講起新港教會，就想著教界e5老先輩高篤行牧師，伊光復後來新港設教會，後來有請林川明牧師來牧會。對in 2位kap兄姐e5努力，這間教會誠做一間東部有力e5教會，教會e5地點是東中第一好，所在安靜，對面有大海，行落kia-a2就有港口，真濟漁船ti7 hia出入，空氣koh好，實在是小天堂一樣。Chia e5魚真俗，鬼頭刀一公斤賣到1箍8角，我ti7 chia一禮拜久，食真濟XXX。諸位讀者，lin2若ai3食chhiN 魚，請你來新港。Ti7 chia有簡牧師teh開醫館，續幫贊山地教會e5工。 
我無口才 
Ti7新港教會，我ai3 koh講一個兄弟e5事，伊是高牧師e5第4公子，高傳立長老，伊ti7 chia開醫館，患者真濟，伊e5厝ti7教會隔壁，建築物美觀，我稱伊做新港e5王宮。高長老tui3令尊高牧師e5交代，盡忠ti7教會，伊顧謙對我講，我攏無口才，也boe7曉講道理，伊koh講kap伊toa3 e5男女工人，已經有5名來入教，領洗禮，真感謝主。諸位讀者，咱無口才無要緊，若會chhoa7人信主就好。 
阮Chia那 M7 設教會 
Tui3新港koh去20公里e5所在，有一間竹湖教會，開設2年外久，做禮拜有4、5十人，信徒攏是tui3別位搬來e5，特別有埔里方面e5兄弟，幾若位ti7 這間教會teh活動。這間教會起ti7大路邊，頭前向太平洋，後面有山，若企ti7 台頂講道，有看著大海，有時也會聽著海湧hoa7-hoa7哮e5聲，親像看著一幅會出聲e5圖畫。 
這間教會開設以來攏無長期駐在e5工人，in真ai3一位先生，總是倩攏無，若是長執真協力做主e5工，會友四散ti7 山頂企起，來到教會著行2點鐘e5路，若是in一禮拜久往來行無sian7。 
Ti7 3暗佈道會，in ai3我去長濱佈道，chia離竹湖8公里，是鄉所在地，ti7 東海岸第2鬧熱e5所在，hia e5民眾真ai3聽佈道，逐暗有3、4百人來聽，有村長，抑是鄉代表，專工tui3庄腳來聽，我佈道了in iau2 m7 散，村長要求講，請繼續來阮e5村中傳道，場所kap叫人我負責，可惜我無工thang去，真扑損。Hia e5民眾問講，「阮chia那 m7 設教會？」hou7我boe7曉應答。竹湖e5長執真關心這所在，可惜in e5經濟力量有限，工人koh較是大問題，若 m7 是中會去開拓，實在有困難。主講，「Thang收成e5是濟，做工e5人少。」真有影。 
尼姑變做女傳道 
我到初鹿教會做工e5時，有tu2著一位尼姑出身e5女傳道，叫做南長老。諸位讀者，lin2 m7 thang誤會我講話矛盾，伊是女性總是姓南，東部e5會友攏叫伊南長老，伊也是女中醫師，伊對我講，伊來台東e5目的，是beh傳佛教，無打算續來信耶穌，後來koh去讀婦學做女傳道，來初鹿做醫生兼傳道。伊真gau5疼教會，疼主e5工人，有一位謝先生kap伊協力起禮拜堂，宿舍攏真好勢，經濟獨立，做禮拜6、70人ai3請專任e5工人，m7 知甚物人，有聽著主呼召e5聲，歡喜應講，「我ti7 chia，差我、差我！」 
教會監獄做厝邊 
兩年前台東教會bat請我來佈道，這擺koh來是第二擺。台東有出名e5風飛沙，大概是親像鹿港e5氣候。教會是台東縣第一大間koh濟人，這間教會是日人時代e5 Ou-the-lah(才寺)，前任e5陳瑞山牧師ti7光復e5時，tui3 in接收來做拜堂，場所真闊koh好勢，總是真tu2好kap台東監獄做隔壁。我ti7 hia佈道bat講，lin2 ai3去天堂抑是地獄？若ai3去天堂，著來教會 m7-thang去監獄。親愛e5兄姐，主ka7咱講，世間有2條路，一條到永活，一條thau3到滅亡，咱著引chhoa7人行活路。
熱心e5長執 
Ti7鄉村e5教會中經濟好，長執熱心疼教會e5，我想是池上教會。Chia e5長執真疼主，koh熱心，ti7 hia佈道e5時tu2著風颱，iau2-ku2 in出力，引chhoa7人來聽佈道，我看in e5熱心真感激，in逐人e5事業也真成功，真正疼主e5人，beh受主e5賜福。Chia e5會友大半是客人，總是真gau5講Ho7-lo2話，聽講歷代獨身e5傳道若來chia做工，就結束獨身生活（就結婚），che是獨身工人e5好消息，親愛獨身e5同工，請lin2著候補來chia做工，m7 thang失了好機會。 
等候Beh出世e5教會 
太麻里，ti7大武到台東e5一半路，tui3 chia坐汽車去台東著一點鐘，車錢10箍。Ti7 chia有各所在來e5會友15戶，總是實在去禮拜e5人無幾個，因為來台東禮拜，一個人著開30箍e5所費，實在經濟kap時間 m7容允。有一位台南來e5 陳兄弟，真意愛設教會，thang hou7 hia e5人利便敬拜上帝，所以伊代先家己買一間店，做拜堂，續請台東教會著去幫贊in出世，因為台東教會2、3年久有設初鹿、建和、知本3間教會，有e5無甚物成mih，所以就躊躇，到8月3日牧師、長執、青年kap阮相kap去佈道，看見信徒熱切ai3設教會，就ti7 佈道後e5禮拜日，開幕典禮。Tui3設教會到今仔日（8月日久）每禮拜上午有60名左右，下午3、4十名聚會，真感謝主。In倩先生e5薪金kap教會雜費攏家己負擔，會友雖然散hiong，iau2-ku2有人真甘心奉獻。若用這間教會做模範，逐間教會攏會thang經濟獨立才著。阮ti7 1960年3月中koh來佈道一擺，an2-ni來做工2擺，我本身有去2戶未信者e5家庭，主持做禮拜除偶像，其中一位是鄉公所e5主計，伊e5子ti7 新竹聖經書院讀冊，伊講子beh傳主e5福音，我著緊反悔信耶穌。真感謝主，主hou7 得救e5人日日那加添。 
鄉村e5大建築物 
富里教會是ti7 東部鄉村最大間e5教會，張牧師少年活潑，會友濟，教會起真大間，是幾年前起e5，開beh到20萬箍，thang講是東部算有著e5教會。Chia e5信徒真濟子女teh讀大學，甚至有保送生，真正「敬畏耶和華是智識e5根本」。 
6日久生6個子 
阮去東竹做工6日久，因為hia無傳教者，教會就設法ti7 蔡長老e5家hou7 阮復習。蔡長老真熱心照顧教會，長老娘做產婆，生理是普通。阮去3日伊有ka7人拾3個囡仔，阮去食飯e5時，伊就ka7阮報告，我有ka7長老娘講，阮beh koh toa3 3日，你會koh ka7人拾3個囡仔，伊對我講，thai3有hiah好，chia是小所在，一禮拜若齊勻拾3個就真好lah，總是到阮beh離開，正實koh拾3個，共tu2 6個。蔡長老娘ti7 這6日久，為著主e5工kap家己e5事業真無閒，總是伊攏無出怨言，笑議議。Ti7 hia佈道真好成績，有300外人來聽，總是真可惜隔日就連續落大雨，續boe7 thang繼續，所以咱著常常趁機會做工。 
馬大姐e5手路菜 
大里教會是東部出名e5教會，會友濟，經濟好，青年活動，聖歌隊gau5唱，有幾位長執真關心教會，也有馬大姐會出手路菜。我三年前bat來佈道，這擺是第二回，我kap in攏真熟悉，婦人會設法e5伙食頓頓好，實在m7免著an2-ni，會扑歹嘴斗。Ti7 chia有一位詹長老，就是會煮手路菜e5馬大姐，俗語講，「Cho料夠也著新婦gau5」，真正有影。Chia e5會友講話有各樣，「Ch」 kap「S」講相反，in叫「王先生」是叫做「王chian-cheN，」吟詩「主ah，我心疼你」in吟做「使ah，我chim疼你」，總是kap in做伙久，聽慣勢就好。特別ti7 chia我ai3提起e5，是chia e5青年真gau5協助佈道e5工作，無論分傳單、pun5樂器、唱歌，男女青年攏真勇敢，逐e7晡去做，所以我去2回e5佈道，攏真好成績，每暗有300人以上，我也ai3鼓勵各教會e5青年，著an2-ni來盡力ti7主e5工，因為保羅講「Lin2莫得因為lin2 e5少年hou7人看輕，----- 著做信e5人e5模範。」 
教會細試煉大 
瑞穗ti7花蓮縣，也是鬧熱e5鄉鎮，可惜教會起ti7 會友柑仔宅e5一角，真偏僻，做禮拜e5會友20人左右，總是有2、3個長執真熱心，教會經濟雖然弱總是in有抱大e5計畫，beh買地較近街面，thang起拜堂，所以會友就出本種柑仔，已經年外久，若到3年就有收成真大，可惜我去e5時，柑仔樹tu2仔著病，hou7 chia e5會友為著消毒e5工作，做到無閒chhi3-chhaN，m7 若an2-ni，長執真期待我ti7 佈道期間thang大宣傳福音ti7 街面，可惜到時攏落大雨，只有會thang ti7 許長老e5店內佈道，佳哉許長老真熱心，khiu2厝邊隔壁e5人來聽，才有5、60名e5聽眾。M7-ku2聖神做工，魔鬼也做工，ti7 佈道e5第二暗，高長老e5新婦aiN7 囡仔kap伊e5 ta-ke beh來赴會，hit時日頭暗lah，koh tu2-tng7落雨，in teh趕路來赴會，忽然ti7後面一個醉漢，騎車撞倒高長老e5新婦，人倒ti7地nih8，死死暈暈去，別人趕緊扛伊來hou7醫生注射，到我佈道煞iau2 m7知人，阮同心替伊祈禱，到我離開瑞穗e5時，身體有好勢，感謝主e5憐憫，佳哉婦人人aiN7 e5幼嬰攏無甚物事，實在是不幸中e5大幸。「萬項事tauh8-tauh8來，是beh hou7 聽上帝e5人得著利益」，願主保守這間微細e5教會。 
婦人會kap 30外隻雞 
觀音山教會e5長老講，阮真ai3出名e5牧師來佈道，總是無人beh來，che是in e5吐氣，親愛e5同工，咱kiam2 m7 著更加ai3這號弱小偏僻e5教會mah？Ti7 大禹落車，著koh行40分鐘e5溪埔，才會到拜堂，總是到位你看著這間3層懸塔e5新拜堂，就boe7記得行溪埔e5厭sian7，這間拜堂已經起3年久，iau2未 Si7-a2-geh（XXX），有一位蔡長老，無暝無日負責這個工作，塗水kap小工攏是會友家己做，婦人會真出力做小工，in聽我beh去做工，這位女長老講，「Chian-cheN beh來佈道，教會無siN5 beh an2-soaN2？」（先生beh來佈道，教會無錢beh an2-choaN2？）原來in講話「Ch」 kap「S」也是講相反，這位女長老，就對長執會提議，佈道一切費用，in婦人會beh負責，男e5長執問講，Lin2 kiam2會趁錢？In講，阮boe7趁錢iau2-ku2會想辦法。結局in鼓勵一個姊妹獻一隻雞，抑是鴨，in總共獻30外隻，用到有chhun，thang轉入做教會e5路用，真正「一把麵粉，一點油用boe7完」，這號信心e5奉獻，有大功效。 
傳福音Kap講佛 
鳳林鎮是鬧熱e5所在，教會也有真久e5歷史，客人e5會友tin3大部份，來chia牧會e5吳先生才結婚無幾月日，in攏會講半青熟e5客話，真正有影入吳門，趁吳法，ti7 3日間e5佈道會，in設法場所ti7市場口。Ti7 阮佈道e5第二暝，佛教也請台北清祥法師來廟口講佛，in e5廣告紙kap咱e5貼做伙，hou7 鎮民覺得親像基督kap佛教teh拚館，總是咱3暗e5聽眾，有tui3 150人進到200外人，感謝主。Ti7 chia有一位疼主e5友長老，ti7 某某事件tu2著大冤屈，犧牲丈夫kap 2個子（丈夫kap大子是醫生），伊iau2-ku2無失志，疼主到底。願主加添氣力，hou7 伊boe7記得後面e5苦事，只有向頭前所插e5標來走，thang到hit日，得著召咱--e5 e5賞。阿門。 
巡會友續巡豬仔 
我坐車到ti7 豐田，chhe7拜堂半點鐘久，才 chhe7著怎樣chiah小所在，著chhe7 hiah久？原因是教會才設一年久，搭草寮ti7庄尾，所以chiah oh chhe7。這個教會，是一位教界e5老先輩胡先生開託e5，雖然只有設教才一年，iau2-ku2做禮拜有4、50人，攏是新會友。In代先買一塊成百坪e5拜堂地，先搭這間草寮，thang做禮拜，總是這間草寮拜堂，有tu2著大災難，hou7 風颱連連ian2倒3擺，到阮去佈道e5時，in tui3第3擺e5倒koh ian2企起來，我稱這間拜堂做不倒翁教會，總是in無因為所tu2著e5多難來灰心，in koh計劃，將所獻e5錢，掠豬仔子hou7人飼分，向望2年後會thang起一間10萬箍以上e5拜堂，in e5向望真大，所以傳道先生著加倍e5無閒，巡會友，著續巡教會e5豬仔，看有大隻boe7？這款e5牧會，我頭一擺看著，我相信「盡力ti7主e5工磨m7是空空。」Koh聽講，hia e5警官真囉唆，若是阮ti7 hia佈道，真好機會，直到煞尾暗，有5個警官來臨席，加添阮e5光榮，著o-lo2主。 
家庭禮拜有獻金 
阮去壽豐教會做工e5時，有受請去做家庭禮拜e5主理，hit個家庭是外省人kap山胞姊妹結婚e5家庭，只有婦人人有來禮拜，阮做禮拜了，就看見hit個姊妹提錢hou7 傳道先生，我問伊甚物意思，伊講是家庭禮拜e5獻金，雖然是120箍，總是逐戶都有照an2-ni，隨意奉獻，聽講豐田也是an2-ni，我想che是真好e5習慣。有都市教會ti7家庭聚會，常常出餅、糖仔等，為著an2-ni有真濟e5議論，所以就廢止出糖果，換做獻金，iau2-ku2是無慣勢，實在著向小教會來學習，瑞豐教會已經有5年e5歷史，豐田只有一年，總是2間教會e5主日學學生，攏有成百人，可惜兩間攏欠缺主日學教員，我想新設e5教會若更加用工ti7主日學e5工作，教會的確興旺，所以做傳教者真需要培養做工e5人才，來相kap發展主e5聖工。 
Koh繼續佈道 
阮到慶豐做工，這間教會長執kap先生真協力，所以阮去佈道，in也真gau5準備一切e5事工，結果就是得著200名e5聽眾，真致意來繼續聽。In來聽佈道，是自發得坐ti7 頭前e5椅寮，照an2-ni順序坐位，頭到尾攏真安靜，因為拜堂boe7 thang收容hiah濟人，只有著ti7拜堂前e5外埕做會場，有時tu2著雨mi7 仔，iau2-ku2聽眾攏無走，表明in求道e5心，真熱，阮佈道e5期間已經完，長執要求繼續koh佈道，若是阮著koh繼續去太麻里做工，致到扑損機會，總是駐在教會e5鄭傳道，伊也是有佈道e5恩賜，就對眾人宣佈，明仔暗伊本人beh繼續佈道，請眾人著koh來聽，真感謝主，阮遠東歸主e5會長，Hek牧師派阮出來佈道e5目的，也是在ti7 chia，ai3鼓勵每一間教會，本身有繼續佈道e5精神，來引chhoa7 boe7信e5人歸主。所以做傳教者，抑是信徒m7 thang推辭講，我無佈道e5恩賜，致到貧憚，每一個人若甘願努力學習，逐人攏是佈道家，無有甚物叫做特別e5恩賜，我想真正e5恩賜，是tui3甘願，努力來學習就會得著。願主對台灣koh興起濟濟ai3佈道e5同工到ti7逐所在，去播傳拯救e5福音。 
</HL>