<CL>
  Kho2-chhi3 Tiong 3 Lang5 Khi2-siau2 
  Ti7 Koan-san kau3-hoe7 cho3-kang e5 si5, u7 khi3 chham-koan Sun bok8-su-niu5 siat e5 san-te7 hi3-lo5 liau5-iong2 sou2, che long2 si7 bian2-hui3 jip8-iN7, san-te7 lang5 chin choe7 tioh8 hi3-piN7, sit8-chai7 u7 kho2-lin5, ng3-bang7 Chu2 oe7 i-ti7 chiah e5 lang5, hou7 in sim-sin5 jiok8-the2 long2 siu7 i-ti7. Goa2 koh kui2-na7 pai2 khi3 chham-koan san-te7 po2-bo2 hak8-hau7, ti7 hia cho3 kang e5 si5, in tu2 teh ki5-kho2, 40 mia5 e5 hak8-seng, ui7-tioh8 kho2-chhi3 piaN3 kau3 bo5 me5 bo5 jit8, kho2-te5 sit8-chai7 chin chhian2, chong2-si7 ti7 chit kui2-jit8 ku2 u7 3 e5 hak8-seng khi2-siau2, hou7 ki5-u5 e5 hak8-seng kap sian-siN tioh8 toa7-kiaN. Goa2 mng7 in, hoat siau2 tioh8 loa7-ku2 chiah oe7 ho2? In kong2 kho2-chhi3 liau2 chiu7 ho2 khi3 lah, thang chai kho2-chhi3 si7 in chin toa7 e5 kiaN-hiaN5 kap tang7-taN3. 
  Iau2 Boe7 Chit8-ni5 Oe7 ChhiuN3 Hallelujah Chorus 
  Iu5-goan5 ti7 Koan-san e5 si5 ti7 le2-pai3-jit8 u7 XXXX chok8 e5 soan-to7-su, tui3 Hoa-lian5 koan7 Ban7-leng5 hiong chhoa7 18 mia5 lam5-lu2 chheng-lian5 lai5 chham-koan po2-bo2 hak8-hau7, kap hong2-bun7 Koan-san kau3-hoe7, hit e7-pou kap kau3-hoe7 T.K.C. chhin-bok8-hoe7, hoe7-tiong in u7 chheng7 hoan-saN thiau3-bu2, gim5-si, iu5-hi3, koa-su5 si7 “Chu2 ti7 sip8-ji7-ke3 teng2 siu7-khou2 chham2-si2.” In iu5-hi3 pai5 choe3 sip8-ji7-heng5 chin sui2, tiau7 ia7 si7 in e5 tiau7, in e5 sian-siN na2 soat-beng5 hou7 goa2 thiaN, hou7 goa2 siu7 toa7 kam2-tong7. In koh hap8-chhiuN3 chin choe7 si, chit8 ui7 thng3 chhiah-kha e5 chheng-lian5 tam-jim7 chi2-hui kap khi2-tiau7, chin oah8-phoat, choe3-au7 in u7 chhiuN3 Hallelujah Chorus, siaN koan5 koh cheng2-che5, hui-siong5 gau5 chhiuN3 koh chin chai7-taN2, goa2 mng7 in oh8 joa7-ku2, in kong2 goan2 e5 seng3-koa-tui7 seng5-lip8 iau2 boe7 chit8-ni5, chin chiaN3 si7 pun2-su7, boe7 chit8-ni5 oe7 hiah gau5 chhiuN3. In e5 lam5-chu2 khoaN3 khi2-lai5 chheng7-chhah khah boe7 hiah cheng2-che5, na7 si7 lu2-chu2 chin liu5-heng5, chheng7 ni5-liong5 (XXXX) e5 saN, bin7-bah peh8 koh sui2, bo5 su piN5-toe7 lang5, in chin ai3 lai5 Sai-pou7 lu2-heng5. 
  Ti7 Sai-pou7 Kiam2 Iau2 U7 TiuN2-lo2-hoe7 
  Thian-chu2-kau3 ti7 tang-pou7 eng7 chin choe7 pun2-chiN5 khi2 pai3-tng5, in soa3 soan-thoan5 Sai-pou7 bo5 TiuN2-lo2-kau3 lah, long2 hoan2-lai5 sin3 Thian-chu2. Sou2-i2 choe7-choe7 sin3-tou5 mng7 goa2 kong2, tau3-ti2 si7 su7-sit8 a2 m7 si7? Hou7 goa2 siuN7-liau2 chin ho2 chhio3, goa2 eng7 Sin-heng kau3-hoe7 cho3 le2-pai3 e5 hoan3-teng-phiN3 hou7 in khoaN3, kap khi3 Kah-sian khai-bou7 tian2-le2 chhiaN3 7 tai5 iu5-lam2 chhia e5 hoan3-teng-phiN3 hou7 in khoaN3, in chiu7 beng5-pek8 Thian-chu2-kau3 e5 peh8-chhat8 soan-thoan5. Goa2 chin ai3 Sai-pou7 tou-chhi7 e5 kau3-hoe7, chiau-thai7 chiah e5 kou2-chiN2 lai7 e5 sin3-tou5, koe3-lai5 chham-koan thang ke-thiN in e5 sin3-sim kap kian3-sek, bian2 siu7 pat8 kau3-phai3 e5 in2-iu2, lai5 io5-tang7 in e5 sin3-sim. Koh khah iau3-kin2 e5, chiu7-si7 ti7 san-te7 kau3-hoe7 e5 kang-chok jin5-oan5, tioh8 siong5-siong5 eng7 kang lai5 chou7-chiu7 in u7 si3-chiaN3 e5 sin3-giong2, hou7 in u7 kian-kou3 e5 sin3-sim ti7 hong-hiam2 e5 jit8 ti2-tng oe7 tiau5. 
  Sin5-sia7 Pian3-cho3 Pai3-tng5 
  Jit8-pun2 lang5 gau5 soan2-tek8 sin5-sia7 te7, ti7 Tang-pou7 che7-che7 si7 Jit8-pun2 lang5 e5 i5-bin5-chhoan, kiN3-na7 si7 i5-bin5-chhoan, it-teng7 u7 sin5-sia7. U7 sou2-chai7, i5-bin5-chhoan ti7 kong-hok8 au7, hou7 pun2-seng2 lang5 chiap-siu lai5, chiu7 chiong sin5-sia7 kai2 cho3 bio7 hou7 lang5 keng3-pai3 ngou2-siong7, na7 si7 sin5-sia7 san-te7 lang5 chiap-siu lai5, in chiu7 kai2-cho3 le2-pai3-tng5. Ti7 Siu7-hong A-mi7-chok8 e5 kau3-hoe7 chiu7-si7 sin5-sia7 kai2-cho7 e5, chin li2-siong2, khoan5-keng2 ho2, koh hah8-eng7, na7 bo5 soaN-kha hit ki toa7 sin5-sia7 mng5 (XXX) bo5 lang5 chai chit-keng pai3-tng5 si7 sin5-sia7 kai2 e5, in-ui7 in koh eng7 kui2-na7 ban7 khou, eng7 chui2-ni5 thih-kin, kai2-kian3 kau3 hoan3-jian5 it-sin, hou7 beh khi3 cho3 le2-pai3 e5 lang5 oe7 seN-chhut chong-giam5 e5 sim. Goan2 ti7 le2-pai3 au7 khi3 chham-ka in e5 le2-pai3, sian-siN kang2-to7 tiong, khoaN3 goan2 jip8-khi3 chin hoaN-hi2, au7-lai5 u7 chhiaN2 goa2 tui3 in kong2 oe7, goa2 u7 kong2 kui2-ku3 e5 chheng2-an, in chin hoaN-hi2, sit8-chai7 ia7 u7 su-iau3 lan2 siong5-siong5 tui3 in kou2-le7. 
  Te7-it Toa7 Keng E5 TiuN2-lo2-hoe7 
  Lan2 na7 siuN7-tioh8 Tai5-pak, Tai5-tiong, Tai5-lam5, Ko-hiong5, Pin5-tong teng2 e5 ho2 kau3-hoe7, chiu7 beh siuN7 kong2 si7 TiuN2-lo2-hoe7 e5 toa7 kau3-hoe7, chong2-si7 su7-sit8 Tai5-oan5 TiuN2-lo2-hoe7, te7-it toa7 keng e5 kau3-hoe7 si7 Tang-pou7 A-mi7-chok8 e5 Kong-hok8 kau3-hoe7, chit keng kau3-hoe7 cho3 le2-pai3 chi2 teng2-pou u7 600 lang5 i2-siong7, ki5-to2-hoe7 u7 300 goa7 lang5, lan2 piN5-te7 e5 kau3-hoe7 u7 95 ni5 e5 lek8-su2, u7 chit8-keng kui-bou5 chiah toa7 e5 kau3-hoe7 a2 bo5? In hian7-chai7 ti7 sin5-sia7 te7 khi2 chit8 keng tng5 100 chhioh, khoah 40 chhioh, chui2-ni5 thih-kin e5 le2-pai3-tng5, in sou2 eng7 e5 thih-ki chin toa7, in-ui7 kiaN te7-tang7 kap hong-thai e5 koan-he7, chit e5 ku7 sin5-sia7 te7 si7 chit8-liap8 e5 sio2-soaN, ti7 Kong-hok8 choe3 koan5 e5 sou2-chai7, khoan5-keng2 chin ho2, che7 khi3-iu5-chhia khoaN3 tit chin chheng-chho2, beh peh chiuN7 soaN-teng2 e5 jip8-khau2, ia7 si7 u7 chit8 e5 toa7 sin5-sia7 e5 mng5, tu2 ho2 kap Siu7-hong kau3-hoe7 saN-tang5 e5 khoan5-keng2, put-ko3 chit keng pai3-tng5 chiah khi2 kau3 thang-teng2 e5 sou2-chai7, hian7-si5 iau2 bo5 chiN5 thang ke3-siok8 chin3-heng5 kang-su7, goa2 mng7 in kang-su7-hui3 u7-teng7 joa7-che7? In kong2 goan2 boe7-hiau2 u7-sng3, chi2-u7 khi2 kau3 ho2 ui5-chi2. Chit khoan2 sin3-sim kap hong7-hian3 e5 cheng-sin5, kiam2 u7 khah su piN5-te7 kau3-hoe7 mah? KiaN-liau2 “choe7-choe7 tai7-seng e5 beh cho3 lou7-boe2, ia7 choe7-choe7 lou7-boe2 e5 beh cho3 tai7-seng” goa2 sin3 chit ku3 oe7 oe7 sit8-hian7 ti7 san-te7 kau3-hoe7. 
  Khi2 Sin Pai3-tng5 Jiat8 
  Tang-pou7 e5 san-te7 kau3-hoe7, hian7-chai7 si7 kian3-tng5 choe3 ko-tiau5 e5 si5-ki5, goa2 ti7 ku7-ni5 chhin-bak8 khoaN3-kiN3 e5, u7 12 keng, chiah e5 long2 si7 piN5-te7 e5 san-te7 kau3-hoe7, m7-bian2 jip8-soaN-cheng3, in sou2 che3 e5 na5-tou5 long2 si7 hian7-tai7-sek e5 kian3-tiok8-but8, tui3 chiaN5-chap8 ban7-khou, khi2 kau3 kui2-chap8-ban7 khou put-teng2, in oe7 thang eng7 seng2 chiN5 khi2 sui2 koh iong2 e5 chhu3, hit e5 khi2 hoat si7 an2-ni: chui2-ni5, thih-tiau5, hia7, eng7 chiN5 khi3 boe2, bok8-liau7, soa long2 hoe7-iu2 ka-ki7 chhut-kang chhai2-chip8, sai-hu7-kang chhiaN2 hoe7-iu2 cho3, chong2-si7 kang-chiN5 chin siok8, sio2-kang it-khai3 hoe7-iu2 cho3 kong-kang, sou2-i2 oe7 thang seng2 3 hun7 1 e5 hui3-iong7, sit8-chai7 chin thang cho3 lan2 e5 bou5-hoan7, in mui2-keng chi2 u7 tit-tioh8 San-te7-chhu3 sio2 pou7-hun7 e5 pang-chan7, i2-goa7 bo5 tang3 te5-chiN5, chi2-u7 ka-ki7 liap8-chek hong7-hian3. Phi3-ju7 lai5 kong2, 3 ni5 cheng5 goa2 khi3 tham3-hong2 Ban7-leng5 kau3-hoe7, hit si5 chi2-u7 chit8 keng phoa3-chhau2-liau5 e5 pai3-tng5, in khoaN3-kiN3 keh-piah chit8-keng bok8-cho7 phin2-khi3 (XXXX) chin sui2 e5 Thian-chu2-tng5, chiu7 koat-sim beh khi2 sin pai3-tng5, tek8-piat8 Hu7-jin5-hoe7 mui2 chit8 e5 hoe7-oan5, gi7-koat chhi7 chit8 chiah ti lai5 hong7-hian3, kau3 goa2 ku7-ni5 9 geh8 koh khi3 hong2-bun7 in e5 si5, chiu7 khoaN3-tioh8 chit8 keng tu2 khi2 ho2 e5, chui2-ni5 thih-kin e5 sin pai3-tng5, hou7 goa2 siu7 chin toa7 e5 kam2-kek, ti7 keh-piah e5 Thian-chu2-tng5 lian5 oe7 thang pi2-tit tou boe7, hou7 lan2 chai in khi2 pai3-tng5 e5 jiat8-seng5, chi3-khi3 si7 joa7-nih8 toa7? 
  Chhau3 Sim-koaN Hian3 Noa7 Chhai5-liau7 
  Sin-kang2 Lim5 bok8-su, chhoa7 goa2 tham3-hong2 hu3-kin7 chit8-keng A-mi7-chok8 e5 kau3-hoe7, in chi2-u7 20 goa7 hou7, ia7 khi2 chit8-keng 7, 8 ban7-khou e5 sin pai3-tng5, thiaN kong2 hian3 chiN5 hian3 kang i2-goa7, chit8 e5 hoe7-iu2 tioh8 koh hian3 chit8 e5 thang-liau7, ki5-tiong chit8 e5 thang-kheng si7 i2-keng phaiN2 khi3 lah. Goan2 kong2 chit e5 thang-liau7 bo5 ho2, chit8-ui7 tiuN2-lo2 kong2, chit e5 hoe7-iu2 sin3-giong2 chhau3 khi3, sou2-i2 hian3 chit e5 noa7 e5 thang-liau7 (XX信者X信仰X臭XXXXX臭XXXXXX獻上XX), chit ku3 oe7 ia7 hou7 goa2 siu7 toa7 kam2-tong7, lan2 m7 chai bat eng7 noa7 e5 mih8. hian3 hou7 Chu2 a2 m7 bat? Lan2 tioh8 chin kin2-sin7. 
  Chi-oan2 (XXX) Ki3-Liam7-tng5 
  Chi-oan2 chit-ui7 hok-im e5 lu2 chian3-su7, si7 Thai-ia-lu chok8 (XXXX) tiong bo5 lang5 m7 bat e5, ti7 Jit8-cheng3 si5-tai7 i chin hoaN-hi2 lo5-khou2 thoan5 hok-im ti7 tang5-chok8 e5 tiong-kan, kong-hok8 au7 u7 lang5 sia2 chit8 pun2 chheh kio3 choe3 “I chhoa7 in chhut”, ia7 thang kong2 si7 “Chi-oan2 toan7”. Sun bok8-su ui7-tioh8 beh siau3-liam7 i thoan5 hok-im hi-seng e5 cheng-sin5, ti7 Thai3-lou2-kok jip8 khau2 e5 soaN-kha ui7 i khi2 chit8 keng “Chi-oan2 ki3-liam7 le2-pai3-tng5” sui-jian5 khi2 bo5 toa7-keng, chong2-si7 chin ge7-sut8 e5 khi2-hoat (chhin-chhiuN7 Tai5-oan5 Sin5-hak8-iN7 eng7 chioh8-thau5, thih-kin, chui2-ni5 khi2) e5 chit keng kau3-hoe7, ia7 thang kong2 lek8-su2 siong7 tat8-tit ki3-liam7 e5 kau3-hoe7, ti7 chia khoan5-keng2 sui2, thang hou7 hoaiN5-koan3, Sou-hoa nng7 kong-lou7 e5 lu2-kheh tam2-giong2 Ki-tok-tou5 e5 thoan5-kau3 cheng-sin5, chin-chiaN3 thoan5 hok-im e5 lang5, in e5 kha-pou7 sui2 kau3 chaiN2-iuN7?” Goan2 chit8-heng5 si3-mia5 jip8 Thai3-lou2-kok oan2-chiok, tu2-ho2 hoaiN5-koan3 kong-lou7 siu7 chui2-chai toa7 sun2-hai7, kui-tiau5 e5 chui2-ni5 lou7, long2 lau5 phaiN2, kou-put-chiong tioh8 koh eng7 pong7-chi2 pong7 soaN-phiaN5. Kui2-na7 pah lang5 teh cho3 kong-keng2 hou7 goan2 tioh8-kiaN, ui7-tioh8 beh khui chit tiau5 lou7 hiah khou2-sim mah? Thang chai lan2 e5 Chu2 the3 lan2 khui chit8-tiau5 eng2-oah8 e5 lou7, sou2 chhut e5 tai7-ke3 joa7-toa7, lan2 ia7 tioh8 an2-ni bo5 hiam5 lo5-khou2 than3 ki-hoe7 thoan5 to7-li2 hou7 hiah e5 bi7 tit-kiu3 e5 lang5 lai5 po3-tap Chu2 e5 toa7 un. Thai3-lou2-kok e5 keng2-ti3 chin sui2, goa2 ai3 chhiaN2 chu-ui7 thok8-chia2 u7 ki-hoe7 khi3 thit-tho5, li2 chiu7 beh kam2-kak Siong7-te3 chhong3-cho7 e5 ki5-biau7 kap ui2-tai7. ThiaN kong2 Thian-siong5 e5 keng2-ti3 koh khah sui2, chong2-si7 hit si5 lou7 phaiN2 boe7 tit jip8. 
  Thak8 Bian2-chiN5 E5 Hak8-hau7 
  Ti7 Tang-pou7 u7 3 keng thak8-chheh bian2 chiN5 e5 hak8-hau7, chiu7-si7 lan2 TiuN2-lo2-hoe7 kap Sun bok8-su-niu5 ko3-jin5 sou2 siat e5. Thau5 chit8 keng si7 Giok8-san-sin5-hak8-su-iN7, ui7-ti3 si7 ti7 Siu7-hong Ti5-lam5-chhoan, tui3 Hoa-lian5 kau3 siu7-hong, u7 kong-lou7 khi3-chhia tui3 Su-iN7 keng-koe3, hia e5 san-sui2 keng2-ti3 kek8-ki5 ho2, Hoa-lian5 koan7 siuN7 beh chiong hit ui7 cho3 hong-keng2 khu, ti3-kau3 Su-iN7 sin hau7-sia3 e5 kian3-siat siu7 choe7-choe7 e5 chou2-gai7, hian7-si5 hak8-hau7 chi2-u7 kui2 keng tek-a2-chhu3 ti7 soaN-phiaN5, thau5-cheng5 u7 chit8 e5 toa7-pi ia7 u7 soaN, keng2-ti3 chin sui2, chhin-chhiuN7 chit8-pak e5 tou5. Goan2 ti7 Siu7-hong cho3 kang e5 si5, u7 2 pai2 khi3 hia ko3-chun5 tio3-hi5, ia7 ti7 hak8-hau7 chiah8-png7, hau7-tiuN2 Ko bok8-su chin jin7-chin keng-eng5 hak8-iN7, hak8-seng ti7 kong-kho3 i2-goa7, u7 cheng2-li2 hak8-hau7 iong7-te7, koan5-ke7 kut8 hou7 peN5, bo5 lou7 cho7 kau3 u7 lou7, koh ia7 u7 cho7 lim5, chai kam-a2, long2 si7 sian-siN hak8-seng saN-kap cho3, u7 chit8 ui7 TiuN bok8-su tui3 chit hong-bin7 chin u7 keng-giam7. Ti7 le2-pai3-jit8 hak8-seng siu7 phai3 kau3 san-te7 pun2-chok8 e5 kau3-hoe7 khi3 cho3 kang. Chit keng hak8-hau7, chong2-si7 su7-sit8 chian5-tou5 iau2 chin choe7 khun3-lan5, lan2 tioh8 to-to ui7 chit keng hak8-hau7 tai7-to2. 
  Koh lai5 te7-ji7 keng si7 ti7 Koan-san-tin3, kau-thong li7-pian7, sou2-chai7 hap8-eng7, si7 Sun bok8-su-niu5 siat e5, u7 40 mia5 e5 san-te7 lu2-chu2 tui3 tak8-chok8 e5 sou2-chai7 phai3 lai5 thak8-chheh, khi2-thau5 si7 thak8 poaN3-ni5 ku2, chiu7 pit-giap8 phai3 khi3 kok kau3-hoe7 ka3 iu3-ti7-hng5, sui-jian5 chi2-u7 thak8 poaN3-ni5, chong2-si7 in u7 im-gak8 e5 thian-chai5, toaN5-khim5, ka3 koa, iu5-hi3, long2 u7 tek8-sek, bo5 su peN5-te7 kau3-hoe7 iu3-ti7-hng5 ka3 e5 chiat-bok8. Tui3 chit keng hak8-hau7 i2-keng chhut chin choe7 lau7-su, hian7-chai7 thiaN kong2 si7 2 ni5 che3, Ou5 bok8-su kiam hau7-tiuN2 teh liau7-li2, in ia7 si7 thak8-chheh, chiah8-png7 long2 bian2 chiN5, sou2-i2 san-te7 lu2-chu2 chin ai3 thak8. 
  Te7 saN keng si7 Kheng3-hong lu2-chu2 hou7-li2 hak8-hau7, ia7 si7 Sun bok8-su-niu5 siat e5, chhiaN2 Toh bok8-su-niu5 teh liau7-li2, hak8-seng 40 mia5, iu5-goan5 tui3 tak8 chok8 lai5 hak8 e5, in tak8 cha2-khi2 u7 cho2-thian ki5-to2-hoe7, le2-pai3-jit8 ia7 tioh8 khi3 pun2-chok8 pang-chan7 Chu2-jit8-oh8, chia e5 hak8-seng chiam7-si5 ti7 Kheng3-hong kau3-hoe7 lai7 thak8-chheh, bo5 hau7-sia3, khiok si7 u7 hak8-hau7, hak8-seng e5 chiah8-sit8 ia7 si7 hak8-hau7 hu7-tam. Goa2 ti7 chia chit8 le2-pai3 ku2, khoaN3-kiN3 in e5 seng-oah8 chin thian-chin lan7-ban7, in e5 bok8-tek si7 pit-giap8 liau2, beh tng2-khi3 san-te7 chi2-to7 san-te7 lang5 u7 oe7-seng, chin3-jip8 ti7 li2-siong2 e5 seng-oah8, che ia7 si7 chit8 kiaN7 chin iau3-kin2 e5 su7. I2-siong7 chit saN-keng hak8-hau7 chong2-hap8 khi2-lai5, si7 teh cho7-chiu7 chong-kau3 kau3-iok8 kap seng-oah8 sit8-che3 hong-bin7 e5 chi2-to7-chia2, siong-sin3 san-te7 lang5 beh tui3 chit 3 keng hak8-hau7 sou2 chhut e5 jin5-chai5 lai5 tit-tioh8 chin ho2 e5 chi2-to7 kap pang-chan7, goan7 Chu2 pang-chan7 ti7 hak8-hau7 cho3 kang e5 lang5, u7 thiaN3-sim kap thun-lun2 e5 sim, lai5 hoat-tian2 chit e5 iau3-kin2 e5 kang. 
  Ko3-jin5 Tam5-lun7 Kap Siau-sit 
  Hong3-tong7 Cho3 Thoan5-to7 
  Lou7-ka 15 chiuN sou2 sia2 e5 hong3-tong7 chu2, tu5-khi3 lau7-pe7 e5 thiaN3, kap hong3-tong7 chu2 e5 hoan2-hoe2, si7 bo5 sim2-mih8 hou7 lan2 ho2 e5 in3-siong7, tek8-piat8 chit 2 ji7 hong3-tong7, goa2 thiaN liau2 bo5 kam2-kak ho2 thiaN, chong2-si7 ti7 san-te7 e5 soan-to7-su tiong u7 chit8-ui7 kio3 cho3 Iap8 Hong3-tong7 e5, Chu2 tiau3 i chhut-lai5 thoan5 hok-im, Un bok8-su ka7 goa2 kai3-siau7 kong2, chit ui7 chiu7-si7 “Hong3-tong7 thoan5-to7”, goan5-lai5 si7 i e5 mia5 kio3 Hong3-tong7, i i2-keng chin jiat8-sim teh cho3 Chu2 e5 kang beh chhoa7 hiah e5 hong3-tong7 e5 kiaN2-ji5, tng2-lai5 kui-hok8 ti7 chu5-ai3 e5 ThiN-pe7. In-ui7 Chu2 bat kong2, “PhaiN2 lang5 tiong u7 chit8 lang5 hoan2-hoe2 chiu7 ti7 thiN-nih8 ia7 beh an2-ni ui7-tioh8 i hoaN-hi2”. 
  Sim2-mih8 Si7 Siong7-te3 E5 Chi2-i3 
  Ti7 1959 ni5 e5 7 geh8, goan2 ti7 Tai5-tang kau3-hoe7 hioh-me5, kap chit8 ui7 tui3 Sai-pou7 beh khi3 hu3-jim7 e5 tang5-kang tang5 pang5-keng, i chin hun3-khai3 tong-kiok8 e5 lang5, than3 jin5-cheng5 cho3 su7, bo5 chiau3 hoat-tou7, i koh kong2 chiau3 thiu-khau m7 si7 goa2 tioh8 lai5 Tang Tiong cho3-kang, chong2-si7 in-ui7 bou2 lang5 m7 lai5 chiu7 tu goa2 lai5, an2-ni kiam2 ia7 si7 Siong7-te3 e5 chi2-i3 mah? I sit8-chai7 chin hun3-khai3, na7 si7 goa2 an-ui3 i kong2, kiam2-chhai2 hiah e5 lang5 an2-ni choe3, ia7 si7 u7 Siong7-te3 e5 ho2 chi2-i3. Keng-koe3 chit8-geh8 jit8 au7, goa2 khi3 i e5 kau3-hoe7 cho3 kang, thiaN kong2 i i2-keng kap chit8-ui7 Tang-pou7 chhut-mia5 e5 bok8-su e5 chhian-kim teng7-hun, (hit ui7 sio2-chia2 bat cho3 goa2 e5 thong-ek8), goa2 koh mng7 hit e5 tang5-kang kong2, tau3-ti2 li2 lai5 Tang-pou7 cho3 kang si7 Siong7-te3 e5 chi2-i3 a2 m7 si7? I in3 kong2, “Tek-khak si7!” Sit8-chai7 Chu2 e5 chi2-i3 chin ki5-biau7, kau3 si5 lan2 chiah oe7 beng5-pek8, lan2 eng-kai tioh8 sun7-hok8 Chu2, chiah oe7 siu7 chiok-hok. 
  Beng5-khian2 Thau Ka7 E5 
  Hu3-li2 e5 TiuN bok8-su, chhi7 chit8 chiah 4 chheng khou e5 kau2-a2 kiaN2, i eng7 chin choe7 cheng-sin5 kap hong-hoat teh ka3, ia7 tui3 Jit8-pun2 boe2 chheh lai5 thak8, i2-keng u7 ka3 chin choe7 pou7-sou3 lah! Chong2-si7 chit chiah kau2-a2 tak8-am3 tou lai5 goan2 e5 bin5-chhng5-kha ka7 phoe5-e5, goan2 chiu7 ka7 bok8-su kong2, bok8-su chiu7 ka3 kau2 m7 thang ka7 lang5-kheh thau ka7 e5, na7 si7 kau2-a2 long2 m7 thiaN chu2-lang5 e5 oe7, chin-chiaN3 Beng5-khian2 thau ka7 oe5. Kin-a2-jit8 choe7-choe7 Ki-tok-tou5 ia7 si7 chhin-chhiuN7 Beng5-khian2 oe7 thau ka7 e5, in iau2 oe7 lim-chiu2, chiah8-hun, chhoh-phaiN2 chhui3, khah kong2 to m7 koe2. 
  Ki-sut8 Bun7-toe5 
  Hong7-lim5 kau3-hoe7 lang5-kheh-thiaN e5 mng5 chin ke7, chong2-phou teng2 kau3 mng5-bai5 chiah 4 chhioh goe7, sou2-i2 beh chhut pang5-keng na7 bo5 chu3-i3 oe7 khok8 tioh8 thau5-khak, I2-cheng5 chit8 ui7 bok8-su khi3 cho3 kang, sian-siN kong2 tioh8 chu3-i3, m7 thang kong3 tioh8 thau5-khak, hit ui7 bok8-su kong2, boe7 lah! che si7 ki-sut8 bun7-toe5, chong2-si7 bo5 chit8-si5-a2-ku2 kong3 tioh8 2 pai2. Goa2 khi3 cho3 kang e5 si5, sian-siN kap thai3-thai3 ia7 si7 seng ka7 goa2 thong-ti, goa2 kong2 goa2 e5 ki-sut8 un2-tang3 khah ho2, chhiaN2 bian2 khoa3-i3, kau3 khun3 tiong-tau3 khi2-lai5, sui5-si5 thau5-khak kong3 chit8-lui5, sian-siN hu-hu7 ti7 in e5 pang5-keng chhio3 kau3 hah8 hah8 kio3, soa3 kong2 li2 e5 ki-sut8 u7 iaN2 boe7 bai2 to-tioh8, chhin-chhiuN7 an2-ni Ki-tok-tou5 na7 bo5 kin2-sin7, chi2 kho3 ka-ki7 chiu7 beh sit-pai7, na2 u7 iaN2 ki-sut8 joa7-ho2? 
  Khong3 Kau5 Ka 
  Ia7 si7 ti7 Hong7-lim5 kau3-hoe7 sou2 tu2-tioh8 e5 su7, thoan5-to7 sian-siN hu-hu7, ui7-tioh8 goa2 khi3 tak8 am3 to hiaN5 ek8-thang2 chui2 hou7 goa2 soe2 sin-khu, chong2-si7 in hiaN5 chui2 si7 eng7 chit e5 toa7 seN-tiaN2, chhin-chhiuN7 ek8-thang2 hiah toa7, chit khoan2 tiaN2 tai7-khai3 si7 long5-chhoan e5 lang5 sah8 ti-liau7 teh eng7 e5, tiaN2 toe2 eng7 pang chu7 teh, chong2-si7 na7 loh8 khi3 chim3, bo5 soe3-ji7, pang chau2 khi3 li7-khui tiaN2-te2 oe7 u3-tioh8 sin-khu, sio-tioh8 chin thiaN3, in-ui7 goa2 si7 siuN3 kau5, sou2-i2 tak8-pai2 na7 beh loh8 khi3 chim3, chiu7 kam2-kak beh loh8-khi3 khong3 kau5-ka chit8-iuN7, au7-lai5 hou7 sian-siN in chai-iaN2, kau3 si5-chun7 chiu7 kio3 kong2, “Tan5 sian-siN chhiaN2 li2 lai5 khong3 kau5-ka.” 
  Goa2 Ia7 Si7 Bo5 Pai5 E5 
  Giok8-li2 kau3-hoe7 Chhoa3 tiuN2-lo2, ti7 Tang-pou7 e5 kau3-hoe7 tai7-khai3 lang5 long2 bat i, i cho3 i-seng, i-sut8 tek8-piat8 ho2, ti7 kau3-hoe7 koh jiat8-sim, i mng7 goa2 kong2 “Li2 si7 to2-ui7 e5 Sin5-hak8-hau7 pit-giap8 e5 ”, goa2 seng5-sit8 tui3 i kong2, “Goa2 bo5 thak8 sim2-mih8 Sin5-hak8, na7 chiau3 it-poaN lai5 khoaN3, si7 bo5 pai5 e5.” I chin phaiN2-se3 e5 khoan2, sui5-si5 in3 kong2 “Bo5 iau3-kin2, goa2 cho3 i-seng ia7 si7 bo5 pai5 e5”. Sit8-chai7 si7 tong5-peng7 siong-lin5. 
  Kou2-bu2 Chiah8 Kau2 Bah 
  Ti7 Giok8-li2 kau3-hoe7 iau2 chit8 ui7 Li2 tiuN2-lo2, si7 Kng2 tang lang5, ia7 si7 tiong i-su, i e5 bin7 kap heng5-the2, kap Chhoa3 tiuN2-lo2 chin saN-tang5, bo5 saN-tang5 e5 si7 chi2-u7 kong2 oe7. U7 chit8 jit8 goan2 4 ui7 tang5-kang khi3 tham3-hong2 i, i chin hoaN-hi2, sui5-si5 kio3 tiuN2-lo2-niu5 khi3 kio3 2 toa7 phiat e5 bah-pau, pun2-sin khi3 chau3-kha phang5 chit8 tiaN2 kau2-bah, kou2-bu2 goan2 chiah8 bah-pau, phoe3 kau2-bah, goa2 i2-goa7 e5 tang5-kang iau2 m7 bat chiah8 kau2-bah, khi2-thau5 m7 kaN2 chiah8, chong2-si7 boe7 kham-tit i kou2-bu2, tai7-ke chiu7 oh8 chiah8, chi2-u7 chit8 ui7 m7 kaN2 chiah8 bah, iau2-ku2 kau2-bah thng lim kau3 pa2, Li2 tiuN2-lo2 kong2, Tai5-oan5 e5 kau2-bah chit8-kin 10 khou cho2-iu7, na7 si7 Kng2-tang 3 kin ti-bah chiah oe7 thang oaN7 chit8 kin kau2-bah, na7 ti7 Tai5-oan5 boe7 hiau2 chiah8 kau2-bah si7 chin gong7, i tui3 goan2 kong2 e5 goan2 long2 u7 tong5-i3 e5 khoan2. Liat8-ui7 thok8-chia2, lan2 kou2-bu2 lang5 sin3 Ia5-sou, u7 chit-khoan2 e5 jiat8-cheng5 a2-bo5? Kiam2 m7 si7 khah su Li2 tiuN2-lo2 teh kou2-bu2 lang5 chiah8 kau2-bah mah? 
  Goa2 M7-tioh8 Chhoa7 4 Chhioh PoaN3 E5 
  Ti7 Tang-pou7 thoan5-to7 e5 si5, bat ti7 3 keng kau3-hoe7 kang2-ian2 “Chheng-lian5 kap kiat-hun bun7-te5”, mui2 hoe5 hu3-hoe7 e5 lang5 u7 chit8 pah goa7, nng7 pah, saN pah, chit khoan2 e5 seng7-hong2. Ti7 kang2-ian2 tiong goa2 bat kong2-khi2 beh cho3 chhin e5 lam5-lu2, sin-the2 e5 koan5-ke7 tioh8 u7 phoe3-hap8 lam5 e5 tioh8 koan5 lu2 e5 3 chhun3 chi3 5 chhun3 e5 tiong-kan, goa2 kang2-ian2 soah e5 si5, u7 chit8-ui7 chheng-lian5 chau2 lai5 mng7 goa2 kong2 “Sian-siN chiau3 li2 kong2, goa2 m7 tioh8 chhoa7 4 chhioh poaN3 e5? na7 an2-ni kiam2 m7 si7 na2 seN na2 soe3-han3?” Goa2 khoaN3 i chin put-hok8 goa2 e5 soat, in-ui7 i khah bo5 4 chhioh 9, goa2 ka7 i kong2, “Na7 si7 li2 kiam2-chhai2 chhoa7 pi2 li2 khah toa7-han3 e5 khah ho2”, in-ui7 chit ho7 put-chai7 ti7 lut8-hoat e7, si7 ti7 un-tian2 e7. 
  Goa2 Hou7 Li2 ChhiaN2 Chin Pa2 
  Iau2 ti7 bou2 kau3-hoe7, siang7-khoan2 kang2-ian2 chit e5 toe5-bak8, hit am3 iok u7 3 pah mia5 e5 thiaN-chiong3, iu5-goan5 si7 kong2-khi2 beh cho3 chhin e5 lam5-lu2, the2-keh e5 soan2-tek8 tioh8 u7 sek-hap8, lam5-lu2 e5 pui5, san2, tioh8 u7 su3-phoe3, chhin-chhiuN7 pui5 e5 phoe3 san2 e5, san2-e5 chhoa7 pui5 e5 si7 chin phaiN2 khoaN3, kap ou-chhiu chhoa7 sui2-gu5 bo5 koh-iuN7, chong2-si7 kiat-hun au7 chiah pian3 heng5 e5 put-chai7 chhu2-han7, thiaN-chiong3 tai7-ke long2 chhio3 chhut-siaN soa3 chu3-bak8 khoaN3 chit8 ui7 iok 130 kin e5 tiuN2-lo2-niu5, in-ui7 i e5 tiong7-hu chin san2, kau3 kang2-ian2 soah, tiuN2-lo2-niu5 chhio3-chhio3 tui3 goa2 kong2 “sian-siN chin to-sia7, goa2 e7-hng hou7 li2 chhiaN2 chin pa2”, goa2 sui5-si5 ka7 i hoe7 sit-le2, chhiaN2 i goan5-liong7, i koh ka7 goa2 kong2, “goa2 si7 teh kap li2 kong2-chhio3, koh goa2 ia7 si7 kiat-hun au7 chiah pui5 e5, chhiaN2 li2 an-sim,” goa2 thiaN liau2 sim chiah khui, kak-tit kong2 oe7 si7 chit8 kiaN7 khun3-lan5 e5 su7. 
  Cheng3 Chhiu7-a2 Chai Chioh8-Thau5 
  Hoa-lian5 Tiong-san kau3-hoe7, chin choe7 tiong2-chip chhu3-bi7 oan5-ge7 cheng3 koaN-lan5, a2 si7 chhiu7-a2, u7 e5 khioh chioh8-thau5 pai5 ti7 tiaN5-nih8, chin u7 ge7-sut8. Seng3-keng Kong-hoe7 e5 Gui7 tiuN2-lo2, koh khah si7 chhu3-bi7, i ia7 u7 chhoa7 goa2 khi3 Chiu chip-su7 e5 chhu3 khoaN3 lan5, i sou2 cheng3 e5 lan5, u7 e5 chit8-chang5 5 chheng chi3 chit8-ban7 put-teng2, goa2 khoaN3 long2 m7 chai u7 hit e5 ke3-tat8, i ia7 cheng3 chin choe7 kou2-tong2-chheng5, mui2-chang5 u7 1, 2 chheng-khou e5 ke3-tat8, i kong2 u7 e5 tiau 2, 3 chap8 ni5 ku2, eng7 chin choe7 kang, chong2-si7 iau2 ku2 ti7 poaN5-nih8 soe3-soe3 chang5, teh pai5 kou2-tong2, hou7 goa2 siuN7 kau3 ti7 kin-a2-jit8 e5 kau3-hoe7, iu5-goan5 u7 pai5 chin choe7 leng5-mia7 bo5 tiong2-chin3 e5 hiaN-che2, chhin-chhiuN7 Chiu chip-su7 e5 kou2-tong2 chhiu7 chit8-iuN7. Po2-lo5 ia7 bat tui3 Ko-lim5-to e5 sin3-tou5 kong2 “Goa2 bat eng7 lin chhi7 lin2, bo5 eng7 bi2-niu5, in-ui7 cheng5 boe7 kham-tit, kau3-taN iau2 boe7 oe7”. Liat8-ui7 thok8-chia2, kou2-tong2 u7 khoaN3 sui2 e5 ke3-tat8, kou2-tong2 sin3-tou5 kiam2 u7 sim2-mih8 ke3-tat8 mah? Gui7 tiuN2-lo2 koh chhoa7 goa2 khi3 chit8 ui7, chham-koan pai5 chioh8-thau5 e5 tiaN5, pai5 kau3 u7 hoe u7 ji7, i kong2 pai5 chioh8-thau5 te7-it seng2-kang, in-ui7 m7-bian2 ak-chui2, goa2 siuN7 liau2 chin u7-thong, i2-au7 na7 chhut-goa7 u7 khoaN3 tioh8 koh-iuN7 e5 chioh8-thau5, chiu7 khioh tng2--lai5, tang5-kang e5 Si sian-siN kong2, “Li2 ia7 teh chioh8-thau5 siau2 mah?” 
  Lan2 Sin3 Ia5-sou M7 Thang PhaiN2 Sim 
  Iu5-goan5 ti7 Hoa-lian5 kau3-hoe7 sou2 thiaN-tioh8 e5 su7, u7 chit8 ui7 TiuN chip-su7 si7 teh cho3 bi2-siong, i ti7 6 ni5 cheng5 lai5 sin3 Ia5-sou, tui3 6 ni5 cheng5 saN bat kau3-taN i long2 kio3 goa2 “Hiong-chhin--e5”, in-ui7 i si7 Lok8-kang2 lang5, goa2 si7 Ho5-bi2 lang5, tui3 an2-ni lai5 khan chhin. I ka7 goa2 kong2, i2-cheng5 long2 kap phaiN2-sim e5 Ki-tok-tou5 cho3 chhu3-piN, chit8-e5 si7 the3-jim7 e5 lau7 thoan5-to7 (hian7-si5 koh chhut-lai5 cho3 kang) chit8-e5 si7 tiuN2-lo2, in long2 chin phaiN2-sim, ka-ki7 oah8 chiu7 ho2, pat8-lang5 si2 liau2-liau2 bo5 iau3-kin2, goa2 mng7 i, “in si7 u7 sim2-mih8 phiN-kham3 li2 a2 m7 si7?” I kong2, “He m7 si7 nou3!” “Na7 bo5 si7 chaiN2-iuN7 phaiN2-sim?” I in3 kong2, “Sin3 Ia5-sou e5 lang5 oe7 chiuN7 thian-tong5, bo5 sin3 e5 lang5 oe7 loh8 te7-gek8, in kap goa2 cho3 chhu3-piN, m7 bat chio goa2 sin3 Ia5-sou, an2-ni bo5 phaiN2-sim mah?” Goa2 thiaN-liau2 siu7 toa7 kam2-kek. Chit-ui7 chip-su7 hu-hu7 sin3 Chu2 6 ni5, i2-keng chhoa7 kui2-na7 hou7 lai5 sin3 Chu2, i kong2 goa2 tek-khak m7 ai3 cho3 chit8 e5 phaiN2-sim e5 Ki-tok-tou5. Chu-ui7 Chu2-lai7 e5 hiaN-che2, li2 si7 phaiN2-sim e5, a2 si7 ho2-sim e5 Ki-tok-tou5? Po2-lo5 kong2 “Hok-im goa2 na7 bo5 thoan5 chiu7 u7 chai-e7,” lan2 eng-kai tioh8 oh8 TiuN chip-su7 jit8-jit8 ui7 Chu2 cho3 kian3-cheng3, hou7 ban7 kok long2 kui Ki-tok si7 sim sou2 goan7. 
</CL>
<HL>

考試中3人起痟 
Ti7 關山教會做工e5時，有去參觀孫牧師娘設e5山地肺癆療養所，che攏是免費入院，山地人真濟著肺病，實在有可憐，向望主會醫治chiah e5人，hou7 in心神肉體攏受醫治。我koh幾若擺去參觀山地保母學校，ti7 hia做工e5時，in tu2 teh期考，40名e5學生，為著考試拚到無暝無日，考題實在真淺，總是ti7 這幾日久有3個學生起痟，hou7其餘e5學生kap先生著大驚。我問in，發痟著偌久才會好？In講考試了就好去lah，thang知考試是in真大e5驚惶kap重擔。 
Iau2未一年會唱Hallelujah Chorus 
猶原ti7關山e5時ti7禮拜日有XXXX族e5宣道師，tui3花蓮縣萬寧鄉chhoa7 18名男女青年來參觀保母學校，kap訪問關山教會，hit e7晡kap教會T.K.C.親牧會，會中in有穿番衫跳舞、吟詩、遊戲、歌詞是「主ti7十字架頂受苦慘死。」In遊戲排做十字形真sui2，調也是in e5調，in e5先生那說明hou7 我聽，hou7我受大感動。In koh合唱真濟詩，一位褪赤腳e5青年擔任指揮kap起調，真活潑，最後in有唱Hallelujah Chorus，聲懸koh整齊，非常gau5唱koh真在膽，我問in學偌久，in講阮e5聖歌隊成立iau2 boe7一年，真正是本事，boe7一年會hiah gau5唱。In e5男子看起來穿插較boe7 hiah整齊，若是女子真流行，穿尼龍（XXXX）e5衫，面肉白koh sui2，無輸平地人，in真愛來西部旅行。 
Ti7 西部Kiam2 Iau2有長老會 
天主教ti7東部用真濟本錢起拜堂，in續宣傳西部無長老教lah，攏返來信天主。所以濟濟信徒問我講，到底是事實抑m7是？Hou7 我想了真好笑，我用新興教會做禮拜e5幻燈片hou7 in看，kap去甲仙開幕典禮倩7台遊覽車e5幻燈片hou7 in看，in就明白天主教e5白賊宣傳。我真ai3西部都市e5教會，招待chiah e5古井內e5信徒，過來參觀thang加添in e5信心kap見識，免受別教派e5引誘，來搖動in e5信心。Koh較要緊e5，就是ti7山地教會e5工作人員，著常常用工來助就in有四正e5信仰，hou7 in有堅固e5信心ti7風險e5日抵當會tiau5。 
神社變做拜堂 
日本人gau5選擇神社地，ti7東部濟濟是日本人e5移民村，見若是移民村，一定有神社。有所在，移民村ti7光復後，hou7本省人接收來，就將神社改做廟hou7人敬拜偶像，若是神社山地人接收來，in就改做禮拜堂。Ti7壽豐阿美族e5教會就是神社改造e5，真理想，環境好，koh合用，若無山腳hit支大神社門（XXX）無人知這間拜堂是神社改e5，因為in koh用幾若萬箍，用水泥鐵筋，改建到煥然一新，hou7 beh去做禮拜e5人會生出莊嚴e5心。阮ti7禮拜後去參加in e5禮拜，先生講道中，看阮入去真歡喜，後來有請我對in講話，我有講幾句e5請安，in真歡喜，實在也有需要咱常常對in鼓勵。 
第一大間e5長老會 
咱若想著台北、台中、台南、高雄、屏東等e5好教會，就beh想講是長老會e5大教會，總是事實台灣長老會，第一大間e5教會是東部阿美族e5光復教會，這間教會做禮拜只頂晡有600人以上，祈禱會有300外人，咱平地e5教會有95年e5歷史，有一間規模chiah大e5教會抑無？In現在ti7 神社地起一間長100尺，闊40尺，水泥鐵筋e5禮拜堂，in所用e5鐵支真大，因為驚地動kap風颱e5關係，這個舊神社地是一粒e5小山，ti7光復最懸e5所在，環境真好，坐汽油車看得真清楚，beh爬上山頂e5入口，也是有一個大神社e5門，tu2好kap壽豐教會相同e5環境，不過這間拜堂才起到窗頂e5所在，現時iau2無錢thang繼續進行工事，我問in工事費預定偌濟？In講阮boe7曉預算，只有起到好為止。這款信心kap奉獻e5精神，kiam2有較輸平地教會mah？驚了「濟濟代先e5 beh做路尾，也濟濟路尾e5 beh做代先」我信這句話會實現ti7山地教會。 
起新拜堂熱 
東部e5山地教會，現在是建堂最高潮e5時期，我ti7 舊年親目看見e5，有12間，chiah e5攏是平地e5山地教會，m7 免入山証，in所製e5藍圖攏是現代式e5建築物，tui3成十萬箍，起到幾十萬箍不等，in會thang用省錢起sui2 koh勇e5厝，hit個起法是an2-ni：水泥、鐵條、瓦，用錢去買，木料、沙攏會友家己出工採集，師父工請會友做，總是工錢真俗，小工一概會友做公工，所以會thang省3份1 e5費用，實在真thang做咱e5模範，in每間只有得著山地處小部份e5幫贊，以外無tang3 te5錢，只有家己粒積奉獻。譬如來講，3年前我去探訪萬寧教會，hit時只有一間破草寮e5拜堂，in看見隔壁一間木造品氣（XXXX）真sui2 e5天主堂，就決心beh起新拜堂，特別婦人會每一個會員，議決飼一隻豬來奉獻，到我舊年9月koh去訪問in e5時，就看著一間tu2起好e5，水泥鐵筋e5新拜堂，hou7我受真大e5感激，ti7 隔壁e5天主堂連會thang比得都boe7，hou7咱知in起拜堂e5熱誠，志氣是偌nih8大？ 
臭心肝獻爛材料 
新港林牧師，chhoa7我探訪附近一間阿美族e5教會，in只有20外戶，也起一間7、8萬箍e5新拜堂，聽講獻錢獻工以外，一個會友著koh獻一個窗料，其中一個窗框是已經歹去lah。阮講這個窗料無好，一位長老講，這個會友信仰臭去，所以獻這個爛e5窗料（XX信者X信仰X臭XXXXX臭XXXXXX獻上XX），這句話也hou7我受大感動，咱m7知bat用爛e5物。獻hou7主抑m7 bat？咱著真謹慎。 
Chi-oan2(XXX）紀念堂 
Chi-oan2這位福音e5女戰士，是Thai-ia-lu族（XXXX）中無人m7 bat e5，ti7 日政時代伊真歡喜勞苦傳福音ti7同族e5中間，光復後有人寫一本冊叫做《伊chhoa7 in出》，也thang講是《Chi-oan2傳》。孫牧師為著beh數念伊傳福音犧牲e5精神，ti7 太魯閣入口e5山腳為伊起一間「Chi-oan2紀念禮拜堂」雖然起無大間，總是真藝術e5起法（親像台灣神學院用石頭、鐵筋、水泥起）e5這間教會，也thang講歷史上值得紀念e5教會，ti7 chia環境sui2，thang hou7 橫貫、蘇花兩公路e5旅客瞻仰基督徒e5傳教精神，真正傳福音e5人，in e5腳步sui2到怎樣？」阮一行四名入太魯閣遠足，tu2好橫貫公路受水災大損害，歸條e5水泥路，攏流歹，姑不chiong著koh用磅籽磅山坪。幾若百人teh做光景hou7 阮著驚，為著beh開這條路hiah苦心mah？Thang知咱e5主替咱開一條永活e5路，所出e5代價偌大，咱也著an2-ni無嫌勞苦趁機會傳道理hou7 hiah e5未得救e5人來報答主e5大恩。太魯閣e5景致真sui2，我ai3請諸位讀者有機會去thit-tho5，你就beh感覺上帝創造e5奇妙kap偉大。聽講天祥e5景致koh較sui2，總是hit時路歹boe7得入。 
讀免錢e5學校 
Ti7東部有3間讀冊免錢e5學校，就是咱長老會kap孫牧師娘個人所設e5。頭一間是玉山神學書院，位置是ti7 壽豐池南村，tui3花蓮到壽豐，有公路汽車tui3書院經過，hia e5山水景致極其好，花蓮縣想beh將hit位做風景區，致到師院新校舍e5建設受濟濟e5阻礙，現時學校只有幾間竹仔厝ti7 山坪，頭前有一個大埤也有山，景致真sui2，親像一幅e5圖。阮ti7 壽豐做工e5時，有2擺去hia划船釣魚，也ti7學校食飯，校長高牧師真認真經營學院，學生ti7功課以外，有整理學校用地，懸低掘hou7 平，無路造到有路，koh也有造林，栽柑仔，攏是先生學生相kap做，有一位張牧師對這方面真有經驗。Ti7 禮拜日學生受派到山地本族e5教會去做工。這間學校，總是事實前途iau2真濟困難，咱著多多為這間學校代禱。 
Koh來第二間是ti7 關山鎮，交通利便，所在合用，是孫牧師娘設e5，有40名e5山地女子tui3逐族e5所在派來讀冊，起頭是讀半年久，就畢業派去各教會教幼稚園，雖然只有讀半年，總是in有音樂e5天才，彈琴、教歌、遊戲，攏有特色，無輸平地教會幼稚園教e5節目。Tui3這間學校已經出真濟老師，現在聽講是2年制，胡牧師兼校長teh料理，in也是讀冊、食飯攏免錢，所以山地女子真ai3讀。 
第3間是慶豐女子護理學校，也是孫牧師娘設e5，請卓牧師娘teh料理，學生40名，猶原tui3逐族來學e5，in逐早起有早天祈禱會，禮拜日也著去本族幫贊主日學，chia e5學生暫時ti7慶豐教會內讀冊，無校舍，卻是有學校，學生e5食食也是學校負擔。我ti7 chia一禮拜久，看見in e5生活真天真瀾漫，in e5目的是畢業了，beh轉去山地指導山地人有衛生，進入ti7理想e5生活，che也是一件真要緊e5事。以上這三間學校總合起來，是teh造就宗教教育kap生活實際方面e5指導者，相信山地人beh tui3這3間學校所出e5人才來得著真好e5指導kap幫贊，願主幫贊ti7 學校做工e5人，有疼心kap吞忍e5心，來發展這個要緊e5工。 
個人談論Kap消息 
放蕩做傳道 
路加15章所寫e5放蕩子，除去老父e5疼，kap放蕩子e5反悔，是無甚物 hou7 咱好e5印象，特別這2字放蕩，我聽了無感覺好聽，總是ti7 山地e5宣道師中有一位叫做葉放蕩e5，主召伊出來傳福音，溫牧師ka7我介紹講，這位就是「放蕩傳道」，原來是伊e5名叫放蕩，伊已經真熱心teh做主e5工beh chhoa7 hiah e5放蕩e5子兒，轉來歸服ti7慈愛e5天父。因為主bat講，「歹人中有一人反悔就ti7天nih8也beh an2-ni為著伊歡喜」。 
甚物是上帝e5旨意 
Ti7 1959年e5 7月，阮ti7台東教會歇暝，kap一位tui3西部beh去赴任e5同工同房間，伊真憤慨當局e5人，趁人情做事，無照法度，伊koh講照抽khau m7 是我著來東中做工，總是因為某人 m7 來就tu我來，an2-ni kiam2也是上帝e5旨意mah？伊實在真憤慨，若是我安慰伊講，kiam2-chhai2 hiah e5人an2-ni做，也是有上帝e5好旨意。經過一月日後，我去伊e5教會做工，聽講伊已經kap一位東部出名e5牧師e5千金訂婚，（Hit位小姐bat做我e5通譯），我koh問hit個同工講，到底你來東部做工是上帝e5旨意抑 m7 是？伊應講，「的確是！」實在主e5旨意真奇妙，到時咱才會明白，咱應該著順服主，才會受祝福。 
名犬偷咬鞋 
富里e5張牧師，飼一隻4千箍e5狗仔子，伊用真濟精神kap方法teh教，也tui3日本買冊來讀，已經有教真濟步數lah！總是這隻狗仔逐暗都來阮e5眠床腳咬皮鞋，阮就ka7牧師講，牧師就教狗 m7 thang ka7人客偷咬鞋，若是狗仔攏 m7 聽主人e5話，真正名犬偷咬鞋。今仔日濟濟基督徒也是親像名犬會偷咬鞋，in iau2會lim酒、食薰、chhoh歹嘴，khah講都m7改。 
技術問題 
鳳林教會人客廳e5門真低，總鋪頂到門眉才 4尺外，所以beh出房間若無注意會磕著頭殼，以前一位牧師去做工，先生講著注意，m7 thang摃著頭殼，hit位牧師講，Boe7 lah！che是技術問題，總是無一時仔久摃著2擺。我去做工e5時，先生kap太太也是先ka7我通知，我講我e5技術穩當較好，請免掛意，到睏中晝起來，隨時頭殼摃一lui5，先生夫婦ti7 in e5房間笑到哈哈叫，續講你e5技術有影boe7 bai2都著，親像an2-ni基督徒若無謹慎，只靠家己就beh失敗，那有影技術偌好？ 
炕猴ka 
也是ti7 鳳林教會所tu2著e5事，傳道先生夫婦，為著我去逐暗都hiaN5 浴桶水hou7 我洗身軀，總是in hiaN5水是用這個大seN 鼎，親像浴桶hiah大，這款鼎大概是農村e5人sah8豬料teh用e5，鼎底用枋chu7 teh，總是若落去浸，無細膩，枋走去離開鼎底會污著身軀，燒著真疼，因為我是相猴，所以逐擺若beh落去浸，就感覺beh落去炕猴ka一樣，後來hou7先生in知影，到時陣就叫講，「陳先生請你來炕猴ka。」 
我也是無牌e5 
玉里教會蔡長老，ti7東部e5教會大概人攏bat伊，伊做醫生，醫術特別好，ti7 教會koh熱心，伊問我講「你是to2位e5神學校畢業e5」，我誠實對伊講，「我無讀甚物神學，若照一般來看，是無牌e5。」伊真歹勢e5款，隨時應講「無要緊，我做醫生也是無牌e5」。實在是同病相憐。 
鼓舞食狗肉 
Ti7 玉里教會iau2一位李長老，是廣東人，也是中醫師，伊e5面kap形體，kap蔡長老真相同，無相同e5是只有講話。有一日阮4位同工去探訪伊，伊真歡喜，隨時叫長老娘去叫2大phiat e5肉包，本身去灶腳捧一鼎狗肉，鼓舞阮食肉包，配狗肉，我以外e5同工iau2 m7 bat食狗肉，起頭m7 敢食，總是boe7堪得伊鼓舞，大家就學食，只有一位m7 敢食肉，iau2-ku2狗肉湯lim到飽，李長老講，台灣e5狗肉一斤10箍左右，若是廣東3斤豬肉才會thang換一斤狗肉，若ti7台灣boe7曉食狗肉是真憨，伊對阮講e5阮攏有同意e5款。列位讀者，咱鼓舞人信耶穌，有這款e5熱情抑無？Kiam2 m7是較輸李長老teh鼓舞人食狗肉mah？ 
我M7著娶4尺半e5 
Ti7東部傳道e5時，bat ti7 3間教會講演「青年kap結婚問題」，每回赴會e5人有一百外、兩百、三百，這款e5盛況。Ti7 講演中我bat講起beh做親e5男女，身體e5懸低著有配合男e5著懸女e5 3寸至5寸e5中間，我講演煞e5時，有一位青年走來問我講「先生照你講，我m7著娶4尺半e5？若an2-ni kiam2 m7是那生那細漢？」我看伊真不服我e5說，因為伊較無4尺9，我ka7伊講，「若是你kiam2-chhai2娶比你較大漢e5較好」，因為這號不在ti7律法下，是ti7 恩典下。 
我Hou7你請真飽 
Iau2 ti7某教會，siang7款講演這個題目，hit暗約有3百名e5聽眾，猶原是講起beh做親e5男女，體格e5選擇著有適合，男女e5肥、瘦，著有適配，親像肥e5配瘦e5，瘦e5娶肥e5是真歹看，kap烏鶖娶水牛無各樣，總是結婚後才變形e5不在此限，聽眾大家攏笑出聲續注目看一位約130斤e5長老娘，因為伊e5丈夫真瘦，到講演煞，長老娘笑笑對我講「先生真多謝，我e7昏hou7 你請真飽」，我隨時ka7伊會失禮，請伊原諒，伊koh ka7我講，「我是teh kap你講笑，koh我也是結婚後才肥e5，請你安心，」我聽了心才開，覺得講話是一件困難e5事。 
種樹仔栽石頭 
花蓮中山教會，真濟長執趣味園藝種官蘭，抑是樹仔，有e5拾石頭排ti7 埕nih8，真有藝術。聖經公會e5魏長老，koh較是趣味，伊也有chhoa7我去周執事e5厝看蘭，伊所種e5蘭，有e5一欉5千至一萬不等，我看攏m7知有hit個價值，伊也種真濟古董松，每欉有1、2千箍e5價值，伊講有e5刁2、3十年久，用真濟工，總是iau2久ti7盤nih8細細欉，teh排古董，hou7 我想到ti7 今仔日e5教會，猶原有排真濟靈命無長進e5兄姐，親像周執事e5古董樹一樣。保羅也bat 對哥林多e5信徒講「我bat用乳飼lin2，無用米糧，因為前boe7堪得，到今iau2未會」。列位讀者，古董有看sui2 e5價值，古董信徒kiam2有甚物價值mah？魏長老koh chhoa7我去一位，參觀排石頭e5埕，排到有花有字，伊講排石頭第一省工，因為 m7 免沃水，我想了真有通，以後若出外有看著各樣e5石頭，就拾轉來，同工e5施先生講，「你也teh石頭痟mah？」 
咱信耶穌M7 Thang歹心 
猶原ti7 花蓮教會所聽著e5事，有一位張執事是teh做米商，伊ti7 6年前來信耶穌，tui3 6年前相bat到今伊攏叫我「鄉親--e5」，因為伊是鹿港人，我是和美人，tui3 an2-ni來牽親。伊ka7我講，以前攏kap歹心e5基督徒做厝邊，一個是退任e5老傳道（現時koh出來做工）一個是長老，in攏真歹心，家己活就好，別人死了了無要緊，我問伊，「In是有甚物 phiN-kham3 你抑 m7 是？」伊講，「He m7是nou3！」「若無是怎樣歹心？」伊應講，「信耶穌e5人會上天堂，無信e5人會落地獄，in kap我做厝邊，m7 bat招我信耶穌，an2-ni無歹心mah？」我聽了受大感激。這位執事夫婦信主6年，已經chhoa7幾若戶來信主，伊講我的確m7 ai3做一個歹心e5基督徒。諸位主內e5兄姐，你是歹心e5，抑是好心e5基督徒？保羅講「福音我若無傳就有災禍，」咱應該著學張執事日日為主做見證，hou7萬國攏歸基督是心所願。 
</HL>