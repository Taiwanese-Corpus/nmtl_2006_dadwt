<CL>
Leng5-kai3 E5 Siau-sit
1. Leng5 Chian3
Goa2 tak8-jit8 e5 ng3-bang7 kap ki5-to2 si7 “Chu2 ah, kek-khi2 hok8-heng” eng7 Sin5-ju2 choe3 bu2-khi3 lai5 heng-khi2 Su3-tou5 Heng5-toan7 teh hok8-heng. Ng3 bok8-phiau e5 chit tiam2 ku2-khi2 chong2-lek8-chian3, jiok8-the2 teh kam2-kak ia3-sian7, boe7 thang chiau3 sim sou2 ai3. Tui3 hit e5 ke3-lo5 soa3 thou3-huih, che si7 te7-gek8 e5 ap-pek, hit e5 cheng3-ku3 si7 chin ai3 ki5-to2, m7-ku2 sim-sin5 hou7 phaiN2 sin5 khah iaN5, boe7 oe7 ki5-to2, 2, 3 jit8 ku2 hou7 ki5-to2 e5 Sin5 pang3-sak, bo5 khui3-lat8, kap Siong7-te3 e5 kau-poe5 choat8-tng7 kui2-na7-jit8, chit e5 keng-giam7 si7 kui2-ni5 lai5 be7-bat u7 bo5 khui3-lat8 e5 sin3-giong2 seng-oah8, chit e5 si5-chun7 tui3 Beng5-ko2-ok hong-bin7 lai5 chhiaN2 khi3 thoan5-to7. SiuN7-lai5 siuN7-khi3 kiat-ko2, hou7 chhu3-lai7 hoaN7-chhiu2 ki5-to2, chi2-be7 e5 chhiu2 hoaN7 ti7 goa2 e5 hi3 teng2-bin7 e5 si5, phaiN2 sin5 e5 lat8 soa3 chiuN7 i e5 chhiu2 kam2-kak oe7 ba5, chong2-si7 chit si5 khi2 tui3 Siong7-te3 tit-tioh8 chu7-iu5, iau2-ku2 teh thou3-huih, kau-chian3 kek8-liat8, na7-si7 Chu2 e5 beng7-leng7 “Khia7 chai7 ti7 sin3 lai5 chian5-chin3.”
Na2 khoaN3 hiah e5 tui3 hi3 chhut e5 huih-kak, na2 pi-chong3 e5 koat-sim. “Chu2 ah! Goa2 beh sun7-than3” an2-ni ki5-to2 e5 si5, leng5 e5 bak8-chiu khoaN3-kiN3 tui3 thiN u7 eng-hoe e5 hoe-iap8 chit8-iap8 chit8-iap8 teh poe loh8-lai5, si7 teh ka3-si7 goa7-the2 “Jiok8-the2 e5 lang5” si7 khang-hi tit8-tit8 tah hiu2-noa7 khi3, che7 loh8 he2-chhia, tok8-tok8 choan sim pek-chhiat ki5-to2. ChiN2-siong7 hiaN-ti7 khoa3-sim lai5 KiaN-to chhia-cham7 sang3 goa2, na7-si7 bo5 oe7 thang kong2 ia7 be7 chhio3. Bi2-chhoan hiaN-ti7 choe3 chou7-chhiu2 saN-kap khi3, soan-kau3-su lai5 tan2-chih, ti7 iam7-jiat8 e5 tiong-kan khai-si2 thian-bou7 thoan5-to7. Chit si5 huih e5 chui2-choaN5 theng5-chi2, lai7-bin7 Sin5 e5 chui2-choaN5 khui, tit-tioh8 seng3-li7 e5 chu7-hoe7, tit-kiu3 e5 lang5, tit-tioh8 i-ho2 e5 lang5, siu7 Seng3 Sin5 chhiong-moa2 e5 lang5, choe7-choe7.
U7 chit8 cha2-khi2, thau3 cha2 ki5-to2 e5 si5, thiaN-kiN3 chhin-chhiuN7 io5-tang7 thiN hiah u7 lat8 Siong7-te3 e5 siaN “Li2 e5 ki5-to2 Goa2 i2-keng thiaN-kiN3.” Chhim-jip8 hi3-hu2, chhiong-moa2 leng5-lek8 kap khak-sin3. Lou7-be2 Chu2 chi2-si7 goa2, u7 chit8 e5 hiaN-ti7 ti7 ke3 si3-soaN3 e5 kau-chian3, goa2 na7 bo5 khi3 pang-chan7 i, oe7 sit-loh8 siN3-mia7. Tui3 an2-ni chiu7 khi3 Pak-liok8 e5 Bu2-seng kau3-hoe7 mng7 “Ho5-tian5 hiaN-ti7 phoa3-piN7 si7 bo5?” Chong2-si7 i kong2 “Bo5! Iong2-iong2 teh pou3-to7.” Goa2 chiu7 khi3 thian-bou7 khoaN3-mai7, hiaN-ti7 jiat8 38-39 tou7 iau2-ku2 ke3-siok8 teh pou3-to7, loh8-hou7 e5 am3-si5 ia7 toa3 ti7 thian-bou7 chit kui2-jit8 bo5 chiah8 bo5 lim chin siau-san2, chek-si5 hou7 hiaN-ti7 tng2-khi3 kau3-hoe7 pou2-iong2.
Thian-bou7 pou3-to7 soah lah, hiaN-ti7 e5 siN3-mia7 tit-tioh8 kiu3, kau3-hoe7 tit-tioh8 chin toa7 e5 kiu3-un kap i-ti7 e5, hun3-heng-hoe7. Hit-am3 to2-loh8 bin5-chhng5, in-ui7 ke3-lo5, boe7 khun3-tit, chi2-u7 giong2-bong7 Chu2 lai5 ki5-to2, hit si5 goa2 khoaN3-kiN3 chit8 chang5 toa7 chang5 eng-hoe, kui chang5 khui kau3 chin sui2, bo5 ku2 thau3 chin toa7 hong-thai, eng-hoe io5 kau3 lian5 kun to beh puih8 khi2-lai5 e5 khoan2, hong-thai au7 eng-hoe long2 lak8 liau2-liau2, chi2-u7 ti7 e7-bin7 e5 iN2-a2 iau2 chhun 5 lui2, hit si5 Seng3 Sin5 e5 ka3-si7, “Goa2 kho3 jiok8-the2 e5 iong2, jiok8-the2 e5 ti3-hui7 teh thoan5-to7, in-ui7 te7-gek8 e5 koan5-lek8 teh chhin-chhiuN7 chit8-chang5 eng-hoe e5 pian3-chhian, tui3 chia khi2 tok8-tok8 tioh8 ti7 Seng3 Sin5 lai5 kiaN5.”
“Goan2 e5 goa7-the2 sui-jian5 pai7-hoai7, na7 si7 goan2 e5 lai7-sim jit8-jit8 oaN7-sin.” (II Ko-lim5-to 4:16)
2. Lim5-chai7 E5 He2
U7 chit8 pai2 siu7 chhiaN2 khi3 sun5-hoe5 San-im toe7-hng, he2-chhia chin-am3 tui3 KiaN-tou khui-chhia, thang kong2 si7 kut8-peng he2-chhia, chhia goa7 kui-phian3 si7 gun5 se3-kai3, pai7-chian3 boe7 loa7 ku2, hit si5 e5 jin5-sim to7-tek hu2-pai7, bo5 tiat8-su7, goa2 che7 hit-tiuN chhia, tu2-ho2 u7 KiaN-tou hu7-lu2-hoe7 e5 thoan5-the2 ia7 lai5 che7, tai7-ke long2 chheng7 chin-sui2, chiah e5 lang5 kau3 poaN3-mi5 chiu7 khai-si2 kong2 hit ho7 lang5 m7 kaN2 thiaN chhou-siok8 e5 oe7. Sun5-hoe5-tiong goa2 ti7 he2-chhia lai7 bo5 kong2-oe7 chin7 sim ki5-to2, ui7-tioh8 chu7-hoe7 pi7-pan7 sim, chong2-si7 hou7 chiah e5 lang5 ui5-lui5 teh, chhin-chhiuN7 ham7-loh8 te7-gek8 e5 tiong5-ui5, ki5-to2 e5 hou-khip ia7 siu7 chah8-tng7, siang-chhiu2 ng hi7-khang m7 ai3 thiaN lai5 ki5-to2 na7 si7 be7 ke3-siok8. Goa2 e5 hi7-khang m7-thiaN na7-si7 te7-gek8 e5 toa7-chui2 keng3-jian5 chhiong-jip8, lai5 phah la5-sam5 goa2 e5 leng5-hun5, hou7 i oan5-choan5 bo5 leng5-lek8. Tui3 lai7-bin7 chheng3-chhut toa7 e5 thou2-khui3, ka7-ge5 chhiat-chhi2 kap khou2-bun7.
“Leng5-khou2 ti7 goa2 e5 Siong7-te3 e5 chhu3 kou3-mng5, khah ho2 tiam3 ti7 phaiN2-lang5 e5 pou3-piN5.” (Si-phian 84:10)
Ti7 hit khoan2 iu2-hek8 e5 si5 siong5-siong5 li7-khui i2, khi3 chhia-mng5-piN chhu choa2 che7 teh ki5-to2, chong2-si7 in-ui7 koaN5 ia7 boe7 ke3-siok8 oan5-choan5 si7 sit-pai7 chia2! Ah! Na7 an2-ni bin5-a2-chai3 e5 pou3-to7 un2-tang3 sit-pai7. ThiN-kng he2-chhia lai5 kau3 chhut hun5 tia7-sia7 hiah e5 lang5 chiu7 loh8-chhia, chhim-chhim the2-giam7 pai3 ngou2-siong7 e5 lang5 bo5 oah8-mia7 e5 sin3-giong2 seng-oah8 e5 khang-hi, hit khoan2 pai3 ngou2-siong7 e5 Jit8-pun2 kok-bin5 chin-chiaN3 si7 oah8 e5 sin-si. Ti7 chit e5 lang5 khang e5 he2-chhia lai7-bin7 chit8-e7, soa3 kam2-hong koaN5 tioh8, ah! Chin chiaN3 si7 siu7 chiu3-chou2 e5 ngou2-siong7 he2-chhia!
Ti7 To2-kun koan7 e5 chit8 tiau5 ke-lou7 teh pou3-to7, chong2-si7 sau3 koh hoat-jiat8, chu7-mng7 chu7-tap; che ia7 si7 Sin5-ju2 thoan5-to7-chia2 mah? Sit8-chai7 khou2-chian3. Ti7 hia u7 hoan7 tioh8 sin5-keng thiaN3 e5 hiaN-ti7, 14 ni5 ku2 aN3 ti7 he2-lang5 e5 teng2-bin7 teh ke3-mi5, pi2 phoa3-siuN3 e5 lang5 khah khou2-chham2. Hou7 chin choe7 i-seng ti7-liau5 bo5 kong-hau7, chian3-si5 tiong bian2-kiong2 boe2 chhia-toaN khi3 Him5-pun2 chhe7 hoat-su hou7 i liam7-chiu3, chong2-si7 long2 bo5 hau7, tui3 Chu2 e5 un-hui7, chiah-nih kiong5 e5 piN7, tui3 hit si5 tit-tioh8 i-ho2, kau3 kin-a2-jit8 iau2-ku2 iong2-kiaN7. Chong2-si7 goa2 sun5-hoe5 chiah e5 thoan5-to7-toe7 e5 tiong-kan, liu5-heng5 kam2-mou7 (Influenga) ok-hoa3, i2-keng tong3 boe7 tiau5, chit8 si5 Chu2 tui3 goa2 kong2 “Tng2-khi3 Sin5-hou7” pho7 tioh8 jiat8-pong3-pong3 e5 thau5-khak, tam5 kap sau3 kau-ka e5 tiong-kan, ian5-lou7 ki5-to2 chiah tng2-lai5 kau3 hak8-iN7.
Chu7 an2-ni to2-chhng5, bo5 hun mi5-jit8 khai-si2 Sin5-ju2 e5 ki5-to2. 3 jit8 ku2 e5 ki5-to2 liau2-au7, hit e7-pou 5 tiam2 bang5-bang5 e5 tiong-kan, goa2 e5 sin siu7 ku2-khi2, kau3 koan5 e5 sin5-leng5-kai3, choan5-sin siu7 Siong7-te3 e5 lim5-chai7 pau-ui5, hut-jian5 oat8-tng2-sin, Siong7-te3 e5 seng3-he2 teh toh8, hit e5 he2-iam7 jia-kham3 goa2 e5 thau5-khak, goa2 chai che si7 kui2 chheng ni5-cheng5 chi2-si7 Mou5-se chhi3-phe3 e5 he2-iam7 (Chhut Ai-kip8-ki3 2:4), bo5 ku2 chiah chai u7 bu5-sou3 e5 thiN-sai3 ui5 goa2, in che5-siaN tang5-chhiuN3 chan3-bi2 e5 koa.
“Toan7 khui phaiN2 sin5 e5 so2-lian7,<BR>SiuN2-su3 chu7-iu5 hou7 lang5,<BR>Hi-lian5 e5 cheng siaN,<BR>Ti7 am3-mi5 hian2-liang7.”
Au7-lai5 goa2 cheng-sin5, piN7 siu7 i-ho2, keh-jit8 khi2 koh chiau3-siong5 e5 seng-oah8! siuN7 khi2-lai5 si7 kan-khou2 1 le2-pai3 ku2 e5 huih e5 poe, chong2-si7 choe3-au7 tui3 Chu2 e5 seng3-chhiu2 seng5-chiap chiah toa7 chiok-hok e5 seng3-poe, chhong3-cho7 e5 Chu2, eng2-oan2 siu7 chheng-chan3, eng5-kng kui hou7 Bek8-ki-se2-tek e5 Siong7-te3 A-men.
3. Lok8-hng5
“I siu7 toa3 kau3 lok8-hng5, thiaN-kiN3 boe7 tit thang kong2 e5 oe7, chiu7-si7 lang5 sou2 m7 thang kong2 e5.” (II Ko-lim5-to 12:4)
Po2-lo5 siu7 toa3 kau3 te7 3 chan3 thiN, thang kap thian-kai3 e5 lang5 kau-poe5, chiau3 Sat-hu-sun-tai7 sou2 kong2 su3-tou5 sin3-keng tiong “goa2 sin3 seng3-tou5 e5 siong-thong” si7 siuN2-su3 toe7-chiuN7 sin3-tou5 thang kap leng5-kai3 e5 seng3-tou5 siong-thong, chong2-si7 iau3-kin2 tioh8 pi7-pan7 sim, ti7 hit lang5 e5 sim thiN-kai3 i2-keng khui, sou2-i2 te7 it iau3-kin2 si7 jit8-jit8 ng3 ka-ki7 si2, sun7-than3 Ki-tok lai5 oah8. Chit8 cha2-khi2 goa2 khun3-chhiN2, ti7 Seng3 Sin5 kau-poe5 e5 tiong-kan, goa2 e5 leng5-hun5 bo5 ti7 chit se3-kan, si7 ti7 sin5 e5 se3-kan, si7 ti7 boe7 tit thang kong2 sin5-seng3 leng5 ui5-khi3 e5 tiong-kan, ti7 lok8-hng5. Chong-giam5 e5 chhiu7-na5, hou7 chhiN-chhui3 pou3-moa2, kam2-kak boe7 tit thang kong2 e5 sin5-seng3.
Chit si5 tui3 hit peng5 e5 chhiu7-na5 hong2-hut thiaN-kiN3 chiau2 e5 siaN, chhun-thiN lan2 ti7 soaN-piN sou2 thiaN chin sui2 eng-a2 e5 siaN, oe7-gu2 koh-iuN7, na7-si7 siang7 hit e5 tiau7 teh chhiuN3 “Li7-khui jiok8-the2 ti7 sin5 lai5 oah8.” Ti7 thian-kai3 tak8 hang7 chiau5-pi7, bo5 sou2 khiam3-kheh, toe7-chiuN7 e5 mih8 si7 hit e5 iaN2, che Seng3-keng e5 oe7 si7 chin, khoaN3-kiN3 ti7 hia teh chhe e5 hong si7 Seng3 Sin5 e5 hong, si7 un-loan2 e5 thiaN3, ia7 khoaN3-kiN3 hou7 thiaN3 e5 hong kham3 moa2 e5 chhau2-bak8 teh tio5-thiau3. Chhim-sin3 bo5-lun7 chhau2-bak8, kang-ho5 chioh8-thau5 it-chhe3 e5 mih8 long2 oah8-oah8 teh kong2 khi2 Siong7-te3 e5 eng5-kng, teh chan3-bi2 Chu2 o-lo2 Chu2.
Hia si7 Ki-tok sou2 kiu3-siok8 e5 seng3-tou5 kap thiN-sai3 e5 kok, Siong7-te3 e5 oe7 a2-si7 chiau3 chit8 e5 Sin5-hak8-chia2 sou2 sia2 khak-sit8 lang5 siu7 cho7 si7 beh choe3 thiN-teng2 e5 kok-bin5, chiau3 sin5-hak8 e5 ka3-si7 thiaN-kai3 e5 thai3-iong5 chheng choe3 gi7 e5 thai3-iong5, chiu7 si7 Ki-tok pun2-sin, goa2 ia7 kui2-na7 pai2 khoaN3-kiN3 gi7 e5 thai3-iong5, koh hia e5 chhiN si7 seng3, oe7 hoat-chhut chin-li2 e5 kng. (Tan7-i2-li2 12:3) Chiau3 Seng3-keng sou2 ki3 ti7 toe7-chiuN7 Siong7-te3 e5 kiaN2-ji5 kan-khou2 kau3 chaiN2-iuN7? Chiu7-si7 gia5 sip8-ji7-ke3 sun5 le2-chia2 e5 lou7-theng5, tioh8 eng7 ki5-to2 kau-chian3 kau3 thiat-te2. (Lou7-ka 16:23-30)
4. Te7-gek8
Goa2 chit8 pai2 tui3 siu-im-ki thiaN ke3 Gi7-keng (源義經) e5 seng-gai5. Jit8-pun2 choe7-choe7 lang5 tong5-cheng5 chit e5 lang5, chheng-chan3 i e5 choe3 lang5, chong2-si7 i pi-un7 e5 seng-gai5 si7 chaiN2-iuN7 u7 thang giau5-gi5, goa2 ia7 teh siuN7 chit tiam2, u7 chit8 am3 poaN3-mi5 khun3-chhiN2, u7 chit8 e5 si5-kan cheng7-cheng7 kap Siong7-te3 kau-poe5, chit si5 hut-jian5 tui3 thiN khi2 toa7 chhu2-be2-hong chhin-chhiuN7 kho2-phaN3 e5 hong-thai, hit e5 ui-lek8 si7 lian5 hak8-iN7 tiaN5-nih8 e5 chhiu7 kun to beh puih8 khi2-lai5, he si7 tui3 phaiN2 sin5 lai5 e5 toa7 hong, ti7 hit e5 au7-bin7 u7 thang kiaN e5 leng5 un-lun-khun5 ti7 goa2 e5 bin7-cheng5. Chit be2 lau7 choa5 khia5 tai7-seng e5 chhu2-be2-hong tui3 leng5-kai3 loh8 lai5, si7 beh tui3 te7-gek8 e5 ap-lek8 lai5 khou2-chhou2 goa2. Sin-khu kam2-kak kiaN-hiaN5, chi2-u7 ki5-kiu5 Chu2 e5 chin2-kiu3.
Bo5 ku2 goa2 siu7 hiat-loh8 te7-gek8, khia7 ti7 thang kiaN gia5 mng5-kng2 te7-gek8 e5 chit8 sou2-chai7, chit8 si5 thiaN-kiN3 u7 lang5 khou2-thang3 thou2-khui3 e5 siaN, kang7 si5-chun7 thiaN-kiN3 u7 siaN kong2 “Chia si7 te7-gek8 e5 Liam5-chhong lou7 (鎌倉通)”, goa2 chiu7 thau khoaN3 hit lai7-bin7, tioh8 chit8-kiaN si7 chit8 e5 siau3-lian5 eng-hiong5 to2 ti7 hia teh noa3. Choan5-sin hou7 tang5-lian7 khun2-pak8, chit lang5 chiu7-si7 Gi7-keng. I e5 chhui3 moa2-moa2 chiu3-chou2, i po3-siu5 e5 sim he2 toa7 toh8, toa7-siaN hoah beh chhut-khi3 tau5 Nai5-tiau5 (源賴朝), ke3-thau5 khou2 tou3 phah-phun2 sou2-i2 tang5 soaN3 sng3-jip8 choan5-sin, kut chih8 beh lih8 thang3 sim-koaN, choan5-sin huih sai-sai na2 ti7 chian3-tiuN5 sin-khu chin chhoah, siuN7 kong2 te7-chiuN7 kiam2 iau2 u7 chit khoan2 tou3-hun5 e5 bu2-su7.
Tui3 Siong7-te3 e5 beng7-leng7 pak8 kah boe7 tin2-tang7 lai5 siu7 heng5-hoat8, chhin-chhiuN7 chit e5 chong7-thai7 i2-keng 700 goa7 ni5. Goa2 kha chun3 sin-khu gi7-gi7 chhoah boe7 tin2-tang7, chong2-si7 tit8-tit8 ki5-to2 Chu2 chiah thoat-chhut te7-gek8, mi5-si5 2 tiam2-cheng peh khi2-lai5 tiam2 100 chek e5 tian7-teng che7-teh, kiaN-hiaN5 koh kou-tok8 sin-khu leng5-hun5 gih8-gih8 chun3, bo5-lun7 ka-ku7, thian-pong5, po-le5 teng2 bak8-chiu sou2 khoaN3 long2 khoaN3 choe3 te7-gek8, si7 hou7 khiong2-pou3 kam2 sou2 ap-to2, chia khi2 1 le2-pai3 ku2, phe5-hu tui3 koan-chiat thiaN3 kau3 thau5-khak-be2, kam2-kak te7-gek8 e5 thang3-thiaN3 e5 ap-pek-kam2, 2 tiam2-cheng ku2 e5 te7-gek8 seng-oah8 to tong3 boe7 tiau5, chiu7 hiah e5 tioh8 eng2-oan2 toa3 ti7 chia e5 choe7-jin5 e5 un7-mia7 beh chaiN2-iuN7? Bo5 Ki-tok bo5 sip8-ji7-ke3 e5 huih, bu2-su7-to7 si5-tai7 Jit8-pun2 lang5 e5 biat8-bo5 e5 cheng5-heng5 sit8-chai7 kho2-siong. Bo5-lun7 chaiN2-iuN7 e5 hi-seng, na7 bo5 soan-thoan5 Chu2 Ia5-sou Ki-tok sip8-ji7-ke3 e5 hok-im, jin5-lui7 it-teng7 si7 biat8-bo5. Peng5-iu2 ah! Ui7-tioh8 chit hang7 lai5 chin7 li2 e5 choan5-lek8. A-men.
5. Ti7 Te7-gek8
Goa2 beh koh sia2 goa2 ti7 kim3-chiah8 ki5-to2 tiong siu7 chi2-si7 te7-gek8 e5 cheng5-heng5, goa2 in-ui7 ia3-sian7 tui3 e7-pou, chiu7 ti7 bin5-chhng5 teh ki5-to2. Chha-put-to keng-ke3 3 tiam2-cheng, chiu7 thiaN-kiN3 thang-kiaN e5 kha-pou7-siaN, hut-jian5 bak8-chiu thi2-khui khoaN3-kiN3 goa2 e5 bin5-chhng5-teng2 u7 toa7 chiah ou-bak8-bak8 e5 ou-hun5 ta3-oa2-lai5, chit8-si5-a2 chiu7 tit8-kam2 si7 te7-gek8 e5 phaiN2-sin5, tui3 phaiN2-sin5 lau5-chhut chit8-chiong2 e5 mou5-lek8 liah8-tiau5 goa2 e5 ngou2-the2, am7-kun2 hou7 so2-a2 pak8 kui2-na7-lin3, siu7 tioh8 na2 chhin-chhiuN7 beh ka7 goa2 chhui-si2 e5 ap-lek8, siuN7 beh ki5-to2, m7-na7 boe7 chhut-siaN, lian5 chih8-be2 ia7 ba5 kau3 boe7 tin2-tang7.
Choan5-sin put-si5 lian5 chng2-thau5-a2 to boe7 tin2-tang7, tui3 an2-ni goa2 hou7 phaiN2-sin5 hiat loh8 te7-gek8. Hia si7 chhin-chhiuN7 hong-hoe3 e5 Sou3-to-ma2 Gou5-mou5-lah8, ian-bu7 tui3 hia chheng3-khi2 kham3-bat8 te7-kiu5, lai5 koan2-hat lang5, suh tioh8 e5 lang5 long2 siu7 tiong3-hong (tng7 nau2-kun) hi3-lo5 khou2-chhou2, koh siu7-tioh8 i e5 kam2-hoa3 e5 lang5 long2 chiaN5 choe3 oan3-hun7, saN-chiN, thai5-lang5, choe7 e5 lou5-chai5. Beh tui3 Siong7-te3 ki5-to2 kiu5-kiu3, na7-si7 in-ui7 ke-thau5 e5 khun3-khou2 oan5-choan5 boe7 chhut siaN, lim2-lim2-a2 piaN3 chin7 lin-bo2-lat8 hoah “Chu2 Ia5-sou” chit 3 ji7 5 hun-cheng ku2 chiah hoah chhut-lai5 chin kan-khou2 e5 hoah-siaN. Kang7-si5-chun7 chhu3-piN e5 kau2-le5, jiau2-tong7 am3-mi5 e5 cheng7-siok8. Chit si5 Chu2 Ia5-sou ka7 goa2 thau2-pang3, khoaN3 si5-cheng tu2 11 tiam2, siu-iong2-seng chit8 e5 chi2-be7 kong2 i kiaN kau3 gia5 mng5-kng2, te7-gek8 e5 loe7-liu5 lau5-chhut toe7-chiuN7 lai5 khou2-chhou2 lang5, beh eng7 choe7, piN7 kap sia5-kau3 lai5 biat8-bo5 jin5-lui7, Siong7-te3 e5 kiaN2 ah! Tioh8 kiu5 Kiu3 Chu2 Ia5-sou, tioh8 thoan5 Chu2 Ia5-sou oah8-mia7 e5 hok-im hou7 se3-kan lang5. A-men.
8. U7-gian5 E5 Sin5
U7 chit8 pai2 goa2 ti7 ki5-to2 e5 tiong-kan khoaN3-kiN3 thiN e5 chit8 kak khui, Siong7-te3 e5 eng5-kng tui3 hun5 e5 tiong-kan sia7-chhut, ti7 hit e5 kng e5 tiong-kan chhin-chhiuN7 he2 toh8 e5 Siong7-te3 e5 oe7 chin7 chhut.
“Koh li2 thiaN-kiN3 I e5 oe7 tui3 he2-tiong chhut.” (Sin-beng7-ki3 4:36)
I e5 oe7 si7 ki3 ti7 Lo5-ma2 12:12 “Ti7 ng3-bang7 tioh8 hoaN-hi2, ti7 hoan7-lan7 tioh8 thun-lun2, ti7 ki5-to2, tioh8 siong5-siong5 Seng3-tou5 sou2 khiam3-kheh e5 chiu7 kiong-kip i.” Tng-si5 ui7-tioh8 saN-chiap soa3 leng5-hun5 jiok8-the2 kek8-liat8 e5 cheng-chian3, jiok8-the2 kau3-kek8 soe-jiok8 chhiN-ng5 pin5-hiat e5 chong7-thai7, khoaN3-tioh8 goa2 e5 lang5, long2 khng3 goa2 “An2-ni si7 bo5 hap8 ti7 soan-thoan5 i-ti7 e5 Siong7-te3 e5 thoan5-to7-chia2, tioh8 hoe5-hok8 kian7-khong.” Sou2-i2 goa2 ia7 siu7-tioh8 lai5 su-hiat hoe5-hok8 kian7-khong e5 iu2-hek8, chit si5 hou7 goa2 chit e5 oe7, chi2-si7 goa2 sou2 tioh8 kiaN5 e5 lou7, goa2 chiu7 chai Seng3-keng si7 Siong7-te3 e5 oe7, hiah e5 sian-ti siu7 Seng3 Sin5 e5 kam2-tong7 lai5 sia2--e5.
Goa2 ti7 pek-chhiat ki5-to2 tiong tin3-cheng7 goa2 e5 sim, toan7-choat8 kap goa7-kai3 kau-thong e5 si5, chiu7 jip8 ti7 kap Seng3 Sin5 e5 kau-thong, thiaN-kiN3 Seng3 Sin5 sou2 kong2 e5, che chiu7-si7 u7-gian5 e5 Sin5, Siong7-te3 tui3 goa2 kong2 koan-he7 kau3-hoe7, chu7-hoe7, ko3-jin5, kok-ka, goa2 pun2-sin, ki5-thaN cheng2-cheng2 e5 su7 e5 pi3-bit8, ia7 u7 kong2 kau3 koan-he7 Bi2, Sou e5 kun-pi7, ti7 chia be7 thang kong-piau2, goa2 bo5 chhut-khi3 soan2-ku2, chong2-si7 goa2 kiu5 Siong7-te3 tui3 thiN lai5 chiang2-li2 kok-cheng3, koan-he7 chhu3-kau3 e5 siu2-siong3 sim2-mih8 lang5 beh tong3-soan2 ia7 u7 tit-tioh8 khe2-si7. Chit e5 su7 ti7 chu7-hoe7 kian3-cheng3, hou7 in chai hit e5 chin-sit8. Chong2-si7 goa2 sou2 tit-tioh8 u7-gian5 e5 un-su3 iau2 si7 chhou-ki5, boe7 thang sng3 choe3 sim2-mih8, na7 tit jip8 koh khah chhim Sin5 e5 chhim-hai2 e5 si5, chiu7 oe7 kiah8 pit lai5 sia2, na7 si7 su7-sit8 tak8-jit8 u7 tit-tioh8 thiN e5 khe2-si7, i2-kip8 Seng3 Sin5 e5 kau-thong, hiah siong5-se3 seng5-liok8.
“Tioh8 kiu5 jin5-ai3, iah8 tioh8 chhiat-chhiat him-bou7 siok8 Sin5 e5 un-su3; khah iau3-kin2 e5 si7 choe3 sian-ti lai5 thoan5-to7.” (I Ko-lim5-to 14:1) Chong2-si7 leng5-tek e5 su7, u7 thang kiaN e5 gui5-hiam2, chiu7-si7 Seng3 Sin5 teh choe3 kang, mou5-kui2 ia7 teh siong3 ki-hoe7, phaiN2-sin5 li7-iong7 lang5 e5 jiok8-the2 e5 loan2-jiok8 lai5 khi-phian3 lang5. Koh ka-ki7 liah8 choe3 siu7 Seng3 Sin5 chhiong-moa2, siu7 chiok-hok e5 lang5, put-ti put-kak, siu7 in2-iu2 jip8 Mou5-kui2 e5 sia5-lou7, in-ui7 an2-ni Seng3 Leng5 chu2-gi7 e5 lang5 choe7-choe7 poah8-to2. Goa2 ti7 khi2-chhou e5 kui2-ni5 kan, tui3 in e5 kiat-ko2 lai5 hun-piat8 si7 tui3 Siong7-te3 lai5 a2-si7 tui3 phaiN2-sin5 lai5, chiu7 chai, ng3 ka-ki7 oan5-choan5 sun7-than3 Chu2, ti7 Seng3 Sin5 kau-thong e5 si5, sou2 tit-tioh8 e5 chiah si7 chin-sit8, ia7 chai na7 chhin-chhiuN7 sio2-eng2 e5 chha2-nau7, kam2-kak phah loan7 cheng7-siok8 e5 si5, si7 phaiN2-sin5 chhun-chhut iu2-hek8 e5 chhiu2 e5 si5, hit si5 sou2 siu7 tioh8--e5 siong5-siong5 si7 ke2--e5. Tui3 an2-ni it-hoat kiaN-ui3 Siong7-te3, chun-tiong7 seng3-kiat, hoan2-seng2 kau3 it-gian5 it-gu2 e5 jit8-siong5 seng-oah8.
Tui3 se3-jin5 kian3-cheng3 tui3 Siong7-te3 sou2 seng5-siu7--e5, si7 loa7-nih8 chin-sit8, lai5 siu7 te7 saN-chia2 kong-peng5 e5 phoe-phoaN3, chhin-chhiuN7 an2-ni, goa2 sou2 hoat-piau2 leng5-tek su7-kiaN7, a2-si7 koan-he7 chiong-lai5 e5 u7-gian5 si7 khak-sit8. Ti7 Chu2 bat goa2 e5 hiaN-che2 ia7 po2-cheng3 chiah e5 su7 si7 chin-sit8. Siong7-te3 seng3-kiat e5 cheng7-siok8 tiong teh kong2, ia7 tioh8 chai phaiN2-sin5 si7 ti7 chha2-nau7 tiong teh kong2. Na7 ui7-tioh8 leng5-tek beng5-u7-sim, a2-si7 ui7-tioh8 li7-ki2-sim lai5 li7-iong7 ti7 hia chiu7 siN-chhut sia5-kau3, chiu7 Ki-tok e5 sin3-tou5 ia7 siu7 khi-phian3. Tioh8 keng2-seng2 tioh8 ki5-to2, goa2 tak8-jit8 siu7 Chu2 in2-chhoa7 u7 kui2 na7 tiam2-cheng ki5-to2 e5 si5-kan, u7 si5 10 goa7 tiam2 cheng chiong sim chip8-tiong choan ng3 Siong7-te3, m7 si7 tak8-lang5 long2 oe7 chit khoan2 e5 seng-oah8, lang5 e5 bin7-heng5 bo5 sio-siang7, un-su3 a2-si7 hong7-su7 ia7 koh-iuN7. Tok8-tok8 chit8-hang7; chiu7-si7 khun5-thak8 Seng3-keng chiap-siu7 choe3 seng-oah8 e5 kng, ti3-i3 kap Siong7-te3 saN-kap kiaN5 e5 seng-oah8, ban7-lang5 long2 chit8-iuN7. Ti7 chit chan5 khak sin3 Siong7-te3 chiong I e5 oe7 siuN2-su3 jin5-lui7, khi3-sak leng5-tek ia2-sim, piaN3-khang ka-ki7, lai5 tui-chhe7 Siong7-te3 e5 oe7; si7 an-choan5 kap peng5-ho5 e5 po2-cheng3, che si7 thau3 kau3 thiN i5-it oah8-mia7 e5 sio2-lou7. A-men.
“In-ui7 Ia5-sou e5 kan-cheng3 chiu7-si7 sian-ti e5 sin5.” (Khe2-si7-liok8 19:10) Ti7 chia kian3-cheng3 koan-he7 u7-gian5 e5 su7-sit8, lai5 eng5-iau7 Chu2 Ia5-sou e5 Sin5. 7 ni5-cheng5 goa2 siu7 chhiaN2 kau3 HoaiN5-pin, ti7 Giam5-kan-ke (岩間町) u7 2 e5 kho2-keng3 Sui7-tian2 (Sweden) e5 soan-kau3-su ti7 hia choe3 soan-kau3-su e5 kang, goa2 siu7 chhiaN2 si7 beh eng3-oan7 thian-bou7 pou3-to7, tu2-chiah tah ho2, iau2-be7 khai-si2 pou3-to7, na7 si7 u7 chin toa7 e5 chhi3-tham3, hoat-chhut hong-thai keng2-po3, u7-ko3 u7 lek8-su2 siong7 khong-chian5 e5 hong-thai beh thong-ke3 Koan-tong . Moa2 ke kiaN-hiaN5, thiN-khi3 chiam7 ok-hoa3 hong-sok na2 toa7, chiau3 tian7-tai5 e5 po3-sang3 HoaiN5-pin e5 sio2 hak8-hau7 i2-keng theng5-kho3, ke-nih tiam3-thau5 ia7 long2 koaiN-tiam3, hong-sok na2 kiong5 e5 tiong-kan tui3 kok ka-teng5 chhut khin-khong kio3 e5 siaN, theh8 chhut choan5 lat8 teh keng2-kai3 chun2-pi7. 2 e5 soan-kau3-su ti7 chit khoan2 kiaN-hiaN5 e5 tiong-kan lai5 chhe7 goa2, chham-siong5 beh siu thian-bou7, goa2 in3 kong2 “chiam7 chhiaN2 theng3-hau7, goa2 ki5-to2 Siong7-te3 chiah ka7 lin2 hoe5-hok8”, chiu7 giong2-bong7 Siong7-te3.
Soan-kau3-su put-bin5 put-hiu teh kou3-siu2 thian-bou7, chiau3 thiaN he si7 chioh e5, na7 phah-phoa3 tioh8 poe5, sit8-chai7 si7 chin sui2 e5 toa7 thian-bou7. Goa2 chiong sim piaN3 chhut ti7 Siong7-te3 e5 bin7-cheng5 ki5-to2 “kiu5 ka3-si7 goa2 chai Li2 e5 chi2-i3.” Chit si5 thiN khui, tit-tioh8 Siong7-te3 e5 khe2-si7. Ti7 iN7-siong7-tiong khoaN3-kiN3 Siong7-te3 e5 oe7 chhu2 jin5-keh tui3 Siong7-te3 hia hong7-chhe lai5 goa2 chia, hit e5 Siong7-te3 e5 oe7 “Lin2 tioh8 tiaN7-tiaN7, tioh8 chai Goa2 si7 Siong7-te3; Goa2 beh ti7 liat8-pang tiong choe3 koaiN5 toa7, siu7 chun choe3 toa7.” (Si-phian 16:10) 2 e5 soan-kau3-su hoan5-lo2 hoan5-lo2 koh lai5 chhe7 goa2 “Cho2-tin5 hiaN-ti7 taN chaiN2-iuN7?” Goa2 in3 kong2 “Siong7-te3 teh po2-siu2, thian-bou7 m7 thang siu.” Hit si5 hong-sok 15 kong-chhioh toa7 chhiu7 toa7 io5-tang7. Goa2 ia7 thong3-kam2 chek-jim7 bo5 li7-khui Siong7-te3 e5 bin7-cheng5, oan5-choan5 sin3-kho3 Chu2, hian3 kam2-sia7 e5 ki5-to2.
Chiau3 po3-sang3 hong-thai khai-si2 choan2 hong-hiong3, choan5-leng5 e5 Siong7-te3, chu5-pi e5 ThiN-pe7, ka7 hit e5 toa7 hong-thai koa3 phi7-khoan5, beng7-leng7 i choan2 hong-hiong3; “che si7 lou7, li2 tui3 chia khi3” Ha-le-lu-iah u7-gian5 u7 si5 ti7 Seng3 Sin5 e5 toa7 kng tiong, thiaN Siong7-te3 sou2 kong2, u7 si5 ti7 iN7-siong7 tiong khoaN3-kiN3, koh u7 si5, ti7 seng3 e5 lim5-chai7 tiong chiaN5-choe3 bo5 siaN e5 oe7, u7 si5 siu7 Seng3 Sin5 e5 bek8-si7. Chong2-si7 long2 si7 tui3 sam-ui7 it-the2 e5 Siong7-te3 sou2 su3, hit e5 pun2-goan5 chi2 u7 si7 Chu2. Ti7 Pak-liok8 e5 toe7 ia7 u7 sio-siang7 e5 keng-giam7, u7 thoan5-to7-chia2 kong2 “Bi7 cheng-iu2 e5 beng2 hong-thai ta3-moa2 Pak-liok8, thian-bou7 kaN2 tioh8 siu khi2-lai5!” ThiaN-kiN3 an2-ni li2 soan-kau3-su lai5 ka7 goa2 kong2, goa2 in3 kong2 “Goa2 beh ki5-to2, chhiaN2 theng3-hau7”, chiu7 the3-jip8 bak8-pang5, siau-hong5-chhia thang kiaN e5 keng2-tek8 tui3 chhi7 lai5 thoan5-po3, chiam7-chiam7 khai-si2 thau3 toa7 hong, goa2 ti7 Siong7-te3 e5 bin7-cheng5 tin3-cheng7 sim-sin5, chi2-u7 thai7-bong7 I e5 seng3-chi2 e5 si5, ang5 sin3-ho7 tu5-khi3, Chu2 kong2 “m7 bian2 siu thian-bou7”, kau3 e5-hng chiong chit e5 su7 ka7 soan-kau3-su kong2, chong2-si7 sio2-sim e5 Jit8-pun2 lang5 thoan5-to7-chia2 i2-keng siu khi2-lai5 lah, chhin-chhiuN7 an2-ni Siong7-te3 eng7 u7-gian5 e5 sin5 lai5 kong2, chong2-si7 ui7-tioh8 beh hou7 goa2 pun2-sin bo5 ham7-loh8 chu7-ko; hou7 lin2 chai u7 siu7 loa7 giam5-tiong7 e5 koan2-li2.
Cha2-jit8 tui3 ka-ki7 e5 jiat8-sim koh ke-thiN seng3 e5 ia2-bong7 e5 he2, chiaN5-choe3 jiok8-the2 e5 un7-heng5, m7-chai hou7 Seng3 Sin5 loa7-nih8 iu-bun7 le3. ThiN-pe7 chhim-chai chit chan5 su7, chiu7 eng7 piN kap chhe5 giam5-giam5 keng2-kai3 goa2 chhin-chhiuN7 chek-tok su-seng chu2, u7 si5 tang7-tang7 heng5-hoat8 goa2, chu7-ko hoan7-choe7 ti3-kau loh8 te7-gek8, put-ju5 bo5 eng7 Sin5 e5 un-su3 hou7 i khah ho2, khiam-sun3 kin2-sin7 thiaN3 Siong7-te3, keng3-tiong7 chhu3-piN, khoaN3 pat8 lang5 khah iaN5 pun2-sin e5 sin3-giong2 seng-oah8, si7 choe3 te7-it si3-chiaN3 e5 lou7. A-men.
Tek8-ki3 E5 I-ti7
Ti7 Tang-kiaN Chhiah-u2 e5 seng3-hoe7 chit8 e5 chi2-be7 lai5 kiu5 i-ti7 ou-jiah-ki3, i si7 Tiong5-ia2 koan7 e5 lang5; bin7 ou-chit8-peng5, kiat-hun bo5 ng3-bang7, lai5 Tang-kiaN hou7 chit8 e5 i-seng chhiaN3, thiaN-kiN3 Sin5-ju2 e5 siau-sit chau2-lai5, chiap-siu7 1 pai2 ki5-to2 chiu7 tng2-khi3, te7 2 pai2 e5 Sin5-ju2-hoe7 koh lai5, Ti5-tian5 bok8-su khoaN3 tioh8 chit lang5 e5 bin7, tioh8 chit8-kiaN “Ah! Ho2-khi3 lah!” Ou-jiah-ki3 ho2 khi3 lah! Hit peng5 ou e5 bin7 tui3 Ki-tok e5 seng3-chhiu2 oan5-choan5 ho2-khi3, giong2-bong7 ng3-bang7 e5 kng.
Cheng5-kong seng3 kau3-hoe7 e5 Sin5-ju2-hoe7, tui3 Pin-siong5 bok8-su chhoa7 1 e5 chheng-lian5 lai5, chit e5 lang5 na7 thiaN tioh8 sim2-mih8 siaN, chiu7 hoat-choh to2-loh8-khi3, goa2 ka7 i kio3 choe3 “hoat-seng tian-to3-piN7” si7 phoa3-siuN3 ia7 boe7 thang thak8 chheh, keng-ke3 bo5 kng-beng5 e5 seng-oah8, tui3 chit pai2 Sin5-ju2 e5 ki5-to2, oan5-choan5 ho2, hian7-chai7 iau2 ti7-teh, o-lo2 Chu2 e5 mia5.
Sio-siang7 ti7 cheng-kong, Siong7-tiong chi2-be7 m7-chai chu-bi7 e5 piN7 siu7 i-ho2, tau7-chiuN3-thng, a2-si7 chiuN3-liau7 e5 tiN-bi7, a2-si7 kiam5, loah8 long2 bo5 kam2-kak, chin khou2-thang3, chi2-be7 put-si5 kian3-cheng3 hit khoan2 e5 khou2-chhou2 oan5-choan5 tit-tioh8 thau2-pang3. A-men.
</CL>
<HL>

靈界E5消息
1. 靈戰
我tak8日e5 ng3望kap祈禱是「主ah，激起復興」用神諭做武器來興起使徒行傳teh復興。Ng3目標e5 chit點ku2起總力戰，肉體teh感覺ia3-sian7，boe7 thang照心所愛。Tui3 hit e5過勞soa3吐血，che是地獄e5壓迫，hit e5證據是真愛祈禱，m7-ku2心神hou7 phaiN2神khah贏，boe7 oe7祈禱，2、3 日久hou7祈禱e5神放sak，無氣力，kap上帝e5交陪絕斷幾na7日，chit e5經驗是幾年來be7-bat有無氣力e5信仰生活，chit e5時chun7 tui3 Beng5-ko2-ok方面來請去傳道。想來想去結果，hou7厝內hoaN7手祈禱，姊妹e5手hoaN7 ti7我e5肺頂面e5時，phaiN2神e5力soa3 chiuN7 i e5手感覺oe7麻，總是chit時起tui3上帝得tioh8自由，iau2-ku2 teh吐血，交戰激烈，若是主e5命令「Khia7在ti7信來前進。」
Na2看hiah e5 tui3肺出e5血角，na2悲壯e5決心。「主ah！我beh順than3」an2-ni祈禱e5時，靈e5目chiu看見tui3天有櫻花e5花葉chit8葉chit8葉teh飛落來，是teh教示外體「肉體e5人」是空虛直直tah hiu2-noa7去，坐落火車，獨獨專心迫切祈禱。ChiN2-siong7兄弟掛心來京都車站送我，若是無話thang講也be7笑。Bi2-chhoan兄弟做助手saN-kap去，宣教師來等chih，ti7炎熱e5中間開始天幕傳道。Chit時血e5水泉停止，內面神e5水泉開，得tioh8勝利e5聚會，得救e5人、得tioh8醫好e5人、受聖神充滿e5人，choe7-choe7。
有chit8早起，透早祈禱e5時，聽見親像搖動天hiah有力上帝e5聲「你e5祈禱我已經聽見。」深入肺腑，充滿能力kap確信。路尾主指示我，有chit8 e5兄弟ti7過四散e5交戰，我若無去幫贊i，oe7失落性命。Tui3 an2-ni就去北陸e5 Bu2-seng教會問「Ho5-tian5兄弟phoa3病是無？」總是i講「無！勇勇teh佈道。」我就去天幕看mai7，兄弟熱38-39度iau2-ku2繼續teh佈道，落雨e5暗時也toa3 ti7天幕chit幾日無chiah8無lim真消san2，即時hou7兄弟tng2去教會補養。
天幕佈道soah lah，兄弟e5性命得tioh8救，教會得tioh8真大e5救恩kap醫治e5，奮興會。Hit暗倒落眠床，因為過勞，boe7 khun3得，只有仰望主來祈禱，hit時我看見chit8叢大叢櫻花，kui叢開到真sui2，無久透真大風颱，櫻花搖到連根都beh puih8起來e5款，風颱後櫻花long2 lak8了了，只有ti7下面e5 iN2-a2 iau2 chhun 5 lui2，hit時聖神e5教示，「我靠肉體e5勇、肉體e5智慧teh傳道，因為地獄e5權力teh親像chit8叢櫻花e5變遷，tui3 chia起獨獨tioh8 ti7聖神來行。」
「Goan2 e5外體雖然敗壞，若是goan2 e5內心日日換新。」(II Ko-lim5-to 4：16)
2. 臨在E5火
有chit8 pai2受請去巡迴San-im地方，火車真暗tui3京都開車，thang講是滑冰火車，車外kui遍是銀世界，敗戰boe7 loa7久，hit時e5人心道德腐敗，無秩序，我坐hit張車，tu2好有京都婦女會e5團體也來坐，大家long2穿真sui2，chiah e5人到半暝就開始講hit ho7人m7敢聽粗俗e5話。巡迴中我ti7火車內無講話盡心祈禱，為tioh8聚會備辦心，總是hou7 chiah e5人圍lui5 teh，親像陷落地獄e5重圍，祈禱e5呼吸也受chah8斷，雙手ng耳khang m7愛聽來祈禱若是be7繼續。我e5耳khang m7聽若是地獄e5大水竟然沖入，來phah la5-sam5我e5靈魂，hou7 i完全無能力。Tui3內面chheng3出大e5吐氣，咬牙切齒kap苦悶。
「寧可ti7我e5上帝e5厝顧門，khah好tiam7 ti7 phaiN2人e5 pou3-piN5。」(詩篇84：10)
Ti7 hit款誘惑e5時常常離開椅，去車門邊chhu紙坐teh祈禱，總是因為koaN5也boe7繼續完全是失敗者！Ah！若an2-ni bin5-a2-chai3 e5佈道穩當失敗。天光火車來到出雲大社hiah e5人就落車，深深體驗拜偶像e5人無活命e5信仰生活e5空虛，hit款拜偶像e5日本國民真正是活e5身屍。Ti7 chit e5人空e5火車內面chit8-e7，soa3感風koaN5 tioh8，ah！真正是受咒詛e5偶像火車！
Ti7島根縣e5 chit8條街路teh佈道，總是sau3 koh發熱，自問自答；che也是神諭傳道者mah？實在苦戰。Ti7 hia有患tioh8神經疼e5兄弟，14年久aN3 ti7火籠e5頂面teh過暝，比phoa3-siuN3 e5人khah苦慘。Hou7真choe7醫生治療無功效，正時中勉強買車單去熊本chhe7法師hou7 i唸咒，總是long2無效，tui3主e5恩惠，chiah-nih強e5病，tui3 hit時得tioh8醫好，到今a2日iau2-ku2勇健。總是我巡迴chiah e5傳道地e5中間，流行感冒(Influenga)惡化，已經擋boe7 tiau5，chit8時主對我講「Tng2去神戶」抱tioh8熱pong3-pong3 e5頭殼，tam5 kap sau3交加e5中間，沿路祈禱chiah tng2來到學院。
自an2-ni倒床，無分暝日開始神諭e5祈禱。3日久e5祈禱了後，hit e7-pou 5點茫茫e5中間，我e5身受舉起，到koan5 e5神靈界，全身受上帝e5臨在包圍，忽然oat8-tng2身，上帝e5聖火teh toh8，hit e5火燄jia-kham3我e5頭殼，我知che是幾千年前指示摩西刺phe3 e5火燄(出埃及記2：4)，無久chiah知有無數e5天使圍我，in齊聲同唱讚美e5歌。
「斷開phaiN2神e5鎖鏈，<BR>賞賜自由hou7人，<BR>Hi-lian5 e5鐘聲，<BR>Ti7暗暝顯亮。」
後來我精神，病受醫好，隔日起koh照常e5生活！想起來是艱苦1禮拜久e5血e5杯，總是最後tui3主e5聖手承接chiah大祝福e5聖杯，創造e5主，永遠受稱讚，榮光歸hou7 Bek8-ki-se2-tek e5上帝A-men。
3. 樂園
「I受帶到樂園，聽見boe7得thang講e5話，就是人所m7 thang講e5。」(II Ko-lim5-to 12：4)
Po2-lo5受帶到第3層天，thang kap天界e5人交陪，照Sat-hu-sun-tai7所講使徒信經中「我信聖徒e5 siong-thong」是賞賜地chiuN7信徒thang kap靈界e5聖徒siong-thong，總是要緊tioh8備辦心，ti7 hit人e5心天界已經開，所以第一要緊是日日ng3 ka-ki7死，順than3基督來活。Chit8早起我khun3醒，ti7聖神交陪e5中間，我e5靈魂無ti7 chit世間，是ti7神e5世間，是ti7 boe7得thang講神聖靈圍氣e5中間，ti7樂園。莊嚴e5樹林，hou7青翠佈滿，感覺boe7得thang講e5神聖。
Chit時tui3 hit peng5 e5樹林彷彿聽見鳥e5聲，春天lan2 ti7山邊所聽真sui2鷹a2 e5聲，話語koh樣，若是siang7 hit e5調teh唱「離開肉體ti7神來活。」Ti7天界tak8項chiau5備，無所欠缺，地chiuN7 e5 mih8是hit e5影，che聖經e5話是真，看見ti7 hia teh吹e5風是聖神e5風，是溫暖e5疼，也看見hou7疼e5風kham3滿e5草木teh tio5跳。深信無論草木，江河石頭一切e5 mih8 long2活活teh講起上帝e5榮光，teh讚美主o-lo2主。
Hia是基督所救贖e5聖徒kap天使e5國，上帝e5話a2是照chit8 e5神學者所寫確實人受造是beh做天頂e5國民，照神學e5教示天界e5太陽稱做義e5太陽，就是基督本身，我也幾na7 pai2看見義e5太陽，koh hia e5星是聖，oe7發出真理e5光。(Tan7-i2-li2 12：3)照聖經所記ti7地chiuN7上帝e5 子兒艱苦到chaiN2樣？就是gia5十字架sun5 le2者e5路程，tioh8用祈禱交戰到徹底。(Lou7-ka 16：23-30)
4. 地獄
我chit8 pai2 tui3收音機聽過義經(源義經) e5生涯。日本choe7-choe7人同情chit e5人，稱讚i e5做人，總是i悲運e5生涯是chaiN2樣有thang giau5疑，我也teh想chit點，有chit8暗半暝khun3醒，有chit8 e5時間靜靜kap上帝交陪，chit時忽然tui3天起大chhu2-be2-hong親像可怕e5風颱，hit e5威力是連學院埕nih8 e5樹跟都beh puih8起來，he是tui3 phaiN2神來e5大風，ti7 hit e5後面有thang驚e5靈un-lun-khun5 ti7我e5面前。Chit尾老蛇騎tai7先e5 chhu2-be2-hong tui3靈界落來，是beh tui3地獄e5壓力來苦楚我。身軀感覺驚惶，只有祈求主e5拯救。
無久我受hiat落地獄，khia7 ti7 thang驚gia5毛捲地獄e5 chit8所在，chit8時聽見有人苦痛吐氣e5聲，kang7時chun7聽見有聲講「Chia是地獄e5鎌倉路(鎌倉通)」，我就偷看hit內面，tioh8 chit8驚是chit8 e5少年英雄倒ti7 hia teh noa3。全身hou7銅鏈綑縛，chit人就是義經。I e5嘴滿滿咒詛，i報仇e5心火大toh8，大聲hoah beh出去投賴朝(源賴朝)，過頭苦tou3 phah-phun2所以銅線sng3入全身，骨chih8 beh lih8 thang3心肝，全身血sai-sai na2 ti7戰場身軀真chhoah，想講地chiuN7 kiam2 iau2有chit款鬥魂e5武士。
Tui3上帝e5命令縛kah boe7 tin2動來受刑罰，親像chit e5狀態已經700外年。我kha chun3身軀gi7-gi7 chhoah boe7 tin2動，總是直直祈禱主chiah脫出地獄，暝時2點鐘peh起來點100燭e5電燈坐teh，驚惶koh孤獨身軀靈魂gih8-gih8 chun3，無論傢俱、天pong5、玻璃等目chiu所看long2看做地獄，是hou7恐怖感所壓倒，chia起1禮拜久，皮膚tui3關節疼到頭殼尾，感覺地獄e5 thang3疼e5壓迫感，2點鐘久e5地獄生活都擋boe7 tiau5，就hiah e5 tioh8永遠toa3 ti7 chia e5罪人e5運命beh chaiN2樣？無基督無十字架e5血，武士道時代日本人e5滅無e5情形實在可傷。無論chaiN2樣e5犧牲，若無宣傳主耶穌基督十字架e5福音，人類一定是滅無。朋友ah！為tioh8 chit項來盡你e5全力。A-men。
5. Ti7地獄
我beh koh寫我ti7禁chiah8祈禱中受指示地獄e5情形，我因為ia3-sian7 tui3 e7-pou，就ti7眠床teh祈禱。差不多經過3點鐘，就聽見thang驚e5 kha步聲，忽然目chiu thi2開看見我e5眠床頂有大隻烏bak8-bak8 e5烏雲ta3-oa2來，chit8時a2就直感是地獄e5 phaiN2神，tui3 phaiN2神流出chit8種e5魔力liah8-tiau5 我e5五體，am7-kun2 hou7 so2-a2縛幾na7-lin3，受tioh8 na2親像beh ka7我催死e5壓力，想beh祈禱，m7-na7 boe7出聲，連chih8尾也麻到boe7 tin2動。
全身不時連chng2頭a2都boe7 tin2動，tui3 an2-ni我hou7 phaiN2神hiat落地獄。Hia是親像hong-hoe3 e5 Sou3-to-ma2 Gou5-mou5-lah8，煙霧tui3 hia chheng3起kham3-bat8地球，來管轄人，suh tioh8 e5人long2受中風(斷腦筋)肺癆苦楚，koh受tioh8 i e5感化e5人long2 chiaN5做怨恨、saN-chiN、thai5人、罪e5奴才。Beh tui3上帝祈禱求救，若是因為街頭e5困苦完全boe7出聲，lim2-lim2-a2拚盡lin-bo2力hoah「主耶穌」chit 3字5分鐘久chiah hoah出來真艱苦e5 hoah聲。Kang7時chun7厝邊e5狗le5，擾動暗暝e5靜肅。Chit時主耶穌ka7我解放，看時鐘tu2 11點，修養生chit8 e5姊妹講i驚到gia5毛管，地獄e5淚流流出地chiuN7來苦楚人，beh用罪、病kap邪教來滅無人類，上帝e5 kiaN2 ah！Tioh8求救主耶穌，tioh8傳主耶穌活命e5福音hou7世間人。A-men。
8. 預言E5神
有chit8 pai2我ti7祈禱e5中間看見天e5 chit8角開，上帝e5榮光tui3雲e5中間射出，ti7 hit e5光e5中間親像火toh8 e5上帝e5話盡出。
「Koh你聽見I e5話tui3火中出。」(Sin-beng7-ki3 4：36)
I e5話是記ti7 Lo5-ma2 12：12「Ti7 ng3望tioh8歡喜，ti7患難tioh8吞lun2，ti7祈禱，tioh8常常聖徒所欠缺e5就供給i。」Tng時為tioh8 saN接續靈魂肉體激烈e5爭戰，肉體到極衰弱青黃貧血e5狀態，看tioh8我e5人，long2勸我「An2-ni是無合ti7宣傳醫治e5上帝e5傳道者，tioh8回復健康。」所以我也受tioh8來輸血回復健康e5誘惑，chit時hou7我chit e5話，指示我所tioh8行e5路，我就知聖經是上帝e5話，hiah e5先知受聖神e5感動來寫--e5。
我ti7迫切祈禱中鎮靜我e5心，斷絕kap外界交通e5時，就入ti7 kap聖神e5交通，聽見聖神所講e5，che就是預言e5神，上帝tui3我講關係教會、聚會、個人、國家、我本身、其他種種e5事e5祕密，也有講到關係美、蘇e5軍備，ti7 chia be7 thang公表，我無出去選舉，總是我求上帝tui3天來掌理國政，關係chhu3-kau3 e5首相sim2-mih8人beh當選也有得tioh8啟示。Chit e5事ti7聚會見證，hou7 in知hit e5真實。總是我所得tioh8預言e5恩賜iau2是初期，boe7 thang算做sim2-mih8，若得入koh khah深神e5深海e5時，就oe7 kiah8筆來寫，若是事實tak8日有得tioh8天e5啟示，以及聖神e5交通，hiah詳細承諾。
「Tioh8求仁愛，iah8 tioh8切切欣慕屬神e5恩賜；khah要緊e5是做先知來傳道。」(I Ko-lim5-to 14：1) 總是靈的e5事，有thang驚e5危險，就是聖神teh做工，魔鬼也teh相機會，phaiN2神利用人e5肉體e5軟弱來欺騙人。Koh ka-ki7 liah8做受聖神充滿，受祝福e5人，不知不覺，受引誘入魔鬼e5邪路，因為an2-ni聖靈主義e5人choe7-choe7 poah8倒。我ti7起初e5幾年間，tui3 in e5結果來分別是tui3上帝來a2是tui3 phaiN2神來，就知，ng3 ka-ki7完全順than3主，ti7聖神交通e5時，所得tioh8 e5 chiah是真實，也知若親像小湧e5吵鬧，感覺phah亂靜肅e5時，是phaiN2神chhun出誘惑e5手e5時，hit時所受tioh8--e5常常是假--e5。Tui3 an2-ni一發驚畏上帝，尊重聖潔，反省到一言一語e5日常生活。
Tui3世人見證tui3上帝所承受--e5，是loa7-nih8真實，來受第saN者公平e5批判，親像an2-ni，我所發表靈的事件，a2是關係將來e5預言是確實。Ti7主bat我e5兄姊也保證chiah e5事是真實。上帝聖潔e5靜siok8中teh講，也tioh8知phaiN2神是ti7吵鬧中teh講。若為tioh8靈的名譽心，a2是為tioh8 li7-ki2心來利用ti7 hia就生出邪教，就基督e5信徒也受欺騙。Tioh8警醒tioh8祈禱，我tak8日受主引chhoa7有幾na7點鐘祈禱e5時間，有時10外點鐘將心集中專ng3上帝，m7是tak8人long2 oe7 chit款e5生活，人e5面形無sio-siang7，恩賜a2是奉侍也koh樣。獨獨chit8項；就是勤讀聖經接受做生活e5光，致意kap上帝saN-kap行e5生活，萬人long2 chit8樣。Ti7 chit層確信上帝將I e5話賞賜人類，棄sak靈的野心，piaN3-khang ka-ki7，來追chhe7上帝e5話；是安全kap平和e5保證，che是透到天唯一活命e5小路。A-men。
「因為耶穌e5 kan證就是先知e5神。」(啟示錄19：10) Ti7 chia見證關係預言e5事實，來榮耀主耶穌e5神。7年前我受請到橫濱，ti7岩間街(岩間町)有2 e5可敬Sui7-tian2 (Sweden) e5宣教師ti7 hia做宣教師e5工，我受請是beh應援天幕佈道，tu2-chiah搭好，iau2-be7開始佈道，若是有真大e5試探，發出風颱警報，預告有歷史上空前e5風颱beh通過關東。滿家驚惶，天氣漸惡化風速na2大，照電台e5播送橫濱e5小學校已經停課，街nih店頭也long2關店，風速na2強e5中間tui3各家庭出khin-khong叫e5聲，theh8出全力teh警誡準備。2 e5宣教師ti7 chit款驚惶e5中間來chhe7我，參詳beh收天幕，我應講「暫且theng3候，我祈禱上帝chiah ka7 lin2回復」，就仰望上帝。
宣教師不眠不休teh顧守天幕，照聽he是借e5，若phah破tioh8賠，實在是真sui2 e5大天幕。我將心拚出ti7上帝e5面前祈禱「求教示我知你e5旨意。」Chit時天開，得tioh8上帝e5啟示。Ti7異象中看見上帝e5話取人格tui3上帝hia奉差來我chia，hit e5上帝e5話「Lin2 tioh8 tiaN7-tiaN7，tioh8知我是上帝；我beh ti7列邦中做koaiN5大，受尊做大。」(詩篇16：10) 2 e5宣教師煩惱煩惱koh來chhe7我「Cho2-tin5兄弟taN chaiN2樣？」 我應講「上帝teh保守，天幕m7 thang收。」Hit時風速15公尺大樹大搖動。我也痛感責任無離開上帝e5面前，完全信靠主，獻感謝e5祈禱。
照播送風颱開始轉方向，全能e5上帝，慈悲e5天pe7，ka7 hit e5大風颱掛鼻環，命令i轉方向；「che是路，你tui3 chia去」Ha-le-lu-iah預言有時ti7聖神e5大光中，聽上帝所講，有時ti7異象中看見，koh有時，ti7聖e5臨在中chiaN5做無聲e5話，有時受聖神e5默示。總是long2是tui3三位一體e5上帝所賜，hit e5本源只有是主。Ti7北陸e5地也有sio-siang7 e5經驗，有傳道者講「未曾有e5猛風颱ta3滿北陸，天幕敢tioh8收起來！」聽見an2-ni你宣教師來ka7我講，我應講「我beh祈禱，請theng3候」，就退入墨房，消防車thang驚e5警笛tui3市來傳播，漸漸開始透大風，我ti7上帝e5面前鎮靜心神，只有待望I e5聖旨e5時，紅信號除去，主講「m7免收天幕」，到e5-hng將chit e5事ka7宣教師講，總是小心e5日本人傳道者已經收起來lah，親像an2-ni上帝用預言e5神來講，總是為tioh8 beh hou7我本身無陷落自高；hou7 lin2知有受loa7嚴重e5管理。
早日tui3 ka-ki7 e5熱心koh加添聖e5 ia2-bong7 e5火，chiaN5做肉體e5運行，m7知hou7聖神loa7-nih8憂悶le3。天pe7深知chit層事，就用鞭kap chhe5嚴嚴警誡我親像忌妒私生子，有時重重刑罰我，自高犯罪致到落地獄，不如無用神e5恩賜hou7 i khah好，謙遜謹慎疼上帝，敬重厝邊，看別人khah贏本身e5信仰生活，是最第一四正e5路。A-men。
Tek8-ki3 E5醫治
Ti7東京赤羽e5聖會chit8 e5姊妹來求醫治烏jiah-ki3，i是Tiong5-ia2縣e5人；面烏chit8-peng5，結婚無ng3望，來東京hou7 chit8 e5醫生chhian3，聽見神諭e5消息走來，接受1 pai2祈禱就tng2去，第2 pai2 e5神諭會koh來，Ti5-tian5牧師看tioh8 chit人e5面，tioh8 chit8驚「Ah！好去lah！」烏jiah-ki3好去lah！Hit peng5烏e5面tui3基督e5聖手完全好去，仰望ng3望e5光。
Cheng5-kong聖教會e5神諭會，tui3濱松牧師chhoa7 1 e5青年來，chit e5人若聽tioh8 sim2-mih8聲，就發作倒落去，我ka7 i叫做「發生顛倒病」是phoa3-siuN3也boe7 thang讀冊，經過無光明e5生活，tui3 chit pai2神諭e5祈禱，完全好，現在iau2 ti7-teh，o-lo2主e5名。
Sio-siang7 ti7 cheng-kong，Siong7-tiong姊妹m7知滋味e5病受醫好，豆醬湯，a2是醬料e5甜味，a2是鹹、loah8 long2無感覺，真苦痛，姊妹不時見證hit款e5苦楚完全得tioh8解放。A-men。
</HL>