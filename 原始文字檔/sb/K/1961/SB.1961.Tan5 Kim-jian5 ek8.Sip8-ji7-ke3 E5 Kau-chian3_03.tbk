<CL>
Sip8-ji7-ke3 Pinn
1. Tit-kiu3
Siok8-gu2 kong2 “3 hoe3 gin2-na2 e5 sim kau3 100 hoe3 boe7 pian3” goa2 tui3 se3-han3 e5 si5 chiu7 siu7 tioh8 un-khun5 e5 hun3-lian7, 7, 8 geh8 iam7-jiat8 e5 thiN-khi3, te3 pe7-bu2 khi3 chhan5-nih8 so-chhau2, u7 si5 io kut sng koh beh chih8-khi3, ia7 kiaN lau7-pe7 me7 m7-kaN2 khia7 khi2 lai5 chhun-un5, chi2-ho2 siang-chhiu2 chhih8 tam3 chhan5-thou5 am3-am3 lau5 bak8-sai2 thun-lun2, tui3 an2-ni thong chng e5 lang5 long2 chheng-chan3 choe3 un-khun5 e5 iu2-hau3-chu2. Siu7 ke3 chit ho7 e5 hun3-lian7, kau3 ti7 goa7-ui7 thak8-chheh, ia7 si7 un-khun5 thak8-chheh, jin7-chin sit8-sip8, sim7-chi3 siu7 tong5-hak8 e5 oan3-tou7 che3-chhai5, chong2-si7 lau7-su tui3 goa2 si7 choat8-tui3 e5 sin3-jim7, chong2-si7 chit khoan2 houN3-hak8 kap jin7-chin ia7 put-ko3 si7 chit8 si5 e5 lek8-kim-a2 iu5-chhat na7-tiaN7, put-ti put-kak Siong7-te3 e5 seng3-chhiu2 chhun kau3 ti7 goa2 kiu5-hak8 e5 sin-chiuN7.
19 he3 e5 chhiu-thiN, ui7-tioh8 gian2-kiu3 se-iuN5 siong5-jiong5 khi3 hong2-bun7 chit8 e5 lang5, tu2 ho2 ti7 hit lang5 e5 tiaN5-be2 u7 jiat8-sim e5 Ki-tok-tou5 kap chit8 e5 tai7 pun2 kau3-tou5 tian2-khui chong-kau3 lun7 chian3, goa2 ti7 piN-a2 thiaN liau2 sim-lai7 chin m7 goan7 soa3 hoan2-pok8 hit e5 Ki-tok-tou5, goa2 ti7 kok-bin5 hak8-hau7 e5 si5 chiu7 thiaN lau7-su kong2 “Ki-tok-kau3 si7 Au, Bi2 lang5 sit8-bin5 cheng3-chhek e5 mou5-chhiu2” sim lai7 siuN7 kong2 ah li2 chit e5 be7 kok-lou5, piN3-bin7 kap i pian7 gi7-lun7 kau3 mng2-pou7, choe3 hou7 chit e5 lang5 kong2 “li2 sou2 kong2 goa2 chai, chong2-si7 iau2 be7 beng5-pek8 Ki-tok-kau3 e5 su7, na7 chai chiu7 koh khah iu2-han7 thang pai5-thek Ki-tok-kau3, chit pun2 si7 Sin-iok Seng3-keng, chhiaN2 thak8!” chiu7 sang3 goa2 1 pun2 Seng3-keng, goa2 tng2-lai5 hak8-liau5, tak8 jit8 e5 hak8-kho3 choe3 oan5, long2 thak8 chit8 chiuN Seng3-keng chiah khi3 khun3, ti7 sim-toe2 oan3-hun7 Ki-tok, ia7 bang7 Ki-tok kau3-hoe7 e5 biat8-bong5 mui2 thak8 1 chiuN to mou7-tok8 Ki-tok, sou2-i2 goa2 si7 hou7 mou5-kui2 liah8 tioh8, mou5-kui2 e5 chhe-eng7, thak8 kau3 Ma2-thai3 27 chiuN, Ia5-sou Ki-tok hou7 lang5 teng3 sip8-ji7-ke3 e5 si5 bu5-i3 tiong tah-toh hoah kong2 “sia5-chong e5 pun2-the2 Ia5-sou Ki-tok bong5 lah, ban7-soe3 ban7-soe3!” Ho5-teng2 e5 toa7 choe7 ah, gong7-kau3-kek8. Hit si5 kau3-hoe7 e5 bok8-su siong5-siong5 lai5 tham3 goa2; chong2-si7 goa2 long2 kong2 peh8-chhat8 bo5 khi3 le2-pai3 tng5.
2. U7 Chit8 E-hng
U7 chit8 jit8 tui3 hak8-hau7 tng2-lai5 khoaN3-kiN3 kau3-hoe7 u7 kia3 1 pun2 thoan5-to7 sio2-chheh lai5, chit8 jit8 e5 kong-kho3 liau2, chiu7 cheng7-cheng7 theh8 khi2 lai5 thak8, chiu7 si7 chit8 e5 hu7-jin5-lang5 seng5-sit8 e5 jin7-choe7. Hit lang5 un2-tang3 lau5 bak8-sai2 e5 hoe2-kai2, goa2 bak8-chiu kheh-kheh chim-chiok siuN7, sui-jian5 si7 chit8 e5 hu7-jin5-lang5, iau2-ku2 ho2-taN2 ti7 lang5 e5 bin7-cheng5 kan-cheng3 i ke3-khi3 kian3-siau3 e5 sou2 choe3, che chiaN3 ti7 chin-sit8 ti7 Siong7-te3 bin7-cheng5 liong5-sim e5 ko3-pek8, an2-ni tiam7-tiam7 siuN7 chit8 tiam2-cheng. Am3-si5 10 tiam2 e5 si5, hut-jian5 Siong7-te3 e5 kng chio3 goa2, hou7 goa2 khoaN3 chhut pun2-sin e5 tang7 choe7, Seng3 Sin5 chhiong-moa2 goa2 e5 pang5-keng, tui3 chhut-si3 kau3-taN, it-chhe3 e5 choe7 long2 tak8 tiau5 sia2 beng5 ti7 goa2 e5 bak8-cheng5, chit e5 choe7 e5 tang7-taN3 tui3 i2-teng2 ka7 goa2 ap-to2 loh8 chong2-phou teng2. Goa2 khau3 chhut-lai5, bak8-sai2 na2 chui2-chhiang5 chhe7-chhe7 to3, ui7-tioh8 thang kiaN e5 choe7 kap liong5-sim e5 chu7-chek, kha chhiu2 long2 ba5, choan5-sin long2 chhoah, kam2-kak tui3 thau5-khak teng2 kau3 kha-toe2 choan5-sin to si7 choe7, chin si7 phaiN2 khoaN3 e5 si-the2.
“Tui3 kha-toe2 kau3 thau5-khak teng2 bo5 chit8 toe3 ho2-bah; long2 si7 siong-chhui3.” (I2-sai3-a 1:6) Siu7 lang5 o-lo2 ho2 kiaN2 e5 si5, chiu7 kam2-kak na2 chhin-chhiuN7 siu7 thoa kau3 Siong7-te3 bin7-cheng5, ui7 choe7 e5 heng5-hoat8, siu7 soan-ko3 eng2-oan2 biat8-bo5 e5. Peh8-chhat8, thau-theh8, lai7-sim e5 cheng5-iok8, hu-eng5, kiau-ngou7, ke2-ho2, oan3-tou3, saN-chiN teng2 kong2 be7 chin7, poaN3-mi5 khi2-lai5 tui3 thang-a2 khoaN3 thiN-teng2 e5 geh8, iN5-iN5 e5 geh8-kng, ti7 kim-mi5 si7 kou5 bak8-sai2 choe7 e5 piau2-hian7. Goa2 che7 teh siuN7, chit e5 chiah-nih8 tang7 choe7 e5 lang5 iau2 oah8 kau3 kin-a2-jit8, bo5 si2 iau2 oah8 teh si7 ka3-si7; goa2 e5 choe7 teh chiu3-chou2 goa2. Na7 siuN7 tioh8 goa2 kau3-taN 2-3 geh8 jit8 tak8 am3 thak8 Seng3-keng chiu3-chou2 Ia5-sou Ki-tok, ia7 khi3 kau3-hoe7 si7 siuN7 beh pian7-pok8, chiu7 sim-koaN giong7 beh piak-lih8 khia7 be7 tiau5 toe7. Tui3 an2-ni goa2 te7-it; tui3 bo5 khoaN3-kiN3 e5 Siong7-te3 ki5-to2. “ThiN-toe7 na7 u7 Siong7-te3, kiu5 Li2 kiu3 goa2 chit e5 tang7 choe7 e5 lang5” Te 2: koat-sim tui3 kau3-hoe7 piau2 ui5-ham7, Chiu7 lau5 bak8-sai2 kiah8 pit theh8 kng2-choa2 lai5 sia2 chham3-hoe2 liok8, thiN-kng chiu7 theh8 khi3 kau3-hoe7, soe3 keng kau3-hoe7 an2-chun2 sim-giam5 thih-mng5 e5 kaN-gak8, kong2 beng5 lai5-i3, chiong chham3-hoe2-liok8 theh8 hou7 bok8-su, Kiat-tian5 bok8-su chiap-tioh8 chiu7 the3 goa2 ki5-to2, hit e5 ki5-to2 oan2-jian5 lui5 tui3 goa2 e5 thau5-khak kong3 loh8-lai5 e5 kiaN-hiaN5.
Tui3 chia khi2 bo5-lun7 khi3 hak8-hau7 a2-si7 tng2-lai5, goa2 long2 aN3-thau5 ki5-to2! Siong7-kho3 e5 si5 ia7 hap8-chhiu2 ti7 toh-teng2, kheh-bak8, lai5 sng3 sou2 hoan7 e5 choe7, chiu7 thou2-khui3. Bo5 kap peng5-iu2 kong2 oe7, bo5 chhio3, bo5 ng3-bang7, bo5 lun7 kau3 toh-loh8 to na2-chun2 u7 te7-gek8 e5 mng5 teh ui5 goa2. Chhin-chhiuN7 ti7 ou-am3 tiong teh thou2-khui3, siong5-siong5 hap8-chhiu2 ki5-to2 “Ah! Na7 u7 Siong7-te3, kiu5 Li2 chin2-kiu3 goa2”. Tek8-piat8 hian2-beng5 goa2 si7 ke2 ho2 e5 lang5, tui3 goa2 ka-ki7 kong2 “Li2 chit e5 lang5-bin7 khim5-siu3 e5 sim, chit khoan2 ke2-ho2 e5 lang5 cha2 si2 m7 khah ho2, chit8 e5 hou5-tou5 lang5 ke2 choe3 ho2 lang5 oah8 tiam3 se3-kan siaN2 lou7-eng7?” Tong5-si5 jin7-chin khi3 kau3-hoe7 seng5-siu7 ka3-si7.
“Jia-iam2 ka-ki7 e5 choe7-ok e5, boe7 heng-thong, tok8-tok8 jin7-choe7 lai5 koe2-piN3 e5, beh tit-tioh8 lin5-bin2.” (Chim-gian5 28:13)
3. Siong7-te3 E5 Siann
Ke3 lai5 tak8 jit8 to si7 tim5-tiong7 e5 hoe2-kai2, in-ui7 choe7 e5 chek-hoat8 thau5 kiah8 boe7 khi3, sim-lai7 put-si5 saN kau-chian3. Ti7 chiah e5 jit8-chi2 goa2 cheng7-cheng7 khai-si2 hoe2-kai2, hng7 e5 lang5 eng7 phoe-sin3, kin7 e5 lang5 chhin-sin khi3 kiu5 sia3-bian2, ia7 pi-siong ka-ki7 e5 bo5 iong2-khi3. Tui3 chia khi2 eng7 khiam-sun3, iu-siong thong3-hoe2 e5 sim thak8 Seng3-keng, ki5-kiu5 chin2-kiu3 e5 kng, jiat8-sim thiaN bok8-su e5 oe7, chin7-lat8 lai5 li2-kai2. Chong2-si7 chin2-kiu3 na2 chun2 chin hng7, kau3-hoe7 e5 lang5 khoaN3 goa2 e5 kian-sim thau3-cha2 khi3 soaN-teng2, khui tek8-piat8 e5 ki5-to2-hoe7. Jit8-pun2 Ki-tok kau3-hoe7 e5 Kiat-tian5 bok8-su thiaN Tai7-chhau2 tiuN2-lo2 kong2 khi2 si5-siong5 u7 cho2-thian ki5-to2-hoe7 e5 su7.
Chin si7 po2-kui3 seng3-tou5 e5 ki5-to2, eng7 kiong-keng3 e5 thai7-tou7 chiah e7 li2-kai2 ki5-to2 e5 lek8-liong7. U7 chit8 e7-pou tui3 hak8-hau7 tng2-lai5, sun7 Tai7-tian7 chhoan e5 sam-na5, na2 kiaN5 na2 siuN7, na2 ki5-to2, na2 thou2-khui3. “ThiN-toe7 na7 u7 chin-oah8 e5 Siong7-te3, kiu5 Li2 chin2-kiu3 goa2” chit si5 put-ti put-kak kiah8-thau5 khoaN3 thiN, chiu7 tui3 thiN-teng2 thiaN-kiN3 put-su-gi5 e5 siaN “Ki-tok si7 kiu3 li2 e5 siong7-te3, tioh8 sin3 Ki-tok” chin-chiaN3 si7 chong-giam5 Siong7-te3 e5 siaN, chit8-si3-lang5 tu2-chiah thiaN-kiN3 thiN-toe7 e5 chhong3-cho7 Chu2 chin Sin5 Siong7-te3 e5 siaN, sui-jian5 bo5 khoaN3-kiN3 chu5-pi ThiN Pe7 e5 bin7, chong2-si7 chit e5 siaN thiaN tit chin beng5, chiaN3 si7 chin oah8 Siong7-te3 e5 siaN, tui3 ke3-thau5 e5 chong-giam5 choan5-sin na2 teng teng3 tiau5 pek-chhiat ki5-to2 “A-beng7! Chu2 ah! Goa2 sin3 Li2! Kiu5 Li2 sia3-bian2 goa2 chit e5 choe7-jin5” choan5-sin chhiong-moa2 hoaN-hi2, khi3 kau3-hoe7 sin3-giong2 ko3-pek8, koat-teng7 au7 le2-pai3 beh nia2 se2-le2.
4. Se2-le2
Tai7-cheng3 15 ni5 7 geh8 4 jit8 si7 goa2 siu7 se2 e5 jit8, it-seng bo5 boe7 ki3-tit e5 jit8. Tang7-choe7 poe7-gek8-chia2, tui3 ThiN-pe7 e5 chu5-ai3 tit-tioh8 kiu3, tit-tioh8 sia3-bian2 chiaN5 choe3 Siong7-te3 e5 iuN5-ko. Si7 chi2-u7 chit8 pai2 e5 keng-giam7, i3-gi7 toa7 koh chhim leng5-hun5 teng5-thau5-siN e5 jit8. TiuN2-lo2 phang5 toe2 chui2 e5 khi3-ku7 khia7 ti7 piN-a2, bok8-su un3 3 pai2 chui2 soan-gian5 kong2 goa2 eng7 chui2 kiaN5 se2-le2 hou7 li2, kui ti7 Pe7, KiaN2, Seng3 Sin5 e5 mia5 hit si5 goa2 kam2-kak Iok-tan3-ho5 e5 chheng-chui2 thau3 jip8 goa2 e5 sim-tng5.
Kiam2 u7 se2 ti7 iuN5-huih? Ti7 se2 leng5-hun5 chheng-chheng e5 po2-huih?
Li2 e5 saN kiam2 u7 chheng-khi3 peh8-peh8 na2 seh? Kiam2 u7 se2 ti7 iuN5-ko e5 po2-huih?
Hoe7-chiong3 e5 hap8-chhiuN3 oan2-jian5 thiN-teng2 e5 chan3-bi2. Hit mi5 goa2 bang7 chit8 e5 chin u7 i3-gi7 e5 bang7, kiah8-bok8 khoaN3 thiN, chiu7 khoaN3-kiN3 ang5-sek chhan3-lan7 e5 thiN tiong u7 sia2 “Li2 si7 Goa2 sou2 thiaN3 e5 kiaN2” e5 toa7 ji7, sit8-chai7 boe7 hiau2 heng5-iong5 e5 hoaN-hi2 kap kam2-sia7.
“Sin3 lai5 siu7 se2-le2 e5, beh tit-tioh8 kiu3, m7 sin3 e5 beh siu7 teng7 choe7.” (Ma2-kho2 16:16)
5. Lau5 Bak8-sai2 E5 Soann-kok
Chhiong-moa2 teng5-thau5-siN e5 hoaN-hi2, sim tui5-thiau3, sin-khu khin-sang, khai-si2 ti7 khong3-ia2 ki5-to2, ti7 ho5-piN chan3-bi2 Chu2 khoai3-lok8 e5 seng-oah8, le2-pai3 m7 bat khiam3-sek8, liu5-sim eng7 phou7-a2 ki3 bok8-su e5 kang2-to7, koh chai3 thak8 chiaN5 choe3 pun2-sin e5 seng-oah8, ti7 sin3-giong2 e5 lou7 tit-tioh8 chiok-hok. Khai-si2 tui3 toa7-lang5, hak8-seng, chhu3-piN e5 gin2-na2 thoan5 hok-im, cho3 Chu2-jit8-oh8 e5 lau7-su, chhoa7 tioh8 kui2-na7 chap8 e5 gin2-na2, kau3-hoe7 chin lau7-jiat8. Bo5-lun7 toa7 sio2 kho2-chhi3 ia7 giam5-siu2 seng3 jit8, ti3-i3 Siong7-te3 kap kau3-hoe7 tiong-sim e5 sin3-giong2 seng-oah8, lai5 cho3 kian3-cheng3, chin ki5-biau7 goa2 e5 hak8-giap8 it-hoat tit-tioh8 Siong7-te3 e5 su3-hok, chiu7 chiong chit ho7 hoaN-hi2 e5 sin3-sek po3-ko3 kou3-hiong e5 pe7-bo2. Liong-pit pe7-bo2 kaN2 e7 hoaN-hi2, bo5 phah-sng3 liam5-piN chiap-tioh8 choat8-ian5-chng7 (pe7-kiaN2 choat8-ian5, siu7 koaN2-chhut e5 phoe) “chit-khoan2 m7 ai3 chou2-thoan5 e5 hut8-kau3 khi3 sin3 goa7-kok sin5-beng5 e5 lang5, bo5 pe7 bo5 kiaN2 lah, ka7 goa2 chhut-khi3, m7 kia3 hak8-hui3 hou7 li2 lah”.
It-seng chit chit8-pai2 chiap tioh8 lau7-pe7 e5 choat8-ian5 chng7, chhiu2 theh8 phoe toa3 pang5-keng hau2 khah bo5 lang5 chai, chai3-saN siuN7 lai5 siuN7 khi3, choe3-au7 ti7 Siong7-te3 lai5 koan-sim, “kau3 taN goa2 hoan7-choe7 kiaN5 biat8-bo5 e5 lou7, kau3 te7-gek8 mng5-khau2, taN tit-kiu3; Chu2 Ia5-sou hian3 I e5 siN3-mia7 kiu3-siok8 goa2, goa2 goan7 pang3-sak it-chhe3 ku-te3 Chu2 Ia5-sou”. Chiu7 koat-sim the3-oh8 che7 hoe2-chhia tng2 khi3 kou3-hiong. Ti7 chhia-lai7 it-bi7 kiu5 Siong7-te3 e5 pang-chan7, ki5-to2 na2 chih8-cham7, chiu7 leng2-cheng7 ap-to2 goa2. Hit am3 kiaN-kiaN hiaN5-hiaN5 jip8 chhu3 mng5 kui7 ti7 chong2-phou teng2, tui3 lau7-pe7 kong2 khi2 thau5 kau3 be2 tit-kiu3 e5 kian3-cheng3. 2 tiam2 cheng au7, liau7-siong2 lau7-pe7 beh kiah8 thui5-a2 khi2-lai5 kong3 soa3 koaN2 goa2 chhut-khi3, thau kiah8-thau5 khoaN3 lau7-pe7 e5 bin7, lau7-bu2 che7 ti7 piN-a2 bin7 chin ut-bun7, lau7-pe7 bin7 ang5 kong3-kong3 teh lau5 bak8-sai2. Gek8-choan2! Tui3 Seng3 Sin5 kong2 boe7 chhut thou2-khui3 e5 tai7-to2. “Sia3-bian2 li2! Koh khi3 hak8-hau7 thak8-chheh” bin5-bang7 ia7 bo5 siuN7 e7-thang thiaN tioh8 chit ku3 oe7. Ah! Siong7-te3 si7 thiaN3.
“ThiaN3 pe7-bu2 khah ke3-thau5 ti7 thiaN3 Goa2 e5, boe7 kham-tit ti7 Goa2.” (Ma2-thai3 10:37)
6. Sin3 E5 Cheng-chian3
Hak8-seng kan u7 lang5 the5-khi2 siat-lip8 Ki-tok-kau3 chheng-lian5-hoe7 e5 su7, goa2 u7 jiat8-sim tui3 choe7-choe7 hak8-seng thoan5-to7, chiu7 chu7-chip8 tang5 sin3 e5 peng5-iu2 lai5 seng5-lip8, chheng choe3 “Gak8 lam5 hoe7” hoat-hoe7 sek hit jit8 goa2 tui3 tai7-ke kong2 “choe3 chiaN5 tui7 ia7 oe7 liam5-piN to2, beh hou7 i be7 to2, tek-khak tioh8 ki5-to2, ui7-tioh8 beh chi-chhi5 chit e5 hoe7 goa2 beh chiaN5 choe3 ki5-to2 e5 lang5” goa2 chiu7 ti7 chiau3-siong3 e5 si5 kui7 teh ki5-to2; chham-ka hit e5 chiau3-siong3. Ti7 hak8-hau7 lang5 long2 kong2 goa2 si7 Ki-tok e5 siau2 lang5, thau3-cha2 khi2-lai5 poaN3-tiam2 chit8 tiam2-cheng ku2 ui7-tioh8 200 goa7 lang5 lai5 ki5-to2, koh ti3-i3 thak8 Seng3-keng, am3-si5 ka-ki7 chit8 lang5 khi3 soaN-nih8, ti7 toa7 chhiu7-kha ki5-to2. KoaN5-thiN si5 u7 si5 thng3-theh toa7-siaN ki5-to2 “oh! chi2 u7 chit8 pai2 e5 jin5-seng, Chu2 ah hou7 goa2 chai Li2 e5 tiau3-beng7, ia7 chan7 goa2 e7-tit oan5-chiaN5 hit e5 tiau3-beng7” Thak8 sin3-giong2 e5 chheh choe3 khoai3-lok8, che7 ti7 chhiN-chhau2 teng2 thak8 1 iah8 chiu7 ki5-to2, koh thak8 1 iah8 chiu7 bek8-siong2. Chhim-sin3 kam2-hoa3 goa2 choe3 chhim e5 chheh si7 Chu2 sou2 su3 sin3-giong2 e5 sian-siN. Seng3-keng koh lai5 chiu7-si7 ai3 thak8 chiah e5 chheh, si7 thak8 3 pian3 5 pian3 10 pian3. Hut-lan5-se-su, Oe7-su-le2, Sat-hu-sun-tai7, Keng2-poe7 sou2 tu3 e5 chheh siang7 ho2, chhian-bang7 goa2 ia7 oe7 tit chiau3 an2-ni pang3-sak it-chhe3 lai5 hok8-sai7 Siong7-te3 kap lang5.
“Chheng-khi3 sim-koaN e5 lang5 u7 hok-khi3, in-ui7 in beh khoaN3-kiN3 Siong7-te3.” (Ma2-thai3 5:8)
7. Kap Chit Se3-kan E5 Kau-chian3
Hit ni5 ni5-be2 tong5-kip seng koat-gi7 beh khui bong5-lian5-hoe7 tiuN5-sou2 ti7 chiu2-ka, hoe7-hui3 1 lang5 5 khou, chai7 lai5 tak8 hang7 goa2 long2 kap in tong5-i3, taN goa2 i2-keng ko3-pek8 si7 Ki-tok-tou5 sou2-i2 be7 thang kap in tang5 pou7-tiau, goa2 chiu7 khi2-lai5 tui3 in soan-gian5 “goa2 si7 Ki-tok-tou5, sou2-i2 choat8-tui3 kim3 chiu2” koh “lan2 si7 pe7-bu2 kia3 chiN5 hou7 lan2 thak8-chheh e5, kio3 ge7-toaN3 lai5 lim chiu2 m7 hap8-kai” ka7 in hoan2-tui3, in koh-khah oan3-hin7 Chu2 me7 goa2, u7 lang5 toa7 siu7-khi3 “ka7 siu-li2!” tui3 an3-ni siu7 tong5-hak8 pai5-thek, bo5 lang5 kap goa2 kong2 oe7, thau3 oah8-mia7 e5 mng5 sit8-chai7 oeh8.
Goa2 khi3 kau3-hoe7 kong2 hou7 bok8-su thiaN kap i chham-siong5, choan5 kau3-hoe7 long2 chi-chhi5 goa2 khai-si2 the3 goa2 ki5-to2. Chit8 jit8 goa2 tui3 hak8-hau7 beh tng2-lai5, ti7 lou7-nih8 kan-ta chit8 lang5 tiam7-tiam7 teh kiaN5-lou7, thiaN-kiN3 au7-bin7 u7 peng5-iu2 teh kio3 “Cho2-tin5!” I oa2 lai5 ka7 goa2 kong2 “goa2 chai li2 sin3 Ki-tok sit8-heng5 kim3-chiu2 bo5 jip8 im5-loan7 e5 sia7-hoe7, chong2-si7 goa2 si7 li2 e5 chhin-iu2, ui7-tioh8 li2 kap tong5-hak8 cho3 bo7-a2-sim, sou2-i2 pai3-thok li2 bak8-chiu pang3 kheh-kheh lai5 chhut-sek8 leh, bo5 lim-chiu2, bo5 chhiuN3-koa bo5 iau3-kin2, mai3 ka7 khoaN3 ge7-toaN3 e5 bin7, choe3 li2 tiam7-tiam7 ki5-to2, hit e5 tiuN5-bin7 kiam2-chhai2 oe7 tit-tioh8 chheng-khi3!” goa2 thiaN chit khoan2 un-loan2 tong5-cheng5 e5 oe7 tong3 boe7 tiau5, chiu7 toan3-jian5 kong2 “Li2 e5 oe7 goa2 boe7 thang chan3-seng5, sin3-giong2 si7 sun7-than3 Siong7-te3 e5 lou7” peng5-iu2 siu7-khi3 2 lang5 chiu7 li7-piat8, chiu7-si7 kiaN5 pi-siong jin5-seng e5 pun-chhe tiam2, an2-ni goa2 m7 bat suh 1 ki hun, choan-sim chit8-i3 giong2-bong7 Chu2, kun-te3 I.
“Lin2 tioh8 tui3 hit e5 oeh8-mng5 jip8; in-ui7 thau3 kau3 biat8-bo5 e5, hit e5 mng5 khoah, hit e5 lou7 toa7 tiau5, tui3 hia jip8 e5 lang5 choe7. Thau3-kau3 oah8 e5, hit e5 mng5 oeh8, hit e5 lou7 soe3-tiau5, chhe7 tioh8 e5 lang5 chio2.” (Ma2-thai3 7:13:14)
8. The3 Oh8 E5 Koat-i3
Na2 chhin-chhiuN7 goa2 pang3-sak chit se3-kan it-chhe3 e5 ng3-bang7, ki5-sit8 si7 Ki-tok e5 thiaN3-thang3 chhui-pek goa2. Bo5 poaN3 lang5 beh kap goa2 kong2 oe7 chit khoan2 hak8-hau7 seng-oah8 tit8-tit8 bo5 ai3, taN beh chaiN2-iuN7? Chiu7 siuN7 tioh8 kim3-chiah8 ki5-to2, khai-si2 kim3-chiah8 e5-hng tng3 ki5-to2 Siong7-te3, lim-chui2 chiah8 chheng peh hioh8. Khai-si2 thoan3-lian7 nai7-khou2, nai7-pin5, nai7-iau e5 nai7-hoat8 seng-oah8. U7 chit8 e5-hng e5 ki5-to2-hoe7, bo5-i3-tiong an2-ni kian3-cheng3, bok8-su tioh8 chit8 kiaN kong2 “He m7 si7 Siong7-te3 e5 lou7”, si7 kong2 “Siong7-te3 si7 chhong3-cho7 thiN toe7 e5 Chu2, u7 pi7-pan7 sou2 su-iau3 e5 mih8” chong2-si7 cheng-sin5 tek e5 khou2-chian3 m7-si7 an2-ni soah, kau3-be2 chiu7 khoan2 heng5-li2, koat-sim the3-oh8, kap Gak8-lam5-hoe7 lang5-sin3 e5 peng5-iu2 saN si5, in long2 che5-siaN ban2-liu5 goa2, chong2-si7 boe7 oe7 chou2-tong3 goa2 choe3-au7 khi3 kau3-hoe7 si5-piat8 bok8-su, bok8-su tioh8 toa7-kiaN.
“Sian-siN, siu7 tioh8 li2 thiaN3 chin toa7, taN goa2 the3 oh8 lah!”
“An2-ni li2 beh chhong3 sim2-mih8?”
“Goa2 beh choe3 thoan5-to7-chia2, thoan5 hok-im kau3 si2.”
“Beh khi3 to2-ui7 thoan5?”
“KiaN5 kau3 hia thoan5 kau3 hia.”
Bok8-su it-hoat kiaN.
“Cho2-tin5 hiaN, chhiaN2 ban7, li2 sou2 choe3 bo5 tu2-ho2, tak8-hang7 su7 tioh8 chiau3 to7-li2, li2 koh kui2 geh8-jit8 chiu7 pit-giap8.”
“Si7!”
“Li2 tioh8 thak8 hou7 pit-giap8, theng3-hau7 1 ni5, hit tiong-kan goa2 the3 li2 siat-hoat jip8 Sin5-hak8-hau7, ti7 hia thak8 liau2 li2 thang choe3 chin ho2 e5 thoan5-kau3-su.” Goa2 thau5-khak chhih-chhih in3 kong2 “An2-ni ho2!”
9. Keng-ke3 Lau5 Bak8-sai2 E5 Soann-kok
Kai-chai3 koh lau5 ti7 hak8-hau7, chong2-si7 iau2 chit kui2 geh8-jit8 si7 hoan5-bun7 kap ki5-to2 e5 seng-oah8, na2 ki5-to2 sim na2 kam2-kak Chu2 Ia5-sou teh chio goa2 choe3 thoan5-to7-chai2. Hak8-hau7 sun7-su7 pit-giap8, u7 thau5-lou7, u7 ka-teng5, che si7 goa2 ko3-jin5 e5 su7, si7 sio2-su7, khoaN3 bo5 ka-ki7 lai5 kun-te3 Chu2, choe3 thoan5-to7-chia2, in2-chhoa7 choe7-choe7 choe7-jin5 jip8 thian-kok, chiaN3 si7 goa2 choe3 toa7, choe3 sin5-seng3 e5 tiau3-beng7, chong2-si7 goa2 keng2 chit tiau5 lou7, it-teng7 eng2-oan2 siu7 koaN2 chhut, siuN7 kau3 chia chiu7 it-hoat pek-chhiat ki5-to2 “ah! Siong7-te3 ah, ka3-si7 goa2 sou2 tioh8 kiaN5 e5 lou7, in2-chhoa7 goa2, lin5-bin2 goa2 chit8 e5 loan2-jiok8 e5 lang5, goa2 chiong chit e5 seng-khu leng5-hun5 long2 hian3 hou7 Chu2!” Tak8 mi5 ti7 bo5 lang5 chheng-cheng7 e5 sou2-chai7, pek-chhiat an2-ni ki5-to2.
Hak8-hau7 pit-giap8, tng2-lai5 kou3-hiong, i2-goa7 hou7 goa2 khoaN3-kiN3 Chu2 e5 seng3-chhiu2, si7 lau7-bu2 khi2-siau2. Goan5-in tai7-khai3 in-ui7 lau7-pe7 e5 houN3-chiu2, bo5 cheng3-keng, chu7-jian5 goa2 u7 khan3-hou7 e5 chek-jim7. U7 si5 kui le2-pai3 long2 bo5 chiah8, bih tiam3 phoe7-lai7 khau3, u7 si5 chiu7 toa7-loan7, kiah8 chhai3-to tui beh thai5 tau3 kha-chhiu2 e5 cha-bou2 gin2-na2, khoaN3 tioh8 sim-koaN phok8-phok8 chheng2, si5-khek to boe7 thang pang3-sang. U7-si5 mi5-si5 chiah chhe7 bo5 lau7-bu2 e5 chong-chek, chiu7 si3-koe3 chhe7, chiah ti7 soaN-nih8 chhe7 tioh8 i ti7 hia khau3, chiah chhoa7 i tng2-lai5. Koh u7 si5 chhe7 long2 bo5, siuN7 kong2 kaN2 si7 tng2-khi3 au7-thau5 chhu3, chiu7 theh8 ioh8-kan chau2 8 kong-li2. Lou7-tiong tu2-ho2 tiong3 toa7-chui2, kio5 lau5-khi3, goa2 chiu7 thng3 saN pak8 toa3 thau5-khak koat si2 e5 kak-ngou7 siu5 ke3 ho5, kau3 ui7 lau7-bu2 ko2-jian5 ti7 hia, tiam7-tiam7 che7, goa2 ka7 i kio3 ia7 long2 bo5 in3! M7 chiah8, ioh8-kan siak hou7 phoa3. U7 si5 theh8 he2-chha5 na2 chhin-chhiuN7 beh pang3-he2, hou7 lang5 sim chin put-an, sit8-chai7 kau3-giah8 thang pi-siong.
I-ioh8 bo5 kong-hau7, goa2 chiu7 ki5-kiu5 Siong7-te3. Lau7-pe7 u7 chhiaN2 toe7-li2-su lai5 khoaN3, kong2 si7 hit keng sin khi2 e5 chau3-kha soah-tioh8, sou2-i2 ti7 hit e5 chiu-ui5 sio-hiuN liam7-keng. Goa2 chiu7 khai-si2 jiat8-sim ki5-to2, ti3-i3 gian2-kiu3 Seng3-keng ai3 chai Chu2 chaiN2-iuN7 i-ti7 piN7-lang5, chaiN2-iuN7 koaN2-kui2 i cheng-sin5 piN7, koh hit tiap8 khi2, e5-hng si5 chu7-chip8 chheng-lian5 lang5 khai-si2 chu7-hoe7, tong5-si5 chu7-chip8 chng lai7 e5 gin2-a2 khai-si2 Chu2-jit8-oh8, tit-tioh8 Chu2 e5 su3-hok, chng-lai7 e5 gin2-na2 bo5 chit8 e5 bo5 lai5, lian5 bio7-nih8 e5 gin2-na2 ia7 lai5, tian-to3 ma5-hoan5. Hoe7-tiuN5 ti7 chhng-khou3, eng7 chheh-pau choe3 i2-a2, chheng-lian5 si7 am3-si5 ti7 soaN-teng2 tiam2-teng lai5 chu7-hoe7, u7 chit8 e5 hiaN-ti7 ti7 hoe7-tiong bak8-chiu pian3-sek, chhut kiN5-iN7 e5 siaN hoat-choh, chiu7 si7 iuN5-hin5-cheng3, goan2 chiu7 ui7 chit e5 hiaN-ti7 ki5-to2.
Ui7-tioh8 lau7-bu2 kap chit e5 hiaN-ti7 chin7-lat8 e5 ki5-to2, ia7 long2 bo5 khoaN3-kiN3 sin5-jiah. Che long2 si7 ui7-tioh8 goa2 e5 leng5-hun5 bo5 chheng-khi3. Cho2-thian ki5-to2 liam7 choe7-choe7 lang5 e5 mia5 the3 in ki5-to2. Te7-it; si7 chit e5 iuN5-hin5 e5 hiaN-ti7, te7-ji7: si7 ui7-tioh8 lau7-bu2. I u7 koh khai-si2 jiat8-sim tui3 toa7-lang5 thoan5-to7, chng-nih8 toa7 hok8-heng, gin2-na2 khoaN3 tioh8 goa2 chiu7 kiah8-chhiu2 hoah “Eng-e3 ban7-soe3” chong2-si7 u7 e5 in-ui7 sin3 goa7-kok sin5 e5 li2-iu5 hou7 hak8-hau7 e5 lau7-su phah, koh u7 e5 in-ui7 sin3 Ki-tok siu7 pe7-bu2 chek-pi7, m7 chun2 khi3 hak8-hau7. Goa2 ia7 kam2-kak m7 thang ku2-tng5 toa3 chia, chiu7 khai-si2 chun2-pi7 jip8 Sin5-hak8-hau7. “Lai5 te3 goa2, goa2 beh hou7 lin2 tit-tioh8 lang5 chhin-chhiuN7 tho2-hi5 e5.” (Ma2-thai3 4:19)
10. Jip8 Sin5 Hak8-hau7
Tui3 Kiat-tian5 bok8-su e5 ho2-i3 e7 thang jip8 Sin5 hak8-hau7, chong2-si7 u7 chit8 e5 lan5-koan chiu7-si7 chhin-chhek e5 hoan2-tui3. Lau7-pe7 am3-am3 pai3-thok chhin-chhek iu2-lek8 e5 i-seng beh khou2-khng3 goa2. U7 chit8 jit8 chhe lang5 kio3 goa2 khi3, chek-si5 khai-si2 chham-siong5 chiong-sin e5 su7.
“Li2 si7 toa7 kiaN2, lau7-bu2 u7 hit khoan2 cheng-sin5-piN7, lau7-pe7 kin7-lai5 sim-chong7 ia7 m7 ho2, koh lin2 sio2-ti7 bo5 ku2 tioh8 khi3 choe3 peng, li2 tek-khak tioh8 hok8-sai7 pe7-bu2, lai5 seng5-chiap ke-giap8, sou2-i2 tioh8 kiat-hun.”
Goa2 in3 kong2 “Boe7 eng7-tit, chit e5 sin-khu, leng5-hun5 long2 hian3 hou7 Ki-tok, goa2 tioh8 choe3 thoan5-to7-chia2.”
I-seng kong2 “Phoa3-piN7 e5 si5 sim2-mih8 lang5 beh khoaN3-kou3?”
“Siong7-te3 teh khoaN3-kou3.”
“Khun3-lan5 e5 si5, sim2-mih8 lang5 chiN5 hou7 li2?”
“Khun3-lan5 e5 si5 Siong7-te3 e7 pang-chan7 goa2.”
“Bo5 chai5-san2, li2 e5 Siong7-te3 kiam2 oe7 ka7 li2 po2-cheng3?”
“Oe7! I oe7 ka7 goa2 pi7-pan7 sou2 khiam3-eng7 e5.” I-seng khoaN3-phoa3 lah! Kong2 chit khoan2 oe7 it-seng thau5 chit8 pai2 thiaN-kiN3, Bok8-hou7 in hau7-siN e5 sin3-giong2 tam5 thong chng long2 chai, chiaN5 choe3 chng-nih8 chhut-mia5 oe7-te5. Chong2-si7 m7 si7 an2-ni soah, koh lai5 chiu7-si7 khui ka-chok8 hoe7-gi7. U7 pian7-hou7-su7, u7 hak8-hau7 e5 lau7-su, u7 choh-sit lang5, ia7 u7 seng-li2 lang5, chit8 e5-hng tai7-ke long2 chiau5 kau3, goa2 che7 ti7 siang7 be2 ui7, chit8 e5 chit8 e5 to si7 jiat8 kun2-kun2 e5 kau3-hun3, thau5 kau3 be2 goa2 long2 thau5-khak chhih-chhih teh thiaN. Tak8 e5 to si7 kong2:
“Ki-tok-kau3 kiam2 si7 ka3 lang5 put-hau3 e5 chong-kau3 na7 hit ho7 chong-kau3 m7 thang sin3, na7-si7 ka3-si7 iu2-hau3, chiu7 li2 tioh8 toa3 chhu3-nih heng-hau3 pe7-bu2, seng5-chiap ka-giap8 chiah tioh8.” Goa2 in3 kong2 “Ki-tok-kau3 si7 ka3-si7 lang5 iu2-hau3, chong2-si7 goa2 siu7 tiau3 tioh8 khi3 choe3 thoan5-to7-chia2, goa2 na7 sun7-than3 Siong7-te3, chiu7 I oe7 khoaN3-kou3 goa2 e5 ka-teng5, Siong7-te3 u7 choe3 ho2 e5 an-pai5, lau7-bu2 e5 piN7 ia7 oe7 ho2, bian2 chiN5, bian2 chai5-san2, chi2-u7 chit8 seng-khu chiu7 ho2, chhiaN2 iong5-un2 goa2 khi3.” An2-ni kui2 na7 pai2, kau3-be2 tai7-ke long2 khoaN3-phoa3, phau7 tioh8 sit-bang7 kap siu7-khi3, chin am3 chiah tng2-khi3, goa2 chiu7 koaN7 chit8 e5 heng5-li2 khi3 Sin5-hak8-hau7.
“In-ui7 pe7-bu2 li7-khui goa2. Ia5-ho5-hoa beh siu-liu5 goa2.” (Si-phian 27:10)
11. Siong7-te3 E5 Sim-su
Jip8 Sin5-hak8-hau7 thang hak8-sip8 choe7-choe7 hang7, chi2 u7 chit8 hang7 goa2 bo5 be7 ki3-tit, chiu7-si7 lau7-bu2 e5 phoa3-piN7, cha2, am3 jiat8-sim teh ki5-to2, chong2-si7 long2 bo5 thiaN tioh8 ho2 e5 siau-sit, che si7 tui3 goa2 e5 bo5 kau3-giah8 jiat8-sim, sou2-i2 ki5-to2 bo5 tit-tioh8 chiap-lap8, tak8 e5-hng kim3-chiah8, thng3 chhiah-kha chhut-khi3 Sin5-hou7 e5 ke-lou7, lou7-piN pou3-to7, sui-jian5 loh8-seh, iau2-ku2 chin-choe7 lang5 kiah8 hou7-soaN3 khia7 teh thiaN. Tng2-lai5 hak8-liau5 beh khun3, chong2-si7 thong-mi5 kau3 thiN-kng kha long2 be7 sio. An2-ni iau2-ku2 be7 thang thiaN-kiN3 ho2 e5 sin3-sek, siuN7 kong2 che si7 in-ui7 goa2 e5 jiok8-the2 su-iok8 bo5 chheng-khi3, chiu7 ti7 chheh-tu5 au7 khng3 chit8 ki chhe5-a2, na7 sim-lai7 u7 phaiN2 liam7-thau5 jip8-lai5 chiu7 kiah8 khi2-lai5 kong3 thau5-khak hoan2-hoe2 ki5-to2.
Chit si5 siu7 chi2-si7 chit8 hang7 choe7, chiu7-si7 siuN7 khi2 goa2 10 he3 e5 si5 ti7 chng-nih e5 tiam2-a2 thau-theh8 1 te3 sap-bun5, tiam3-chu2 m7 ai3 chhap gin2-na2 1, 2 chiam e5 boe2-be7, chin m7 kam-goan7, tng-tan2 i bo5 chu3-i3 chiu7 ka7 thau-theh8 1 te3 5 chiam chiN5 e5 sap-bun5, chek-si5 sia2 phoe lok 1 kak-gun5 e5 iu5-phio3 kia3 tng2-khi3 ka7 tiam3-chu2 sia7 choe7, tiam3-chu2 chiap tioh8 phoe, kam2-kak oah8 Ki-tok e5 hok-im, chiong phoe theh8 khi3 hou7 lau7-pe7 khoaN3, lau7-pe7 gou7-kai2 si7 tiam3-chu2 teh bu2-jiok8 i chin siu7-khi3, te7 2 pai2 chiap tioh8 choat8-ian5 chng7, “choe3 chhat8 e5 put-hau3 kiaN2, pe7-bu2 e5 bin7 hou7 li2 kou5 noa7-thou5, m7 chun2 li2 ka7 goa2 tng2-lai5, tui3 chia pe7, kiaN2 choat8-ian5!” chit tiuN phoe hou7 goa2 sin-khu gi7-gi7 chhoah.
Lang5 sou2 ia7 e5 si7 sim2-mih8, i ia7 beh siu hit ho7.” (Ka-liap8-thai3 6:7) Chu2 e5 oe7 si7 chin, goa2 chit e5 choe7-jin5 eng-kai siu7 choe7 e5 heng5-hoat8.
Kau3 hioh-joah8 e5 si5, sui5 lang5 long2 chin hoaN-hi2 beh chhut-khi3 ha7-kui3 thoan5-to7, goa2 siuN7 beh khi3 Su3-kok e5 nai7-piN7-to2 soe2 piN7-lang5 e5 kha, khi3 kau3 Ko-chheng5 chiah chai m7-chun2 jip8 to2, chiu7 peh chiuN7 Pat-to2 e5 koan5 soaN-teng2, chhu than2-a2 ti7 hia kim3-chiah8 ki5-to2 3 jit8 ku2. Lam2 Seng3-keng siuN7 khi2 goa2 e5 phaiN2-mia7 soa3 khau3 khi2-lai5, khau3 kau3 bak8-sai2 tih tam5 Seng3-keng, ou-a pi-siong e5 siaN i2-goa7 long2 bo5 thiaN-kiN3 sim2-mih8, siuN7 beh toa3 chia kim3-chiah8 hou7 i si2, chong2-si7 be7 kham-tit iau chiu7 loh8 soaN, siuN7 kau3 ka-ki7 khek-ki2 sim e5 nng2-chiaN2 kau3-giah8 kian3-siau3.
Sin-khu bo5 poaN3-sian2 chiu7 khi3 tng3-tiam3 beh tng3 si5-pio2 kap sou2 u7 e5 mih8, in-ui7 bo5 po2-cheng3-jin5 tng3-tiam3 m7 chhap goa2, chiu7 hap8 chhiu2 ai-kiu5 koe3-lou7 lang5 ka7 goa2 boe2 sou2 u7 e5 mih8, tit-tioh8 5 khou-gun5, tui3 hia che7 chun5 khi3 Tai7-hun koan7 e5 Cho3-ho7-koan7, sun7 hai2-hoaN7 na2 kiaN5 na2 pou3-to7 khi3 kiong-kia7 tiam3 bou2 kau3-hoe7 lai5 pang-chan7 thoan5-to7, tak8-jit8 tak8 am3 chhiah-kha pou3-to7, tit-tioh8 choe7-choe7 lang5 hoaN-hi2 thiaN. 2 ko3-geh8 e5 hong7-su7 kiat-sok, ti7 sang3-piat8-hoe7 hit am3, tui3 tiuN2-lo2 tit-tioh8 chin ho2 e5 bian2-le7 kap kim chit8 hong, au7-lai5 thiah-khui khoaN3 u7 200 khou. Hak8-liau5 e5 chiah8-hui3 1 geh8 jit8 16 khou, chiah toa7 tiau5 e5 chiN5, chin-chiaN3 si7 Siong7-te3 e5 un-su3, tng2 lai5 Sin5 hak8-hau7 chiu7 chiong toa7-poaN3 e5 chiN5 pun hou7 song3-hiong e5 tong5-hak8, kiong-kia7 e5 iu2-lek8 chia2 chu7-chip8 beh chou2-chit “Cho2-tin5 hou7-oan7 hoe7” goa2 ka7 in si5 the3, in-ui7 “Siong7-te3 i2-goa7 goa2 bo5 beh oa2-kho3 sim2-mih8”.
Goa2 tng2-lai5 Sin5-hak8-hau7 ia7 bo5 tit-tioh8 lau7-bu2 piN7 ho2 e5 siau-sit, na7 chiau3 an2-ni khi3, chiu7 goa2 si7 chit8 e5 peh8-chhat8 e5, chhin-chok8-hoe7 e5 sek-siong7, goa2 e5 kian3-cheng3 “goa2 na7 kun-te3 Ia5-sou, Chu2 Ia5-sou tek-khak oe7 i-ho2 goa2 e5 lau7-bu2” chit ku3 oe7 khou2-chhou2 goa2 e5 sim, goa2 chiu7 tui3 hau7-tiuN2 kong2 beng5; goa2 beh the3-oh8, koat-sim beh sia2-sin3 thoan5-to7 kap ki5-to2. Mai2-ia-su sian-siN pho7 goa2 e5 am7-kun2 lau5 bak8-sai2 kong2 “Cho2-tin5 kun, li2 tioh8 ke3-siok8 thak8-chheh, Ho7-chhoan-kun hiah-nih8 siu7 tiong7-iong7 si7 tui3 i u7 chhut-lat8 thak8, li2 na7 chhut-lat8 thak8 ia7 beh an2-ni siu7 tiong7-iong7 chit ho7 e5 un-cheng5 goa2 eng2-oan2 bo5 boe7 ki3-tit. (Myers phok-su7 si7 Ho7-chhoan sian-siN e5 un-su).
Chhiau-oat8 gi7-li2 jin5-cheng5, goa2 tui3 Sin5-hak8-hau7 the3-oh8, siuN7 kong2 lau7-bu2 piN7 ho2 liau2-au7, tui3 Siong7-te3 e5 un-tian2 kaN2 oe7 thang koh thak8 Sin5-hak8.
12. Ki5-to2 E5 Lang5
Soan-kau3-su The2-lah sian-siN chiap-lap8 goa2, khun2-chhiat chi2-to7 goa2 ki5-to2, chit e5 lang5 si7 ki5-to2 e5 lang5, siong5-siong5 thong mi5 the3 lang5 ki5-to2. Kam2-sia7 Chu2 hou7 goa2 tui3 i tit-tioh8 chin chhim e5 ka3-si7, koh chhe Siau2-chhoan bok8-su lai5 chi2-to7 goa2 ki5-to2 kap sit8-toe7 thoan5-to7. Chit lang5 chin song3-hiong, 3 jit8 bo5 chiah8 ia7 bo5 gai7-tioh8, kim3-chiah8 teh thoan5-to7, siong5-siong5 hian2-chhut i-piN7 e5 sin5-jiah, goa2 ia7 chhim-bang7 oe7 chiaN5 choe3 chi3-khi3 kian-teng7, seng3-kiat, sin5-ju2 ki5-to2 e5 lang5, goa2 tui3 jip8 sin3 e5 tong-si5 chiu7 teh siuN7 te7 it iau3-kin2 si7 kau3-hoe7, chhin-chhiuN7 Su3-tou5 Heng5-toan7 sin3 e5 lang5 tak8 lang5 long2 siu7 Seng3 Sin5 chhiong-moa2, u7 si5 bat lian5-soa3 ki5-to2 kui2-na7 tiam2-cheng, chiah siu7 Seng3 Sin5 e5 leng5-lek8 chhiong-moa2, chong2-si7 pek-chhiat ng3-bang7 khah thiat-toe2 seng5-siu7 Seng3 Sin5 e5 un-hui7. Kiat-ko2 ka-ki7 hoan2-seng2 it-hoat khiam-pi hoan2-hoe2, siok8-se3 it-chhe3 e5 mih8 khoaN3 choe3 pun2-so3, oan5-choan5 hian3 choe3 oah8-che3, chhiat-chhiat ki5-kiu5 Seng3 Sin5. Tui3 an2-ni chin3-heng5 tak8-jit8 poah kui2-na7 tiam2-cheng e5 ki5-to2.
An2-ni iu5-goan5 be7 thang tit-tioh8 su3-tou5 hit khoan2 e5 un-hui7, ti3-kau3 sit-bang7, chu7-po7 chu7-khi3, goa2 e5 thiaN3 Chu2 bo5 su pat8-lang5, pang3-sak se3-kan oan5-choan5 hian3-sin e5 seng-oah8, ui7 Chu2 ia7 khah choe7 e5 hoan5-lo2 kap cheng-chian3, chaiN2-iuN7 bo5 tit-tioh8 Seng3 Sin5 e5 un-su3? KaN2 si7 Siong7-te3 pang3-sak goa2, sou2-i2 kau3 chia m7 ki5-to2 la3, chit se3-kan bo5 ng3-bang7 lah, koat-sim beh chu7-sat. PoaN3-mi5 khi2 lai5 ian5 tian7 chhia-lou7, ng3 Su-mou5 hai2-hoaN7 beh khi3 si2. Ah! Hit mi5 si7 ho5-teng2 e5 pi-siong ou-am3 e5 Khek-se-ma2-ni5 ah. Khe3-thau5 e5 khou2-thang3 choat8-bang7, thau5-khak chhih-chhih na2 thou2-khui3 pun2-sin siu7 Siong7-te3 e5 chiu3-chou2, moa2-moa2 e5 pi-thong3 tian kha teh kiaN. Choat8-bang7 e5 kek8-tiam2 thau5-khak na2 chun2 hou7 lang5 eng7 kong3-thui5 kong3-tioh8, siu7 toa7 kiaN chiu7 to2 loh8 khi3, chiu7-si7 thau5-hiah8 long3 tioh8 tian7-he2-thiau7.
To2 toe7 e5 sun3-kan khou2-bun7 e5 sim piak-lih8, bak8-sai2 na2 chui2-chhiang5 tit8 lau5, khau3 ia7 be7 chhut-siaN, hit si5 chhin-chhiuN7 toa7 chioh8 hiah teng7, goa2 e5 sim siau-iuN5 chhin-chiuN7 lah8, chioh8 e5 sim chhin-chhiuN7 chui2-chhiang5 chhiang5 soaN3 e5 chui2, phoa3 kau3 chhui3 kou5-kou5. Ti7 am3-mi5 bu5-jin5 sou2 chiu7 khi2-lai5, kha long2 bo5 lat8 na2 kiaN5 na2-tian, sou2-i2 kau3 Su-mou5 hai2-hoaN7 chiah u7 6 kong-li2 ia7 bo5 iong5-iN7 kau3, kiaN5 3 pou7 chiu7 ng3-thiN “ah! Goa2 thai3 oe7 chiah put-heng7?” KiaN5 5 pou7 pun5 toa7-khui3 “pe7-bu2 m7 tih8 goa2, se3-kan khi3-sak goa2, taN Siong7-te3 ia7 khi3-sak goa2” siu7 hiat-kak8 ti7 tian7-chhia lou7-piN, che7 ti7 pun3-so3 tiong teh thou2-khui3. Chit8-e7 chai lang5, thiN chiam7-chiam7 teh kng.
“Ai ah! Goa2 chu7-sat bo5 khi3!” TaN bo5 hoat-tou7 lah, siuN7 kong2 chu7-sat tioh8 oan7 jit8, chiu7 che7 tian7-chhia tng2-lai5 kau3-hoe7. Tui3 Siong7-te3 goa2 pi2 lang5 khah jiat8-sim, khah tiong-sit8, hit e5 kiau-ngou7 kian-teng7 e5 sim, ti7 hit mi5 hou7 Siong7-te3 e5 Seng3-chhiu2 phah-chhui3 lah.
“......iah8 kap sim-sin5 thong3-hoe2 khiam-pi e5 lang5 saN-kap khia7-khi2, beh hou7 khiam-pi e5 lang5 e5 sim-sin5 koh-oah8, iah8 hou7 thong3-hoe2 e5 lang5 e5 sim koh-oah8.” (I2-sai3-a 57:15) Kau3 au7-jit8 beng5-pek8 chit e5 su7, chiu7 bo5 koh siuN7 chu7-sat, khiam-pi it-bi7 kam2-sia7 kap chan3-bi2. Iah8 siu7 Seng3 Sin5 e5 un-hui7 chhiong-moa2, kau3 hian7-chai7 ia7 put-si5 u7 hun7 chit e5 un-hui7. Goa2 e5 sin3-giong2 seng-oah8 thang kong2 si7 kap Seng3 Sin5 e5 kau-thong!
“Chhin-chhiuN7 he2 e5 chih8, hioh ti7 tak8-lang5 e5 teng2-bin7.” (Su3-tou5 Heng7-toan7 2:3)
</CL>
<HL>

十字架邊
1. 得救
俗語講「3歲gin2-na2 e5心到100歲boe7變」我tui3細漢e5時就受tioh8殷勤e5訓練，7~8月炎熱e5天氣，te3 pe7母去田nih8 so草，有時腰骨酸koh beh chih8去，也驚老pe7罵m7敢khia7起來chhun-un5，只好雙手chhih8 tam3田塗暗暗流目屎吞lun2，tui3 an2-ni thong庄e5人long2稱讚做殷勤e5 iu2孝子。受過chit號e5訓練，到ti7外位讀冊，也是殷勤讀冊、認真實習，甚至受同學e5怨妒制裁，總是老師對我是絕對e5信任，總是chit款好學kap認真也不過是chit8時e5 lek8-kim-a2油漆na7-tiaN7，不知不覺上帝e5聖手chhun到ti7我求學e5身chiuN7。
19歲e5秋天，為tioh8研究西洋松茸去訪問chit8 e5人，tu2好ti7 hit人e5埕尾有熱心e5基督徒kap chit8 e5 tai7 pun2教徒展開宗教論戰，我ti7邊a2聽了心內真m7願soa3反駁hit e5基督徒，我ti7國民學校e5時就聽老師講「基督教是歐、美人殖民政策e5魔手」心內想講ah你chit e5賣國奴，piN3面kap i辯議論到mng2-pou7，最後chit e5人講「你所講我知，總是iau2 be7明白基督教e5事，若知就koh khah有限thang排斥基督教，chit本是新約聖經，請讀！」就送我1本聖經，我tng2來學了，tak8日e5學課做完，long2讀chit8章聖經chiah去khun3，ti7心底怨恨基督，也望基督教會e5滅亡每讀1章都冒瀆基督，所以我是hou7魔鬼liah8 tioh8，魔鬼e5差用，讀到馬太27章，耶穌基督hou7人釘十字架e5時無意中tah-toh hoah講「邪chong e5本體耶穌基督亡lah，萬歲萬歲！」何等e5大罪ah，gong7到極。Hit時教會e5牧師常常來探我；總是我long2講peh8-chhat8無去禮拜堂。
2. 有CHIT8 E-HNG
有chit8日tui3學校tng2來看見教會有寄1本傳道小冊來，chit8日e5功課了，就靜靜theh8起來讀，就是chit8 e5婦jin5人誠實e5認罪。Hit人穩當流目屎e5悔改，我目chiu kheh-kheh chim-chiok想，雖然是chit8 e5婦jin5人，iau2-ku2好膽ti7人e5面前kan證i過去kian3-siau3 e5所做，che正ti7真實ti7上帝面前良心e5告白，an2-ni tiam7-tiam7想chit8點鐘。暗時10點e5時，忽然上帝e5光照我，hou7我看出本身e5重罪，聖神充滿我e5房間，tui3出世到taN，一切e5罪long2 tak8條寫明ti7我e5目前，chit e5罪e5重擔tui3椅頂ka7我壓倒落總鋪頂。我哭出來，目屎na2水chhiang5 chhe7-chhe7倒，為tioh8 thang驚e5罪kap良心e5自責，kha手long2麻，全身long2 chhoah，感覺tui3頭殼頂到kha底全身都是罪，真是phaiN2看e5屍體。
「Tui3 kha底到頭殼頂無chit8 toe3好肉；long2是傷嘴。」(I2-sai3-a 1：6) 受人o-lo2好kiaN2 e5時，就感覺na2親像受拖到上帝面前，為罪e5刑罰，受宣告永遠滅無e5。Peh8-chhat8、偷theh8、內心e5情欲、虛榮、驕傲、假好、怨妒、saN-chiN等講be7盡，半暝起來tui3窗a2看天頂e5月，圓圓e5月光，ti7今暝是糊目屎罪e5表現。我坐teh想，chit e5 chiah-nih8重罪e5人iau2活到今a2日，無死iau2活teh是教示；我e5罪teh咒詛我。若想tioh8我到taN 2-3月日tak8暗讀聖經咒詛耶穌基督，也去教會是想beh辯駁，就心肝giong7 beh piak-lih8 khia7 be7 tiau5地。Tui3 an2-ni我第一；tui3無看見e5上帝祈禱。「天地若有上帝，求你救我chit e5重罪e5人」第二：決心對教會表遺憾，就流目屎kiah8筆theh8捲紙來寫懺悔錄，天光就theh8去教會，細間教會an2-chun2森嚴鐵門e5監獄，講明來意，將懺悔錄theh8 hou7牧師，Kiat-tian5牧師接tioh8就替我祈禱，hit e5祈禱宛然lui5 tui3我e5頭殼kong3落來e5驚惶。
Tui3 chia起無論去學校a2是tng2來，我long2 aN3頭祈禱！上課e5時也合手ti7桌頂，kheh目，來算所犯e5罪，就吐氣。無kap朋友講話、無笑、無ng3望、無論到toh-loh8都na2-chun2有地獄e5門teh圍我。親像ti7烏暗中teh吐氣，常常合手祈禱「Ah！若有上帝，求你拯救我」。特別顯明我是假好e5人，tui3我ka-ki7講「你chit e5人面禽獸e5心，chit款假好e5人早死m7 khah好，chit8 e5糊塗人假做好人活tiam3世間siaN2路用？」同時認真去教會承受教示。
「Jia-iam2 ka-ki7 e5罪惡e5，boe7興通，獨獨認罪來koe2-piN3 e5，beh得tioh8憐憫。」(Chim-gian5 28：13)
3. 上帝E5聲
過來tak8日都是沉重e5悔改，因為罪e5責罰頭kiah8 boe7去，心內不時saN交戰。Ti7 chiah e5日子我靜靜開始悔改，hng7 e5人用phoe信，近e5人親身去求赦免，ia7悲傷ka-ki7 e5無勇氣。Tui3 chia起用謙遜、憂傷痛悔e5心讀聖經，祈求拯救e5光，熱心聽牧師e5話，盡力來理解。總是拯救na2 chun2真hng7，教會e5人看我e5堅心透早去山頂，開特別e5祈禱會。日本基督教會e5 Kiat-tian5牧師聽Tai7-chhau2長老講起時常有cho2-thian祈禱會e5事。
真是寶貴聖徒e5祈禱，用恭敬e5態度chiah e7理解祈禱e5力量。有chit8 e7-pou tui3學校tng2來，順Tai7-tian7村e5杉林，na2行na2想、na2祈禱、na2吐氣。「天地若有真活e5上帝，求你拯救我」chit時不知不覺kiah8頭看天，就tui3天頂聽見不思疑e5聲「基督是救你e5上帝，tioh8信基督」真正是莊嚴上帝e5聲，chit8世人tu2-chiah聽見天地e5創造主真神上帝e5聲，雖然無看見慈悲天Pe7 e5面，總是chit e5聲聽得真明，正是真活上帝e5聲，tui3過頭e5莊嚴全身na2釘釘tiau5迫切 祈禱「A-beng7！主ah！我信你！求你赦免我chit e5罪人」 全心充滿歡喜，去教會信仰告白，決定後禮拜beh領洗禮。
4. 洗禮
大正15年7月4日是我受洗e5日，一生無boe7記得e5日。重罪背逆者，tui3天pe7 e5慈愛得tioh8救、得tioh8赦免chiaN5做上帝e5羊羔。是只有chit8 pai2 e5經驗，意義大koh深靈魂重頭生e5日。長老phang5 toe2水e5器具khia7 ti7邊a2，牧師un3 3 pai2水宣言講我用水行洗禮hou7你，歸ti7 Pe7、KiaN2、聖神e5名hit時我感覺約旦河e5清水透入我e5心腸。
Kiam2有洗ti7羊血？Ti7洗靈魂清清e5寶血？
你e5衫kiam2有清氣白白na2雪？Kiam2有洗ti7羊羔e5寶血？
會眾e5合唱宛然天頂e5讚美。Hit暝我夢chit8 e5真有意義e5夢，kiah8目看天，就看見紅色燦爛e5天中有寫「你是我所疼e5 kiaN2」 e5大字，實在boe7 hiau2形容e5歡喜kap感謝。
「信來受洗禮e5，beh得tioh8救，m7信e5 beh受定罪。」(馬可16：16)
5. 流目屎E5山谷
充滿重頭生e5歡喜，心tui5跳，身軀輕鬆，開始ti7曠野祈禱，ti7河邊讚美主快樂e5生活，禮拜m7 bat欠席，留心用簿a2記牧師e5講道，koh再讀chiaN5做本身e5生活，ti7信仰e5路得tioh8祝福。開始tui3大人、學生、厝邊e5 gin2-na2傳福音，做主日學e5老師，chhoa7 tioh8幾na7 chap8 e5 gin2-na2，教會真鬧熱。無論大小考試ia7嚴守聖日，致意上帝kap教會中心e5信仰生活，來做見證，真奇妙我e5學業一發得tioh8上帝e5賜福，就將chit號歡喜e5信息報告故鄉e5 pe7母。Liong-pit pe7母kaN2 e7歡喜，無phah算liam5-piN接tioh8絕緣狀(pe7-kiaN2絕緣，受趕出e5 phoe) 「chit款m7愛祖傳e5佛教去信外國神明e5人，無pe7無kiaN2 lah，ka7我出去，m7寄學費hou7你lah」。
一生chit chit8-pai2接tioh8老pe7 e5絕緣狀，手theh8 phoe toa3房間hau2 khah無人知，再saN想來想去，最後ti7上帝來關心，「到taN我犯罪行滅無e5路，到地獄門口，taN得救；主耶穌獻I e5性命救贖我，我願放sak一切ku-te3主耶穌」。就決心退學坐火車tng2去故鄉。Ti7車內一味求上帝e5幫贊，祈禱na2 chih8-cham7，就冷靜壓倒我。Hit暗驚驚惶惶入厝門跪ti7總鋪頂，對老pe7講起頭到尾得救e5見證。2點鐘後，料想老pe7 beh kiah8鎚a2起來kong3 soa3趕我出去，偷kiah8頭看老pe7 e5面，老母坐ti7邊a2面真鬱悶，老pe7面紅kong3-kong3 teh流目屎。Gek8-choan2！對聖神講boe7出吐氣e5 tai7-to2。「赦免你！Koh去學校讀冊」眠夢也無想e7-thang聽tioh8 chit句話。Ah！上帝是疼。
「疼pe7母khah過頭ti7疼我e5，boe7堪得ti7我。」(馬太10：37)
6. 信E5爭戰
學生間有人the5起設立基督教青年會e5事，我有熱心對choe7-choe7學生傳道，就聚集同信e5朋友來成立，稱做「Gak8 lam5會」發會式hit日我tui3大家講「做chiaN5 tui7 ia7 oe7 liam5-piN倒，beh hou7 i be7倒，的確tioh8祈禱，為tioh8 beh支持chit e5會我beh chiaN5做祈禱e5人」我就ti7照相e5時跪teh祈禱；參加hit e5照相。Ti7學校人long2講我是基督e5 siau2人，透早起來半點chit8點鐘久為tioh8 200外人來祈禱，koh致意讀聖經，暗時ka-ki7 chit8人去山nih8，ti7大樹kha祈禱。KoaN5天時有時thng3-theh大聲祈禱「oh！只有chit8 pai2 e5人生，主ah hou7我知你e5召命，也chan7我e7得完chiaN5 hit e5 召命」讀信仰e5冊最快樂，坐ti7青草頂讀1頁就祈禱，koh讀1頁就默想。深信感化我最深e5冊是主所賜信仰e5先生。聖經koh來就是愛讀chiah e5冊，是讀3遍5遍10遍。Hut-lan5-se-su、Oe7-su-le2、Sat-hu-sun-tai7、Keng2-poe7所著e5冊siang7好，chhian望我也oe7得照an2-ni放sak一切來服侍上帝kap人。
「清氣心肝e5人有福氣，因為in beh看見上帝。」(馬太5：8)
7. KAP CHIT世間E5交戰
Hit年年尾同級生決議beh開望年會場所ti7酒家，會費1人5 khou，在來tak8項我long2 kap in同意，taN我已經告白是基督徒所以be7 thang kap in同步調，我就起來tui3 in宣言「我是基督徒，所以絕對禁酒」koh「lan2是pe7母寄錢hou7 lan2讀冊e5，叫藝旦來lim酒m7合該」ka7 in反對，in koh-khah怨恨主罵我，有人大siu7-khi3「ka7修理！」tui3 an3-ni受同學排斥，無人kap我講話，透活命e5門實在oeh8。
我去教會講hou7牧師聽kap i參詳，全教會long2支持我開始替我祈禱。Chit8日我tui3學校beh tng2來，ti7路nih8 kan-ta chit8人tiam7-tiam7 teh行路，聽見後面有朋友teh叫「Cho2-tin5！」I oa2來ka7我講「我知你信基督實行禁酒無入淫亂e5社會，總是我是你e5親友，為tioh8你kap同學做bo7-a2心，所以拜託你目chiu放kheh-kheh來出席leh，無lim酒、無唱歌無要緊，mai3 ka7看藝旦e5面，做你tiam7-tiam7祈禱，hit e5場面kiam2-chhai2 oe7得tioh8清氣！」我聽chit款溫暖同情e5話擋boe7 tiau5，就斷然講「你e5話我boe7 thang贊成，信仰是順than3上帝e5路」朋友siu7-khi3 2人就離別，就是行悲傷人生e5分叉點，an2-ni我m7 bat suh 1支薰，專心chit8意仰望主，跟te3 I。
「Lin2 tioh8 tui3 hit e5 oeh8門入；因為透到滅無e5，hit e5門闊，hit e5路大條，tui3 hia入e5人choe7。透到活e5，hit e5門oeh8，hit e5路細條，chhe7 tioh8 e5人少。」(馬太7：13：14)
8. 退學E5決意
Na2親像我放sak chit世間一切e5 ng3望，其實是基督e5疼thang3催逼我。無半人beh kap我講話chit款學校生活直直無愛，taN beh chaiN2樣？就想tioh8禁chiah8祈禱，開始禁chiah8 e5-hng頓祈禱上帝，lim水chiah8千八葉。開始thoan3練耐苦、耐貧、耐iau e5耐罰生活。有chit8 e5-hng e5祈禱會，無意中an2-ni見證，牧師tioh8 chit8驚講「He m7是上帝e5路」，是講「上帝是創造天地e5主，有備辦所需要e5 mih8」總是精神的e5苦戰m7是an2-ni soah，到尾就款行李，決心退學，kap Gak8-lam5會人信e5朋友saN辭，in long2齊聲挽留我，總是boe7 oe7阻擋我最後去教會辭別牧師，牧師tioh8大驚。
「先生，受tioh8你疼真大，taN我退學lah！」
「An2-ni你beh chhong3 sim2-mih8？」
「我beh做傳道者，傳福音到死。」
「Beh去to2位傳？」
「行到hia傳到hia。」
牧師一發驚。
「Cho2-tin5兄，且慢，你所做無tu2好，tak8項事tioh8照道理，你koh幾月日就畢業。」
「是！」
「你tioh8讀hou7畢業，theng3候1年，hit中間我替你設法入神學校，ti7 hia讀了你thang做真好e5傳教師。」我頭殼chhih-chhih應講「An2-ni好！」
9. 經過流目屎E5山谷
Kai-chai3 koh留ti7學校，總是iau2 chit幾月日是煩悶kap祈禱e5生活，na2祈禱心na2感覺主耶穌teh招我做傳道者。學校順事畢業，有頭路、有家庭，che是我個人e5事，是小事，看無ka-ki7來跟te3主、做傳道者、引chhoa7 choe7-choe7罪人入天國，正是我最大、最神聖e5召命，總是我keng2 chit條路，一定永遠受趕出，想到chia就一發迫切祈禱「ah！上帝ah，教示我所tioh8行e5路，引chhoa7我、憐憫我chit8 e5軟弱e5人，我將chit e5身軀靈魂long2獻hou7主！」Tak8暝ti7無人清靜e5所在，迫切an2-ni祈禱。
學校畢業，tng2來故鄉，以外hou7我看見主e5聖手，是老母起siau2。原因大概因為老pe7 e5好酒、無正經，自然我有看護e5責任。有時kui禮拜long2無chiah8，bih tiam3被內哭，有時就大亂，kiah8菜刀追beh thai5 tau3 kha手e5 cha-bou2 gin2-na2，看tioh8心肝phok8-phok8 chheng2，時刻都boe7 thang放鬆。有時暝時chiah chhe7無老母e5 蹤跡，就si3-koe3 chhe7，chiah ti7山nih8 chhe7 tioh8 i ti7 hia哭，chiah chhoa7 i tng2來。Koh有時chhe7 long2無，想講敢是tng2去後頭厝，就theh8藥kan走8公里。路中tu2好漲大水，橋流去，我就thng3衫縛toa3頭殼決死e5覺悟siu5過河，到位老母果然ti7 hia，tiam7-tiam7坐，我ka7 i叫也long2無應！M7 chiah8，藥kan siak hou7破。有時theh8火柴na2親像beh放火，hou7人心真不安，實在夠額thang悲傷。
醫藥無功效，我就祈求上帝。老pe7有請地理師來看，講是hit間新起e5灶kha soah-tioh8，所以ti7 hit e5周圍燒hiuN唸經。我就開始熱心祈禱，致意研究聖經愛知主chaiN2樣醫治病人，chaiN2樣趕kui2 i精神病，koh hit tiap8起，e5-hng時聚集青年人開始聚會，同時聚集庄內e5 gin2-a2開始主日學，得tioh8主e5賜福，庄內e5 gin2-na2無chit8 e5無來，連廟nih8 e5 gin2-na2也來，顛倒麻煩。會場ti7倉庫，用冊包做椅a2，青年是暗時ti7山頂點燈來聚會，有chit8 e5兄弟ti7會中目chiu變色，出奇異e5聲發作，就是羊hin5症，goan2就為chit e5兄弟祈禱。
為tioh8老母kap chit e5兄弟盡力e5祈禱，也long2無看見神跡。Che long2是為tioh8我e5靈魂無清氣。Cho2-thian祈禱唸choe7-choe7人e5名替in祈禱。第一；是chit e5羊hin5 e5兄弟，第二：是為tioh8老母。I有koh開始熱心tui3大人傳道，庄nih8大復興，gin2-na2看tioh8我就kiah8手hoah「Eng-e3萬歲」 總是有e5因為信外國神e5理由hou7學校e5老師phah，koh有e5因為信基督受pe7母責備，m7准去學校。我也感覺m7 thang久長toa3 chia，就開始準備入神學校。「來te3我，我beh hou7 lin2得tioh8人親像討魚e5。」 (馬太4：19)
10. 入神學校
Tui3 Kiat-tian5牧師e5好意e7 thang入神學校，總是有chit8 e5難關就是親戚e5反對。老pe7暗暗拜託親戚有力e5醫生beh苦勸我。有chit8日差人叫我去，即時開始參詳終身e5事。
「你是大kiaN2，老母有hit款精神病，老pe7近來心臟也m7好，koh lin2小弟無久tioh8去做兵，你的確tioh8服侍pe7母，來承接家業，所以tioh8結婚。」
我應講「Boe7用得，chit e5身軀、靈魂long2獻hou7基督，我tioh8做傳道者。」
醫生講「Phoa3病e5時sim2-mih8人beh看顧？」
「上帝teh看顧。」
「困難e5時，sim2-mih8人錢hou7你？」
「困難e5時上帝e7幫贊我。」
「無財產，你e5上帝kiam2 oe7 ka7你保證？」
「Oe7！I oe7 ka7我備辦所欠用e5。」 醫生看破lah！講chit款話一生頭chit8 pai2聽見，Bok8-hou7 in後生e5信仰tam5 thong庄long2知，chiaN5做庄nih8出名話題。總是m7是an2-ni soah，koh來就是開家族會議。有辯護士、有學校e5老師、有choh-sit人，也有生理人，chit8 e5-hng大家long2 chiau5到，我坐ti7 siang7尾位，chit8 e5 chit8 e5都是熱滾滾e5教訓，頭到尾我long2頭殼chhih-chhih teh聽。Tak8 e5都是講：
「基督教kiam2是教人不孝e5宗教若hit ho7宗教m7 thang信，若是教示iu2孝，就你tioh8 toa3厝nih興孝pe7母，承接家業chiah tioh8。」我應講「基督教是教示人iu2孝，總是我受召tioh8去做傳道者，我若順than3上帝，就I oe7看顧我e5家庭，上帝有最好e5安排，老母e5病也oe7好，免錢、免財產，只有chit8身軀就好，請容允我去。」An2-ni幾na7 pai2，到尾大家long2看破，抱tioh8失望kap siu7-khi3，真暗chiah tng2去，我就koaN7 chit8 e5行李去神學校。
「因為pe7母離開我。耶和華beh收留我。」(詩篇27：10)
11. 上帝E5心思
入神學校thang學習choe7-choe7項，只有chit8項我無be7記得，就是老母e5 phoa3病，早、暗熱心teh祈禱，總是long2無聽tioh8好e5消息，che是tui3我e5無夠額熱心，所以祈禱無得tioh8接納，tak8 e5-hng禁chiah8，thng3 chhiah-kha出去神戶e5街路，路邊佈道，雖然落雪，iau2-ku2真choe7人kiah8雨傘khia7 teh聽。Tng2來學寮beh khun3，總是thong暝到天光kha long2 be7燒。An2-ni iau2-ku2 be7 thang聽見好e5信息，想講che是因為我e5肉體私欲無清氣，就ti7冊櫥後khng3 chit8枝chhe5-a2，若心內有phaiN2念頭入來就kiah8起來kong3頭殼反悔祈禱。
Chit時受指示chit8項罪，就是想起我10歲e5時ti7庄nih e5店a2偷theh8 1 te3 sap-bun5，店主m7愛chhap gin2-na2 1、2 chiam e5買賣，真m7甘願，tng等i無注意就ka7偷theh8 1 te3 5 chiam錢e5 sap-bun5，即時寫phoe lok 1角銀e5郵票寄tng2去ka7店主謝罪，店主接tioh8 phoe，感覺活基督e5福音，將phoe theh8去hou7老pe7看，老pe7誤解是店主teh侮辱i真siu7-khi3，第2 pai2接tioh8絕緣狀，「做賊e5不孝kiaN2，pe7母e5面hou7你糊noa7塗，m7准你ka7我tng2來，tui3 chia pe7、kiaN2絕緣！」chit張phoe hou7我身軀gi7-gi7 chhoah。
人所ia7 e5是sim2-mih8，i也beh收hit ho7。」(Ka-liap8-thai3 6：7)主e5話是真，我chit e5罪人應該受罪e5刑罰。
到hioh-joah8 e5時，隨人long2真歡喜beh出去夏季傳道，我想beh去四國e5癩病島洗病人e5 kha，去到高松chiah知m7准入島，就peh chiuN7 Pat島e5 koan5山頂，chhu毯a2 ti7 hia禁chiah8祈禱3日久。攬聖經想起我e5 phaiN2命soa3哭起來，哭到目屎滴tam5聖經，ou-a悲傷e5聲以外long2無聽見sim2-mih8，想beh toa3 chia禁chiah8 hou7 i死，總是be7堪得iau就落山，想到ka-ki7克己心e5軟chiaN2夠額kian3-siau3。
身軀無半sian2就去當店beh當時錶kap所有e5 mih8，因為無保證人當店m7 chhap我，就合手哀求過路人ka7我買所有e5 mih8，得tioh8 5 khou銀，tui3 hia坐船去Tai7-hun縣e5佐賀縣，順海岸na2行na2佈道去宮崎tiam3某教會來幫贊傳道，tak8日tak8暗chhiah-kha佈道，得tioh8 choe7-choe7人歡喜聽。2個月e5奉侍結束，ti7送別會hit暗，tui3長老得tioh8真好e5勉勵kap金chit8封，後來拆開看有200 khou。學寮e5 chiah8費1月日16 khou，chiah大條e5錢，真正是上帝e5恩賜，tng2來神學校就將大半e5錢分hou7 song3-hiong e5同學，宮崎e5有力者聚集beh組織「Cho2-tin5後援會」我ka7 in辭退，因為「上帝以外我無beh oa2靠sim2-mih8」。
我tng2來神學校也無得tioh8老母病好e5消息，若照an2-ni去，就我是chit8 e5 peh8-chhat8 e5、親族會e5 sek-siong7，我e5見證「我若跟te3耶穌，主耶穌的確oe7醫好我e5老母」chit句話苦楚我e5心，我就對校長講明：我beh退學，決心beh寫信傳道kap祈禱。Mai2-ia-su先生抱我e5 am7-kun2流目屎講「Cho2-tin5君，你tioh8繼續讀冊，Ho7-chhoan君hiah-nih8受重用是tui3 i有出力讀，你若出力讀也beh an2-ni受重用chit ho7 e5恩情我永遠無boe7記得。(Myers博士是Ho7-chhoan先生e5恩師)。
超越義理人情，我tui3神學校退學，想講老母病好了後，tui3上帝e5恩典敢oe7 thang koh讀神學。
12. 祈禱E5人
宣教師The2-lah先生接納我，懇切指導我祈禱，chit e5人是祈禱e5人，常常thong暝替人祈禱。感謝主hou7我tui3 i得tioh8真深e5教示，koh差Siau2-chhoan牧師來指導我祈禱kap實地傳道。Chit人真song3-hiong，3日無chiah8也無礙tioh8，禁chiah8 teh傳道，常常顯出醫病e5神跡，我也深望oe7 chiaN5做志氣堅定、聖潔、神諭祈禱e5人，我tui3入信e5當時就teh想第一要緊是教會，親像使徒行傳信e5人tak8人long2受聖神充滿，有時bat連續祈禱幾na7點鐘，chiah受聖神e5能力充滿，總是迫切ng3望khah徹底承受聖神e5恩惠。結果ka-ki7反省一發謙卑反悔，俗世一切e5 mih8看做pun2-so3，完全獻做活債，切切祈求聖神。Tui3 an2-ni進行tak8日 撥幾na7點鐘e5祈禱。
An2-ni iu5-goan5 be7 thang得tioh8使徒hit款e5恩惠，致到失望、自暴自棄，我e5疼主無輸別人，放sak世間完全獻身e5生活，為主也khah choe7 e5煩惱kap爭戰，chaiN2樣無得tioh8聖神e5恩賜？敢是上帝放sak我，所以到chia m7祈禱la3，chit世間無ng3望lah，決心beh自殺。半暝起來延電車路，ng3須磨海岸beh去死。Ah！Hi na2吐氣本身受上帝e5咒詛，滿滿e5悲痛tian kha teh驚。絕望e5極點頭殼nat暝是何等e5悲傷烏暗e5 Khek-se-ma2-ni5 ah。Khe3頭e5苦痛絕望，頭殼chhih-chhih2準hou7人用kong3鎚kong3-tioh8，受大驚就倒落去，就是頭額long3 tioh8電火柱。
倒地e5瞬間苦悶e5心piak-lih8，目屎na2水chhiang5直流，哭也be7出聲，hit時親像大石hiah teng7，我e5心消熔親像蠟，石e5心親像水chhiang5 chhiang5散e5水，破到碎糊糊。Ti7暗暝無人所就起來，kha long2無力na2行na2-tian，所以到須磨海岸chiah有6公里也無容易到，行3步就ng3天「ah！我thai3 oe7 chiah不幸？」行5步pun5大氣「pe7母m7 tih8我，世間棄sak我，taN 上帝也棄sak我」受hiat-kak8 ti7電車路邊，坐ti7 pun3-so3中teh吐氣。Chit8-e7知人，天漸漸teh光。
「Ai ah！我自殺無去！」TaN無法度lah，想講自殺tioh8 oan7日，就坐電車tng2來教會。Tui3上帝我比人khah熱心、khah忠實，hit e5驕傲堅定e5心，ti7 hit暝hou7上帝e5聖手phah碎lah。
「…iah8 kap心神痛悔謙卑e5人saN-kap khia7起，beh hou7謙卑e5人e5心神koh活，iah8 hou7痛悔e5人e5心koh活。」(I2-sai3-a 57：15)到後日明白chit e5事，就無koh想自殺，謙卑一味感謝kap讚美。Iah8受聖神e5恩惠充滿，到現在也不時有份chit e5恩惠。我e5信仰生活thang講是kap聖神e5交通！
「親像火e5 chih8，hioh ti7 tak8人e5頂面。」(使徒行傳2：3)
</HL>