<CL>
  Jiat8-Sim e5 Tang5-Kang 
  Khi3 Lok8-ia2 pou3-to7-sou2, chi2-u7 khoaN3-kiN3 kia-a2 teng2 chit8-keng tek-a2 chhu3, i2-goa7 bo5 sim2-mih8, ti7 chia u7 chit8 ui7 li2-hoat-tiam3 e5 hiaN-ti7, siu7 kau-tai7 kau3-hoe7 e5 so2-si5, i2-goa7 e5 hoe7-iu2 long2 si3-soaN3 ti7 soaN-teng2, chit keng kau3-hoe7 si7 Koan-san bo2-hoe7 lai5 siat e5, mui2 le2-pai3 e7-pou Koan-san kau3-hoe7 e5 Chhi5 kau3-su lai5 teh cho3 kang, chu7-hoe7 u7 30 mia5 cho2-iu7, Chhi5 kau3-su le2-pai3 cha2-khi2 tioh8 hu7-chek Koan-san kau3-hoe7 e5 Chu2-jit8-oh8 kap kang2-to7, kau3 e7-pou si5 bo5 thang hioh-tau3, tioh8 sui5-si5 lai5 Lok8-ia2 pou3-to7-sou2, tui3 Chu2-jit8-oh8 khai-si2 kau3 ti7 kang2-to7 liau2 chiah tng2-khi3 Koan-san, sit8-chai7 si7 chit8-e5 chin phah-piaN3 cho3 kang e5 tang5-kang. Goa2 ti7 Lok8-ia2 cho3 kang chit8 le2-pai3 ku2, i mui2 e7-pou lai5, am3-si5 khi3 soaN-teng2 pou3-to7, pou3-to7 soah tioh8 koh che7 12 tiam2 goa7 e5 hoe2-chhia tng2-khi3 Koan-san, chit8 le2-pai3 ku2 long2 bo5 khoat-sek8, koh goa2 khi3 Koan-san chit8 le2-pai3 ku2, i ia7 si7 jiat8-sim tang5-kang, hou7 goa2 chin kam2-kek. Ti7 Koan-san u7 Sun bok8-su-niu5 siat e5 san-te7 po2-bo2 hak8-hau7, u7 40 mia5 e5 hak8-seng mui2 am3 lai5 chham-ka poe5-leng5-hoe7, tit-tioh8 Ou5 bok8-su e5 chhian-kim thoe3 goa2 thong-ek8 kok-gu2, i e5 thong-ek8 hui-siong5 e5 ki-ti3 leng5-bin2, hou7 kang2-to7 e5 lang5 long2 bo5 kam2-kak u7 sim2-mih8 bo5 chu7-iu5. I2-cheng5 ti7 Tio7-chiu kau3-hoe7, u7 chit8 ui7 Tan5-sio2-chia2, ia7 si7 chin gau5 thong-ek8, taN goa2 sou2 o-lo2 e5 chit 2 ui7 sio2-chia2 long2 ke3 thoan5-kau3-chia2, chin chiaN3 si7 Chu2 ho2 e5 soan2-tiau3. Goan7 Chu2 su3-hok in gau5 pang-chan7 tiong7-hu ti7 kau3-hoe7 it-chhe3 e5 kang. 
  Lam5 Thoan5-to7 Tioh8 Hu7-chek Hu7-jin5-hoe7 
  Ti7 Tang-pou7 e5 kau3-hoe7, tu5-khi3 kui2 keng khah jiat8-sim chu7-hoe7 e5 kau3-hoe7, le2-pai3 teng2 e7-pou i2-goa7, long2 si7 le2-pai3 siong7-ngou2 kap am3-si5, sou2-i2 choe7-choe7 sin3-tou5 chi2-u7 le2-pai3 chit8 pou, Goa2 ti7 Tang-pou7 13 jit8 ku2 cho3 kang, na7 ti7 e7-pou si5 bo5 le2-pai3 e5 kau3-hoe7, kak-tit chin koh-iuN7 e5 khoan2-sit, chiau3 goa2 pun2-sin e5 kam2-kak, ia7 si7 le2-pai3 teng2 e7-pou khah ho2, khah u7 chit8 e5 choan5-siu2 le2-pai3-jit8 e5 i3-gi7, chong2-si7 ti7 Tang-pou7 le2-pai3 e7-pou bo5 cho3 le2-pai3 e5 kau3-hoe7 long2 u7 hu7-jin5-hoe7, sin siat e5 kau3-hoe7 ia7 u7 chou-chit. Goa2 khi3 Ti-pun2 kau3-hoe7, in chi2-u7 siat 2 ni5 goa7, kau3-hoe7 iau2 chin iu3-ti7, chong2-si7 ia7 u7 hu7-jin5-hoe7, ti7 hia e5 PhoaN thoan5-to7 si7 chit8 e5 tok8-sin chia2, chong2-si7 hu7-jin5-hoe7 long2 i teh chu2-chhi5 chu7-hoe7, hiah e5 lai5 hu3-hoe7 e5 chi2-be7 long2 si7 sin hoe7-iu2, boe7 hiau2 chu2-li2, PhoaN thoan5-to7 tioh8 hu7-chek chu2-li2, hun3-lian7 in thak8 Seng3-keng, ki5-to2. PhoaN sian-siN cho3 chit e5 kang, goa2 siuN7 chiong-lai5 beh soan2 sian-siN-niu5, oe7-thang cho3 chin ho2 e5 chham-kho2. Ti7 chia u7 kui2 ui7 hoe7-iu2, si7 tui3 Oan2-tong kui-chu2 Koa bok8-su lai5 pou3-to7 tit-tioh8 to7-li2 e5, in iau2 chin siau3-liam7 Koa bok8-su. Chu2 bat kong2 “PhaiN2 lang5 tiong u7 chit8 lang5 hoan2-hoe2. Chiu7 ti7 thiN-nih8 ia7 beh ui7 tioh8 i hoaN-hi2,” sou2-i2 lan2 cho3 Chu2 e5 kang m7-thang ia3-sian7, “Tioh8 chin7-lat8 ti7 Chu2 e5 kang, tioh8-boa5 m7 si7 khang-khang.” 
  EN-a2 Kau3-hoe7 
  Su3-tou5 Po2-lo5 bat sia2 phoe hou7 Ko-lim5-to kau3-hoe7 kong2, Lin2 u7 chiah8-leng e5 eN-a2 kau3-hoe7. Goan2 lai5 Sin-siaN5 thau5 chit8-pai2 khoaN3-tioh8 eN-a2 kau3-hoe7, chit keng kau3-hoe7 si7 Hoa phok-su7 lai5 pou3-to7, soa3 chu7-chip8 bou7-to7-iu2 lai5 seng5-lip8 e5 kau3-hoe7, u7 khoah-khoah tu2-ho2 e5 thou5-toe7, ia7 khi2 chit8-keng chin ho2-se3 e5 pai3-tng5, chong2-si7 cho3 le2-pai3 e5 lang5 chi2-u7 20 goa7 lang5, sin3-tou5 tui3 to7-li2 bat bo5 joa7-choe7, in-ui7 kau3-hoe7 chi2-u7 siat poaN3 ni5 ku2 na7-tiaN7. Ti7 chia Te3 thoan5-to7 chu7-chai7 cho3 kang, i kap sian-siN-niu5 long2 si7 tui3 bi7-sin3-chia2 e5 ka-teng5 hou7 Chu2 hou-tiau3 chhut-lai5 cho3 Chu2 e5 kang e5, chin thang hoaN-hi2. In bat tu2-tioh8 sou2 thiaN3 e5 soe3-kiaN2 (tiong2-lam5) poah8 loh8 chui2-khut si2 e5 chhi3-lian7, chong2-si7 hu-hu7 u7 tui3 bo5 me5 bo5 jit8 e5 ki5-to2, lai5 iaN5 koe3 chit e5 toa7 chhi3-lian7, keng3-ka bo5 hoe-sim, ui7 Chu2 jiat8-sim thoan5 hok-im, thang cho3 tu2-tioh8 chhi3-lian7 e5 hiaN-che2 chin ho2 e5 kou2-le7. Sin-siaN5 si7 Sou-hoa kong-lou7 e5 jip8-khau2, ia7 si7 tang-sai HoaiN5-koan3 kong-lou7 e5 jip8-khau2. Li7 Sin-siaN5 bo5 joa7 hng7, u7 chhut-mia5 e5 Thai3-lou2-kok, hong-keng2 chin sui2, hu3-kin7 ia7 u7 chhut-mia5 e5 Chi-oan2 (XXXX) ki3-liam7 le2-pai3-tng5, hian7-chai7 kian3-tiok8 tiong, thiaN kong2 oe7 khi2 chin sui2, thang ki3-liam7 chit8-ui7 san-te7 chi2-moe7 ui7 Chu2 e5 hok-im chaiN2-iuN7 bo5 hiam5 lo5-khou2, sit8-chai7 chin u7 i3-gi7. 
  U7 Chiau-thai7-sou2 Thang Toa3 
  SiuN7 kau3 I2-li7-sa kiaN5 kau3 Su-liam7, u7 chit8 e5 ho2-giah8 e5 hu7-jin5-lang5, kian3-gi7 i e5 tiong7-hu khi2 chit8 keng soe3 keng liau5 hou7 I2-li7-sa toa3, chit e5 kou3-su7 hou7 cho3 kang e5 lang5 chin him-sian7, chong2-si7 goa2 chit pai2 khi3 Kong-hok8 cho3 kang, u7 Chiu chip-su7 siat-hoat ti7 thng5-chhiuN2 e5 chiau-thai7-sou2 hou7 goa2 toa3, it-chhe3 e5 siat-pi7 iaN5-koe3 lu2-sia7, kang-lang5 ia7 chin chhin-chhiat. Chiu chip-su7 si7 thng5-chhiuN2 e5 chong2-bu7 kho3-tiuN2, choan5-ke sin3 Chu2 iau2 bo5 joa7 ku2, chong2-si7 i ti7 chit-bu7 koan-he7 oe7-thang kou2-bu2 thng5-chhiuN2 e5 tong5-su7 lai5 thiaN to7-li2. 
  Ti7 chit keng kau3-hoe7, koh u7 chit8 ui7 chin kho2-chhu2 e5 Tan5 tiuN2-lo2, si7 boe7 thang bo5 kong2 e5, i chin jiat8-sim pang-chan7 kau3-hoe7 it-chhe3 e5 kang, lun7 keng-giam7, jiat8-sim, thiaN3-sim i si7 chit8 e5 Chu2 tiong-sim e5 kang-lang5. Goa2 mng7 i cho3 sim2-mih8 su7-giap8, i ka7 goa2 kong2, goan2 si7 teh cho3 hu-hu7 che7 tui3-siong3 e5 kang-chok, goa2 mng7 kong2 thai2 u7 hit khoan2 chit-giap8? I kong2 u7, goan2 teh cho3 mi5-phoe7, m7 si7 kou2-cha2 sek eng7 phah--e5, si7 eng7 Bi2-kok sek chhia--e5, tioh8 hu-hu7 che7 tui3-bin7 saN-kap eng7 chiam-chhia cho3, chit8 jit8 oe7 thang cho3 kui2 na7 pah nia2 mi5-phoe7 (chiu7-si7 kiu3-che3 e5 phoe7 hit khoan2 e5), sou2-i2 u7 chu7-iu5 e5 si5-kan thang pang-chan7 kau3-hoe7. Ti7 pou3-to7 si5-kan chin gau5 kou2-bu2 lang5 lai5 thiaN, ti3-kau3 lian5 pai3-tng5 goa7 ia7 chin che7 lang5, hou7 goa2 kam2-kak pou3-to7 m7 na7 kang2-su gau5 kong2 chin iau3-kin2, chiu7-si7 sin3-tou5 tai7-ke jiat8-sim hun hap8-chok koh khah si7 iau3-kin2. 
  Bok8-su Hian3 Hou7 Lang5 Toe3 
  Tang-tiong te7-it toa7 keng e5 si7 Hoa-lian5 kau3-hoe7, goa2 ti7 6 ni5 cheng5 bat siu7 chhiaN2 ti7 chia cho3 8 jit8 ku2 e5 kang, sou2-i2 chia e5 tiong2-chip, chheng-lian5, hoe7-iu2 u7 it-bin7 e5 siong-sek8, Tan5 bok8-su ti7 chia leng2-to7 chap8-ni5-ku2, kau3-hoe7 e5 liong7 kap chit long2 u7 chhiong-sit8, mui2-tng5 e5 poe5-leng5-hoe7 u7 300 lang5 cho2-iu7, pou3-to7 u7 koh ke kiu5-to7-chia2 lai5, chong2-si7 bo5 6 ni5 cheng5 4, 5 pah lang5 e5 seng7-hong2, thiaN Tan5 bok8-su kong2 chit 6 ni5 lai5 kok kau3-hoe7 chin chiap8 pou3-to7, sou2-i2 hoe7-goa7 e5 lang5 khah koan3-si3 lah, an2-ni chiau3 khoaN3 u7 si5 tioh8 ti3-i3 ti7 hoe7-lai7 e5 cho7-chiu7, koh khah u7 li7-ek. 
  TaN chit keng kau3-hoe7 koat-teng7 an3 60 ban7 khou i2-siong7 beh sin khi2 pai3-tng5, chiN5 i2-keng u7 3 hun7 2 i2-siong7 pian7 lah, in beh khi2 chit8-keng Tang-pou7 choe3 toa7 keng e5 pai3-tng5, bok8-su khek-ki2 ka-ki7 e5 seng-oah8, hian3 chit8-ban7 khou, chiu7 20 lang5 toe3 i hian3 1 ban7 khou, u7 e5 koh khah choe7, chin kam2-sia7 Chu2, u7 hit ho7 bok8-su chiu7 u7 hit ho7 sin3-tou5. Goa2 siong-sin3 ti7 Tai5-oan5 e5 kau3-hoe7, na7 chhut choe7-choe7 i2-sin chok-chek e5 thoan5-kau3 chia2, un2-tang3 choe7-choe7 kau3-hoe7 beh tit-tioh8 hok8-heng, kho2-sioh u7 e5 si7 ui7-tioh8 png7-oaN2, u7 e5 si7 ui7-tioh8 li7-ki2, m7-goan7 soa2-ui7, ti3-kau3 kau3-hoe7 na2 sang-soaN3, soe-bi5, u7 e5 sim7-chi3 kiat-tong2 hun-peng5, sit8-chai7 chin thang siong-sim. Po2-lo5 siong5-siong5 tui3 hoe7-iu2 kong2, “HiaN-ti7 ah, lin2 tioh8 oh8 goa2, chhin-chhiuN7 goa2 oh8 Ki-tok,” lan2 thoan5-to7 lang5 ia7 tioh8 an2-ni, kang2-to7 e5 si5 kio3 sin3-tou5 hian3 10 hun7 1 hou7 Siong7-te3, ka-ki7 bo5 sit8-heng5, li2 siuN7 hoe7-iu2 kiam2 u7 lang5 beh hong7-hian3 10 hun7 1 mah? Sou2-i2 lan2 tioh8 oh8 Tan5 bok8-su e5 bou5-hoan7 lai5 thiaN3 Chu2. Ti7 chia te7 8 me5 chu7-hoe7, goa2 u7 tek8-piat8 e5 kang2-ian2, te5-bak8 si7 “Tong5-sin3 kiat-hun Bun7-te5” lai5 hu3-hoe7 e5 hiaN-ti7 chi2-moe7, iok u7 300 mia5 cho2-iu7, choe7-choe7 cho3 pe7-bu2 e5 kong2 in tui3 chu2-lu2 e5 kiat-hun bun7-te5, chin thau5 thiaN3, che si7 hian7-chai7 kok kau3-hoe7 sou2 tu2-tioh8 e5 su7-sit8, ng3-bang7 kau3-kai3 u7 choan-bun5 e5 chi2-to7-chia2 chhut-lai5 chi2-to7 hoe7-lai7 e5 chheng-lian5, u7 li2-siong2 e5 kiat-hun lai5 kian3-siat Ki-tok-hoa3 ka-teng5. 
  KiaN Liau2 Boe7 Kong2 To7-Li2 
  Chhut-goa7 cho3 kang, sim te7-it kan-khou2 e5 si7 tu2-tioh8 phoa3-piN7, in-ui7 boe7 thang chiau3 sou2 ke3-oe7 e5 khi3 cho3, koh hou7 sou2 chhiaN2 e5 kau3-hoe7 sit-bang7. Kau3 Giok8-li2 cho3 kang u7 tu2-tioh8 phoa3-piN7, ti3-kau3 tioh8 chhiaN2 soan-kau3-su lai5 thoe3 2 me5 e5 poe5-leng5-hoe7, kau3 te7 3 am3 goa2 chiu7 thoa-mia7 ka-ki7 hu7-chek, iau2 koh u7 3 am3 e5 pou3-to7-hoe7, koh ka-ki7 ke3-siok8 kang2-to7, lai5 oan5-seng5 sou2 ke3-oe7 e5 kang. Chia e5 sian-siN tiong2-chip, hoe7-iu2 long2 chin koan-sim goa2 e5 sin-the2, tiuN2-lo2 u7 se-i, ia7 u7 han3-i. Chhoa3 tiuN2-lo2 eng7 se-ioh8 kap chu3-sia7, Li2 tiuN2-lo2 si7 Kng2-tang lang5, ia7 si7 tiong-i, i ia7 theh8 han3-ioh8 lai5, tak8 jit8 to si7 eng7 tiong-se liong2-iong7 e5 ioh8 teh kong goa2 sin-khu e5 peN7. Koh u7 chit8 e5 lau7 chi2-moe7 khi3 kap kui2 na7 pai2 e5 chin-chu7 hou2-phek lai5 hou7 goa2 chiah8, hou7 goa2 kam2-kak bo5 phoe-mia7 kang2-to7 tui3 Chu2 tui3 lang5 long2 boe7 tit-ke3, sui-jian5 si7 chhut-goa7, iau2-ku2 si7 tit-tioh8 ThiN-pe7 kap lang5 e5 ai3-kou3 moa2-moa2, kam2-sia7 Chu2. Ti7 chia e5 poe5-leng5-hoe7 mui2 am3 u7 chit8 pah lang5 cho2-iu7, pou3-to7-hoe7 pai3-tng5 e5 i2 u7 che7 kau3 bo5 ui7, chong2-si7 chit khoan2 toa7 sou2-chai7 boe7 thang kong2 si7 chin ho2 seng5-chek. Chhoa3 tiuN2-lo2 ka7 goa2 kong2, Giok8-li2 liam5-piN beh cho3-chio3 lah, sou2-i2 u7 lang5 m7 kaN2 lai5 thiaN to7-li2, kau3 goa2 lai5 Hong7-lim5 e5 si5, Giok8-li2 chiu7 cho3-chio3, u7 kui2 na7 chap8 ban7 lang5 khi3 khoaN3 lau7-jiat8, sit8-chai7 si7 chin ou-am3 e5 sou2-chai7. Goa2 beh li7-khui Giok8-li2 e5 si5, chia e5 hiaN-che2 chin choe7 lang5 lai5 chhia-thau5 song3-heng5, ti7 Tai5-tang, Tong-li2, Hoa-lian5 teng2 cho3 kang liau2, beh li7-khui ia7 si7 an2-ni, na2 hou7 goa2 kam2-kak cho3 Chu2 e5 pok8-jin5 m7-thang kou-hu7 Chu2 e5 thiaN3, kap cheng3 hiaN-che2 e5 ki5-thai7, chiah u7 eng5-kng Chu2. 
  PiN5-Te7 Kau3-Hoe7 San-Te7 Hoe7-Iu2 
  Kian3-ho5 kau3-hoe7 si7 Tai5-tang kau3-hoe7 e5 chi-hoe7, thoan5-kau3-chia2 khi3 cho3 peng, kau3-hoe7 keh-piah e5 Sia7 sian-siN chiam7-si5 hu7-chek kang2-to7, chiau3-kou3 kau3-hoe7, i si7 chu7 hoat-tek cho3 Chu2 e5 kang, chin kam2-sim. Kho2-sioh chit keng kau3-hoe7 bo5 sim2-mih8 piN5-te7 lang5 lai5 cho3 le2-pai3, long2 si7 san-pau, sit8-chai7 si7 oaN7 cho3 san-te7 kau3-hoe7 khah u7 hah8. Ti7 hia kang2-to7 tioh8 hoan-ek8 cho3 san-te7, sou2-i2 chit8 le2-pai3 e5 pou3-to7-hoe7 u7 Tai5-tang kau3-hoe7 A-lan5 che2 lai5 cho3 thong-ek8, i bat 5, 6 chiong2 e5 hoan-sia7 oe7, sit8-chai7 chin thang pang-chan7 san-te7 thoan5-to7 Lai5 thiaN pou3-to7 e5 lang5 mui2 am3 u7 2, 3 pah lang5, toa7-pou7 hun7 long2 si7 san-te7 lang5. Ti7 chia khia7-khi2 e5 piN5-te7 lang5, ia7 si7 chin ngi7-sim, lan2 eng-kai tioh8 koh khah ti3-i3 thoe3 chit sou2-chai7 e5 lang5 ki5-to2, kiu5 Chu2 hou7 in u7 tit-kiu3 e5 ki-hoe7. 
  Goan2 Bo5 Pai3-Tng5 Thang Le2-Pai3 
  Tai7-bu2 si7 Tai5-tang soaN3 iau3-kin2 e5 sou2-chai7, chhia e5 chhut-jip8, long2 u7 ti7 chia theng5-khun3, u7 si5 10 hun, u7 si5 30 hun, chit tiau5 ke chin lau7-jiat8, long2 si7 seng-li2 lang5, tu5-khi3 keng-chio, bok8-koe i2-goa7, tak8-hang7 to chin kui3, si7 teh kong3 chiah e5 chhut-jip8 e5 lu2-kheh. Ti7 chia kau3 Tai5-tang iau2 u7 75 kong-li2 i2-siong7, kho2-sioh bo5 kau3-hoe7. Chia u7 chit8 ui7 tui3 Tang-kang2 lai5 cho3 hiong-tiuN2 e5 Ng5 sian-siN, i chin i3-ai3 siat kau3-hoe7, si7 chit8 ui7 jiat8-sim e5 bou7-to7-iu2, i ai3 toe7-hng u7 Ki-tok-kau3 e5 sin3-giong2, sui-jian5 ke-lai7 e5 lang5 iau2 boe7 sin3 Chu2, goa2 ti7 hia cho3 kang u7 toa3 ti7 i e5 kong-koan2, siu7 in e5 chiau-thai7. Thau5 chit8 am3 e5 pou3-to7 u7 chit8 ui7 Eng2-hong kau3-hoe7 poaN khi3 e5 Mai2 hiaN-ti7 kap choan5-ke e5 lang5, kiN3 tioh8 goa2 e5 bin7 hoaN-hi2 kau3 lau5 bak8-sai2, Mai2 thai3-thai3 kong2, goa2 chit8 ni5 khah ke m7 bat thiaN tioh8 to7-li2, goa2 mng7 i, li2 m7 bat khi3 cho3 le2-pai3 mah? I kong2 goan2 bo5 le2-pai3-tng5 thang le2-pai3, goa2 thiaN liau2 chin siong-sim, ai3 le2-pai3 e5 lang5 bo5 pai3-tng5 thang khi3 le2-pai3. Tai5-tang kau3-hoe7 u7 chin7-lat8 teh siat-hoat, beh khui pou3-to7-sou2 ti7 Tai7-bu2, na7 si7 lou7 hng7 iau2 u7 choe7-choe7 khun3-lan5. Ng5 hiong-tiuN2 kong2 na7 oe7 thang ti7 hia siat kau3-hoe7, thou2-te7 i beh tau3 hu7-chek. Chhin-ai3 e5 thok8-chia2, lan2 kiam2 m7 tioh8 thoe3 chit sou2-chai7 siat kau3-hoe7 e5 su7 lai5 ki5-to2 mah? 
  Hoan7-Lang5 Siu7 Kam2-Kek 
  2 geh8 tiong ti7 Hoa-lian5 kau3-hoe7 cho3 kang e5 si5, Khng kau3-su lai5 hong2-bun7 goan2, soa3 thok goa2 ti7 2 geh8 18 jit8 kau3 Hoa-lian5 kaN-gak8 thoan5-to7, goa2 chin hoaN-hi2, chiu7 tah-eng3 i, kau3 hit jit8 siong7-ngou2 9 tiam2-poaN3, Khng kau3-su chiu7 lai5 chhoa7 goan2 khi3. Kau3 ui7 tai7-seng kap tian2-gak8-tiuN2 kong2 oe7, au7-lai5 chiu7 khai-si2 chu7-hoe7, Khng kau3-su su-hoe7, Si sian-siN ka3 koa, iok 70 goa7 e5 hoan7-lang5 toa7-siaN chhiuN3 “Chi3-ho2 peng5-iu2 chiu7 si7 Ia5-sou”, goa2 chiong chit ku3 cho3 te5-bak8, thoan5 “Ia5-sou Ki-tok lai5 se3-kan si7 choan5 kang beh cho3 phaiN2 lang5 e5 peng5-iu2, I chiah thiaN3 lan2, lin2 kiam2 m7 chiap-siu7 Ia5-sou e5 thiaN3, lai5 cho3 li2 chi3-ho2 e5 peng5-iu2 mah?” In tiong-kan kui2-na7 lang5 siu7 Chu2 e5 thiaN3 kam2-tong7 lau5 bak8-sai2, koat-sim beh chiap-lap8 Ia5-sou cho3 in e5 Kiu3-chu2, Kau3 goan2 beh li7-khui kaN-gak8 e5 si5, in tui3 goan2 kong2, sian-siN chhiaN2 lin2 koh lai5, goa2 u7 tah-eng3 3 geh8 tiong oe7 koh ti7 chhi7-lai7 pat8 keng kau3-hoe7 cho3 kang, sou2-i2 oe7 koh lai5, kho2-sioh goan2 beh khi3 e5 kau3-hoe7 sia2-phoe lai5 kong2 u7 tou5-hap8, goan2 soa3 bo5 koh khi3 chhi7-lai7 e5 ki-hoe7, ia7 bo5 thang koh thoan5 hok-im hou7 hiah e5 siu7 koaiN e5 peng5-iu2 thiaN, sit8-chai7 tui3 in chin phau7-khiam2. Chu2 bat kong2, “Goa2 ti7 kaN-nih8 lin2 lai5 tham3 Goa2”, chit ku3 oe7 kam2-kek goa2, tioh8 chaiN2-iuN7 koh khah ti3-i3 kaN-gak8 thoan5-to7, kho2-sioh chin bo5 ki-hoe7, ia7 bo5 chin7 pun2-hun7, ng3-bang7 ti7 kaN-gak8 thoan5-to7 e5 tang5-kang m7-thang ia3-sian7 chit e5 su2-beng7, ia7 lan2 chia e5 sin3-tou5 tioh8 siong5-siong5 ui7 chit e5 kang-chok saN thoe3 ki5-to2, thang hou7 hiah e5 peng5-iu2 tit-tioh8 teng5-thau5-siN e5 seng-oah8, si7 sou2 ng3-bang7. TaN goa2 sia2 piN5-te7 kau3-hoe7 e5 thoan5-to7 siau-sit kau3 chia kiat-sok, koh lai5 beh sia2 san-te7 kau3-hoe7 e5 kian3-bun5-ki3 kap ko3-jin5 siau-sit hou7 lan2 cho3 chham-kho2. 
  San-Te7 Kau3-Hoe7 
  San-Te7 Thoan5-To7 e5 Sit8-Cheng5 
  Lai5 Tang-pou7 e5 tang5-kang, tai7-khai3 long2 oe7 chi3-goan7 ti7 san-te7 kau3-hoe7 thoan5 hok-im, tek8-piat8 lai5 koe3 Tang-pou7 e5 soan-kau3-su koh khah si7 tong5-kam2. Tang-pou7 san-te7 kau3-hoe7 tak8 sou2-chai7 u7, sin3-tou5 choe7, toa7-poaN3 e5 kau3-hoe7 sin3-tou5 chin jiat8-sim, kho2-sioh u7 e7-bin7 kui2-hang7 e5 khun3-lan5, chiu7-si7 1) Cho3 kang e5 lang5 chio2, (ti7 Sin-kang2 hong-bin7 10 keng kau3-hoe7 chi2 u7 3 e5 thoan5-kau3-chia2). 2) Sin3-tou5 e5 keng-che3 khun3-lan5. 3) Kau-thong toa7 put-pian7, koh thoan5 hok-im ia7 u7 gian5-gu2 e5 khun3-lan5, in-ui7 Tai5-tang, Hoa-lian5 2 koan7 e5 san-te7 lang5 u7 7 chok8, kong2 oe7 bo5 saN-tang5, in beh ng3 pat8-chok8 e5 lang5 thoan5-to7, si7 eng7 Jit8-pun2-oe7 cho3 thoan5-tat8 e5 kang-ku7. Lan2 piN5-toe7 bok8-su u7 4 ui7, choan-bun5 cho3 san-te7 kau3-hoe7 sun5-hoe5 e5 kang-chok, ia7 u7 soan-kau3-su, lu2 thoan5-to7 kap piN5-toe7 kau3-hoe7 e5 bok8-su, teh tau3 pang-chan7 san-te7 thoan5-to7 e5 kang, in tai7-khai3 ia7 si7 eng7 Jit8-gu2 kap Kok-gu2 lai5 kong2 to7-li2. Sui-jian5 si7 chiah choe7 lang5 chhut-lat8 teh cho3 chit e5 kang, chong2-si7 chiau3 goa2 sou2 khoaN3, na2 chhin-chhiuN7 iuN2-chui2 bo5 kau3 in lim chi2-khoah e5 khoan2, che si7 san-te7 kau3-hoe7 e5 sit8-cheng5, lan2 eng-kai tioh8 koh khah ui7-tioh8 san-te7 thoan5-to7, lai5 hong7-hian3 kap ki5-to2, chiau3 sit8-cheng5 lai5 khoaN3, in u7 chin choe7 e5 khun3-lan5, chong2-si7 in ia7 si7 ti7 khun3-lan5 tiong teh seng tiong2. E7-bin7 ai3 ke3-siok8 po3 lan2 chai chiah e5 siau-sit. 
  Bo5 Nia2 Sin-sui2 E5 Kang-lang5 
  U7 chit8 e5 sun5-hoe5 soan-to7-su ka7 goa2 kong2, in khu-lai7 u7 13 mia5 e5 tang5-kang, ki5-tiong 3 mia5 mui2-geh8 nia2 3 pah-khou, 4, 5 mia5 mui2-geh8 nia2 chit8-pah khou, ki5-thaN e5 lang5 long2 bo5 nia2, goa2 mng7 in beh chaiN2-iuN7 seng-oah8, i kong2 khi3 kut8-phiaN5 cheng3-chok, a2 si7 chiuN7 soaN ban2 chhiu7-tin5 lai5 boe7, kap chhi7 cheng-siN lai5 i5-chhi5 seng-oah8, i koh kong2, jit8--si5 chiuN7 soaN cho3 chhou-kang. Koh bo5 chiN5 thang boe2 chheh lai5 thak8, khoaN3 beh na2 u7 sim2-mih8 to7-li2 thang kong2, chong2-si7 in bo5 in-ui7 nia2 chio2, a2 si7 bo5 sin-sui2 thang nia2 chiu7 pin5-toaN7, in sit8-chai7 chin7-lat8 cho3 in sou2 oe7 cho3 e5. Chu-ui7 thok8-chia2, li2 kam2-kak an2-choaN2? 
  Peng5 Sin3-tou5 Hian3-sin Cho3-kang 
  U7 chit8 cha2-khi2 goa2 khi3 Sin-kang2 e5 san-te7 kau3-hoe7 hong2-bun7, khoaN3-kiN3 ti7 sin-khi2 e5 pai3-tng5 lai7 u7 40 goa7 mia5 e5 lam5-lu2 teh thak8 Ma2-kho2 hok-im-su, u7 chit8-ui7 30 goa7 hoe3 e5 hiaN-ti7 liam7 chit8-ku3, cheng3-lang5 toe3 chit8-ku3, si7 A-mi7-chok8 oe7, in khoaN3 goa2 jip8-khi3, hit-ui7 teh ka3 e5 hiaN-ti7 chiu7 lai5 kap goa2 saN chheng2-an, goa2 mng7 i si7 bok8-su mah? I kong2 m7 si7, i si7 Chioh8-kheN-a2 kau3-hoe7 (li7 Sin-kang2 iok 27 kong-li2) e5 tiuN2-lo2, hian3-sin khi3 tak8 kau3-hoe7 hu2-to7 thak8 Seng3-keng, in-ui7 chit pun2 A-mi7-chok8 e5 Ma2-kho2 hok-im-su, tu2-chiah hoan-ek8 ho2, in eng7 ka-ki7 e5 oe7, thak8 Seng3-keng hui-siong5 e5 hoaN-hi2. Goa2 siuN7 chit-ui7 chheng-lian5 tiuN2-lo2 hian3-sin cho3 chit e5 kang, ia7 si7 kong2 boe7 chhut e5 hoaN-hi2. 
  Le2-pai3 Au7 Beh Thiah Pai3-tng5 
  Lan2 thiaN tioh8 chit-ku3 oe7, m7-thang tioh8 kiaN, tioh8 tau3 hoaN-hi2. Goa2 ti7 Tai7-bu2 pou3-to7 e5 si5, in-ui7 hia bo5 piN5-toe7 e5 kau3-hoe7, sou2-i2 Tai7-niau2 e5 soan-to7-su chiu7 chhiaN2 goa2 ti7 3 geh8 15 jit8 (1959 ni5) e5 le2-pai3, ti7 hia kang2-to7, hit e5 hiuN-sia7 chin cheng2-choe5, keng2-ti3 chin sui2, lan2 e5 kau3-hoe7 ti7 kia7-teng2. Lan2 u7 Chu2-jit8-oh8, Chu2-jit8-oh8 liau2 chiu7 u7 toa7 le2-pai3, tek-a2-chhu3 e5 pai3-tng5 che7 70 goa7 lang5 tu2-ho2 moa2, tai7-ke chu3-sin5 thiaN kang2-to7, goa2 eng7 bo5 chu7-jian5 e5 Jit8-gu2, soan-to7-su hoan-ek8 cho3 Phai-oan2-chok8 e5 oe7. Kau3 kang2-to7 soah, soan-to7-su po3-ko3, le2-pai3 au7 hoe7-iu2 m7-thang soaN3, beh thiah pai3-tng5, goa2 mng7 chaiN2-iuN7 beh thiah, i kong2, ti7 soaN-teng2 khi2 chit8-keng sin pai3-tng5, hian7-si5 khi2 kau3 thang-teng2 tioh8 tah ke3, bo5 liau7, sou2-i2 tioh8 thiah ku7 pai3-tng5 lai5 tah, goa2 thiaN liau2 chin hoaN-hi2, chiu7 kap in khi3 khoaN3 sin pai3-tng5, khoaN3 liau2 bo5 chho3, ti7 san-te7 na7 u7 3 ban7 khou khi2 e5 pai3-tng5, sng3 ia7 boe7 sit lang5 e5 le2 lah. 
  In Bo5 Mi7-hun2 Chiu7 Bo5 Mi5-sat 
  Ti7 Tai7-niau2 koh hou7 goa2 kam2-kak chit8 ku3 sim-sek e5 oe7, chiu7-si7 Thian-chu2 kau3-tng5 sui-jian5 khi2 liau2 chin sui2, chong2-si7 le2-pai3-jit8 cheng7-cheng7, goa2 mng7 soan-to7-su kong2, na2 bo5 khoaN3-kiN3 in teh chu7-hoe7 ah? I kong2 in na7 u7 mi7-hun2 lai5, kau3-iu2 chiah u7 lai5 cho3 mi5-sat (XX), (mi5-sat si7 in e5 le2-pai3) na7 bo5 mi7-hun2 chiu7 bo5 mi7-sat, goa2 siuN7 liau2 chin chiaN3 tioh8, in-ui7 mi7-sat si7 choan-bun5 teh chiah8 mi7-hun2, na7 bo5 mi7-hun2 mi7-sat bo5 khi3 pat8 ui7 tho2-chiah8, beh go7 si2 mah? Kai-chai3 lan2 e5 sin3-tou5 bo5 mi7-hun2, ia7 oe7 lai5 keng3-pai3 Siong7-te3, goan7 Chu2 hou7 in tit-tioh8 pi2 mi7-hun2 koh khah toa7 e5 hok-khi3. 
  Goan2 U7 Kau3-hoe7 Lin2 Ka-ki7 Bo5 Kau3-hoe7 
  Koh ti7 Tai7-bu2 e5 hu3-kin7, hong2-bun7 Lam5-heng kau3-hoe7, ti7 chia u7 chit8 ui7 soan-to7-su bat cho3 hiong-bin5 tai7-piau2, i chin chhut-lat8 thoan5 hok-im, ti7 chng-nih8 ia7 siu7 pun2-chok8 e5 lang5 hoan-geng5. Ti7 chia lan2 e5 kau3-hoe7 kap Thian-chu2 kau3-tng5 chhu3-piN pai5 cho3-hoe2, sin5-hu7 ui7-tioh8 Thian-chu2 kau3-tou5 khi2 sui2 e5 pai3-tng5, in chiu7 chhio3 lan2 e5 si7 phoa3 chhau2-liau5, lan2 e5 hoe7-iu2 chiu7 ka7 in kong2, goan2 e5 pai3-tng5 si7 ka-ki7 e5, hit keng sui2 kau3-tng5 si7 sin5-hu7 khi2 chioh lin2--e5, lin2 ka-ki7 bo5 pai3-tng5. Au7-lai5 lan2 ia7 teng5-sin khi2 chit8 keng sin pai3-tng5, khai kui2 na7 ban7 khou, koh siat iu3-ti7-hng5, 2 ui7 po2-bo2 chi2-u7 hun3-lian7 poaN3-ni5 ku2, chiu7 chin gau5 ka3. Khi2-chhou ia7 u7 Thian-chu2-kau3 e5 gin2-na2 lai5 thak8, au7-lai5 sin5-hu7 chai-iaN2, chiu7 kim3-chi2 in e5 gin2-na2 lai5 thak8 lan2 e5 iu3-ti7-hng5, sit8-chai7 si7 chin choan5-koan5 kho2-lin5 e5 kau3-phai3, hou7 lan2 keng3-ka jin7-bat Thian-chu2-kau3 si7 sim2-mih8? 
  Chui2 Si7 Tui3 SoaN-teng2 Lau5 Loh8-lai5 
  Ti7 piN5-te7 thoan5 hok-im e5 si5, siong5-siong5 siu7 tioh8 san-te7 kau3-hoe7 e5 pang-chan7, ti7 Tai7-bu2 pou3-to7 u7 Tai7-niau2, Lam5-heng kap hu3-kin7 e5 kau3-hoe7 lai5 pang-chan7, goa2 tui3 in seh-sia7 e5 si5, in chiu7 kong2 “Che si7 goan2 e5 pun2-hun7, siat-su2 na7 m7 si7 u7 gian5-gu2 e5 chou2-gai7, goan2 chiu7 i2-keng tui3 piN5-te7 lang5 thoan5 hok-im, in-ui7 in chin kho2-lin5, iau2 teh pai3 ngou2-siong7.” Koh ti7 Tiong5-pin ng3 piN5-te7 lang5 pou3-to7 e5 si5, Tek-ou5 kau3-hoe7 siat-hoat beh hou7 goa2 toa3 lu2-sia7, chong2-si7 hu3-kin7 e5 san-te7 kau3-hoe7, chhiaN2 goa2 khi3 hioh in hia, chiu7 si7 Chioh8-kheN-a2 kau3-hoe7. Chit keng kau3-hoe7 u7 300 cho2-iu7 e5 lang5 teh chu7-hoe7, pai3-tng5 te7 khoah cheng2-li2 liau2 chin chheng-iu, goa2 chiu7 bo5 kheh-khi3 toa3 in hia, in sui5-si5 phai3 Hu7-jin5-hoe7 kui2-na7 e5 chi2-moe7 lai5 chu2-chiah8, soe2-saN teng2 chiau-thai7. Am3-si5 seng3-koa-tui7 kap gak8-tui7 lai5 tau3 eng3-oan7 pou3-to7, seng3-koa-tui7 chhiuN3 kok-gu2, si3-pou7 chhiuN3 chin ho2 thiaN, bo5 su tou-chhi7 kau3-hoe7 e5 seng3-koa-tui7, gak8-tui7 hap8-chau3 ia7 si7 si3-pou7 e5, sit8-chai7 thian-chai5. Ti7 Tiong5-pin e5 pou3-to7 hiah-nih8 seng7-hong2, si7 choan5 kho3 san-te7 hoe7-iu2 e5 toa7 pang-chan7, goa2 ka7 in kong2, piN5-te7 lang5 e5 pou3-to7 tit-tioh8 lin2 e5 toa7 pang-chan7 chin kam2-sia7, in kong2 “sian-siN, chui2 eng-kai si7 tui3 soaN-teng2 lau5 loh8 lai5”, i3-su3 goan2 eng-kai tioh8 ng3 piN5-te7 lang5 thoan5 hok-im, goa2 thiaN liau2 hui-siong5 e5 kam2-kek. Ti7 hia pou3-to7 e5 si5, tu2-tng7 chit8 am3 loh8 toa7-hou7, in tong-tit8 e5 tiuN2-lo2 kong2 (hia bo5 thoan5-kau3-chia2) sian-siN e7-hng tiam3 goan2 e5 kau3-hoe7 lai5 khui poe5-leng5-hoe7, goa2 kong2 loh8-hou7 kiam2 u7 lang5 beh lai5? I kong2, u7, kau3 chu7-hoe7 e5 si5 u7 2 pah lang5 chun2-si5 lai5 chhut-sek8, chu7-hoe7 soah tiuN2-lo2 tui3 hoe7-chiong3 kong2, lan2 bin5-a2 cha2-khi2 7 tiam2 koh lai5 chu7-hoe7 ho2-bo5? Tai7-ke chan3-seng5, kau3 keh-jit8 cha2-khi2 7 tiam2 cheng5 chiu7 u7 140 lang5 lai5 hu3 chu7-hoe7, in e5 tiuN2-lo2 kong2, e7-hng na7 loh8-hou7 boe7 thang khi3 pou3-to7, iu5-goan5 beh chu7-hoe7, chong2-si7 hit jit8 thiN-khi3 chin ho2, chiu7 koh khi3 ke3-siok khui pou3-to7-hoe7, in chin ng3-bang7 au7-hoe5 choan-kang ui7-tioh8 in lai5 khui poe5-leng5-hoe7, in sit8-chai7 si7 iau koh chhui3-ta, chong2-si7 keng-ke3 chit8-ni5 ku2 iau2 boe7 ui7-tioh8 in cho3 sim2-mih8. Ti7 chia ia7 si7 u7 iu3-ti7-hng5, 2 e5 po2-bo2 ka3 60 mia5 e5 gin2-na2, chhiuN3-koa, iu5-hi3, chin thian-chin lan7-ban7, na7 chiau3 an2-ni khoaN3, koh bo5 kui2 ni5 au7, san-te7 kau3-hoe7 tui3 ti7 chong-kau3 kau3-iok8 e5 hoat-tian2 oe7 iaN5-koe3 piN5-te7 kau3-hoe7. 
  In-ui7 ti7 Koan-san u7 Sun bok8-su-niu5 siat e5 san-te7 po2-bo2 hak8-hau7, tui3 Tang-pou7 kok-chok8 kok kau3-hoe7 phai3 lu2-chu2 lai5 thak8, chiah8-hui3, hak8-hui3 long2 hak8-hau7 hu7-tam, pit-giap8 liau2 na7 phai3 khi3 kau3-hoe7 sin-sui2 thiaN kong2 ia7 tui3 Sun bok8-su-niu5, sou2-i2 oe7 chin khoai3 phou2-kip8 chong-kau3 kau3-iok8 e5 su7-giap8. Chu2 kong2 tai7-seng e5 choe7-choe7 beh cho3 lou7-boe2, lou7-boe2 e5 ia7 u7 e5 beh cho3 tai7-seng, chin-chiaN3 u7 iaN2. 
  Kau3-hoe7 Khi2 Tui3-siong3 
  Tek8-piat8 ti7 Sin-kang2 ian5-hai2 hit tiau5 soaN3-lou7, li2 na7 che7 chu7-tong7-chhia oe7 siong5-siong5 khoaN3-tioh8 pai3-tng5 khi2 2 keng tui3-siong3, chiu7-si7 lan2 e5 kap Chin Ia5-sou-kau3 e5. Ti7 chit hong-bin7 Chin Ia5-sou-kau3, chin hoat-tian2, sui-jian5 iaN5 lan2, chong2-si7 ia7 si7 m7 jin7 su. Sin-kang2 e5 Chin Ia5-sou-kau3, si7 choan5-seng2 te7-it toa7-keng e5, ti7 Sin-kang2 u7 4 keng pai3-tng5, chiu7-si7 san-te7 TiuN2-lo2-hoe7, Chin Ia5-sou-kau3, Thian-chu2-kau3, chit 3 keng long2 khi2 chin toa7-keng koh sui2, saN-li7 bo5 joa7 hng7, chi2-u7 piN5-toe7 e5 kau3-hoe7 te7-it soe3-keng, sit8-chai7 chin bo5 pi2-pheng7, ng3-bang7 sin3-tou5 na7 ke-thiN, oe7 thang koh khi2 khah li2-siong2 e5. Chhin-chhiuN7 an2-ni, san-te7 e5 sou2-chai7 u7 si5 m7-na7 pai3-tng5 2 keng tui3-siong3, u7 si5 3 keng chhai7 3 kak heng5 cho3 hoe2, goa2 kong2 si7 thoan5 hok-im e5 piaN3-koan2, sou2-i2 lan2 na7 bo5 hun3-lian7 choe7-choe7 ho2 e5 kang-lang5, si7 bo5 pan7-hoat thang pi2 pat8 kau3-phai3 khah chin3-pou7. 
  Boe7-hiau2 Pai5 Sun7-su7 ( XXXXX) E5 Bok8-su 
  Sin-kang2 e5 san-te7 kau3-hoe7, kian3-tiok8 khai 20 ban7 cho2-iu7, San-te7-chhu3 pang-chan7 sio2 pou7-hun7, i2-goa7 long2 si7 in ka-ki7 chhut-lat8 hong7-hian3 khi2 e5, pai3-tng5 oe7 thang toe2 iok 400 lang5 i2-siong7, si7 chui2-ni5 thih-kin khi2 e5. Goa2 ti7 Sin-kang2 cho3 kang e5 si5, in tu2-ho2 chun2-pi7 beh cho3 hian3-tng5 tng5-sek, san-te7 lang5 e5 bok8-su lai5 pai3-thok Lim5 bok8-su pai5 hian3-tng5 tian2-le2 e5 sun7-su7, ki5-thaN tak8-hang7 ia7 long2 kho3 Lim5 bok8-su ka7 in siat-hoat. Chhin-chhiuN7 an2-ni san-te7 e5 thoan5-kau3-chia2 si7 chiah-nih8 iu3-ti7, ng3-bang7 San-te7-chhu3 oe7 siong5-siong5 chu7-chip8 in chin3-siu e5 ki-hoe7 lai5 kian-kou3 san-te7 thoan5-to7 e5 su7-kang. 
  Lin2 Hoan7 Lin2 Goan2 Hoan7 Goan2 
  Ti7 san-te7 u7 chit8 e5 phaiN2 sip8-koan3, chiu7-si7 chiah e5 A-mi7-chok8 e5 lang5, (kiam2-chhai2 pat8-chok8 ia7 u7) na7 koah chhek-a2 liau2, chng-nih8 e5 lang5 tioh8 lian5-hap8 cho3 siu-koah-cheh, tai7-ke tioh8 thai5-ti chu2 chheN-chhau, lim-chiu2, thiau3-bu2, na7 si7 choan5-chng sin3 Chu2 e5 i2-keng hoe3-chi2 chit ho7 phaiN2 hong-siok8, na7 u7 Thian-chu2-kau3, a2-si7 bo5 sin3 Chu2 e5 lang5, in oe7 lai5 chio lan2 e5 hoe7-iu2 chham-ka cho3-choeh, chong2-si7 kui2-na7 sou2-chai7, lan2 e5 hoe7-iu2 u7 ka7 in ku7-choat8. Thian-chu2 kau3-tou5 chin ai3 chiah8 chiu2, in oe7 kong-kek lan2, chong2-si7 lan2 oe7 ka7 in kong2, lin2 bo5 seng3-kiat e5 seng-oah8, goan2 boe7-thang chham-ka, lin2 hoan7 lin2, goan2 hoan7 goan2. Sou2-i2 mui2-chng, na7 u7 Ki-tok-kau3 kap Thian-chu2-kau3 in long2 oe7 saN kong-kek,chui2-hoe2 put siong-iong5, tek8-piat8 u7 si5 chit8 ka-teng5 sin3 2 kau3-phai3 e5, in sui-jian5 kang7 lai7-bin7 chiah8-png7, ia7 si7 bo5 kong2 oe7, chhin-chhiuN7 tui3-tek8 chit8-iuN7. Goa2 kong2 lan2 m7-thang oan3-hun7 in, bo5 kap ke-lai7 e5 lang5 kong2 oe7, in kong2-khi2 sin3 Thian-chu2-kau3 e5 m7 kap lan2 kong2, m7 si7 goan2 m7 kap in kong2, Ia5-sou bat kong2, “Tui3-tek8 si7 ti7 li2 ke-lai7 e5 lang5” kiam2 si7 teh chi2 an2-ni mah? 
</CL>
<HL>

熱心e5同工 
去鹿野佈道所，只有看見kia-a2頂一間竹仔厝，以外無甚物，ti7 chia有一位理髮店e5兄弟，受交代教會e5鎖匙，以外e5會友攏四散ti7 山頂，這間教會是關山母會來設e5，每禮拜e7晡關山教會e5徐教師來teh做工，聚會有30名左右，徐教師禮拜早起著負責關山教會e5主日學kap講道，到e7晡時無thang 歇晝，著隨時來鹿野佈道所，tui3主日學開始到ti7 講道了才轉去關山，實在是一個真扑拚做工e5同工。我ti7 鹿野做工一禮拜久，伊每e7晡來，暗時去山頂佈道，佈道煞著koh坐12點外e5火車轉去關山，一禮拜久攏無缺席，koh我去關山一禮拜久，伊也是熱心同工，hou7 我真感激。Ti7 關山有孫牧師娘設e5山地保母學校，有40名e5學生每暗來參加培靈會，得著胡牧師e5千金替我通譯國語，伊e5通譯非常e5機智靈敏，hou7 講道e5人攏無感覺有甚物無自由。以前ti7 潮州教會，有一位陳小姐，也是真gau5通譯，今我所o-lo2 e5這2位小姐攏嫁傳教者，真正是主好e5選召。願主賜福in gau5幫贊丈夫ti7教會一切e5工。 
男傳道著負責婦人會 
Ti7東部e5教會，除去幾間較熱心聚會e5教會，禮拜頂e7晡以外，攏是禮拜上午kap暗時，所以濟濟信徒只有禮拜一晡，我ti7 東部13日久做工，若ti7 e7晡時無禮拜e5教會，覺得真各樣e5款式，照我本身e5感覺，也是禮拜頂e7晡較好，較有一個全守禮拜日e5意義，總是ti7東部禮拜e7晡無做禮拜e5教會攏有婦人會，新設e5教會也有組織。我去知本教會，in只有設2年外，教會iau2真幼稚，總是也有婦人會，ti7 hia e5潘傳道是一個獨身者，總是婦人會攏伊teh主持聚會，hiah e5來赴會e5姊妹攏是新會友，boe7曉主理，潘傳道著負責主理，訓練in讀聖經，祈禱。潘先生做這個工，我想將來beh選先生娘，會thang做真好e5參考。Ti7 chia有幾位會友，是tui3遠東歸主柯牧師來佈道得著道理e5，in iau2真數念柯牧師。主bat講「歹人中有一人反悔。就ti7天nih8也beh為著伊歡喜，」所以咱做主e5工m7-thang厭sian7，「著盡力ti7主e5工，著磨m7是空空。」 
嬰仔教會 
使徒保羅bat寫批hou7 哥林多教會講，Lin2有食乳e5嬰仔教會。阮來新城頭一擺看著嬰仔教會，這間教會是花博士來佈道，續聚集慕道友來成立e5教會，有闊闊tu2好e5塗地，也起一間真好勢e5拜堂，總是做禮拜e5人只有20外人，信徒tui3道理bat無偌濟，因為教會只有設半年久na7-tiaN7。Ti7 chia te3傳道駐在做工，伊kap先生娘攏是tui3未信者e5家庭hou7主呼召出來做主e5工e5，真thang歡喜。In bat tu2著所疼e5細子（長男）跋落水窟死e5試煉，總是夫婦有tui3無暝無日e5祈禱，來贏過這個大試煉，更加無灰心，為主熱心傳福音，thang做tu2著試煉e5兄姐真好e5鼓勵。新城是蘇花公路e5入口，也是東西橫貫公路e5入口。離新城無偌遠，有出名e5太魯閣，風景真sui2，附近也有出名e5 Chi-oan2(XXXX）紀念禮拜堂，現在建築中，聽講會起真sui2，thang紀念一位山地姊妹為主e5福音怎樣無嫌勞苦，實在真有意義。 
有招待所Thang Toa3 
想到以利沙行到思念，有一個好額e5婦人人，建議伊e5丈夫起一間細間寮hou7以利沙toa3，這個故事hou7 做工e5人真欣羨，總是我這擺去光復做工，有周執事設法ti7 糖廠e5招待所hou7 我toa3，一切e5設備贏過旅社，工人也真親切。周執事是糖廠e5總務課長，全家信主iau2無偌久，總是伊ti7 職務關係會thang鼓舞糖廠e5同事來聽道理。 
Ti7這間教會，koh有一位真可取e5陳長老，是boe7 thang無講e5，伊真熱心幫贊教會一切e5工，論經驗、熱心、疼心伊是一個主忠心e5工人。我問伊做甚物事業，伊ka7我講，阮是teh做夫婦坐對相e5工作，我問講thai2有hit款職業？伊講有，阮teh做棉被，m7 是古早式用扑--e5，是用美國式chhia--e5，著夫婦坐對面相kap 用針車做，一日會thang做幾若百領棉被（就是救濟e5被hit款e5)，所以有自由e5時間thang幫贊教會。Ti7 佈道時間真gau5鼓舞人來聽，致到連拜堂外也真濟人，hou7我感覺佈道m7若講師gau5講真要緊，就是信徒大家熱心分合作koh較是要緊。 
牧師獻Hou7人Toe3 
東中第一大間e5是花蓮教會，我ti7 6年前bat受請ti7 chia做8日久e5工，所以chia e5長執、青年、會友有一面e5相熟，陳牧師ti7 chia領導十年久，教會e5量kap質攏有充實，每堂e5培靈會有300人左右，佈道有koh加求道者來，總是無6年前4、5百人e5盛況，聽陳牧師講這6年來各教會真捷佈道，所以會外e5人較慣勢lah，an2-ni照看有時著致意ti7會內e5造就，koh較有利益。 
今這間教會決定an3 60萬箍以上beh新起拜堂，錢已經有3份2以上便lah，in beh起一間東部做大間e5拜堂，牧師克己家己e5生活，獻一萬箍，就20人toe3伊獻1萬箍，有e5 koh較濟，真感謝主，有hit號牧師就有hit號信徒。我相信ti7台灣e5教會，若出濟濟以身作則e5傳教者，穩當濟濟教會beh得著復興，可惜有e5是為著飯碗，有e5是為著利己，m7願徙位，致到教會那鬆散、衰微，有e5甚至結黨分爿，實在真thang傷心。保羅常常對會友講，「兄弟ah！Lin2著學我，親像我學基督，」咱傳道人也著an2-ni，講道e5時叫信徒獻10份1 hou7上帝，家己無實行，你想會友kiam2有人beh奉獻10份1 mah？所以咱著學陳牧師e5模範來疼主。Ti7 chia第8暝聚會，我有特別e5講演，題目是「同信結婚問題」來赴會e5兄弟姊妹，約有300名左右，濟濟做父母e5講in 對子女e5結婚問題，真頭疼，che是現在各教會所tu2著e5事實，向望教界有專門e5指導者出來指導會內e5青年，有理想e5結婚來建設基督化家庭。 
驚了Boe7講道理 
出外做工，心第一艱苦e5是tu2著破病，因為boe7 thang照所計畫e5去做，koh hou7所請e5教會失望。到玉里做工有tu2著破病，致到著請宣教師來替2暝e5培靈會，到第3暗我就拖命家己負責，iau2 koh有3暗e5佈道會，koh家己繼續講道，來完成所計畫e5工。Chia e5先生長執，會友攏真關心我e5身體，長老有西醫，也有漢醫。蔡長老用西藥kap注射，李長老是廣東人，也是中醫，伊也提漢藥來，逐日都是用中西兩用e5藥teh攻我身軀e5病。Koh有一個老姊妹去kap幾若擺e5珍珠琥珀來hou7 我食，hou7 我感覺無phoe命講道對主對人攏boe7得過，雖然是出外，iau2-ku2是得著天父kap人e5愛顧滿滿，感謝主。Ti7 chia e5培靈會每暗有一百人左右，佈道會拜堂e5椅有坐到無位，總是這款大所在boe7 thang講是真好成績。蔡長老ka7我講，玉里liam5-piN beh做醮lah，所以有人m7 kaN2 來聽道理，到我來鳳林e5時，玉里就做醮，有幾若十萬人去看鬧熱，實在是真烏暗e5所在。我beh離開玉里e5時，chia e5兄姐真濟人來車頭送行，ti7 台東、東里、花蓮等做工了，beh離開也是an2-ni，那hou7 我感覺做主e5僕人m7-thang辜負主e5疼，kap眾兄姐e5期待，才有榮光主。 
平地教會山地會友 
建和教會是台東教會e5支會，傳教者去做兵，教會隔壁e5謝先生暫時負責講道，照顧教會，伊是自發得做主e5工，真感心。可惜這間教會無甚物平地人來做禮拜，攏是山胞，實在是換做山地教會較有合。Ti7 hia講道著翻譯做山地，所以一禮拜e5佈道會有台東教會阿蘭姐來做通譯，伊bat 5、6種e5番社話，實在真thang幫贊山地傳道來聽佈道e5人每暗有2、3百人，大步份攏是山地人。Ti7 chia企起e5平地人，也是真硬心，咱應該著koh較致意替這所在e5人祈禱，求主hou7 in有得救e5機會。 
阮無拜堂Thang禮拜 
大武是台東線要緊e5所在，車e5出入，攏有ti7 chia停睏，有時10分，有時30分，這條街真鬧熱，攏是生理人，除去芎蕉、木瓜以外，逐項都真貴，是teh摃chiah e5出入e5旅客。Ti7 chia到台東iau2有75公里以上，可惜無教會。Chia有一位tui3東港來做鄉長e5黃先生，伊真意愛設教會，是一位熱心e5慕道友，伊ai3地方有基督教e5信仰，雖然家內e5人iau2未信主，我ti7 hia做工有toa3 ti7 伊e5公館，受in e5招待。頭一暗e5佈道有一位永豐教會搬去e5 Mai2兄弟kap全家e5人，見著我e5面歡喜到流目屎，Mai2太太講，我一年較加 m7 bat聽著道理，我問伊，你m7 bat去做禮拜mah？伊講阮無禮拜堂thang禮拜，我聽了真傷心，ai3禮拜e5人無拜堂thang去禮拜。台東教會有盡力teh設法，beh開佈道所ti7 大武，若是路遠iau2有濟濟困難。黃鄉長講若會thang ti7 hia設教會，土地伊beh鬥負責。親愛e5讀者，咱kiam2 m7 著替這所在設教會e5事來祈禱mah？ 
犯人受感激 
2月中ti7花蓮教會做工e5時，康教師來訪問阮，續託我ti7 2月18日到花蓮監獄傳道，我真歡喜，就答應伊，到hit日上午9點半，康教師就來chhoa7阮去。到位代先kap典獄長講話，後來就開始聚會，康教師思會，施先生教歌，約70外個犯人大聲唱「至好朋友就是耶穌」，我將這句做題目，傳「耶穌基督來世間是全工beh做歹人e5朋友，伊chiah疼咱，lin2 kiam2 m7 接受耶穌e5疼，來做你至好e5朋友mah？」In中間幾若人受主e5疼感動流目屎，決心beh接納耶穌做in e5救主，到阮beh離開監獄e5時，in 對阮講，先生請lin2 koh來，我有答應3月中會koh ti7 市內別間教會做工，所以會koh來，可惜阮beh去e5教會寫批來講有圖合，阮續無koh去市內e5機會，也無thang koh傳福音hou7 hiah e5受關e5朋友聽，實在對in真抱歉。主bat講，「我ti7監nih8 lin2來探我」，這句話感激我，著怎樣koh較致意監獄傳道，可惜真無機會，也無盡本份，向望ti7 監獄傳道e5同工m7-thang厭sian7這個使命，也咱chia e5信徒著常常為這個工作相替祈禱，thang hou7 hiah e5朋友得著重頭生e5生活，是所向望。今我寫平地教會e5傳道消息到chia結束，koh來beh寫山地教會e5見聞記kap個人消息hou7 咱做參考。 
山地教會 
山地傳道e5實情 
來東部e5同工，大概攏會志願ti7 山地教會傳福音，特別來過東部e5宣教師koh較是同感。東部山地教會逐所在有，信徒濟，大半e5教會信徒真熱心，可惜有下面幾項e5困難，就是 1）做工e5人少，（Ti7新港方面10間教會只有3個傳教者）。 2）信徒e5經濟困難。 3）交通大不便，koh傳福音也有言語e5困難，因為台東、花蓮2縣e5山地人有7族，講話無相同，in beh向別族e5人傳道，是用日本話做傳達e5工具。咱平地牧師有4位，專門做山地教會巡迴e5工作，也有宣教師，女傳道kap平地教會e5牧師，teh鬥幫贊山地傳道e5工，in大概也是用日語kap國語來講道理。雖然是chiah濟人出力teh做這個工，總是照我所看，那親像舀水無夠in lim止渴e5款，che是山地教會e5實情，咱應該著koh較為著山地傳道，來奉獻kap祈禱，照實情來看，in有真濟e5困難，總是in也是ti7困難中teh生長。下面ai3繼續報咱知chiah e5消息。 
無領薪水e5工人 
有一個巡迴宣道師ka7我講，in區內有13名e5同工，其中3名每月領3百箍，4、5名每月領一百箍，其他e5人攏無領，我問in beh怎樣生活，伊講去掘坪種作，抑是上山挽樹籐來賣，kap飼精牲來維持生活，伊koh講，日--時上山做粗工。Koh無錢thang買冊來讀，看beh那有甚物道理thang講，總是in無因為領少，抑是無薪水thang領就貧憚，in實在盡力做in所會做e5。諸位讀者，你感覺an2-choaN2？ 
平信徒獻身做工 
有一早起我去新港e5山地教會訪問，看見ti7 新起e5拜堂內有40外名e5男女teh讀馬可福音書，有一位30外歲e5兄弟唸一句，眾人toe3一句，是阿美族話，in看我入去，hit位teh教e5兄弟就來kap我相請安，我問伊是牧師mah？伊講 m7 是，伊是石坑仔教會（離新港約27公里）e5長老，獻身去逐教會輔導讀聖經，因為這本阿美族e5馬可福音書，tu2-chiah翻譯好，in用家己e5話，讀聖經非常e5歡喜。我想這位青年長老獻身做這個工，也是講boe7出e5歡喜。 
禮拜後Beh拆拜堂 
咱聽著這句話，m7-thang著驚，著鬥歡喜。我ti7大武佈道e5時，因為hia無平地e5教會，所以大鳥e5宣道師就請我ti7 3月15日（1959年）e5禮拜，ti7 hia講道，hit個鄉社真整齊，景致真sui2，咱e5教會ti7 崎頂。咱有主日學，主日學了就有大禮拜，竹仔厝e5拜堂坐70外人tu2好滿，大家注神聽講道，我用無自然e5日語，宣道師翻譯做排灣族e5話。到講道煞，宣道師報告，禮拜後會友m7-thang散，beh拆拜堂，我問怎樣beh拆，伊講，ti7山頂起一間新拜堂，現時起到窗頂著搭架，無料，所以著拆舊拜堂來搭，我聽了真歡喜，就kap in去看新拜堂，看了無錯，ti7 山地若有3萬箍起e5拜堂，算也boe7失人e5禮lah。 
In無麵粉就無彌撒 
Ti7大鳥koh hou7我感覺一句心適e5話，就是天主教堂雖然起了真sui2，總是禮拜日靜靜，我問宣道師講，那無看見in teh聚會ah？伊講in若有麵粉來，教友才有來做彌撒（XX），（彌撒是in e5禮拜）若無麵粉就無麵虱，我想了真正著，因為麵虱是專門teh食麵粉，若無麵粉麵虱無去別位討食，beh餓死mah？佳哉咱e5信徒無麵粉，也會來敬拜上帝，願主hou7 in得著比麵粉koh較大e5福氣。 
阮有教會Lin2家己無教會 
Koh ti7大武e5附近，訪問南興教會，ti7 chia有一位宣道師bat做鄉民代表，伊真出力傳福音，ti7庄nih8也受本族e5人歡迎。Ti7 chia咱e5教會kap天主教堂厝邊排做伙，神父為著天主教徒起sui2 e5拜堂，in就笑咱e5是破草寮，咱e5會友就ka7 in講，阮e5拜堂是家己e5，hit間sui2教堂是神父起借lin2--e5，lin2家己無拜堂。後來咱也重新起一間新拜堂，開幾若萬箍，koh設幼稚園，2位保母只有訓練半年久，就真gau5教。起初也有天主教e5囡仔來讀，後來神父知影，就禁止in e5囡仔來讀咱e5幼稚園，實在是真全權可憐e5教派，hou7 咱更加認bat天主教是甚物？ 
水是Tui3山頂流落來 
Ti7平地傳福音e5時，常常受著山地教會e5幫贊，ti7大武佈道有大鳥、南興kap附近e5教會來幫贊，我對in說謝e5時，in就講「Che是阮e5本份，設使若 m7 是有言語e5阻礙，阮就已經對平地人傳福音，因為in真可憐，iau2 teh拜偶像。」Koh ti7 長濱向平地人佈道e5時，竹湖教會設法beh hou7我toa3旅社，總是附近e5山地教會，請我去歇 in hia，就是石坑仔教會。這間教會有300左右e5人teh聚會，拜堂地闊整理了真清幽，我就無客氣toa3 in hia，in隨時派婦人會幾若個姊妹來煮食、洗衫等招待。暗時聖歌隊kap樂隊來鬥應援 佈道，聖歌隊唱國語，四部唱真好聽，無輸都市教會e5聖歌隊，樂隊合奏也是四部e5，實在天才。Ti7 長濱e5佈道hiah-nih8盛況，是全靠山地會友e5大幫贊，我ka7 in講，平地人e5佈道得著lin2 e5大幫贊真感謝，in講「先生，水應該是tui3山頂流落來」，意思阮應該著向平地人傳福音，我聽了非常e5感激。Ti7 hia佈道e5時，tu2-tng7一暗落大雨，in當值e5長老講（Hia無傳教者）先生e7昏tiam3阮e5教會來開培靈會，我講落雨kiam2有人beh來？伊講，有，到聚會e5時有2百人準時來出席，聚會煞長老對會眾講，咱明仔早起7點koh來聚會好無？大家贊成，到隔日早起7點前就有140人來赴聚會，in e5長老講，e5昏若落雨boe7 thang去佈道，猶原beh聚會，總是hit日天氣真好，就koh去繼續開佈道會，in真向望後回專工為著in來開培靈會，in實在是枵koh嘴礁，總是經過一年久iau2未為著in做甚物。Ti7 chia也是有幼稚園，2個保母教60名e5囡仔，唱歌、遊戲，真天真瀾漫，若照an2-ni看，koh無幾年後，山地教會對ti7宗教教育e5發展會贏過平地教會。 
因為ti7 關山有孫牧師娘設e5山地保母學校，tui3東部各族各教會派女子來讀，食費、學費攏學校負擔，畢業了若派去教會薪水聽講也tui3孫牧師娘，所以會真快普及宗教教育e5事業。主講代先e5濟濟beh做路尾，路尾e5也有e5 beh做代先，真正有影。 
教會起對相 
特別ti7 新港沿海hit條線路，你若坐自動車會常常看著拜堂起2間對相，就是咱e5 kap真耶穌教e5。Ti7 這方面真耶穌教，真發展，雖然贏咱，總是也是 m7 認輸。新港e5真耶穌教，是全省第一大間e5，ti7新港有4間拜堂，就是山地長老會、真耶穌教、天主教，這3間攏起真大間koh sui2，相離無偌遠，只有平地e5教會第一細間，實在真無比並，向望信徒若加添，會thang koh起較理想e5。親像an2-ni，山地e5所在有時 m7 但拜堂2間對相，有時3間chhai7 3角形做伙，我講是傳福音e5拚館，所以咱若無訓練濟濟好e5工人，是無辦法thang比別教派較進步。 
Boe7曉排順序（XXXXX）e5牧師 
新港e5山地教會，建築開20萬左右，山地處幫贊小部份，以外攏是in家己出力奉獻起e5，拜堂會thang toe2約400人以上，是水泥鐵筋起e5。我ti7 新港做工e5時，in tu2好準備beh做獻堂堂式，山地人e5牧師來拜託林牧師排獻堂典禮e5順序，其他逐項也攏靠林牧師ka7 in設法。親像an2-ni山地e5傳教者是chiah-nih8幼稚，向望山地處會常常聚集in進修e5機會來堅固山地傳道e5事工。 
Lin2凡Lin2阮凡阮 
Ti7山地有一個歹習慣，就是chiah e5阿美族e5人，（Kiam2-chhai2別族也有）若割chhek仔了，庄nih8 e5人著聯合做收割節，大家著thai5豬煮chheN-chhau，lim酒、跳舞，若是全庄信主e5已經廢止這號歹風俗，若有天主教，抑是無信主e5人，in會來招咱e5會友參加做節，總是幾若所在，咱 e5會友有ka7 in拒絕。天主教徒真愛食酒，in會攻擊咱，總是咱會ka7 in講，lin2無聖潔e5生活，阮boe7-thang參加，lin2凡lin2，阮凡阮。所以每庄，若有基督教kap天主教in攏會相攻擊，水火不相容，特別有時一家庭信2教派e5，in雖然kang7內面食飯，也是無講話，親像對敵一樣。我講咱 m7-thang怨恨in，無kap家內e5人講話，in講起信天主教e5 m7 kap咱講，m7 是阮 m7 kap in講，耶穌bat講，「對敵是ti7 你家內e5人」kiam2是teh指an2-ni mah？ 
</HL>