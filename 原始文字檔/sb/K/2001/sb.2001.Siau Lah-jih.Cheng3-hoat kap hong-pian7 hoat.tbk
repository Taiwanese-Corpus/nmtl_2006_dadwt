<CL>
10 ni5 e5 si5-kan tu2-ho2 si7 Siau Lah-jih kin-ni5 hoe3-sou3 e5 6 hun chi 1, 1 e5 lang5 1-si3-lang5 u7 kui2-e5 10 tang? u7-lang5 oah8 bo5-kau3 10 hoe3; u7-lang5 oah8-kau3 chhiau-koe3 10 tang, 20 tang, 30 tang.... sim7-chi2 u7-lang5 oah8-kau3 pah-hoe3 iau2-koh chhiau-koe3 kui2-na7 tang, cheng-chha hui-siong5 che7. M7-kuh 1 tang kap 100 tang, ti7 toa7 u2-tiu7 e5 si5-kan, khong-kan e5 chha-piat8, eng-kai long2 kang7-khoan2, chi2 put-koh si7 ban7-hun chi 0.00001, iah8-si7 ek-hun chi 0.00000002.  chong2-kong2 1 ku3, jin5-seng chai7-se3, seN3-mia7 e5 tng5-te2, m7-si7 bun7-te5, seng-oah8 e5 i3-gi7, kap tui3 jin5-lui7 sim7-chi2 ban7-but8 it-chhe3 e5 kong3-hian3, chiah-si7 tiong7-tiam2.  
60 ni5 e5 soe3-goat8, tu2 lai5-kau3 se3-kan e5 10 tang, si7 bong2-bong2-tong2-tong2 leh chhit-tho5 hoaN-hi2, kan-na7 siuN7-beh chiah8-pa2, chiah8 si3-siu3-a2, toe3-lang5 thak8-chheh, siau-khian2, sio-me7, oan-ke-lo5-che3, ti7 gu5-gu5-gong7-gong7 hak8-sip8 koe3-jit8 tiong-kan, jin7-bat seng-oah8, m7-chai i3-gi7.  
Koh lai5 10 ni5, pat8-lang5 m7-chai, tui3 Siau Lah-jih lai5 kong2, iu5-goan5 si7 bong2-bong2-tong2-tong2 e5 jit8-chi2, chiuN7 chhou-tiong, thak8 su-hoan7, kan-na7 e7-hiau2 chhu3--nih hak8-hau7 lai5-lai5-khi3-khi3, lau7-su kio3 thak8-chheh tio7 thak8-chheh, lau7-pe7 kio3 chiah8-png7 cho3 khang-khoe3 tio7 chiah8-png7 cho3 khang-khoe3, siaN2-mih8 tiong-bun5, kok-gi2, sou3-hak8, chu7-jian5, lek8-su2, te7-li2, im-gak8, bi2-sut8, kap goa2-e5 seng-oah8 u7 koan-he7--e5, tio7 chhu3-bi7 thak8-kah hun-sou3 koan5-hun che7-che7-che7, na7-si7 he li7 liau2 seng-oah8 siuN-hng7 siuN-ku2--e5, sui5-chai7 Siau Lah-jih an2-choaN2 jin7-chin phah-piaN3, be7-e7 tio7-si7 be7-e7, khou2-lian5 kau3 chhu2-tong-kim, chiah thau5-nau2 chheng-chheN2 liau2-kai2, tang-si5-a2 thak8 he long2-si7 Tiong-kok--e5.  bok8-koai3, li7 1 e5 Tai5-oan5 hai2-kiap ou-chui2-kau, kah 5000 ni5 e5 lek8-su2, tui3 Siau Lah-jih lai5 kong2, kai3-seng5 khi3 Bi2-kok kap thian-kok kang7 1 iuN7.  
Koh lai5 10 ni5 koh ka 10 tang, 20 tang e5 seng-oah8 tiong7-tiam2, long2 ma7 ui7-tioh8 chhoa7-bou2 seN-kiaN2, chhiaN5-kiaN2 kian3-lip8 su7-giap8 chai5-san2, mui2-jit8 su-kho2 ke3-oe7--e5, m7-si7 than3-chiN5, ka-teng5, bo5, tio7-si7 kap lang5 hoe7 he u7-khang bo5-sun2 e5 ou-lou2-bok8-che3, chiah8, chheng7, chhit-tho5, kau-peng5-iu2, khoaN3 nau7-jiat8....  bo5-sou2-put-chi3 e5 jin5-seng pah-thai3, si7 ho2-ka-chai3, iau2-bo5 cho3 he siong thian hai7-li2 e5 tai7-chi3, u7--e5 si7 siong-hai7 ka-ki7 e5 lim-chiu2, pok-hun, pou7 pin-nng5 ji5-i2.
40 ni5 kau3 50 ni5 hit 10 tang, tai7-iok si7 1980~1990 ni5-tai7, si7 cheng3-ti7 tiong hoan2-tui3 Kok-bin5-tong2 cheng3-koan5 siong7-kai3 kek-liat8 e5 ni5-tai7, ui3 hoai5-gi5 kau3 tong5-kam2 kau3 kheng2-teng7 chi-chhi5, kho2-sioh chha 1 sut-a2 bo5 liau5 loh8-khi3 kap lang5 gia5-ki5 pak8 peh8-kin-a2, che si7 Siau Lah-jih e5 ko3-seng3, ka-ki7 ma7 be7-hiau2 pheng5-lun7, tio7 mai3 koh thih8.  
1991 ni5 khai-si2 si7 siong7 u7 thang gi7-lun7, hiau5-pai, toa7-siaN kong2-oe7 e5 oe7-te5, hit ni5 Tai5-oan5-hoe3 50, kap Tai5-oan5 bun5-hak8 chi hu7 Loa7-ho5----Ho5-a2-sian peN5-che7 hoe3, chi2-si7 lang5 Ho5-a2-sian i2-keng cho3-sin5 kui-thian, Siau Lah-jih chiah taN-a2 khai-si2 beh jin7-bat “SiaN2-mih8 si7 bun5-hak8?”  “SiaN2-mih8 si7 Tai5-oan5 bun5-hak8”, “Tai5-gi2 bun5-hak8”?  Toa7-chiah-ke ban7 thi5? Kong2 gu5-chhi bu5-ti khah be7 ian3-khi3, lau3-khui3-oe7 mai3 kong2, hoe5-kui cheng3-te5: Si7 an2-choaN2 e7 liau5 loh8-khi3 kap lang5 oh8 Tai5-gi2, sia2 Tai5-gi2-bun5? kong2--lai5 tam7-poh8-a2 si7 un7-khi3, chhut-hian7 kui3-jin5 sou2-ti3.  Tai5-oan5-lang5 kam2-sia7 he hou7-lan2 u7 pang-chan7 e5 peng5-iu2 chheng-hou cho3 kui3-jin5, in-ui7 i u7 kau3-lat8, u7 chai5-tiau7, m7-chiah e7-tang3 pang-bang5 li2 tit-tioh8 ho2-khang e5 tai7-chi3.  
1991 ni5 5--goeh8, ti7 Bin5-chin3-tong2 e5 Chiu koan7-tiuN2 thui-tong7 pun2-thou2-bun5-hoa3 e5 gian2-sip8 tang-tiong, gu7 tioh8 Tiong-heng tai7-hak8 e5 Tan5-eng2-po2 kau3-siu7, ka3 Gun2 sip8-ngou2-im, jim7-sek Tai5-gi2 siaN-un7, i kou2-le7 gun2 jin7-chin oh8, thang the3-hiu au7 cho3 Han3-oh8-a2-sian, sui-bong2 te2-te2 2, 3 chiat kho3, i2-keng in2-khi2 Siau Lah-jih moa2-sim e5 hi-bang7, cho3 Han3-oh8-a2-sian, che ti7 chng-kha-lang5 si7 goa7 nih8 siu7-lang5 chun-keng3 khi3-tiong7--leh, tio7 ka7 pai5 chheh-taN3-a2 e5 Kim2-hian5 hiaN, be2 1 pun2 Lui7-im-po2-kam3, li7-iong7 hioh-joah8, ka-ki7 bo5-su chu7-thong, ka-ki7 gian2-kiu3, si7 an2-choaN2 na2-e7 chiah-nih8 phok-kiat, m7 khi3 chheng2-kau3--lang5? Sit8-chai7 kong2, kian3 mng7 kian3 ‘put-tong2’, m7-si7 thiah ji7-sou3, bo5--tioh8 Chhong-kiat cho7-ji7, bong2-phok-a2 bong2-phok, chin-chiaN3 e5 lau7-su ti7-toeh? Put-ju5 ka-ki7 khoaN3-chheh liau2-kai2, ko2-put-ki5-jian5, keng-koe3 1 tang e5 lou2-lek8, Tai5-gi2 siaN-un7 e5 pi3-koat khi3 hou7 goa2 sa--chhut-lai5-a3.  Keh-tng2-ni5, TeN7 Liong5-ui2 kau3-siu7 lai5-kau3 Chiong-hoa3 chi2-to7 Peh8-oe7-ji7, chiah chin-chin chiaN3-chiaN3 khai-si2 sia2 chok-bun5, te7 1 phiN “A-pa e5 lok8-kak hun-chhoe” tio7-si7 kau3-siu7 ka7 goa2 kheng2-teng7 e5 chok-phin2.  
Ui3 “ㄅㄆㄇㄈ” khai-si2 oh8 Tai5-gi2, chiah koh ui3 Lui7-im-po2-kam3 oh8 hou-im, chhoe7 Han3-ji7, chhia-poah8-peng2 1-lian3-thang3, chong2--si7 1 pou7 1 pou7 tah8-jip8 Tai5-gi2-bun5  e5 lou7-tou5, u7 chin3-pou7, kho2-si7 na2-chhiuN7 ku leh kiaN5-lou7, su-tong-si5, lang5 chheng-hou goa2 si7 sian--e5, Han3-oh8-a2-sian, m7-chai beh kong2 cho3 ian3-khi3, iah8-si7 chai-iaN2 ka-ki7 lau3-khui3, in-ui7 ka-ki7 i2-keng ban7-ban7-a2 liau2-kai2, Han3-bun5 ban7-te2 chhim-kheN, m7-si7 chit-ma2 oh8 Tai5-gi5-bun5 e5 chong-chi2, chin3-cheng5 oh8--e5 long2-si7 “Hong-pian7-hoat”, liau2-kai2 Han3-ji7 sia2 Tai5-gi2 e5 pun2-i3, u7 chin-che7 kou-put-li7-chiong e5 cheng-gi7, chioh-im, chioh-i3, cho7-ji7, long2-si7 put-tek-i2 e5 tai7-chi3, “Hong-pian7-hoat” ji5-i2.  
Oh8 “Peh8-oe7-ji7” i2-au7, hiong5-hiong5 hou7-goa2 kak-chheN2, “Hong-pian7-hoat” e5 ho2-chhu3, tio7-si7 e7-tang3 cheng-ka pho3-tau7 gi7-niu7, sim7-chi2 phong3-hong ke-kui kek som-a2-khui3. Chu7-chiong5 oh8 e7-hiau2 “Peh8-oe7-ji7 (POJ)” liau2-au7, m7-bian2 siu7 Han3-ji7 sok-pak8, ma7 m7-bian2 kap lang5 phong3-hong ke-kui kek som-a2-khui3, lo5-li lo5-thi. Han3-ji7 e7-hiau2 tio7 sia2 Han3-ji7, bo5 pit-iau3 pang3-sak, na7-si7 u7 gi7-lun7, sia2 be7 chhut--lai5, tio7 ka7 sia2 Peh8-oe7-ji7, goa2 sim chun5 Tai5-oan5-oe7, goa2 chhui3 kong2 Ho7-lo2-gi2, bian2 hoai5-gi5, Peh8-oe7-ji7 lam7 Han3-ji7, it-chhe3 OK.
1994 ni5?  Iah8-si7 1995 ni5? TW301 khai-si2 chiuN7-chhi7, chhiu2-sia2-ko2 ti7 TBTS khan-chhut 1, 2 phiN, i2-au7 e5 tau5-ko2, chhin-chhiuN7 chioh8-thau5 tim5-loh8-hai2-te2, 1 khi3 bo5 hoe5-thau5, keng-koe3 Liong5-kng hiaN e5 soeh-beng5, chiah chai TBTS khiam3 lang5-kang, u7-si5-chun7 i si7 hau7-tiuN2 kiam kong3-cheng, chhiu2-sia2-ko2 tioh8 koh phah tian7-nau2 hoan-ek8, liau2-kai2 goan5-in, Liong5-kng hiaN tioh8 ka3 goa2 it-teng7 tioh8 oh8 tian7-nau2 phah-ji7.  1 si5-kan, iah8-beh oh8 tian7-nau2, iah8-beh oh8 phah-ji7, loa7 lian5-hoe5 Li2 kam2 chai, si7 ho2-ka-chai3 kui3-jin5 thai3-che7--leh, Tai5-bun5 peng5-iu2, hak8-hau7 tong5-su7, goa2-e5 hau7-seN.... long2 pang-chan7 koe3 chin-che7.  
Siong7-kai3 ho2-un7--e5, TW301 au7-piah u7 Sou Chi-beng5 hiaN e5 “HOTSYS-HAKSYS Tai5-gi2-bun5 he7-thong2” chhut-hian7, Gou5 Chong-sin3 kau3-siu7 e5 jin7-chin tiau5-ka3, soah--loh8-khi3 tio7-si7 Liong5-kng hiaN nge7 ka7 goa2 ka-jip8 Tai5-gi2-bang7, hou7 goa2 bong5-bong5 biau2-biau2 1 toa7 cham7, E-mail, bo5 tiau7-ho7 e5 Peh8-oe7-ji7, “Hong-pian7-hoat” it-tit8 lai5, it-tit8 u7-lang5 leh tho2-lun7, tiam7-tiam7-thiaN, tiam7-tiam7-khoaN3, Tai5-gi2-bun5 e5 “Cheng3-hoat” ti7-toeh? Kui-boe2 khi3 hou7 goa2 chhoe7--chhut-lai5-a3, tio7 chhin-chhiuN7 kou2-cha2 si5-tai7 chhiu2-sia2 e5 bun5-hian3 hit-khoan2, u7 piau tiau7-hu5 e5 chiaN3-kang2 “Peh8-oe7-ji7”.  
Tah8-jip8 tian7-nau2 si5-tai7, chu-sin3 si5-tai7, bang7-lou7-si5-tai7, “Hong-pian7-hoat” moa2 si3-ke3, beh kiu5 “Cheng3-hoat” su-iau3 kho-hak8, chit-ma2 m7-na7 u7 “HOTSYS-HAKSYS Tai5-gi2-bun5 he7-thong2”, ma7 i2-keng u7 Lau5-kiat8-gak8 hiaN khai-hoat chhut-lai5 e5 “Taiwanese Package (TP) ”, beh kan2-tan, u7 Tai5-gi2-bang7 e5 kok-chiong2 sia2-hoat, kan2-tan beng5-liau5 khoai3-sok; beh chiuN7 bang7, e7-tang3 sia2 sou3-ji7 cho3 tiau7-ho7, chit-ma2 ma7 e7-tang3 iong7 “TP” tit8-chiap sia2 u7 tiau7-hu5 e5 Peh8-oe7-ji7 chiuN7-bang7, Peh8-oe7-ji7 e5 “Cheng3-hoat” i2-keng chhut-hian7, Peh8-oe7-ji7 hiap8-hoe7 ma7 tih-beh cheng3-sek seng5-lip8, chhiaN2 Tak8-e5 mai3 tiu5-tu5, chi-chhi5 Peh8-oe7-ji7 cho3 Lan2-e5 Tai5-oan5-ji7 (TOJ).  Tai5-oan5 bun5-hoa3, i2 Tai5-oan5 ui5 chu2-the2 e5 Tai5-oan5-bun5-hoa3 i2-keng chhut-hian7 kong-chhai2, kng-iaN7-iaN7 e5 jit8-thau5-kng, i2-keng tih-beh lai5, chhiaN2 tak8-ke ki5-thai7.  
Tai5-bun5-thong-sin3 (TBTS) seng5-lip8 10 tang, Siau Lah-jih e5 tai5-bun5-lou7 ma7 kiaN5 koe3 10 tang, kin-sui5 TBTS e5 kha-pou7 u7 8 tang, kam2-tong7 chiaN5-che7, kam2-sia7 be7-liau2.  ng3-bang7 khiong2-kiaN-a2 u7 khah chhiau-koe3, hi-bang7 koh hou7 goa2 10 ni5, hou7 goa2 koh-khah seng5-tiong2, khoaN3 e7-tang3 sia2 chhut khah u7 bun5-hak8-seng3 e5 mih8-kiaN7--bo5.  koh khah ng3-bang7 TBTS ke3-siok8 10x10 ni5, eng2-eng2-oan2-oan2, oan5-seng5 Tai5-oan5-bun5-hoa3 kian3-kok e5 ng3-bang7.  
Chiok-hok Lan2-e5 hiaN-ti7, Tan5-lui5 hiaN, Liong5-kng hiaN, Khin5-hoaN7 hiaN, Cheng3-hian5 hiaN kap sou2-u7 pian-chip8, tau3 pang-chan7 koe3 e5 hiaN-che2.  Hiam2-hiam2-a2 be7-ki3-tit, tu5-liau2 sio2-ti7 Siau Lah-jih u7 phah-piaN3 i2-goa7, lin2 kam2 chai-iaN2 kou2-le7 siong7-che7, hong3-sim pang3 hou7 sai-a2-kang toe3-leh thui-sak e5 Sai-hu7 si7 sui5? 
Ka7 lin2 tak8-ke kong2: Li7 Heng-chhiong kau3-siu7 si7--ia3!
</CL>
<HL>

10年e5時間tu2好是蕭Lah-jih今年歲數e5 6分之1，一個人一世人有幾個10冬？有人活無夠10歲；有人活到超過10冬、20冬、30冬…甚至有人活到百歲iau2-koh超過幾若冬，精差非常濟。M7-kuh  1冬kap 100冬，ti7大宇宙e5時間、空間e5差別，應該攏共款，只不過是萬分之0.00001，也是億分之0.00000002。總講1句，人生在世，性命e5長短，m7是問題，生活e5意義，kap 對人類甚至萬物一切e5貢獻，才是重點。
60年e5歲月，tu2來到世間e5 10冬，是懵懵懂懂leh chhit-tho5歡喜，kan-na7想beh食飽，食si3-siu3仔，toe3人讀冊、消遣、相罵、冤家勞債，ti7愚愚憨憨學習過日中間，認bat生活，m7知意義。
Koh來10年，別人m7知，對蕭Lah-jih來講，猶原是懵懵懂懂e5日子，上初中，讀師範，kan-na7會曉厝--nih學校來來去去，老師叫讀冊就讀冊，老父叫食飯做工課就食飯做工課，啥物中文、國語、數學、自然、歷史、地理、音樂、美術，kap我e5生活有關係--e5，就趣味讀kah分數懸分濟濟濟；若是he離了生活siuN遠siuN久--e5，隨在蕭Lah-jih an2-choaN2認真扑拚，be7會就是be7會，苦憐到此當今，才頭腦清醒了解，Tang時仔讀he攏是中國--e5。莫怪，離一個台灣海峽烏水溝，kah 5000年e5歷史，對蕭Lah-jih來講，kai3-seng5去美國kap天國共一樣。
Koh來10年koh加10冬，20冬e5生活重點，攏ma7為著娶某生子、chhiaN5子建立事業財產，每日思考計畫--e5，m7是趁錢、家庭，無，就是kap人會he有空無榫e5 ou-lou2-bok8-che3，食、穿、chhit-tho5、交朋友、看鬧熱…無所不至e5人生百態，是好佳哉，iau2無做he傷天害理e5代誌，有--e5是傷害家己e5 lim酒、pok薰、哺檳榔而已。
40年到50年hit 10冬，大約是1980~1990年代，是政治中反對國民黨政權上kai3激烈e5年代，ui3懷疑到同感到肯定支持，可惜差一屑仔無潦落去kap人gia5旗縛白巾仔，che是蕭Lah-jih e5個性，家己ma7 be7曉評論，就mai3 koh thih8。
1991年開始是上有thang議論、hiau5-pai、大聲講話e5話題，hit年台灣歲50，kap台灣文學之父賴和--和仔先平濟歲，只是人和仔先已經做神歸天，蕭Lah-jih 才taN仔開始beh認bat「啥物是文學」？「啥物是台灣文學」、「台語文學」？大隻雞慢啼？講愚痴無知較be7 ian3氣，漏氣話mai3講，回歸正題：是an2-choaN2會潦落去kap人學台語、寫台語文？講--來淡薄仔是運氣，出現貴人所致。台灣人感謝he hou7咱有幫贊e5朋友稱呼做貴人，因為伊有夠力、有才調，m7-chiah會當幫忙你得著好空e5代誌。
1991年5--月，ti7民進黨e5周縣長 推動本土文化e5研習當中，遇著中興大學e5陳永保教授，教阮十五音，認識台語聲韻，伊鼓勵阮認真學，thang退休後做漢學仔先，雖罔短短2、3節課，已經引起蕭Lah-jih滿心e5希望，做漢學仔先，che ti7庄腳人是偌nih8受人尊敬器重--leh，就ka7排冊擔仔e5錦賢 兄，買一本彙音寶鑑，利用歇熱，家己無師自通，家己研究，是an2-choaN2那會chiah-nih8 phok-kiat，m7去請教--人？實在講，見問見【不懂】 ，m7是拆字數，無-著倉頡造字，罔博仔罔博，真正e5老師ti7-toeh？不如家己看冊了解，果不其然，經過1冬e5努力，台語聲韻e5祕訣去hou7我sa--出-來-ah。隔轉年，鄭良偉教授來到彰化指導白話字，才真真正正開始寫作文，第一篇〈阿爸e5鹿角薰炊〉，就是教授ka7我肯定e5作品。
Ui3「ㄅㄆㄇㄈ」開始學台語，才koh ui3彙音寶鑑學呼音，chhoe7漢字，chhia跋反一lian3-thang3，總--是一步一步踏入台語文e5路途，有進步，可是若像龜leh行路，斯當時，人稱呼我是先--e5，漢學仔先，m7知beh講做ian3氣，抑是知影家己漏氣，因為家己已經慢慢仔了解，漢文萬底深坑，m7是chit-ma2學台語文e5宗旨，進前學--e5攏是「方便法」，了解漢字寫台語e5本意，有真濟姑不二chiong e5爭議，借音、借意、造字，攏是不得已e5代誌，「方便法」而已。
學「白話字」以後，雄雄hou7我覺醒，「方便法」e5好處，就是會當增加pho3-tau7 gi7-niu7，甚至phong3風雞kui kek蔘仔氣。自從學會曉「白話字（POJ）」了後，m7免受漢字束縛，ma7 m7免kap人phong3風雞kui kek蔘仔氣，lo5-li lo5-thi。漢字會曉就寫漢字，無必要放sak，若是有議論，寫be7出--來，就ka7寫白話字，我心存台灣話，我嘴講Ho7-lo2語，免懷疑，白話字lam7漢字，一切OK。
1994年？抑是1995年？TW301 開始上市，手寫稿ti7 TBTS  刊出1、2篇，以後e5投稿，親像石頭沈落海底，一去無回頭，經過良光 兄e5說明，才知TBTS欠人工，有時陣伊是校長兼摃鐘，手寫稿著koh扑電腦翻譯，了解原因，良光兄著教我一定著學電腦扑字。一時間，亦beh學電腦，亦beh學扑字，偌lian5-hoe5你kam2知，是好佳哉貴人太濟--leh，台文朋友、學校同事、我e5後生…攏幫贊過真濟。
上kai3好運--e5，TW301後壁有蘇芝明兄e5「Hotsys-Haksys台語文系統 」出現，吳宗信 教授e5認真調教，續--落-去就是良光兄硬ka7我加入台語網，hou7我茫茫渺渺一大cham7，E-mail、無調號e5白話字、「方便法」一直來，一直有人leh討論，恬恬聽，恬恬看，台語文e5「正法」ti7-toeh？歸尾去hou7我chhoe7--出-來-a3，就親像古早時代手寫e5文獻hit款，有標調符e5正港「白話字」。
踏入電腦時代、資訊時代、網路時代，「方便法」滿四界，beh求「正法」需要科學，chit-ma2 m7-na7有「Hotsys-Haksys台語文系統」，ma7已經有劉杰岳兄開發出來e5「Taiwanese Package （TP）」，beh簡單，有台語網e5各種寫法，簡單明瞭快速；beh上網，會當寫數字做調號，chit-ma2 ma7會當用「TP」直接寫有調符e5白話字上網，白話字e5「正法」已經出現，白話字協會  ma7 tih-beh正式成立，請逐個mai3躊躇，支持白話字做咱e5台灣字（TOJ） 。台灣文化，以台灣為主體e5台灣文化已經出現光彩，光iaN7-iaN7 e5日頭光，已經tih-beh來，請逐家期待。
台文通訊（TBTS）成立10冬，蕭Lah-jih e5台文路ma7行過10冬，跟隨TBTS e5腳步有8冬，感動誠濟，感謝be7了。向望恐驚仔有較超過，希望koh hou7我10年，hou7我koh較成長，看會當寫出較有文學性e5物件--無。Koh較向望TBTS繼續10x10年，永永遠遠，完成台灣文化建國e5向望。
祝福咱e5兄弟，陳雷 兄、良光兄、勤岸兄、正玄兄kap所有編緝、鬥幫贊過e5兄姐。險險仔be7記得，除了小弟蕭Lah-jih有扑拚以外，lin2 kam2知影鼓勵上濟，放心放hou7師仔工toe3-leh推sak e5師父是誰？
Ka7 lin2逐家講：呂興昌教授是--也！
</HL>