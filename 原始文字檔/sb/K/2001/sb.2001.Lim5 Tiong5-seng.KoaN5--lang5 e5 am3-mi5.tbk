<CL>
Am3-mi5, goa2 kap Bun5-siong5-hiann sun7 bo5 joa7 sek8 e5 lou7 kiann5-kau3 Chhiu7-na5-a2, leng2-ki-ki e5 koann5-thinn chhin-chhiunn7 hian7-sit8 e5 Tai5-oan5 sia7- hoe7, hou7-lang5 kam2-kak chiann5 koann5.
Kin-a2-jit8 beh chhu2-li2--e5, si7 1-keng cho3 tian7-nau2 goa7-khak e5 lo5-chu cheng-gi7-an3.
Thiann tong-su7-chia2 teh kong2, in chit-ma2 i2-keng si7 cho3 1-kang hioh 1-le2-pai3--a, koh soa3--loh8-lai5, m7-chai kang-tiunn5 siann2-mih si5-chun7 beh koainn--khi2-lai5, tak8-e5 long2 chin kiann-hiann5.
Lai5 chham-ka khui-hoe7--e5 u7 50-kui2-hoe3 e5 ou-bah-sang2, ma7 u7 tiong-lian5 e5 ka-teng5-chu2-hu7 kap chiann5 siau3-lian5 e5 goan5-chu7-bin5 cha-bou2 gin2-a2, tak8-e5 khoe3 ti7 bo5 joa7 toa7-keng e5 kheh-thiann, kam2-kak u7 tam7-poh8-a2 sio-loh8.
“Sin-chheng2 tiau5-kai2 liau2-au7, thau5-ke-niu5 tui3 goan2 e5 thai7-tou7 u7 khah ho2--a, chhiunn7 i2-cha2 hioh-khun3 long2 bo5 sng3 sin-sui2, cho3 joa7 che7 sng3 joa7 che7. Chit-kui2-kang thau5-ke-niu5 soah chu2-tong7 kong2 beh hou7 goan2 poann3-sin--neh!”
Phouh-sit8 e5 ou-bah-sang2 bin7-sek u7 sio2-khoa hoann-hi2, pinn--a2 e5 goan5-chu7-bin5 cha-bou2 gin2-a2 se3-siann teh in3: “Tui3 goan2 siunn ho2, goan2 tian-to2 u7 tam7-poh8-a2 be7 koan3-si3--neh.”
Chit8-tin7 lu2-kang e5 chhio3-siann chhiong-boan2 ti7 bo5 joa7 khoah e5 kheh-thiann.
“Chhiunn7 i2-cha2 thau5-ke-niu5 tu2 chiap kang-tiunn5 e5 si5, ui7-tioh8 beh kiu5 piau2-hian7, ka7 seng-san2-soann3 e5 sok-tou7 ui3 100-goa7 tiau5-kau3 200-goa7, hai7 goan2 long2 bo5 si5-kan khi3 lim-te5 pang3-jio7, koh u7-lang5 cho3 kah siam3-jio7. Che long2 u7 lang5 e7-tang3 cho3 cheng3-jin5.”
Oe7 iau2-boe7 kong2 soah, 1-tin7 lang5 to7 sio-chinn7 gia5-chhiu2, chhin-chhiunn7 beh cheng3-beng5 in ka-ki7 e5 khou2-lan7.
Goa2 ka7 “tiau5-kai2-su” theh8-koe3-lai5 khoann3, hiong5-hiong5 kiann-1-tio5, chit-keng thih-phoe5 khi2 e5 kang-tiunn5, 10-goa7-ni5 lai5 keng3-jian5 lian7 1-e5 “phah-hoe2-khi3” to bo5, sim7-chi3 bo5 to5-seng chhut-khau2, na7 hoat-seng i3-goa7, hio7-ko2 it-teng7 chin giam5-tiong7.
Koh koe3 2-kang to7 beh tiau5-kai2--a, sang “tiau5-kai2-su” khi3 Lo5-kang-kiok8 liau2-au7, thau5-ke-niu5 thai7-tou7 i2-keng u7 kai2-pian3, tak8-e5 long2 chin u7 chu7-sin3, m7-koh kiat-ko2 e7 an2-choann2, ma7 si7 ai3 khoann3 hit-kang e5 cheng5-heng5.
Goa2 kap Bun5-siong5-hiann ui3 sio- loh8 e5 chhu3-lai7 kiann5--chhut-lai5, goa7-khau2 e5 thinn-khi3 koh khah koann5--a. goa2 e5 hiu5-a2 tan3 ti7 chhia--nih bo5 chheng7 ti7 sin-khu-teng2, kam2-kak koh khah koann5.
Koann5--lang5 e5 am3-mi5 chiann5 cheng7.
(TGB Thong-sin3 te7 18 ki5, 2001 ni5 3 goeh8)
</CL>
<HL>

暗暝，我kap文祥兄順無joa7熟e5路行到樹林a2，冷ki-ki e5寒天親像現實e5台灣社會，hou7人感覺chiann5寒。
今a2日beh處理--e5，是 1間做電腦外殼e5勞資爭議案。
聽當事者teh講，in chit-ma2已經是做 1工hioh 1禮拜--a，koh續--落-來，m7知工場siann2-mih時chun7 beh關--起-來，tak8-e5 long2真驚惶。
來參加開會--e5有50幾歲e5 ou-bah-sang2，ma7有中年e5家庭主婦kap chiann5少年e5原住民cha-bou2 gin2-a2，tak8-e5 khoe3 ti7無joa7大間e5客廳，感覺有tam7-poh8-a2燒loh8。
「申請調解了後，頭家娘對goan2 e5態度有khah好--a，像以早hioh睏long2無算薪水，做joa7 che7算joa7 che7。這幾工頭家娘soah主動講beh hou7 goan2半薪--neh！」
樸實e5 ou-bah-sang2面色有sio2-khoa歡喜，邊--a2 e5原住民cha-bou2 gin2-a2細聲teh應：「對goan2 siunn好，goan2顛倒有tam7-poh8-a2 be7慣勢--neh。」
1-tin7女工e5笑聲充滿ti7無joa7闊e5客廳。
「像以早頭家娘tu2接工場e5時，為著beh求表現，ka7生產線e5速度ui3 100外調到200外，害goan2 long2無時間去lim茶放尿，koh有人做kah siam3尿。Che long2有人會tang3做證人。」
話iau2未講煞，1-tin7人就相爭gia5手，親像beh證明in ka-ki7 e5苦難。
我ka7「調解書」提過來看，hiong5-hiong5驚 1-tio5，這間鐵皮起e5工場，10外年來竟然連 1個「phah火器」都無，甚至無逃生出口，若發生意外，後果一定真嚴重。
Koh過 2工就beh調解--a，送「調解書」去勞工局了後，頭家娘態度已經有改變，tak8-e5 long2真有自信，m7-koh結果會an2-choann2，ma7是ai3看hit工e5情形。
我kap文祥兄ui3燒loh8 e5厝內行--出-來，外口e5天氣koh khah寒--a。我e5裘a2 tan3 ti7車--nih無穿ti7身軀頂，感覺koh khah寒。
寒--人e5暗暝chiann5靜。
(TGB通訊第18期，2001年3月)
</HL>