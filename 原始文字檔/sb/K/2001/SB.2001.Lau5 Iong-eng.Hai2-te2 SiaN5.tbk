<CL>
  Ek8-sia2 
  U7 chit8 e5 gin2-a2 mia5 kio3 choe3 Sio2-iong2, ti7 mui2 chit8 ni5 e5 ni5-te2, in choan5-ke long2 oe7 an-pai5 khi3 Thai3-peng5-iuN5 e5 chit8 e5 sio2-to2 tou7-ka2. Chit e5 sio2-to2 lai7 u7 chin che7 chiok sin5-ki5 koh sim-sek e5 gou5-lok8 siat-pi7, che oan5-choan5 long2 si7 Sio2-iong2 e5 lau7-pe7 Lim5-phok-su7 sou2 cheng-sim siat-ke3--e5. 
  Ti7 hiah-nih8 che7 e5 thit-tho5 mih8 tiong-kan, Sio2-iong2 siong7 kah-i3--e5 si7 Sin5-liong5-ki, i put-chi2 e7-tang3 ti7 chui2-siong7 siu5, ma7 e7-tang3 ti7 chui2-te2 kiaN5, iau2-ku2 e7 chng3 jip8-khi3 thou5--nih8 pe5. Sou2-i2 Sio2-iong2 chiok ai3 chit e5 Sin5-liong5-ki, tiaN7-tiaN7 ma7 che7 i khi3 Thai3-peng5-iuN5 e5 hai2-te2 tham3-hiam2. 
  Chit pai2 Sio2-iong2 koh lai5 kau3 chit e5 sio2-to2, iu5-goan5 si7 che7 Sin5-liong5-ki loh8 hai2--khi3. I chit8 loh8 kau3 hai2-te2, chiu7 kam2-kak u7 bo5 kang7-khoan2 e5 sou2-chai7. In-ui7 khah cha2 i loh8 hai2 e5 si5, khoaN3--tioh8-e5 long2 si7 bat8 chhih-chhih e5 hi5-kun5, chit pian3 soa3 long2 khoaN3 be7 tioh8--lah. 
  Ti7 Sio2-iong2 teh moa2-sim giau5-gi5 e5 si5-chun7, Sin5-liong5-ki e5 kam2-eng3-khi3 keng3-jian5 thoan5 lai5 sin3-ho7. Ka7 i kong2, goa7-khau2 u7 chit8 e5 m7-bat khoaN3--koe3 e5 mih8-kiaN7, ng3 i chit-peng5 siu5--koe3-lai5. Bo5 joa7-ku2, gin5-bou7 ia7 khoaN3-e7-tioh8 hit e5 toa7 koai3-but8. Goan5-lai5 he si7 chit8-chiah hou7 lang5 jin7-cho3 i2-keng choat8-cheng2 e5 toa7 chui2-koai3. 
  KhoaN3--lai5 chit e5 toa7 chui2-koai3 peng3 bo5 ok-i3, a2-si7 i liah8-chun2 si7 tu2 tioh8 kap i siang7-khoan2 e5 tong5-lui7, siuN7 beh lai5 kap Sin5-liong5-ki sek8-sai7. M7-ku2 toa7 chui2-koai3 e5 the2-chek sit8-chai7 u7 kau3 toa7, tang7--khi2-lai5 chin-chiaN3 si7 put-tek-liau2. Chit-ma2 iu5-koh si7 bo5 kiam2-chio2 sok-tou7 teh hiong3 chian5 kiaN5, chit e5 cheng5-heng5 koh khah m7 bian2 kong2--lah. Chui2-te2 hiong5-hiong5 si7 am3-liu5 kun2-kun2, ti3-su2 kau3 Sin5-liong5-ki si7 an2-ni teh chhia-poah8-peng2. Hou7 che7 ti7 Sin5-liong5-ki lai7-te2 e5 Sio2-iong2, cha2 tioh8 hun be7 chheng-chho2 thian-lam5 te7-pak--lah. 
  Ti7 chit si5-chun7, in-ui7 Sio2-iong2 si7 seng5-tiong2 ti7 Se-oan5 2100 ni5 e5 gin2-a2, iu5-koh si7 toa7 kho-hak8-ka Lim5-phok-su7 e5 kiaN2-ji5, ti3-sek bat chin che7. Sou2-i2 chit8-tiam2-a2 long2 be7 kin2-tiuN. Na7 oaN7 cho3 si7 chit-ma2 e5 gin2-a2, bo5 hou7 kiaN--si2 chiah si7 ki5-koai3 e5 tai7-chi3. Sio2-iong2 koaN2-kin2 beng7-leng7 Sin5-liong5-ki chng3 jip8-khi3 thou5--nih8, siam2-khui toa7 chui2-koai3 sou2 cho7-seng5 e5 kip-liu5. Sin5-liong5-ki ti7 thou5--nih8 chng3 u7 gou7 kong-li2 hng7, tu2-a2 beh chhiong-chhut thou5--nih8 e5 si5-chun7, kam2-eng3-khi3 soa3 hiong5-hiong5 koh thoan5 lai5 sin3-ho7, ka7 Sio2-iong2 kong2, thau5-cheng5 chit8-kong-li2 e5 sou2-chai7, u7 chit8-e5 hai2-te2-siaN5. 
  Sio2-iong2 bat lai5 koe3 chia, chai-iaN2 chia hu3-kin7 peng3 bo5 u7 siaN2-mih8 hai2-te2 siaN5. M7-ku2 kam2-eng3-khi3 bo5 kho2-leng5 e7 kou3-chiong3 chiah-tioh8. Sio2-iong2 theh8 hai2-te2 e5 te7-tou5 lai5 khoaN3, ma7 long2 chhoe7 bo5 chit e5 sou2-chai7 u7 hai2-te2 siaN5. Koe3 kui2 hun-cheng liau2-au7, Sin5-liong5-ki e5 kam2-eng3-khi3 koh thoan5 lai5 khah sin e5 po3-ko3, goan5-lai5 chit e5 siaN5 put-chi2 si7 ti7 hai2-te2 na7-tiaN7, i ma7 koh e7 chng3-jip8 hai2-te2 e5 thou5--nih8, u7 50 kong-chhioh tng5. 
  "Ki5-koai3! Che si7 bo5 kho2-leng5 e5 tai7-chi3." Sio2-iong2 ka-ki7 ti7 hia chu7-gian5 chu7-gi2 teh kong2. Koe3 chit8-e7-a2, Sio2-iong2 chim-chiok siuN7 liau2-au7, chiu7 koat-teng7 beh khi3 khoaN3 si7 teh piN3 sim2-mih8 bang2. I beng7-leng7 Sin5-liong5-ki chek-si5 tioh8 ai3 theng5--loh8-lai5, jian5-au7 oaN7 che7 chit8 chiah khah se3-chiah--e5, m7-ku2 chin sin5-iong2 e5 tham3-chhek-ki. 
  Chit-chiah sin5-iong2 e5 tham3-chhek-ki si7 e7-tang3 hoat-chhut chit8-chiong2 chin kiong5 e5 kng-tou7, ka7 kui-e5 hai2-te2-siaN5 e5 bin7-mau7 long2 ka7 hip--loh8-lai5. 
  Tng siong3-phiN3 se2--chhut-lai5 liau2-au7, Sio2-iong2 khoaN3--tioh8 soa3 gong7-giah8, kong2 che na2 u7 iaN2 si7 sim2-mih8 hai2-te2-siaN5--leh. Che kin-pun2 to7-si7 chit8-e5 put-beng5 e5 hui-heng5 but8-the2. Ji5-chhiaN2 kui-e5 but8-the2 e5 goa7-piau2 si7 ui3 chit8-chiong2 tek8-piat8 e5 kim-siok8 chai5-liau7 choe3-cho7--lai5-e5, kng-kng kut8-kut8--e5, ui3 chia bo5 hoat-tou7 khoaN3 tioh8 chhut-jip8-khau2 e5 sou2-chai7. 
  Sio2-iong2 beng7-leng7 sin5-iong2 e5 tham3-chhek-ki siuN7 pan7-hoat ai3 chng3-phoa3 chit8-e5 tong7-khau2 jip8--khi3. M7-ku2 in-ui7 chit-chiong2 kim-siok8 e5 nge7-tou7 u7 khah koan5, tham3-chhek-ki chng3 poaN3 pou, chit8 e5 chiam-khang ma7 chng3 be7 phoa3.
  Tng ti7 Sio2-iong2 m7-chai beh an2-choaN2 e5 si5-chun7, hiong5-hiong5 hit e5 but8-the2 soa3 chu7-tong7 phah-khui mng5. Mng5-lai7 na2 chhin-chhiuN7 u7 chit8-chiong2 khip-in2-lek8, chiu7 ka7 tham3-chhek-ki khip-tiau5--teh, bo5-lun7 Sio2-iong2 an2-choaN2 siuN7 beh lai5 chou2-tong3, long2 bo5 hoat-tou7 theng5-chi2 tham3-chhek-ki e5 chian5-chin3, iu5-goan5 ia7-si7 hou7 khip--jip8-khi3. 
  Tham3-chhek-ki hou7 khip--jip8-khi3 liau2-au7, phah-khui e5 mng5 chiu7 chu7-tong7 koaiN--khi2-lai5. Che7 ti7 tham3-chhek-ki lai7-te2 e5 Sio2-iong2, m7-na7 bo5 chhin-chhiuN7 tu2-a2 hiah kin2-tiuN, tian-to3 khoaN3 i koh pi2 thau5-tu2-a2 piau2-hian7 koh khah peng5-cheng7. 
  Sio2-iong2 chek-khek phah-khui tham3-chhek-ki teng2-bin7 e5 gin5-bou7, khai-si2 koan-chhat si3-chiu e5 cheng5-heng5, chit8 khoaN3 liau2-au7, i koh gong7-giah8--lah. In-ui7 ti7 he but8-the2 lai7-te2, u7 si3-te3 khang-te7, keng3-jian5 chhut-hian7 "chhun", "ha7", "chhiu", "tang", si3-chiong2 bo5 kang7-khoan2 e5 chu7-jian5 keng2-sek. 
  Ti7 chhun-thiN e5 hit-te3 khang-te7 hia, u7 chit8-tin7 gin2-a2 ti7 chheN-chhui3 e5 chhau2-pou-a2 teh that-kiu5, thit-tho5. Ti7 ha7-thiN e5 hit-te3 khang-te7 hia, u7 chit8-koa2-a2 toa7-lang5 ti7 chit8-tiau5 ke-a2 teh siu5-chui2. Chai7 chhiu-thiN e5 hit te3 khang-te7 hia, u7 lang5 teh pang3 hong-chhoe. Chai7 tang-thiN e5 hit-te3 khang-te7 hia, tak8 sou2-chai7 long2 teh loh8-seh, u7 chit8-koa2-a2 lang5 ti7 hia teh liu-peng.
  KhoaN3-tioh8 tai7-ke long2 ti7 hia sng2 kau3 chin sim-sek, kin-pun2 chiu7 bo5 kam2-kak u7 tham3-chhek-ki e5 chun5-chai7, tai7-ke long2 kou3 sng2 in ka-ki7--e5. Ti7 hit-si5-chun7, tut8-jian5-kan Sio2-iong2 soa3 khoaN3-tioh8 chit8-chiah sio2 khi3-chun5, teng2-bin7 chai3 chiok-che7 lan7-bin5, hit-si5 hai2-eng2 chin toa7, hou7 lang5 khoaN3 kau3 si7 kiaN-hiam2 ban7-hun. Chiah teh kong2 na7-tiaN7, chit8-e5 toa7 hai2-eng2 koh phah--lai5. Sio2 khi3-chun5 soa3 peng2 chun5, ti3-su2 sou2-u7 e5 lan7-bin5 long2 lak loh8-khi3 hai2--nih8.
  Sio2-iong2 khoaN3-tioh8 an2-ni, sim-koaN chin tioh8-kip, tng2 chit8-e7 sin, chiu7 beh tui3 mng5-khau2 chhiong--chhut-khi3, siuN7 beh koaN2-kin2 tng2-khi3 Sin5-liong5-ki teng2-koan5, khoaN3 beh an2-choaN2 lai5 kiu3 hiah e5 lang5. Ti7 chit e5 si5-chun7, u7 thiaN tioh8 chit8-e5 siaN-im teh hoah Sio2-iong2, kong2, "Sio2-iong2, mai3 hiah tioh8-kip." Sio2-iong2 ng3 hoat-chhut siaN-im e5 sou2-chai7 teh khoaN3, chit8 e7 hoe5 thau5, I soa3 khoaN3-tioh8 chit8 e5 sio2-khoa2-a2 u7 ni5-ki2 e5 lang5 che7 ti7 toa7-thiaN--nih8, sui-jian5 khoaN3 pan7-se3, lang5 si7 chin ho5-khi3, bo5 chhin-chhiuN7 phaiN2-lang5 e5 khoan2, m7-ku2 i ia7 si7 hou7 Sio2-iong2 chhoah chit8 tio5--lah. Sio2-iong2 hoah kong2, "Li2 si7 sim2-mih8 lang5, goa2 kun-pun2 chiu7 m7-bat--li2, li2 na2 e7 chai-iaN2 goa2 e5 mia5 kio3 cho3 Sio2-iong2--leh?" Sio2-iong2 iong7 chiok giau5-gi5 e5 khau2-khi3 teh mng7--i.
  "Goa2 si7 chia e5 chu2-lang5, mia5 kio3 Ong5-tan, goa2 m7-na7 chai-iaN2 li2 e5 mia5 kio3 choe3 Sio2-iong2, goa2 ma7 chai-iaN2 li2 si7 Lim5 phok-su7 e5 hau7-siN, ti7 hu3-kin7 e5 chit8-e5 sio2-to2 teh tou7-ka2." Hit e5 lang5 chiu7 an2-ni lu3-lu3-kio3, kong2 kau3 chit8-koaN7 na2 bah-chang3 kang7-khoan2. 
  Sio2-iong2 thiaN Ong5-tan kong2 soah, chiu7 chin tioh8-kip kong2, “chit-ma2 kiu3-lang5 khah iau3-kin2, bo5 ai3 koh kap li2 ke kong2 hiah-nih8 che7.” Kong2 soah, chiu7 koh ui3 mng5-khau2 chhiong--chhut-khi3. "Tong-jian5! Kiu3-lang5 si7 chin iau3-kin2, goa2 tu2-chiah kiam2 m7-si7 u7 phai3 lang5 khi3--lah? Li2 koh ka7 tian7-si7 phah-khui khoaN3-mai7--leh," Ong5-tan chhio3-chhio3-a2 teh kong2. 
  Sio2-iong2 oat8-thau5 koe3--khi3, chit8-chiah kiu3-seng-chun5 cha2 tioh8 ti7 hia chhut-hian7. Chun5-teng2 e5 lang5 chit8-e5 chit8-e5 ka7 lam7-bin5 kiu3--khi2-lai5. Sio2-iong2 chai-bat cheng5-heng5 liau2-au7, chiah khah hong3-sim. Sio2-iong2 chin hounn3-ki5 koh oat8-thau5 lai5 mng7 Ong5-tan, “Li2 thai3 e7 bat goa2 e5 lau7-pe7--leh?” Ong5-tan in3 kong2, “Li2 e5 lau7-pe7 e7-tang3 kong2 si7 te7-kiu5-lang5 tiong siong7-kai3 chhut-mia5 kap ui2-tai7 e5 kho-hak8-ka, siann2-lang5 e7 m7-bat--i-leh,” Ong5-tan peng7-bo5 oan5-choan5 siunn7 beh hoe5-tap Sio2-iong2 sou2 mng7 e5 bun7-te5. M7-ku2 Ong5-tan sou2 iong7 “te7-kiu5-lang5” chit-e5 ji7-su5, soah koh in2-khi2 Sio2-iong2 khah toa7 e5 giau5-gi5. Sio2-iong2 tit8-chiap mng7 Ong5-tan, “Li2 tu2-chiah kong2 siann2-mih ‘te7-kiu5-lang5’, hou7 goa2 kam2-kak chin ki5-koai3, siunn7 beh ka7 li2 mng7 khah siong5-se3, li2 kiam2 m7-si7 te7-kiu5-lang5 si7--bo5?” Ong5-tan chai-iann2 Sio2-iong2 u7 chiok che7 giau5-gi5, to7 ka7 i kong2, “Goa2 e5 chou2-sian si7, goa2 m7-si7, goa2 si7 khoai3-lok8 seng-kiu5 e5 lang5,” Ong5-tan koh kong2, “Che kong2--lai5 oe7-thau5 tng5, li2 khoann3 an2-ni kiam2 ho2, goa2 chhoa7 li2 lai5-khi3 goa2 e5 chheh-pang5, lan2 ti7 hia ho2-ho2-a2 tam5-lun7--chit8-e7, hou7 goa2 ka7 li2 soeh-beng5 chheng-chho2.”
  Ti7 chheh-pang5--nih8, Ong5-tan ka7 Sio2-iong2 kong2 chit8-e5 bo5 lang5 thiaN--koe3 e5 kou3-su7, chit-ma2 Ong5-tan chiu7 khai-si2 kong2 khi2, "Ti7 chin cha2 i2-cheng5, goa2 e5 chou2-sian si7 toa3 ti7 Tiong-in3-poan3-to2 e5 chit8-e5 chin bi2-le7 e5 sou2-chai7, in se3-tai7 long2 teh cho3-sit, seng-oah8 koe3 liau2 chin khoai3-lok8. Au7--lai5 in-ui7 cheng3-hu2 bo5-ho2, piN3 kau3 tai7-ke long2 beh bo5 png7 thang chiah8--lah. Goa2 e5 chou2-sian chiu7 thau-thau-a2 che7 chit8 chiah sio2 khi3-chun5, siuN7 beh li7-khui to5-pi7 chit-e5 khun3-khou2 e5 seng-oah8, kau3 pat8-kok khi3. Chiu7 che7 chun5 lai5 kau3 Thai3-peng5-iuN5, soa3 gu7 tioh8 toa7 hong-eng2, chun5 peng2--koe3-khi3. Ti7 tai7-ke long2 kiong5 beh hou7 im--si2 e5 si5-chun7, thiN-teng2 keng3-jian5 chhut-hian7 chit8-chiah kho-hak8-chun5, chiu7 si7 lin2 sou2 kong2 e5 put-beng5 hui-heng5 but8-the2, ka7 hiah e5 lan7-bin5 kiu3--khi2-lai5. In chai-iaN2 goa2 e5 chou2-sian bo5 hoat-tou7 ti7 ka-ki7 e5 kok-ka koh seng-oah8--loh8-khi3, chiu7 mng7 in u7 siuN7 beh khi3 khoai3-lok8 chheN-kiu5--bo5? Goa2 e5 chou2-sian sim-lai7 chiok chheng-chho2, chiu7 sng3 in e7-tang3 to5-lan7 khi3 pat8 e5 kok-ka, ma7 bo5 it-teng7 e7-tang3 hong5 siu-liu5, kin-a2-jit8 u7 chit-e5 ki-hoe7, che chin-chiaN3 si7 kiu5-chi-put-tek e5 tai7-chi3. Goa2 e5 chou2-sian chiu7 che7 kho-hak8-chun5 lai5 kau3 khoai3-lok8 chheN-kiu5, seng-oah8 koe3 kau3 chin khoai3-lok8. M7-ku2 in peng3 bo5 be7-ki3--tit, ti7 te7-kiu5 siong7, iau2-ku2 u7 chin che7 siu7-khou2 siu7-lan7 e5 jin5-lui7. Sou2-i2 in bat chiu3-choa7, lip8-ha7 chit8-e5 sin3-tiau5, chiu7-si7 in e5 au7-tai7, mui2 chit8 e5 lang5 ti7 i e5 it-seng tiong, it-teng7 ai3 lai5 te7-kiu5 chit8-pai2, ui7 tioh8 beh kiu3 ti7 hai2-siong7 gu7-lan7 e5 lan7-bin5. Goa2 u7 chit8-tiam2-a2 khah bo5 kang7-khoan2--e5, chiu7-si7 goa2 chit-ma2 teh sia2 chit8-pun2 iu2-koan te7-kiu5 bun5-beng5 e5 chheh, sou2-i2 ai3 tiam3 ti7 te7-kiu5 e5 si5-kan khah tng5, goa2 chiu7 ka7 kho-hak8-chun5 sai2 kau3 hai2-te2. Kin-a2-jit8 si7 goa2 lau5 ti7 te7-kiu5 siong7-boe2-a2 chit8-kang, bin5-a2-chai3 goa2 chiu7 beh poe tng2-khi3 khoai3-lok8 chheN-kiu5--lah. Pun2-lai5, hia m7-goan7 toe3 goan2 khi3 khoai3-lok8 chheN-kiu5 e5 lan7-bin5, goan2 long2 oe7 hou7 in chiah8 chit8-chiong2 bong7-hun5-ioh8, hou7 in pang3 be7 ki3 hit kui2 kang sou2 hoat-seng e5 tai7-chi3. M7-ku2 goa2 bo5 siuN7 beh hou7 li2 chiah8-ioh8, in-ui7 goa2 hi-bang7 li2 e7-tang3 ka7 sou2 khoaN3--tioh8 e5 tai7-chi3, toa3 tng2-khi3 te7-kiu5, kong2 hou7 lang5 chai, an2-ni te7-kiu5-lang5 chiu7 u7 hoat-tou7 chai-iaN2, iau2-ku2 u7 chit8-e5 pi2 te7-kiu5 koh khah bun5-beng5 e5 chheN-kiu5, che ma7 si7 chit8-chan5 chin ho2 e5 tai7-chi3. Ng3-bang7 te7-kiu5-lang5 i2-au7 long2 e7-tang3 ka7 kho-hak8 gian2-kiu3 khng3 ti7 thai3-khong su7-giap8 teng2, m7-thang koh kui-jit8 ti7 hia teh hoat-beng5 chit8-koa2-a2 e7 thai5-lang5 e5 bu2-khi3." 
  Sio2-iong2 thiaN Ong5-tan kong2 soah, chiok kam2-tong7 chiap loh8-khi3 kong2, “Ong5-tan a-Chek, chhiaN2 li2 hong3-sim, goa2 tng2--khi3 liau2-au7, it-teng7 oe7 ka7 kin-a2-jit8 sou2 hoat-seng kap sou2 keng-lek8 e5 tai7-chi3, chit8-sian2-gou7-li5 long2 kong2 hou7 goa2 e5 lau7-pe7 chai, chhiaN2 i chiah koh hong3-sang3 hou7 tai7-ke chai, goa2 teh siuN7, na7-si7 e7-tang3 ui3 goa2 e5 lau7-pe7 e5 chhui3 kong2 chhut chit e5 su7-sit8 e5 loe7-iong5, te7-kiu5-lang5 tai7-khai3 e7 siong-sin3 chiah tioh8.”
  Sio2-iong2 beh li7-khui e5 si5, Ong5-tan theh8 chit8-pun2 chheh hou7 i, chit pun2 si7 iu2-koan thai3-khong kho-hak8--e5. Ong5-tan ka7 i kong2, "Chit-pun2 chheh pun2-lai5 si7 toa3 ti7 khoai3-lok8 chheN-kiu5 e5 kho-hak8-ka sou2 hap8 sia2--e5, in long2 si7 chin choan-giap8 e5 kho-hak8-ka, sou2-i2 chit-pun2 chheh put-chi2 u7 hak8-sut8-seng3, ma7 chin chhu3-bi7. In-ui7 goa2 tui3 te7-kiu5 chiok u7 kam2-cheng5, sou2-i2 goa2 tek8-piat8 ka7 chit-pun2 chheh hoan-ek8 cho3 lin2 te7-kiu5-lang5 khoaN3 e7 bat e5 bun5-ji7. Ka2-su2 te7-kiu5-lang5 e7-hiau2 ho2-ho2-a2 ka7 chit-pun2 chheh thak8 hou7 bat, goa2 siong-sin3 te7-kiu5-lang5 it-teng7 e7-tang3 chhin-chhiuN7 goan2 kang7-khoan2, e7-tit-thang ti7 thai3-khong kap te7-kiu5 chu7-iu5 lai5-khi3--lah." 
  Sio2-iong2 tng2--khi3 liau2-au7, iong7 chiok che7 hong-hoat chiong i sou2 keng-lek8 e5 tai7-chi3 po3-chhut-lai5 hou7 lang5 chai, chek-si5 chiu7 in2-khi2 te7-kiu5-lang5 tui3 thai3-khong e5 heng3-chhu3. Iau2-ku2 u7--e5, chiu7-si7 Sio2-iong2 sou2 toa3--tng2-lai5 e5 hit pun2 chheh, ia7 i2-keng hou7 lang5 hoan-ek8 cho3 chiok che7 chiong2 e5 gi2-bun5, chit-ma2 chit-pun2 chheh i2-keng si7 chit8-pun2 tai7-ke long2 chin ai3 khoaN3 e5 chheh--lah. 
  Chiau3-khoaN3, lan2 long2 e7-tang3 lai5 ng3-bang7 kap ki5-thai7--e5, kho2-leng5 koh koe3 50 ni5 liau2-au7, jin5-lui7 chiu7 e7-tang3 chu7-iu5 lai5-khi3 thai3-khong kap te7-kiu5 chi kan--lah. 
  (Tai5-oan5-ji7 Chap8-chi3 te7 7 ki5, 2001 ni5 5 geh8) 
</CL>
<HL>

譯寫 
有一個囡仔名叫做小勇，ti7每一年e5年底，in全家攏會安排去太平洋e5一個小島度假。這個小島內有真濟足神奇koh心適e5娛樂設備，che完全攏是小勇e5老父林博士所精心設計--e5。 
Ti7 hiah-nih8濟e5 thit-tho5物中間，小勇上kah意--e5是神龍機，伊不止會當ti7水上泅，ma7會當ti7水底行，iau2-ku2會鑽入去土--nih8 pe5。所以小勇足ai3這個神龍機，定定ma7坐伊去太平洋e5海底探險。 
這擺小勇koh來到這個小島，猶原是坐神龍機落海--去。伊一落到海底，就感覺有無共款e5所在。因為較早伊落海e5時，看--著-e5攏是密chhih-chhih e5魚群，這遍續攏看be7著--lah。 
Ti7小勇teh滿心giau5疑e5時陣，神龍機e5感應器竟然傳來信號。Ka7伊講，外口有一個m7-bat看--過e5物件，向伊這爿泅--過-來。無偌久，銀幕也看會著hit個大怪物。原來he是一隻hou7人認作已經絕種e5大水怪。 
看--來這個大水怪並無惡意，抑是伊掠準是tu2著kap伊相款e5同類，想beh來kap神龍機熟悉。M7-ku2大水怪e5體積實在有夠大，動--起-來真正是不得了。Chit-ma2猶koh是無減少速度teh向前行，這個情形koh較m7免講--lah。水底雄雄是暗流滾滾，致使到神龍機是an2-ni teh chhia跋peng2。Hou7坐ti7神龍機內底e5小勇，早著分be7清楚天南地北--lah。 
Ti7這時陣，因為小勇是成長ti7西元2100年e5囡仔，猶koh是大科學家林博士e5子兒，智識bat真濟。所以一點仔攏be7緊張。若換做是chit-ma2 e5囡仔，無hou7驚--死chiah是奇怪e5代誌。小勇趕緊命令神龍機鑽入去土--nih8，閃開大水怪所造成e5急流。神龍機ti7土--nih8鑽有五公里遠，tu2仔beh衝出土--nih8 e5時陣，感應器續雄雄koh傳來信號，ka7小勇講，頭前一公里e5所在，有一個海底城。 
小勇bat來過chia，知影chia附近並無有啥物海底城。M7-ku2感應器無可能會故障chiah著。小勇提海底e5地圖來看，ma7攏chhoe7無這個所在有海底城。過幾分鐘了後，神龍機e5感應器koh傳來較新e5報告，原來這個城不止是ti7海底na7-tiaN7，伊ma7 koh會鑽入海底e5土--nih8，有50公尺長。 
「奇怪！Che是無可能e5代誌。」小勇家己ti7 hia自言自語teh講。過一下仔，小勇斟酌想了後，就決定beh去看是teh變甚物 bang2。伊命令神龍機即時著ai3停--落-來，然後換坐一隻較細隻--e5，m7-ku2真神勇e5探測機。 
這隻神勇e5探測機是會當發出一種真強e5光度，ka7歸e5海底城e5面貌攏ka7翕--落-來。 
當相片洗--出-來了後，小勇看--著續憨giah8，講che那有影是甚物海底城--leh。Che根本to7是一個不明e5飛行物體。而且歸e5物體e5外表是ui3一種特別e5金屬材料製造--來-e5，光光滑滑--e5，ui3 chia無法度看著出入口e5所在。 
小勇命令神勇e5探測機想辦法ai3鑽破一個洞口入--去。M7-ku2因為這種金屬e5硬度有較懸，探測機鑽半埔，一個針孔ma7鑽be7破。 
當ti7小勇m7知beh an2-choaN2 e5時陣，雄雄hit個物體續自動扑開門。門內那親像有一種吸引力，就ka7探測機吸住--teh，無論小勇an2-choaN2想beh來阻擋，攏無法度停止探測機e5前進，猶原也是hou7吸--入-去。 
探測機hou7吸--入-去了後，扑開e5門就自動關--起-來。坐ti7探測機內底e5小勇，m7若無親像tu2仔hiah緊張，顛倒看伊koh比頭tu2仔表現koh較平靜。 
小勇即刻扑開探測機頂面e5銀幕，開始觀察四周e5情形，一看了後，伊koh憨giah8--lah。因為ti7 he物體內底，有四塊空地，竟然出現「春」、「夏」、「秋」、「冬」，四種無共款e5自然景色。 
Ti7春天e5 hit塊空地hia，有一陣囡仔ti7青翠e5草埔仔teh踢球、thit-tho5。Ti7夏天e5 hit塊空地hia，有一寡仔大人ti7一條溪仔teh泅水。在秋天e5 hit塊空地hia，有人teh放風吹。在冬天e5 hit塊空地hia，逐所在攏teh落雪，有一寡仔人ti7 hia teh溜冰。 
看著大家攏ti7 hia sng2到真心適，根本就無感覺有探測機e5存在，大家攏顧sng2 in家己--e5。Ti7 hit時陣，突然間小勇續看著一隻小汽船，頂面載足濟難民，hit時海湧真大，hou7人看到是驚險萬分。Chiah teh講na7-tiaN7，一個大海湧koh扑--來。小汽船續peng2船，致使所有e5難民攏落落去海--nih8。 
小勇看著an2-ni，心肝真著急，轉一下身，就beh tui3門口衝--出-去，想beh趕緊轉去神龍機頂懸，看beh an2-choaN2來救hiah e5人。Ti7這個時陣，有聽著一個聲音teh喝小勇，講，「小勇，mai3 hiah著急。」小勇向發出聲音e5所在teh看，一會回頭，伊續看著一個小可仔有年紀e5人坐ti7大廳--nih8，雖然看扮勢，人是真和氣，無親像歹人e5款，m7-ku2伊也是hou7小勇chhoah一tio5--lah。小勇喝講，「你是甚物人，我根本就m7-bat--你，你那會知影我e5名叫做小勇--leh？」小勇用足giau5疑e5口氣teh問--伊。 
「我是chia e5主人，名叫王丹，我m7若知影你e5名叫做小勇，我ma7知影你是林博士e5後生，ti7附近e5一個小島teh度假。」Hit個人就an2-ni lu3-lu3叫，講到一koaN7那肉粽共款。 
小勇聽王丹講煞，就真著急講，「Chit-ma2救人較要緊，無ai3 koh kap你加講hiah-nih8濟。」講煞，就koh ui3門口衝--出-去。「當然！救人是真要緊，我tu2-chiah kiam2 m7是有派人去--lah？你koh ka7電視扑開看mai7--leh，」王丹笑笑仔teh講。 
小勇越頭過--去，一隻救生船早著ti7 hia出現。船頂e5人一個一個ka7難民救--起-來。小勇知bat情形了後，chiah較放心。小勇真好奇koh越頭來問王丹，「你thai3會bat我e5老父--leh？」王丹應講，「你e5老父會當講是地球人中上界出名kap偉大e5科學家，啥人會m7-bat--伊-leh，」王丹並無完全想beh回答小勇所問e5問題。M7-ku2王丹所用「地球人」這個字詞，soah koh引起小勇較大e5 giau5疑。小勇直接問王丹，「你tu2-chiah講甚物「地球人」，hou7我感覺真奇怪，想beh ka7你問較詳細，你kiam2 m7是地球人是--無？」王丹知影小勇有足濟giau5疑，就ka7伊講，「我e5祖先是，我m7是，我是快樂星球e5人，」王丹koh講，「Che講--來話頭長，你看an2-ni kiam2好，我chhoa7你來去我e5冊房，咱ti7 hia好好仔談論--一-下，hou7我ka7你說明清楚。」 
Ti7冊房--nih8，王丹ka7小勇講一個無人聽--過e5故事，chit-ma2王丹就開始講起，「Ti7真早以前，我e5祖先是toa3 ti7中印半島e5一個真美麗e5所在，in世代攏teh做穡，生活過了真快樂。後--來因為政府無好，變到大家攏beh無飯thang食--lah。我e5祖先就偷偷仔坐一隻小汽船，想beh離開逃避這個困苦e5生活，到別國去。就坐船來到太平洋，續遇著大風湧，船peng2--過-去。Ti7大家攏強beh hou7淹--死e5時陣，天頂竟然出現一隻科學船，就是lin2所講e5不明飛行物體，ka7 hiah e5難民救--起-來。In知影我e5祖先無法度ti7家己e5國家koh生活--落-去，就問in有想beh去快樂星球--無？我e5祖先心內足清楚，就算in會當逃難去別e5國家，ma7無一定會當逢收留，今仔日有這個機會，che真正是求之不得e5代誌。我e5祖先就坐科學船來到快樂星球，生活過到真快樂。M7-ku2 in並無be7記--tit，ti7地球上，iau2-ku2有真濟受苦受難e5人類。所以in bat咒誓，立下一個信條，就是in e5後代，每一個人ti7伊e5一生中，一定ai3來地球一擺，為著beh救ti7海上遇難e5難民。我有一點仔較無共款--e5，就是我chit-ma2 teh寫一本有關地球文明e5冊，所以ai3 tiam3 ti7地球e5時間較長，我就ka7科學船駛到海底。今仔日是我留ti7地球上尾仔一工，明仔再我就beh飛轉去快樂星球--lah。本來，hia m7願toe3阮去快樂星球e5難民，阮攏會hou7 in食一種忘魂藥，hou7 in放be7記hit幾工所發生e5代誌。M7-ku2我無想beh hou7你食藥，因為我希望你會當ka7所看--著e5代誌，toa3轉去地球，講hou7人知，an2-ni地球人就有法度知影，iau2-ku2有一個比地球koh較文明e5星球，che ma7是一層真好e5代誌。向望地球人以後攏會當ka7科學研究囥ti7太空事業頂，m7-thang koh歸日ti7 hia teh發明一寡仔會thai5人e5武器。」 
小勇聽王丹講煞，足感動接落去講，「王丹阿叔，請你放心，我轉--去了後，一定會ka7今仔日所發生kap所經歷e5代誌，一銑五釐攏講hou7我e5老父知，請伊chiah koh放送hou7大家知，我teh想，若是會當ui3我e5老父e5嘴講出這個事實e5內容，地球人大概會相信才著。」 
小勇beh離開e5時，王丹提一本冊hou7伊，這本是有關太空科學--e5。王丹ka7伊講，「這本冊本來是toa3 ti7快樂星球e5科學家所合寫--e5，in攏是真專業e5科學家，所以這本冊不止有學術性，ma7真趣味。因為我tui3地球足有感情，所以我特別ka7這本冊翻譯做lin2地球人看會bat e5文字。假使地球人會曉好好仔ka7這本冊讀hou7 bat，我相信地球人一定會當親像阮kang7款，會得thang ti7太空kap地球自由來去--lah。」 
小勇轉--去了後，用足濟方法將伊所經歷e5代誌報出來hou7人知，即時就引起地球人tui3太空e5興趣。Iau2-ku2有--e5，就是小勇所toa3--轉-來e5 hit本冊，也已經hou7人翻譯做足濟種e5語文，chit-ma2這本冊已經是一本大家攏真ai3看e5冊--lah。 
照看，咱攏會當來向望kap期待--e5，可能koh過50年了後，人類就會當自由來去太空kap地球之間--lah。 
(台灣字雜誌第7期，2001年5月) 
</HL>