<CL>
  A-Tiong peh kap A-Tiong m2 si7 chit8 tui3 tiong-hou7 iu7-koh lau2-sit8 e5 cho3-sit lang5. Ang-a2-bou2 nng7 lang5 sui-jian5 bo5 siu7 sim2-mih8 kau3-iok8, m7-ku2 khiok chai-poe5 chhut chit8 e5 chiaN5 u7 seng5-chiu7 e5 hau7-seN, i si7 ti7 Bi2-kok chit8 keng chin chhut-mia5 e5 kong-si teh chiah8 thau5-lou7, sng3--khi2-lai5 ka2-na2 chin ho2-koe3 e5 khoan2-sit. 
  U7 chit8 ni5 e5 joah8-thiN, A-Tiong peh chiap tioh8 in kiaN2 tui3 Bi2-kok kia3--lai5 e5 phoe, kong2 beh kio3 in nng7 e5 lau7--e5 khi3 Bi2-kok thit-tho5, sun7-soa3 toa3--chit8-cham7-ah. Nng7 e5 lau7--e5 chham-siong5 e5 kiat-ko2, chiu7 koat-teng7 beh khi3--lah. In-ui7 tui3 in e5 cha-pou sun saN tang cheng5 ti7 Bi2-kok chhut-si3 i2-lai5, iau2-koh m7 bat kiN3-koe3 i chit8 bin7, ma7 m7 chai seN-cho3 iN5, a2-si7 piN2. 
  A-Tiong peh kap A-Tiong m2 nng7 lang5 long2 u7 cha2 khi2--lai5 e5 sip8-koan3. Cha2-khi2-si5 thiN iau2 boe7 kng, nng7 e5 lau7--e5 chiu7 sio-chio khi3 hai2-piN-a2 san3-pou7, ti7 lou7-tou5 tiong soa3 tu2 tioh8 chit8 e5 jiat8-cheng5 e5 a-tok-a2 tui3-bin7 kiaN5--koe3-lai5. Chu2-tong7 giah8 chhiu2 ka7 in sio-chioh-mng7 kong2, “Gu5 bo5 ni.” A-Tiong peh thiaN bo5 i3-su3 chiu7 soa3-chhui3 ka7 i in3 kong2, ”Goa2 A-Tiong.” Chhin-chhiuN7 chit khoan2 cheng5-heng5 sio lian5-soa3 tai7-khai3 u7 chit8 le2-pai3 ku2. U7 chit8 am3, tng choan5 ke cho3-hoe2 teh chiah8 am3-tng3 e5 si5, A-Tiong peh tong3 boe7 tiau5 chiu7 khui-chhui3 mng7 i e5 hau7-seN kong2, “Gu5 bo5 ni” tau3-te2 si7 sim2-mih8 i3-su3? In hau7-seN bun5-bun5-a2 chhio3 i kong2, “He to7-si7 gau5-cha2 e5 i3-su3--lah.” A-Tiong peh tim3-thau5 se3-siaN hoe5-eng3 kong2, “HouN3! an2-ni--ouh,” sim-lai7 u7 sou3 e5 khoan2. 
  Keh-tng2 cha2-khi2 A-Tiong peh kap A-tiong m2 tek8-piat8 koh khah cha2 khi2--lai5, lai5 kau3 ti7 peng5-siong5-si5 kap A-Tok-a2 sio tu2-bin7 e5 sou2-chai7 theng3-hau7, tng A-Tok-a2 kiaN5 kin7-oa2--lai5 e5 si5, chiu7 koaN2-kin2 seng kiah8 chhiu2 chhut toa7-siaN kio3 kong2, “Gu5 bo5 ni.” Chit hoe5 oaN7 A-Tok-a2 chu7-jian5 teh in3 i kong2, “Goa2 A-Tiong.” Nau2-kin chit8 si5 tng2 boe7 koe3--lai5 e5 A-Tiong peh, sim-lai7 teh siuN7, “ngh, ngh, na2 e7 an2-ni? Chin ki5-koai3--ouh?” 
  (Tai5-oan5-ji7 te7 7 ki5, 2001 ni5 5 geh8) 
</CL>
<HL>

阿忠伯kap阿忠姆是一對忠厚又koh老實e5做穡人。翁仔某兩人雖然無受甚物教育，m7-ku2卻栽培出一個成有成就e5後生，伊是ti7美國一間真出名e5公司teh食頭路，算--起-來假若真好過e5款式。
有一年e5熱天，阿忠伯接著in子tui3美國寄--來e5批，講beh叫in兩個老--e5去美國thit-tho5，順續toa3--1-cham7-仔。兩個老--e5參詳e5結果，就決定beh去--lah。因為tui3 in e5查甫孫三冬前ti7美國出世以來，iau2-koh m7 bat見過伊一面，ma7 m7知生做圓，抑是扁。
阿忠伯kap阿忠姆兩人攏有早起--來e5習慣。早起時天iau2 boe7光，兩個老--e5就相招去海邊仔散步，ti7路途中續tu2著一個熱情e5阿tok仔對面行--過-來。主動giah8手ka7 in相借問講，「牛無奶。」阿忠伯聽無意思就續嘴ka7伊應講，「我阿忠。」親像這款情形相連續大概有一禮拜久。有一暗，當全家做伙teh食暗頓e5時，阿忠伯擋boe7 tiau5就開嘴問伊e5後生講，「牛無奶」到底是甚物意思？In後生文文仔笑伊講，「He to7是gau5早e5意思--lah。」阿忠伯tim3頭細聲回應講，「好！an2-ni--ouh，」心內有數e5款。 
隔轉早起阿忠伯kap阿忠姆特別koh較早起--來，來到ti7平常時kap阿tok仔相tu2面e5所在聽候，當阿tok仔行近倚--來e5時，就趕緊先kiah8手出大聲叫講，「牛無奶。」這回換阿tok仔自然teh應伊講，「我阿忠。」腦筋一時轉boe7過--來e5阿忠伯，心內teh想，「Ngh，ngh，那會an2-ni？真奇怪--ouh？」 
(台灣字第7期，2001年5月) 
</HL>