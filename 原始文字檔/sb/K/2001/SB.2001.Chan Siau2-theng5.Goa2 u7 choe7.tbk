<CL>
Goa2 u7 choe7. Tu2-tioh8 thong3-khou2 e5 lang5, goa2 sim-lai7 be7 kam2-kak tong5-cheng5; khoann3-tioh8 khiong2-pou3 e5 tai7-chi3, goa2 sim-lai7 be7 kam2-kak kiann-hiann5; chiap-siu pat8-lang5 e5 pang-chan7, goa2 sim-lai7 be7 kam2-kak kam2-kek.
Goa2 u7 choe7. Goa2 thau5-khak lai7 kan-tann e7 ki3-tit goa2 beh tih8 siann2, goa2 siunn7 beh chhong3 siann2, goa2 kah-i3 siann2, goa2 siong7 tho2-ia3 siann2.
Goa2 u7 choe7. Goa2 tiann7-tiann7 khoann3 be7-khi2 pat8-lang5 e5 jin5-seng, khoann3 be7-khi2 in chu7 se3-han3 kau3 toa7-han3 long2 hou7 ka-ti7 koe3 kang7-khoan2 e5 seng-oah8, kiann5 kang7 1-tiau5 lou7, koai-koai-a2 thak8-chheh thang ho2 kho2 te7-1-mia5, tam5 kui2-tiunn5-a2 ka2-na2 chin cheng-chhai2 e5 loan5-ai3, chhoe7 ho2 thau5-lou7, ke3 ho2 ang, chhoa7 ho2 bou2, senn kui2-e5 ham7 ka-ti7 sio-kang5 e5 koai-kiann2.
Goa2 u7 choe7. Beng5-beng5 si7 1-kiann7 chiok kan2-tan e5 tai7-chi3, goa2 soah tak8-pai2 long2 ka7 ka-ti7 kong2 goa2 bo5 hoat-tou7, i bo5 tat8-tit goa2 an2-ne hi-seng, se3-kai3 be7 in-ui7 an2-ne to7 kai2-pian3.
E7 ki3-tit i2-cheng5 li2 ka7 goa2 kong2--koe3: “Bo5 bak8-chiu e5 lang5 khoann3 siong7 chheng, bo5 hinn7-a2 e5 lang5 thiann siong7 beng5, chhiu2 lai7-te2 khang-khang chiah e7-tang3 theh8-tioh8 siong7 che7 mih8-kiann7, chin-chiann3 si2--koe3 e5 senn3-mia7 chiah e7-tang3 oah8 liau2 ku2-ku2-tng5-tng5.”
M7 chai ui7 siann2-mih, chai-iann2 e5 tai7-chi3 lu2 che7, goa2 to7 lu2 m7 bat tai7-chi3; sek8-sai7 e5 ji7 lu2 che7, goa2 to7 lu2 m7 kann2 kong2-oe7; ni5-hoe3 lu2 che7, goa2 kha-chiah-phiann ainn7 e5 choe7 to7 lu2 tang7; li7 li2------gin2-a2 si5-chun7 li7 goa2 chiah kin7 e5 li2, ma7 lu2 li7 lu2 hng7.
(TGB Thong-sin3 te7 25 ki5, 2001 ni5 10 goeh8)
</CL>
<HL>

我有罪。 Tu2著痛苦e5人，我心內be7感覺同情； 看著恐怖e5 tai7-chi3，我心內be7感覺驚惶； 接收別人e5幫贊，我心內be7感覺感激。
我有罪。 我頭殼內kan-tann會記tit我beh tih8 siann2，我想beh chhong3 siann2，我kah意siann2，我上討厭siann2。
我有罪。 我tiann7-tiann7看be7起別人e5人生，看be7起in自細han3到大han3 long2 hou7 ka-ti7過kang7款e5生活，行kang7 1條路，乖乖a2讀冊thang好考第1名，談幾場a2 ka2-na2真精彩e5戀愛，chhoe7好頭路，嫁好ang，娶好bou2，生幾個ham7 ka-ti7相kang5 e5乖kiann2。
我有罪。 明明是1件chiok簡單e5 tai7-chi3，我soah tak8-pai2 long2 ka7 ka-ti7講我無法tou7，i無值得我an2-ne犧牲，世界be7因為an2-ne就改變。
會記tit以前你ka7我講--過：「無目chiu e5人看上清，無耳a2 e5人聽上明，手內底空空chiah會tang3 theh8著上che7 mih8-kiann7，真正死--過e5性命chiah會tang3活了久久長長。」
M7知為siann2-mih，知iann2 e5 tai7-chi3愈che7，我就愈m7 bat tai7-chi3； 熟sai7 e5字愈che7，我就愈m7敢講話； 年歲愈che7，我kha脊phiann ainn7 e5罪就愈重； 離你─gin2-a2時chun7離我chiah近e5你，ma7愈離愈hng7。
(TGB通訊第25期，2001年10月)
</HL>