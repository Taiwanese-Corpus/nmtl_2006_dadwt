<CL>
Kong-goan5 1620 ni5, chit8 chiah kio3-choe3 "Gou7-goeh8-hoe" (The Mayflower) e5 toa7 phang5-chun5, tui3 Eng-kok hiong3 Bi2-chiu chhut-hoat.  Chun5-teng2 chai3 102 ui7 kio3-choe3 "Chheng-kau3-tou5" (Puritan) e5 Ki-tok-tou5.  In teh chhiau-chhoe7 chit8-e5 thang chu7-iu5 keng3-pai3 Siong7-te3 kap seng-oah8 e5 sou2-chai7.
Ti7 poaN3-lou7 tiong, chit-chiah chun5 tu2-tioh8 toa7-hong, li7-khui goan5-teng7 e5 hang5-soaN3.  Kau3 hit ni5 e5 12 goeh8, in ti7 hian7-chai7 kio3-choe3 Phou2-li7-mau5-su7 (Plymouth) e5 sou2-chai7 teng-liok8 Pak Bi2-chiu.  Tng-si5 thiN-khi3 chin koaN5, in e5 chiah8-mih8 iah8 chin chio2, ti3-kau3 u7-lang5 i2-keng phoa3-peN7.  Keng-ke3 chit8 ni5 e5 lou2-lek8 khai-khun2, kau3 te7-ji7 ni5 thau5-chit8-pai2 siu-seng5 ngou2-kok8 e5 si5 (1621 ni5 chhiu-thiN), chi2-u7 chhun chit8-poaN3 e5 lang5 iu5-goan5 oah8--teh.  Chong2-si7 chit chit8-ni5 e5 kho2-giam7, hou7 in tui3 beh ti7 Bi2-chiu teng3-kun hoat-tian2 chhiong-moa2 sin3-sim.  M7-na7 an2-ni, in i2-keng kap goan5-chu7-bin5 In3-te7-an-lang5 kian3-lip8 iu2-gi5, thang cho3-hoe2 seng-oah8, koh hou7-siong pang-chan7. 
Kong-goan5 1621 ni5 12 goeh8 13 jit8, chiah-e5 thau5-chit8-kun5 e5 i5-bin5 chu7-chip8, kheng3-chiok i5-bin5 seng5-kong, tai7-ke tang5-sim kam2-sia7 Siong7-te3.  Jian5-au7 in cho3-hoe2 hiong2-siu7 sou2 siu-seng5 e5 hong-seng7 long5-san2, pau-koat hoe2-ke, go5, ah, hoan-beh8 kap kim-koe.  In3-te7-an-lang5 chiaN5-choe3 in e5 lang5-kheh.  Siang7-si5 in iah8 ku2-heng5 ki5-to2-hoe7 kap ki5-thaN e5 oah8-tang7.
Kau3 Lin5-kheng2 (Abraham Lincoln) choe3 Bi2-kok chong2-thong2 e5 si5, chiah ti7 1863 ni5 cheng3-sek che3-teng3 mui2-ni5 11 goeh8 te7-si3 e5 pai3-si3 choe3 choan5-kok e5 Kam2-un-cheh (Thanksgiving).
TaN Kam2-un-cheh i2-keng chiaN5-choe3 se3-kai3-seng3 e5 cheh-jit8, si7 ui7-tioh8 kok-lang5 e5 kok hit-ni5 e5 siu-seng5 kam2-sia7 e5 cheh-ki5.  Sou2 tai7-piau2 e5 i3-gi7 pau-koat: kam2-un e5 sim-i3, tui3 hiong-thou2 e5 thiaN3, i2-kip8 chok8-kun5 e5 ho5-peng5 siong-chhu2, hun-hiong2 kap koan-hoai5 teng2-teng2, koh ti7 kam2-un e5 tiong-kan hou7-siong chiok-hok.
(Tai5-oan5 Hiong-thou2 chap8-chi3 50 ki5, 2001 ni5 11 goeh8)
</CL>
<HL>

公元1620年，一隻叫做「五月花」(The Mayflower) e5 大帆船，tui3 英國向美洲出發。船頂載102位叫做「清教徒」(Puritans)e5 基督徒。In teh chhiau-chhoe7 一個thang自由敬拜上帝kap 生活e5 所在。
Ti7 半路中，這隻船tu2著大風，離開原訂e5 航線。到hit 年e5 12月，in ti7 現在叫做普利茅斯 (Plymouth) e5 所在登陸北美洲。當時天氣真寒，in e5 食物亦真少，致到有人已經破病。經過一年e5 努力開墾，到第二年頭一擺收成五穀e5時 (1621年秋天)，只有chhun 一半e5人猶原活--teh。總是這一年e5考驗，hou7 in 對beh ti7 美洲釘根發展充滿信心。M7-na7 an2-ni，in已經kap 原住民印第安人建立友誼，thang做伙生活，koh 互相幫贊。
公元1621年12月13日，chiah-e5 頭一群e5 移民聚集，慶祝移民成功，大家同心感謝上帝。然後in 做伙享受所收成e5 豐盛農產，包括火雞、鵝、鴨、番麥kap 金瓜。印第安人成做in e5 人客。Siang7 時in 亦舉行祈禱會kap 其他e5 活動。
到林肯(Abraham Lincoln)做美國總統e5 時，才ti7 1863年正式制訂每年11月第四e5 拜四做全國e5 感恩節 (Thanksgiving)。
今感恩節已經成做世界性e5 節日，是為著各人e5 國hit 年e5 收成感謝e5節期。所代表e5 意義包括：感恩e5心意、對鄉土e5疼，以及族群e5 和平相處、分享kap關懷等等，koh ti7 感恩e5中間互相祝福。
(台灣鄉土雜誌50期，2001年11月)
</HL>