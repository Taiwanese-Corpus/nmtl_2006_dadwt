<CL>
  U7 chit8 kang, chit8 e5 cha-bou2 lang5 chau2 lai5 khoaN3 mng5-chin2, I kong2, “I-su--ah, cha-hng-am3 goa2 e5 sin-khu khi2 chit8-pha7 chit8-pha7 ang5-ang5, chiok-chiuN7 chiok-chiuN7, kiaN--si2-lang5, kui-am3 chiuN7 kah long2 bo5 khun3.”
  Goa2 mng7, “Li2 u7 chiah8 sim2-mih8 tek8-piat8 e5 mih8-kiaN7 a2-si7 ioh8-a2--bo5?”
  I kong2, “Hou7 goa2 siuN7 khoaN3 mai7--leh. Bo5--leh, goa2 bo5 chiah8 sim2-mih8 tek8-piat8 e5 mih8-kiaN7. M7-ku2, cheng5 kui2 le2-pai3, goa2 u7 chiah8 chit8 chiong2 Tiong- ioh8, kong2 e7 kai2-sian7 goa2 e5 the2-chit, kam2-si7 he in2-khi2--e5?”
  Goa2 kong2, “Chin u7 kho2-leng5. Li2 che si7 kip-seng3 e5 pian3-hoa3, na7 thoa ku2, chiu7 pian3-seng5 ban7- seng3--khi3. E7-tang3 chiah8 ioh8-a2 kap boah ioh8-ko khong3-che3.” 
  Khi2 chhin3-nah chiu7 si7 lan2 kong2 e5 khi2 leng2-sin, che si7 phoe5-hu-chin2 e5 pian3-hoa3, chhin-chhiuN7 tu2-tioh8 moa5-a2 a2-si7 chhoe tioh8 leng2 hong, tu2 tioh8 chhi3-mou5-thang5, sou2 san2-seng e5 phoe5-hu pian3-hoa3. Su7-sit8-siong7, i si7 toa7-toa7 se3-se3 e7 chiuN7 e5 ang5-sek phong3-chin2. Khah se3--e5 chhin-chhiuN7 bang2-a2 teng3--tioh8, chit8-pha7 chit8-pha7, ma7 e7 pian3 toa7 pha7. U7 e5 ti7 24 sio2-si5 i2-lai7 e7 siau, u7 e5 e7 chhut-hian7 kui2 le2-pai3. 
  It-poaN lai5 kong2, khi2 chhin3-nah hun choe3 kip-seng3 kap ban7-seng3 nng7 chiong2. Phoe5-hu-chin2 ti7 6 le2-pai3 i2-lai7 siau-sit, bo5 koh gia5--e5, kio3 choe3 kip-seng3. I e5 goan5-in kho2-leng5 si7 chiah8-mih8 a2-si7 ioh8-but8 in2-khi2 e5 koe3-bin2. Phoe5-hu-chin2 hoat-seng chin kin2, ji5-chhiaN2 hoan7-ui5 khah toa7, u7 kho2-leng5 kui sin-khu long2 u7, chin chiuN7. M7-ku2, gia5--khi2-lai7 kin2, khi3 ma7 kin2. Ti7-liau5 au7 tiam2-goa7-cheng kho2-leng5 e7 siau. Kip-seng3 khi2 chhin3-nah ti7 koe3-bin2 khah li7-hai7 e5 piN7-lang5, kho2-leng5 e7 chhut hian7 bak8-chiu-phoe5 cheng2 a2-si7 chhui3-tun5 cheng2, kio3 choe3 hoeh-kng2 seng3 e5 chui2-cheng2, ji5-chhiaN2 kho2-leng5 e7 u7 pak-tou2 thiaN3, lau3-sai2, phaiN2 chhoan2-khui3, siong7 giam5-tiong7--e5 kho2-leng5 e7 si2--khi3.
  Ban7-seng3 khi2 chhin3-nah si7 gia5 chhiau-koe3 6 le2-pai3 i2-siong7, u7--e5 ma7 u7 kho2-leng5 chhiau koe3 kui2-na7 ni5. Ban7-seng3 khi2 chhin3-nah phoe5-hu-chin2 hoat-seng khah ban7, ji5-chhiaN2 hoan7-ui5 khah se3, khah be7 chhiuN7 kip-seng3 khi2 chhin3-nah hiah chiuN7. I e5 goan5-in it-poaN iah8 si7 jin7-ui5 kap koe3-bin2 u7 koan. 
  Kho2-leng5 e5 koe3-bin2-goan5 u7: 
  1) Sit8-but8: hai2-san2, nng7, chiu2. 
  2) Hoe-hun2, thou5-soa-hun2, kou-khun2. 
  3) Ioh8-but8: khong3-seng-sou3, hoeh-chheng.
  4) Kam2-jiam2-seng3 e5 koe3-bin2-goan5: se3-khun2, kou-khun2, thang5-thoaN7. 
  5) Thang5 ka7--tioh8.
  In2-khi2 khi2 chhin3-nah e5 goan5-in chin choe7, m7-ku2 toa7 pou7 hun7 e5 ban7-seng3 khi2 chhin3-nah e5 hoan7-chia2 si7 chhoe7 be7 chhut goan5-in. Ji5-chhiaN2 ban7-seng3 khi2 chhin3-nah ma7 kap SLE(ang5-pan-seng3 long5-chhng), kah-chong7-soaN3 ki-leng5 siuN koan5, gam5-cheng3, khah kin2-tiuN u7 koan. Che long2 kap koe3-bin2 bo5 tit8-chiap koan-he7. 
  (Tai5-oan5-ji7 Chap8-chi3 te7 9 ki5, 2001 ni5 9 geh8) 
</CL>
<HL>

有1工，1個查某人走來看門診，伊講，「醫師--ah，昨昏暗我e5身軀起1-pha7 1-pha7紅紅，足chiuN7足chiuN7，驚--死-人，歸暗chiuN7 kah攏無睏。」 
我問，「你有食甚物特別e5物件抑是藥仔--無？」 
伊講，「Hou7我想看mai7--leh。無--leh，我無食甚物特別e5物件。M7-ku2，前幾禮拜，我有食1種中藥，講會改善我e5體質，kam2是he引起--e5？」 
我講，「真有可能。你che是急性e5變化，若拖久，就變成慢性--去。會當食藥仔kap抹藥膏控制。」 
起chhin3-nah就是咱講e5起冷身，這是皮膚疹e5變化，親像tu2-tioh8 moa5-a2抑是吹著冷風、tu2 tioh8刺毛蟲，所產生e5皮膚變化。事實上，伊是大大細細會chiuN7 e5紅色phong3疹。較細--e5親像蚊仔叮--著，1-pha7 1-pha7，ma7會變大pha7。有e5 ti7 24小時以內會消，有e5會出現幾禮拜。
一般來講，起chhin3-nah分做急性kap慢性二種。皮膚疹ti7 6禮拜以內消失、無koh gia5--e5，叫做急性。伊e5原因可能是食物抑是藥物引起e5過敏。皮膚疹發生真緊，而且範圍較大，有可能歸身軀攏有，真chiuN7。M7-ku2，gia5--起-來緊，去ma7緊。治療後點外鐘可能會消。急性起chhin3-nah ti7過敏較厲害e5病人，可能會出現目珠皮腫抑是嘴唇腫，叫做血管性e5水腫，而且可能會有腹肚疼、lau3屎、歹喘氣，siong7嚴重--e5可能會死--去。
慢性起chhin3-nah是gia5超過6禮拜以上，有--e5 ma7有可能超過幾若年。慢性起chhin3-nah皮膚疹發生較慢，而且範圍較細，較be7像急性起chhin3-nah hiah chiuN7。伊e5原因一般也是認為kap過敏有關。
可能e5過敏原有： 
1) 食物：海產、蛋、酒。
2) 花粉、塗砂粉、菇菌。
3) 藥物：抗生素、血清。
4) 感染性e5過敏原：細菌、菇菌、蟲thoaN7。
5) 蟲咬--著。
引起起chhin3-nah e5原因真濟，m7-ku2大部分e5慢性起chhin3-nah e5患者是chhoe7 be7出原因。而且慢性起chhin3-nah ma7 kap SLE(紅斑性狼瘡）、甲狀腺機能siuN懸、癌症、較緊張有關。這攏kap過敏無直接關係。
(台灣字雜誌第9期，2001年9月) 
</HL>