<CL>
  Tai5-oan5 e5 chui2-gu5, 1 chiah phu2-phu2, pun7-pun7, si7 hou7 lang5 khoaN3 boe7 chiuN7-bak8--e5! Gin2-a2-lang5 na7-si7 sng2 kau3 kui sin-khu, chiu7 oe7 hou7 toa7-lang5 me7 kong2: “1 e5 ka2-na2 thou5-gu5--leh!” Thou5-gu5 chiu7-si7 Tai5-oan5 chui2-gu5. 
  Chng-kha gin2-a2 si7 tah8 thou5 toa7-han3--e5. Bo5 1 e5 gin2-a2 m7-si7 kui sin-khu choan5 thou5-hun2. Chhin-chhiuN7 chui2-gu5-a2-kiaN2 kang7-khoan2, tai7-ke long2 si7 thou5-gu5 1 ko5. 
  Tai5-oan5 si7 long5-giap8 khi2-ke, che7-che7 lang5 si7 cho3-sit--e5. Thau3-cha2 thiN boe7 kng tioh8 chhut-mng5, tiam2-sim kap chiaN3-tng3 long2 ti7 hng5--nih chiah8. Cha-bou2-lang5 kiaN jit8 phak8, hong khau, iong7 kin-a2 pau thau5 pau bin7. Cha-pou-lang5 khiok-si7 phak8 kau3 ou-kim ou-kim. Goa2 ka7 khoaN3--khi2-lai5, in pi2 gin2-a2 ju2-khah seng5 thou5-gu5. Kap in sin-khu-piN e5 chui2-gu5, bo5 sim2-mih khu-piat8. 
  Bok8-cheng5 Tai5-oan5 e5 san2-giap8, che7-che7 chhut-chau2 khi3 Chi-na2. Lau5-ti7 Tai5-oan5 e5 kang-chhiuN2 kap kang-te7, ma7 che7-che7 eng7 goa7-lo5. Sou2-i2 Tai5-oan5 lo5-kang sit-giap8 e5 hian7-siong7 put-chi2-a2 giam5-tiong7. Tai5-oan5 e5 kou2-phio3 chi2-sou3, ti7 2000 ni5 12 goeh8 22 hit jit8, si7 4811. Kou2-phio3-chok8 che7-che7 lang5 sim-lai7 oan3-than3, sim7-chi3 oan3-than3 cheng3-hu2 bu5-leng5. 
  Tai5-oan5 e5 keng-che3, ti7 chit8-koa2 lang5 e5 bak8-chiu lai7, si7 ou-am3-thiN chit8-phian3. Si7 bo5 hi-bang7, ma7 bo5-ai3 koh ng3-bang7, phah-sng3 i5-bin5 khi3 pat8-e5 kok-ka. 
  Su7-sit8 siong7, Tai5-oan5 sou2 siau-sit--e5, m7-si7 keng-che3-lat8, si7 Tai5-oan5-lang5 e5 “chui2-gu5-a2 seng3”! 
  San2-giap8 e7 chhut-chau2 khi3 Chi-na2, che7-che7 si7 ng3-bang7 Chi-na2 e5 chian7-ke3 lo5-kang. Che, chiu7-si7 jin5-seng3 e5 “tham”! Bo5 kou3 tioh8 Tai5-oan5 e5 lo5-kang su-iau3--in. Ti7 Tai5-oan5 chhiaN3 goa7-lo5, ma7-si7 chit-chiong2 tham-siok8 e5 sim-li2. 
  M7-ku2, oe7 kong2 to3-tng2--lai5, Tai5-oan5-lang5 chiam7-chiam7 siau-sit nai7-lo5 chiah8-khou2 e5 cheng-sin5. Chiah8-ho2 cho3 khin-kho2, chheng7 sui2-sui2 tan2 nia2 sin-sui2. Chit-chiong2 sim-li2, piN3-cho3 chiok phou2-phian3 e5 hian7-siong7. Goa7-lo5 than3 chit-chun7, toa7-liong7 chin3-jip8 Tai5-oan5. Tai5-oan5 e5 san2-giap8 ia7-si7 than3 chit-chun7, ka7 in chhut-chau2 e5 li2-iu5 the hou7 Tai5-oan5-lang5. 
  Sou2-i2, Tai5-oan5 chit-ma2 siong7 su-iau3--e5, si7 chui2-gu5 e5 pun2-seng3! Phu2-phu2 chhou-chhou e5 piau2-bin7, chiah oe7-kham-tit tai7-chu7-jian5 e5 hong chhoe, jit8 phak8 kiam hou7 lam5. 
  U7 chit8 ku3-oe7 kong2: “Jin7-chin e5 lu2-jin5 siong7 sui2!” Goa2 kam2-kak Tai5-oan5 e5 chui2-gu5 chiu7-si7 chiah-nih8 sui2! Nng7-ki kak saN-hiong3, ng2 lai7-bin7 pau oan jip8--khi3. Chhin-chhiuN7 lou2-lek8 phah-siaN3 e5 nng7-ki chhiu2-kut, eng2-oan2 oan-oan, chhiu2-poaN5 ng3 e7-bin7, khang-khoe3 cho3 boe7 li7!
  (Tai5-bun5 Bong2-po3 te7 52 ki5, 2001 ni5 1 geh8) 
</CL>
<HL>

台灣e5水牛，一隻phu2-phu2、笨笨，是hou7人看boe7上目--e5！囡仔人若是sng2到歸身軀，就會hou7大人罵講：「一個假那塗牛--leh！」塗牛就是台灣水牛。
庄腳囡仔是踏塗大漢--e5。無一個囡仔m7 是歸身軀全塗粉。親像水牛仔子共款，逐家攏是塗牛一ko5。
台灣是農業起家，濟濟人是作穡--e5。透早天boe7光著出門，點心kap正頓攏ti7園--nih8食。查某人驚日曝、風khau，用巾仔包頭包面。查甫人卻是曝到烏金烏金。我ka7看--起-來，in比囡仔愈較成塗牛。Kap in身軀邊e5水牛，無甚物區別。
目前台灣e5產業，濟濟出口去支那。留ti7台灣e5工廠kap工地，ma7濟濟用外勞。所以台灣勞工失業e5現象不止仔嚴重。台灣e5股票指數，ti7 2000年12月22 hit日，是4811。股票族濟濟人心內怨嘆，甚至怨嘆政府無能。
台灣e5經濟，ti7一寡人e5目珠內，是烏暗天一片。是無希望，ma7無ai3 koh向望，扑算移民去別e5國家。
事實上，台灣所消失--e5，m7 是經濟力，是台灣人e5「水牛仔性」！ 
產業會出口去支那，濟濟是向望支那e5賤價勞工。Che，就是人性e5「貪」！無顧著台灣e5勞工須要--in。Ti7台灣倩外勞，ma7是這種貪俗e5心理。
M7-ku2，話講倒轉--來，台灣人漸漸消失耐勞食苦e5精神。食好做輕可，穿sui2-sui2等領薪水。這種心理，變做足普遍e5現象。外勞趁這陣，大量進入台灣。台灣e5產業也是趁這陣，ka7 in出走e5理由推hou7台灣人。
所以，台灣chit-ma2上須要--e5，是水牛e5本性！Phu2-phu2粗粗e5表面，才會堪得大自然e5風吹、日曝兼雨淋。
有一句話講：「認真e5女人上sui2！」我感覺台灣e5水牛就是chiah-nih8 sui2！2支角相向，ng2內面包彎入--去。親像努力扑拚e5 2支手骨，永遠彎彎，手盤向下面，空課做boe7離！ 
(台文罔報第52期，2001年1月) 
</HL>