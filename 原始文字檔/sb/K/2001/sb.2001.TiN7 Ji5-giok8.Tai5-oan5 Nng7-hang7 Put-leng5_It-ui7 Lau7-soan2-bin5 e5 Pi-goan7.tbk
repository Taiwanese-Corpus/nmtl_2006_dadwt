<CL>
Lau7-sin kin-ni5 Tai5-oan5-hoe3 80, choe3 Tai5-lam5 chhi7-bin5 iah8 tu2-tu2 moa2 40 ni5.  Ti7 chit-tiong-kan soan2 chhi7-chiuN2 kau3 beh chiaN5 chap8-pai2.  Iah8 u7 Kok-bin5-tong2-chek8--e5, Tong2-goa7-chek8--e5, thoat-tong2-chham-soan2--e5, i2-kip8 au7-lai5 e5 Bin5-chin3-tong2 teng2 kok-chiong2 tong2-phai3, long2 u7 lang5 choe3-koe3 chhi7-tiuN2.  Kin-ni5 ia7 chiau3 i2-ong2 e5 le7, u7 gou7-ui7 hau7-soan2-jin5 tai7-piau2 kok-chiong2 tong2-phai3 kap poe7-keng2 teh chham-soan2, chin nau7-jiat8.  Iah8 in e5 cheng3-kian3, bo5-lun7 koe3-khi3 e5 ChiuN2-ka pe7-kiaN2 ui-koan5 si5-tai7, a2-si7 hian7-chai7 e5 bin5-chu2 soan2-ku2 si5-tai7, tak8-e5 long2 u7 chiong in beh choe3 chhi7-tiuN2 e5 li2-liam7, kong2 kau3 u7 “chit8-ji7 pat--ji7.”
Ki5-sit8 chiau3 pun2 lang5 lai5-khoaN3, sim2-mih8 tong2, a2-si7 sim2-mih8 khoan2 poe7-keng2 e5 hau7-soan2-jin5 lai5 tong3-soan2 choe3 chhi7-tiuN2, kap cheng2-ko5 kok-ka e5 chun5-bong5 bo5 tit8-chiap e5 giam5-tiong7 koan-he7.  Phi2-ju5 kong2: chhi7-iong5 kai2-kian3 beh chai2-iuN7 kui-oe7, a2-si7 chai2-iuN7 choe3 teng2-teng2 si7 iu2-koan chhi7-bin5 e5 seng-oah8 e5 hong-bin7.  Ki5-tha tak8-pai2 na7 u7 si7 toe7-hng-seng3 e5 jin5-su7 jin7-beng7 koan5 e5 theng5-tou7 nia7-tiaN7.  Chong2-si7 in sou2 kong2 e5 cheng3-kian3 chha-put-to long2 siok8-ti7 bo5-kho2-leng5 sit8-hian7 e5 ham3-oe7.
Pit-chia2 tui3 si3-chap8-ni5 cheng5 chheng-lian5 e5 si5-tai7 khai-si2, tak8-pai2 soan2-ku2 na7-kau3, chiu7-u7 jiat8-chhiat e5 ki5-thai7.  Hian7-chai7 ni5-ki2 toa7--lah, ki5-thai7 koh-khah chhiat-sit8.  U7 nng7-hang7 si3-chap8 ni5 lai5 boe7 kai2-sian7 e5 su7 chiu7-si7: Te7-it, lau7-sin ti7 sip8-ji7-lou7-khau2 teh beh koe3 chhiN-teng chhia-lou7 e5 si5, hou7 goa2 khah u7 an-choan5-kam2 leh.  KhoaN3 khi3-chhia a2-si7 ki-chhia bo5 lam7-sam2 chhiong ang5-teng a2 boe7?  Te7-ji7-hang7 chiu7-si7 lau7-sin cha2-khi2-si5 khi3 sam3-pou7 e5 si5, khoaN3 oe7 m7-bian2 hou7 ia2-kau2 chhiong-lai5 ou-peh8 pui7 a2 boe7?  U7 chit8-pai2 hou7 gou7-lak8 chiah pau-ui5, sit8-chai7 kong2 sim-lai7 chi2-u7 ki5-to2 Siong7-te3 po2-hou7 goa2 peng5-an na7-tiaN7.
Si3-chap8-ni5-lai5 tak8-pai2 chhi7-tiuN2 soan2-ku2 e5 si5, lau7-sin chiu7 put-chi2 kam2-khai3 :  Chai2-iuN7 chit-khoan2 kan2-tan e5 su7, long2 bo5-hoat-tou7 kai2-sian7?  Ti7 Tai5-lam5-chhi7 lap8 si3-chap8-tang e5 soe3, bo5 chit8-e5 chhi7-tiuN2 u7 leng5-lek8 lai5 sit8-hian7 chit nng7-hang7 e5 sio2 sio2 e5 ki5-tai7.  Kin-ni5, goa2 chiong che “liong2-sio2 put-leng5” e5 goan7-bong7 sia2 ti7 chia, hou7 sia7-hoe7 tai7-ke chai-iaN2.  Goa2 sou2 iau-kiu5--e5 kiam2 u7 koe3-hun7?  Jit8-pun2 thong2-ti7 si5-tai7 e5 Tai5-oan5 u7 kho2-leng5, Sin-ka-pho ia7 u7 kho2-leng5.  Ui7 siaN2-su7 hian7-chai7 e5 Tai5-oan5 bo5 kho2-leng5?
Pun2-lang5 tui3 siau3-lian5 si5-tai7 kau3-taN, chhut-kok chham-ka kok-che3 hoe7-gi7 beh chiaN5-pah pai2.  U7-si5 kau3 chin chhiN-hun7 e5 kok-ka.  Su7-sian bo5 chu-liau7 thang lai5 liau2-kai2 hit-e5 kok-ka.  Chong2-si7, ui7-tioh8 teh beh sek-eng3 hit-e5 kok-ka, goa2 ka-ki7 u7 chit8-tho3 phoaN3-toan7 e5 phiau-chun2.  Tui3 hui-ki-tiuN5 kau3 chhi7-khu e5 lou7-chiuN7, goa2 koan-chhat kau-thong e5 chong7-hong2, chiu7 oe7-tit-thang phoaN3-toan3 chit-e5 kok-ka si7 te7 kui2-teng2 e5 kok-ka.  Tan7--si7, lau7-sin ti7 Tai5-oan5 e5 keng-giam7 si7 chai2-iuN7?  Oe7-ki3-tit u7 chit8-pai2 beh khi3 Siong-san Ki-tiuN5 che7 hui-ki.  Goa2 ti7 Bin5-koan5 Tang-lou7 kap Tun-hoa3 Pak-lou7-khau2 loh8-chhia, beh tui3 hia koe3 chhia-lou7.  KhoaN3-tioh8 kui-tiau5 pan-ma2-lou7 teng2, long2 theng5-moa2 ki-chhia kap khi3-chhia, chin-ku2 long2 bo5-hoat-tou7 thang koe3--khi3.  U7 chit8-e5 chin bo5-nai7 e5 kau-thong keng2-chhat ia7 khia7 ti7 chhia-tin7 e5 tiong-kan.  Keng-koe3 chin-ku2, goa2 chiah kiaN5-koe3 chhia-lou7.  Chong2-si7 hoe-ki i2-keng poe-khi3--lah, chi2-u7 che7 au7-chit8-pang. 
I2-siong7 sui-jian5 si7 Tai5-lam5-chhi7 kap Siong-san Ki-tiuN5 e5 le7 na7-tiaN7, chong2-si7 ia7 oe7-tit-thang tui3 chia khoaN3 chhut choan5 Tai5-oan5 e5 kau-thong kap khoan5-keng2 oe7-seng e5 piN7-hong2.  Che iah8-si7 choan5-kok sou2-u7 iN7-hat-chhi7 kap koan7-hat-chhi7 e5 chhi7-tiuN2 e5 chek-jim7.  Chit-pian7 chham-soan2 e5 koan7-chhi7-tiuN2 hau7-soan2-jin5, kiam2 u7 lang5 kaN2 iok-sok chit nng7-tiam2?  A2-si7 Tai5-oan5 e5 chui2-chun2 put-ko3 si7 ju5-chhu2 ji5-i2?  Pit-chia2 chhiaN2 sia7-hoe7 tai7-chiong3 ka-ki7 tui3 kau-thong kap khoan5-keng2 oe7-seng lai5 phoaN3-toan3, tau3-te2 Tai5-oan5 si7 siok8-ti7 te7 kui2-teng2 e5 kok-ka?
(Tai5-oan5 Hiong-thou2-chap8-chi3 te7 50 ki5, 2001 ni5 11 geh8)
</CL>
<HL>

老身今年台灣歲80，做台南市民亦tu2-tu2 滿40年。Ti7 這中間選市長到beh 誠十擺。亦有國民黨籍--e5，黨外藉--e5，脫黨參選--e5，以及後來e5 民進黨等各種黨派，攏有人做過市長。今年也照以往e5 例，有五位候選人代表各種黨派kap 背景teh 參選，真鬧熱。Iah8 in e5 政見，無論過去e5 蔣家父子威權時代，抑是現在e5 民主選舉時代，逐個攏有將in beh 做市長e5 理念，講到有「一字八--字」。
其實照本人來看，啥物黨，抑是啥物款背景e5 候選人來當選做市長，kap 整個國家e5 存亡無直接e5 嚴重關係。譬如講：市容改建beh 怎樣規畫，抑是怎樣做等等是有關市民e5 生活e5 方面。其他逐擺若有是地方性e5人士任命權e5 程度nia7-tiaN7。總是in所講e5 政見差不多攏屬ti7 無可能實現e5 ham3話。
筆者tui3 四十年前青年e5 時代開始，逐擺選舉若到，就有熱切e5 期待。現在年紀大--lah，期待koh較切實。有兩項四十年來boe7 改善e5 事就是：第一，老身ti7 十字路口teh beh 過青燈車路e5 時，hou7 我較有安全感leh。看汽車抑是機車無lam7-sam2衝紅燈抑boe7？第二項就是老身早起時去散步e5 時，看會m7 免hou7 野狗衝來烏白吠抑boe7？有一擺hou7 五六隻包圍，實在講心內只有祈禱上帝保護我平安na7-tiaN7 。
四十年來逐擺市長選舉e5 時，老身就不止感慨：怎樣這款簡單e5 事，攏無法度改善？Ti7 台南市納四十冬e5 稅，無一個市長有能力來實現這兩項e5 小小e5 期待。今年，我將這「兩小不能」e5 願望寫ti7 chia，hou7 社會大家知影。我所要求--e5 kiam2有過分？日本統治時代e5 台灣有可能，新加坡亦有可能。為啥事現在e5 台灣無可能？
本人tui3 少年時代到今，出國參加國際會議beh 誠百擺。有時到真生分e5 國家。事先無資料thang來了解hit 個國家。總是，為著teh beh 適應hit個國家，我家己有一套判斷e5 標準。Tui3 飛機場到市區e5 路上，我觀察交通e5狀況，就會得thang判斷這個國家是第幾等e5國家。但--是，老身ti7台灣e5 經驗是怎樣？會記得有一擺beh 去松山機場坐飛機。我ti7 民權東路kap 敦化北路口落車，beh tui3 hia過車路。看著歸條斑馬路頂，攏停滿機車kap 汽車，真久攏無法度thang 過--去。有一個真無奈e5 交通警察也企ti7車陣e5 中間。經過真久，我才行過車路。總是飛機已經飛去--lah，只有坐後一班。
以上雖然是台南市kap 松山機場e5 例na7 -tiaN7，總是也會得thang tui3 chia 看出全台灣e5交通kap 環境衛生e5 病況。這也是全國所有院轄市kap 縣轄市e5 市長e5 責任。這遍參選e5 縣市長候選人，kiam2 有人kaN2 約束這兩點？抑是台灣e5 水準不過是如此而已？筆者請社會大眾家己tui3 交通kap環境衛生來判斷，到底台灣是屬ti7 第幾等e5 國家？ 
(台灣鄉土雜誌第50期，2001年11月)
</HL>