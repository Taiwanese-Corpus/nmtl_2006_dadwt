<CL>
Toa7-hiaN i2-keng koe3-sin si3-gou7-tang, kau3-taN na7 siuN7-tioh8 toa7-hiaN, iau2-si7 e7 hou7 goa2 sim-sng-sng kap bo5-han7 e5 siau3-liam7.   
In-ui7 ka-teng5 san3-chhiah, Toa7-hiaN 10 thong2-hoe3-a2 tioh8 khi3 soaN-teng2 ka7 lang5 cho3 tng5-kang, cho3-sit khan-gu5-chhia, khang-khoe3 chhou-siap, koh-tioh8 thau3-cha2 bo5-eng5 kau3 am3, tui3 chit8-e5 10 thong2-hoe3 gin2-a2, sit8-chai7 bo5-siaN2-si3, u7-iaN2 beh khau3 bo5 bak8-sai2.   I kong2 hit-tong-si5 e5 Lam5-tau5, CheN2-a2-thau5 (Chhiah-chui2), Lam3-a2 (Beng5-kan) chit khou-ui5-a2, long2 u7 i-e5 kha-jiah, bo5-kong2 m7-chai-iaN2, kong2 liau2 Toa7-hiaN soah bak8-khou ang5.  
18 hoe3 hit-ni5, si7 Toa7-hiaN jin5-seng toa7-kai2-pian3 e5 chit8-ni5, soaN-teng2 Ku7-kong khoaN3 i kang5 cho3 tng5-kang bo5-liau2-si5, tioh8 siau7-kai3 i khi3 Siong5-lo5-a2 soaN (A-li2-san) cho3 chip8-chhai5-kang, chu7 an2-ni ui3 Jit8-pun2 si5-tai7 cho3 kau3 kang3-hok8, ui3 kang3-hok8 cho3 kau3 put-tek-i2 the3-hiu; ui3 kong-ka e5 lim5-tiuN5 ki-sut8-oan5 cho3 kau3 seng-li2-lang5 e5 kang-thau5, si3-gou7-chap8 tang e5 chheng-chhun, long2 chim3 ti7 soaN-tiuN5, ui7 seng-oah8, ui7 saN-tng3 pa2, kam2 kaN2 siuN7-tioh8 siaN2-mih8 kio3-cho3 chian5-tou5.  than3-chiah8-lang5, tu5-liau2 bang7 thiN-kong tau3 po2-pi3, m7-thang loh8-hou7, ma7-tioh8 khoaN3 teng2-si thau5-ke e5 bak8-sek, ho2-ka-chai3, Toa7-hiaN e5 kang-hu be7-bai2, chiah u7 hoat-tou7 ia7 beh chhi7 bou2-kiaN2, ia7 beh kia3-chiN5 hou7 lau7-pe7, chng--li2 e5 chek-sun long2 ma7 o-lo2 Chin3-a2 chek-kong sit8-chai7 chin ho2-mia7, u7 hiah-nih8 gau5 than3-chiN5 koh iu2-hau3 e5 hau7-seN, ki5-sit8 in beh thai3 e7 liau2-kai2 nng3 soaN-tiuN5 e5 kiam5-sng-khou2-chiaN2?
Tng7-tioh8 loh8-hou7, saN-cho3 si3-hioh-khun3 cho3 be7 koe3-kang e5 si5-chun7, tioh8 bo5-hoat-tou7 kia3-chiN5 tng2-khi3 hou7 lau7-pe7; na7 tu2-tioh8 hong-thai-thiN, cho3-toa7-chui2 e5 si5-chun7 tioh8 chham2--lou3, pang-soaN thih-ki-lou7 hai7, kau-thong tng7-chat, khang-khoe3 be7 cho3--tit, beh tng2-khi3 lou7-thau5 hng7, tng2--khi3 ma7 bo5-it-teng7 u7 khang-khoe3 cho3, kou-put-li7-chiong, bong2-tan2 bong2-hau7, chit8 tan2 poaN3 goeh8-jit8, chit8 ko3-goeh8, ma7 bat hioh-tioh8 nng7-saN ko3-goeh8--e5, chhu3--li2 tan2 beh chiN5, chia e5 bou2-kiaN2 saN-tng3 ma7 tioh8 chiah8, chin-chiaN3 bo5-ta-oa5, iah bo5 si7 beh an2-choaN2? iong7 sia--e5, iong7 chioh--e5, 1 jit8 tan2 koe3 1 jit8, lang5 kong2 “si5-kau3 si5 tam-tng, bo5-bi2 chiah lai5 chu2 han-chi5-khou-thng.”  tho2-hai2-lang5 khou2-lian5, thoaN3-khong3-kang-a2 khou2-lian5, A-li2-san pong7-piah e5 chip8-chhai5-kang-a2 kang7-khoan2 khou2-lian5.   
Tai7-khai3 si7 teng2-tioh8 A-pa e5 kou3-seng3, tiong-hou7 be7 kap lang5 ke3-kau3 e5 Toa7-hiaN, tng7-tioh8 bai2 si5-ki, hun7-thiN bok8 oan3-mia7, sui5-chai7-lang5 hoat-loh8, sui5-chai7-lang5 an-pai5, ho2 e5 si5-ki lai5-kau3, i ma7 be7-hiau2 pa2-ak sa lang5 e5 chang2-thau5, e7-bau2 chin7-liong7 bau2.   hou7 lang5 chhiaN3 khi3 cho3 kang-thau5 hit-cham7, thau5-ke khiam3 kang-a2 kang-chu, kong2 chiam7-si5 bo5-chiN5 sin-sui2 hoat be7-chhut-khi3, tiong-hou7 e5 Toa7-hiaN khoaN3 kang-lang5 leh ut-chut, i soah seng khi3 chioh-chiN5 pang-bang5 an-tah sou2-hui3 kap saN-tng3, kui2-chap8-ban7 khou chhun-ti7 thau5-ke hia, i soah the2-thiap thau5-ke e5 kan-khou2, lang5 si7 sin-lo5 chhim thau5-ke e5 chiN5, Toa7-hiaN si7 thau5-ke khiam3 i sin-lo5 e5 chiN5 bo5-iau3-kin2.   kiat-ko2 an2-choaN2? kau3 i put-tek-i2 the3-hiu e5 si5, hou7 thau5-ke ba5-ka gou7-lak8-chap8 ban7 bo5 te3 ni.  
60 thong2-hoe3 u7 1 kang, Toa7-hiaN hiong5-hiong5 lai5 tng7 nau2-kin, ui3 poaN3-sin pian3-sui7 kau3 to2 ti7 bin5-chhng5 be7 khi2-sin, i khai-si2 ai-chap8, ai-ai chap8-chap8 kong2 i iau2-u7 kui2-chap8-ban7 khou ti7 thau5-ke hia, beng5-beng5 in u7-chiN5, ui7 siaN2-mih8 m7 kap Lan2 sng3? na7 beh hiah-e5 chiN5 tho2--tng2-lai5, thang hou7 Hui-hou2 cho3-boe5 (pun2-chiN5) khi3 cho3 seng-li2, m7-chai beh joa7-ho2--leh!
“Toa7-hiaN! ChiN5 si7 tho2 be7 tng2--lai5, in na7 beh heng5--lan2, cha2 tioh8 heng5--lan2-a3, taN koh ka7 siuN7 beh chhong3-siaN2? kou3 sin-the2 iau3-kin2.” “khoaN3 Hui-hou2 an2-ni piaN3-mia7, an2-ni hau7-hau7-jiau3, sit8-chai7 chiaN5 m7-kam chiaN5 be7-koe3-sim!” “He goa2 chai--lah, iau2-si7 ka7 sin-the2 kou3 hou7 ho2-se3 khah iau3-kin2, Li2-e5 kian7-khong, chiah-si7 Hui-hou2 siong7-ho2 e5 pang-chan7.” Kho2-sioh chu7-chek siuN-chhim, thau2 be7-khui sim-tiong e5 ut-chut, chu7-oan3-chu7-than3 kau3 jin5-seng e5 boe2-lau5, cho3 ho2-lang5 chit8-si3-lang5, siaN2-lang5 liau2-kai2 ho2-lang5 e5 poe7-au7?
Toa7-hiaN chiok-chiok ke goa2 19 hoe3, chiau3-kou3 sio2-ti7 pi2 lau7-pe7 khah-che7.  kian3-pai2 Toa7-hiaN na7 ui3 A-li2-san tng2--lai5, goa2 it-teng7 tiN5-toe3 ti7 i e5 sin-khu-piN, chhoa7 goa2 chhit-tho5, be2 mih8 hou7 goa2 chiah8, m7-chai-iaN2 e5 lang5 long2 tong3-cho3 Gun2 si7 pe7-a2-kiaN2, na7-si7 kong2 se3-han3 si5, tui3 goa7-bin7 e5 tai7-chi3 u7 bat khah-che7, long2 si7 Toa7-hiaN chhoa7 goa2 si3-ke3 khi3 sou2 ti3-im3.  
Goa2 19 hoe3 si2 lau7-pe7 kau3 28 hoe3 chhoa7-bou2 seng5-ke, na7 m7-si7 Toa7-hiaN e5 ke3-oe7 kap ji7-hiaN, saN-hiaN, si3-hiaN e5 saN-kap sio-keng7, kho2-leng5 bo5-thang hiah-nih8 sun7-si7 ti7 sia7-hoe7 kap-lang5 khia7-khi2. Gun2 hiaN-ti7 chin-ho5, chi2-iau3 Toa7-hiaN na7 chhut-siaN, Gun2 cho3 sio2-ti7--e5 it-teng7 chiau3 i-e5 i3-su3 kiaN5, sui-jian5 Toa7-hiaN be7 toa7-se3-siaN, ma7 be7 iong7 beng7-leng7, kek8-ke i3-kian3 bo5 kang7-khoan2, ma7-si7 keng-koe3 chham-siong5 tioh8 e7 oan5-moa2, che tioh8-si7 Gun2 Toa7-hiaN, chin-chiaN3 ui2-tai7 e5 Toa7-hiaN.  
Toa7-hiaN si2-liau2 sui-bong2 u7 khah ut-chut bo5-nai7, ho2-ka-chai3 i e5 hau7-seN cha-bou2-kiaN2 long2 koe3-liau2 chin peng5-sun7 heng7-hok, che eng-kai si7 Toa7-hiaN u7 ho2 bou5-hoan7 e5 siu-seng5.  chai7-seN si5, Toa7-hiaN siong7-kai3 chun-keng3 “Jin5-keh-chia2”, khah kho2-sioh--e5 si7 i tng7-tioh8 e5 “Jin5-keh-chia2”, peng7 m7-si7 chin-chiaN3 e5 “Jin5-keh-chia2”, chiah e7 hou7 Toa7-hiaN oan3-than3 koe3 boan2-ni5.   Bo5 thak8-chheh u7 khah-su, “thiaN goa2-e5 oe7, m7-thang khoaN3 goa2-e5 iuN7” e5 jin5-seng3 khoaN3-liau2 bo5-thiat, m7-chiah e7 khi3 hou7 “ngou2-siong7 chong5-pai3“ gou7-taN5-khi3.  A-mi2-tou7-hut8! 
</CL>
<HL>

大兄已經過身四五冬，到今若想著大兄，iau2是會hou7我心酸酸kap無限e5數念。
因為家庭散赤，大兄10-thong2歲仔著去山頂ka7人做長工，作穡牽牛車，工課粗澀，koh著透早無閒到暗，對一個10 thong2歲囡仔，實在無siaN2-si3，有影beh哭無目屎。伊講hit當時e5南投、井仔頭（赤水）、Lam3-a2(名間）這箍圍仔 ，攏有伊e5腳跡，無講m7知影，講了大兄煞目箍紅。
18歲hit年，是大兄人生大改變e5一年，山頂舅公看伊kang5 做長工無了時，就紹介伊去松羅仔山（阿里山）做集材工，自an2-ni ui3日本時代做到降服，ui3降服做到不得已退休；ui3公家e5林場技術員做到生理人e5工頭，四五十冬e5青春，攏浸ti7山場，為生活，為三頓飽，kam2 敢想著啥物叫做前途。趁食人，除了望天公鬥保庇，m7-thang落雨；ma7著看頂司頭家e5目色，好佳哉，大兄e5功夫be7-bai2，才有法度也beh飼某子，也beh寄錢hou7老父，庄--厧5叔孫攏ma7 o-lo2振仔叔公實在真好命，有hiah-nih8 gau5趁錢koh有孝e5後生，其實in beh thai3會了解nng3山場e5鹹酸苦chiaN2？
Tng7著落雨，三做四歇睏做be7過工e5時陣，就無法度寄錢轉去hou7老父；若tu2著風颱天，做大水e5時陣就慘--lou3，崩山鐵枝路害，交通斷節，工課be7做--tit，beh轉去路頭遠，轉--去ma7無一定有工課做，孤不二chiong，罔等罔候，一等半月日、一個月，ma7 bat歇著兩三個月--e5，厝--nih等beh錢，chia e5某子三頓ma7著食，真正無ta-oa5，iah無是beh an2-choaN2？用賒--e5，用借--e5，一日等過一日，人講「時到時擔當，無米才來煮蕃薯箍湯。」討海人苦憐，炭礦工仔苦憐，阿里山碰壁e5集材工仔共款苦憐。
大概是頂著阿爸e5個性，忠厚be7 kap人計較e5大兄，tng7著bai2時機，恨天莫怨命，隨在人發落，隨在人安排，好e5時機來到，伊ma7 be7曉把握sa人e5 chang2頭，會卯盡量卯。Hou7人倩去做工頭hit-cham7，頭家欠工仔工資，講暫時無錢薪水發be7出去。忠厚e5大兄看工人leh鬱卒，伊煞先去借錢幫忙安搭所費kap三頓，幾十萬箍chhun-ti7頭家hia，伊煞體貼頭家e5艱苦，人是薪勞侵頭家e5錢，大兄是頭家欠伊薪勞e5錢無要緊。結果an2-choaN2？到伊不得已退休e5時，hou7頭家麻家五六十萬無te3 ni。
60 thong2歲有一工，大兄雄雄來斷腦筋，ui3半身pian3-sui7到倒ti7眠床be7起身，伊開始ai-chap8，ai-ai chap8-chap8講伊iau2有幾十萬箍ti7頭家hia，明明in有錢，為啥物 m7 kap咱算？若beh hiah-e5錢討--轉-來，thang hou7輝虎cho3-boe5(本錢）去做生理，m7知beh偌好--leh！
「大兄！錢是討be7轉--來，in若beh還--咱，早著還--咱-a3，今koh ka7想beh創啥？顧身體要緊。」「看輝虎an2-ni拚命，an2-ni hau7-hau7-jiau3，實在誠m7甘誠be7過心！」「He我知--lah，iau2是ka7身體顧hou7好勢較要緊，你e5健康，才是輝虎上好e5幫贊。」可惜自責siuN深，thau2 be7開心中e5鬱卒，自怨自嘆到人生e5尾流，做好人一世人，啥人了解好人e5背後？
大兄足足加我19歲，照顧小弟比老父較濟。見擺大兄若ui3阿里山轉--來，我一定纏toe3 ti7伊e5身軀邊，chhoa7我chhit-tho5，買物hou7我食，m7知影e5人攏當做阮是父仔子，若是講細漢時，對外面e5代誌有bat較濟，攏是大兄chhoa7我四界去所致蔭。
我19歲死老父到28歲娶某成家，若m7是大兄e5計畫kap二兄、三兄、四兄e5相kap相keng7，可能無thang hiah-nih8順序ti7社會kap人企起。阮兄弟真和，只要大兄若出聲，阮做小弟--e5一定照伊e5意思行，雖然大兄be7大細聲，ma7 be7用命令，極加意見無共款，ma7是經過參詳就會完滿，che就是阮大兄，真正偉大e5大兄。
大兄死了雖罔有較鬱卒無奈，好佳哉伊e5後生查某子攏過了真平順幸福，che應該是大兄有好模範e5收成。在生時，大兄上kai3尊敬「人格者」，較可惜--e5是伊tng7--著e5「人格者」，並m7是真正e5「人格者」，才會hou7大兄怨嘆過晚年。無讀冊有較輸，「聽我e5話，m7-thang看我e5樣」e5人性看了無徹，m7-chiah會去hou7「偶像崇拜」誤taN5去。阿彌陀佛！
</HL>