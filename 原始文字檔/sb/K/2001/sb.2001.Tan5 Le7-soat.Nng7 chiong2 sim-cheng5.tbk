<CL>
SaN-goeh8 te2, chiuN7 A-li2-san siuN2 eng-hoe, sun7-soa3 khi3 San-bi2-chhoan e5 Ta5-na2-i-ku5 chhit-tho5.
San-bi2-chhoan si7 goan5-chu7-bin5 Chou-chok8 e5 pou7-loh8, Ta5-na2-i-ku5 goan5-chu7-bin5-gi2 e5 i3-su3 chiu7-si7 Bong7-iu-kok, si7 oa2 ti7 Chan-bun5-khoe goan5-thau5 e5 sou2-chai7, ia7-si7 Tai5-oan5 kok-po2-hi5 ”kou3-hi5 “ e5 kou3-hiong. Koe3-khi3, San-bi2-chhoan si7 oa2-kho3 cheng3-cho7 lai5 i5-chhi5 seng-oah8, hui-siong5 san3-chhiah.
15 tang cheng5, chhoan-bin5 li7-iong7 thian-jian5 chu-goan5, choe3 ho5-chhoan po2-iok8 e5 khang-khoe3. Ui7-tioh8 beh po2-hou7 chit-tiau5 khoe-a2, jit8 kap me5 long2 u7 lang5 teh sun5-lo5. Keng-koe3 tai7-ke e5 phah-piaN3, chit-tiau5 khoe-a2 koh oah8--khi2-lai5-lah, kui-tiau5 khoe-a2-chui2 chheng-chheng-chheng, goa7-a2-nih8 che7 e5 hi5-a2 chu7-iu5-chu7-chai7 siu5-lai5-siu5-khi3, hou7 lang5 khoaN3-tioh8 chin kam2-tong7, koan-kong-kheh ju2-lai5 ju2-che7, in e5 seng-oah8 tit-tioh8 chin toa7 e5 kai2-sian7.
Koe3 bo5 joa7-ku2 ti7 Lam5-tau5 e5 Tan-tai7-khoe hoat-hian7 30 chiah chui2-lok8-a2 e5 si-the2, khoe-a2-chui2, khoe-a2-piN, kui-phian3 e5 hoeh-jiah, lok8-jiong5 kap lok8-pian cha2 chiu7 hou7 lang5 koah--loh8-lai5, theh8--khi3-lah.
Tai5-oan5 chui2-lok8-a2 si7 Tai5-oan5 siong7 toa7 heng5 e5 chiah8 chhau2 e5 tong7-but8, sin-koan5 u7 178 kong-hun, keng-thau5 koan5 120 kong-hun, the2-heng5 koan5-toa7, mng5 e5 sek-chui2 kim koh sui2, ko3-seng3 un-sun5 ti7 chui2-piN ban7-ban7-a2, chit8-chhui3 chit8-chhui3 teh chiah8 chhau2-a2, nng7-liap8 bak8-chiu iN5-lin3-lin3, thau5 khi-khi, liah8 lang5 kim-kim-khoaN3, chin sian7-liong5 koh chin kou2-chui.
M7-ku2, lok8-a2--ah lok8-a2, li2 kiam2 m7-chai li2 e5 kak chiok pou2, chiok tat8-chiN5? Li2 kiam2 m7 chai chin-che7 e5 Tai5-oan5 cha-pou-lang5 long2 hoai5-gi5 ka-ki7 pai7-sin7 to2-iong5, ai3 oa2-kho3 li2 e5 toa7 ki pian lai5 chong3-iong5? Tai5-oan5 e5 chheng-san lek8-sui2 ka7 li2 phian3 lai5 chia, liau2-au7, siah li2 e5 kak, koah li2 e5 pian. Lok8-a2--ah, lok8-a2, li2 na7 beh tau5-thai, bak8-chiu ai3 peh khah kim--leh, m7-thang koh lai5 chit-e5 cheng3-hu2 bo5-leng5 peh-seN3 ia2-ban5 e5 sou2-chai7--ah!
(Tai5-oan5-ji7 Chap8-chi3 te7 8 ki5, 2001 ni5 7 geh8)
</CL>
<HL>

三月底，上阿里山賞櫻花，順續去山美村e5達娜伊谷chhit-tho5。
山美村是原住民鄒族e5部落，達娜伊谷原住民語e5意思就是忘憂谷，是倚ti7曾文溪源頭e5所在，也是台灣國寶魚「kou3魚」e5故鄉。過去，山美村是倚靠種作來維持生活，非常散赤。
15冬前，村民利用天然資源，做河川保育e5工課。為著beh保護這條溪仔，日kap暝攏有人teh巡鑼。經過大家e5扑拚，這條溪仔koh活--起-來-lah，歸條溪仔水清清清，外仔nih8濟e5魚仔自由自在泅來泅去，hou7人看著真感動，觀光客愈來愈濟，in e5生活得著真大e5改善。
過無偌久ti7南投e5丹大溪發現30隻水鹿仔e5屍體，溪仔水，溪仔邊，歸片e5血跡，鹿茸kap鹿鞭早就hou7人割--落-來，提--去-leh。
台灣水鹿仔是台灣上大形e5食草e5動物，身懸有178公分，肩頭懸120公分，體形懸大，毛e5色水金koh sui2，個性溫純ti7水邊慢慢仔，一嘴一嘴teh食草仔，兩粒目珠圓lin3-lin3，頭犄犄，掠人金金看，真善良koh真古錐。
M7-ku2，鹿仔--ah鹿仔，你kiam2 m7知你e5角足補，足值錢？你kiam2 m7知真濟e5台灣查甫人攏懷疑家己敗腎倒陽，ai3倚靠你e5大支鞭來壯陽？台灣e5青山綠水ka7你騙來chia，了後，削你e5角，割你e5鞭。鹿仔--ah，鹿仔，你若beh投胎，目珠ai3 peh較金--leh，m7-thang koh來這個政府無能百姓野蠻e5所在--ah！
(台灣字雜誌第8期，2001年7月)
</HL>