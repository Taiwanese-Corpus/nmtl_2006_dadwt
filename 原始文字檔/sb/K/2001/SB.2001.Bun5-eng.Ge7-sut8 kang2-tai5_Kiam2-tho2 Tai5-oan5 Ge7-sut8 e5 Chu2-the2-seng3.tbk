<CL>
  Papora Thiau7 kang2, Bun5-eng ki3-liok8 
  Lan2 cheng5-pai2 kong2 ki-pun2 e5 ge7-sut8 khai3-liam7, chit-pai2 beh tho2-lun7--e5 si7, lan2 Tai5-oan5 kiam2 u7 ge7-sut8? Na7 u7, siaN2-mih8 si7 Tai5-oan5 e5 ge7-sut8? Tai5-oan5 e5 ge7-sut8 kiam2 u7 chu2-the2-seng3? Bi7-lai5 Tai5-oan5 e5 ge7-sut8 beh kiaN5 hiong3 to2-ui7 khi3--leh? 
  Lan2 ui3 lek8-su2 hun 5-e5 kai-toaN7 lai5-kong2: 
  1. Chheng-tiau5 thong2-ti7 Tai5-oan5 i2-cheng5, Tai5-oan5 e5 ge7-sut8 eng-kai tioh8 si7 goan5-chu7-bin5 e5 ge7-sut8. Ti7 kok-chok8 goan5-chu7-bin5 tiong, khah u7 ge7-sut8 khi3-bi7--e5 si7 Pai5-oan-chok8. Pai5-oan-chok8 e5 tiau-khek si7 siong7 kiat8-chhut--e5. M7-ku2, chit-chiong2 goan5-chu7-bin5 e5 ge7-sut8 si7 khah chiap-kin7 goan5-su2 khi3-bi7--e5, kap sit8-che3 e5 seng-oah8 sio khan-lian5. Chit-ma2 seng-oah8 heng5-thai3 ia7 long2 kai2-pian3--ah, na7 koh cho3 kap i2-cheng5 sio-siang7 e5 chok-phin2, chu7-jian5 sit-khi3 i piau2-hian7 seng-oah8 cheng-sin5 e5 i3-gi7. An2-ne koh cho3--chhut-lai5 e5 chok-phin2 soa3 pian3-seng5 kang-ge7-phin2, beh sng3 si7 ge7-sut8-phin2 u7 khah bian2-kiong2. 
  2. Chheng-tiau5 thong2-ti7 Tai5-oan5 i2-au7, u7 chio2-sou3 e5 bun5-jin5 kap cho3-koaN--e5 u7 oe7 chui2-bak8-oe7, che si7 ui3 Tiong-kok thoan5--loh8-lai5-e5. M7-ku2, chit-chiong2 tou5 ge7-sut8-seng3 bo5 koan5, ji5-chhiaN2 kiam2 e7-tit sng3 si7 Tai5-oan5 e5 ge7-sut8--leh? 
  3. Lan2 Tai5-oan5 khai-si2 chiap-chhiok se-hong ge7-sut8 khai3-liam7 si7 ti7 Jit8-pun2 si5-tai7. Jit8-pun2-lang5 khi3 Au-chiu liu5-hak8, tng2--lai5 liau2-au7 chiah khan-ka3 Tai5-oan5-lang5. In-ui7 Tai5-oan5-lang5 sou2 chiap--tioh8-e5 si7 keng-koe3 Jit8-pun2 bun5-hoa3 e5 pak-tng5 tng2-seh8--chhut-lai5 e5 In3-siong7-phai3 kap Ia2-siu3-phai3, kan2-tan kong2 si7 ji7-chhiu2-hoe3. Chit-khoan2 tng2-seh8 e5 lou7-teng5 m7-si7 chin tiong7-iau3, khah tiong7-iau3--e5 si7, chit-si5 e5 Tai5-oan5 oe7-ka peng7-bo5 siuN7 beh chau2-chhoe7 hit-si5 Au-chiu tu2 teh hoat-tian2 koh khah chian5-ui7 e5 ge7-sut8; chhin-chhiuN7 Lip8-the2-phai3, Dada chu2-gi7, Thiu-siong7-chu2-gi7 teng2 teng2. Che poe7-au7 e5 in-sou3 u7 kho2-leng5 si7 hit-si5 Tai5-oan5 e5 sia7-hoe7 iau2-boe7 seng5-sek8 kau3 e7-tit chiap-siu7 e5 theng5-tou7. Oe7-ka na7 kiaN5 ti7 si5-tai7 siuN thau5-cheng5, khiong2-kiaN boe7-tit oah8--loh8-khi3.
  Hit-si5 e5 Tai5-oan5 si7 Jit8-pun2 e5 sit8-bin5-te7, bo5 ka-ki7 e5 cheng3-ti7 te7-ui7. In-ui7 cheng3-ti7 e5 in-sou3, ka7 oe7-ka sok-pak8 tiau5--leh, m7-kaN2 oe7 piau2-hian7 goa7-bin7 toa7 khoan5-keng2 e5 chhiong-tut8. M7-ku2 Tai5-oan5 oe7-ka ma7 bo5 hiong3 lai7-sim e5 se3-kai3 tham3-tho2. In sou2 oe7--e5, chu2-iau3 si7 hong-keng2, hoe-chhau2, jin5-but8 teng2 teng2, piau2-hian7 sui2-sui2 e5 the2-chai5. Che chu2-iau3 si7 hit tong-si5 e5 oe7-ka ui7 beh phah chhut ka-ki7 jin5-seng e5 lou7, long2 u7 kiong7-tong5 phah-piaN3 e5 hong-hiong3; jiat8-liat8 chham-ka Jit8-pun2 e5 Te3-tian2 kap Tai5-oan5 e5 Tai5-tian2, tui-kiu5 jip8-soan2 choe3 siong7 koan5 bok8-phiau. Chit e5 bok8-phiau chin beng5-khak, ma7 ti7 te2-te2 e5 si5-kan kou2-le7 chhut chit8-phit siau3-lian5 e5 Tai5-oan5-lang5 kiaN5-jip8-khi3 oe7-toaN5, kian3-lip8 in e5 mia5-siaN, khak-lip8 in ti7 Tai5-oan5 oe7-toaN5 e5 te7-ui7. Tui3 leng7-goa7 chit8-e5 kak-tou7 khoaN3, chit-e5 eng7 Jit8-pun2 bun5-hoa3 e5 gan2-kai3 kap koaN-hong chu2-to7 e5 seng5-kong bou5-sek, na2 chhin-chhiuN7 tou5 khi3 hou7 kheng kheng-tiau5--leh kang7-khoan2. Tai5-oan5 oe7-ka chau2-chhoe7 ka-ki7 e5 lou7, eng7 Tai5-oan5 cho3 chu2-the2 e5 khong-kan soa3 ia7 an2-ne sok kau3 chin iu2-han7. Sui-jian5 chiah e5 oe7-ka ti7 ge7-sut8 siong7 e5 seng5-chiu7 bo5 sng3 chin koan5, khiok e7-tit sng3 si7 chin-chiaN3 tai7-piau2 Tai5-oan5 e5 te7-it-tai7 oe7-ka. 
  4. Chian3-au7, Tai5-oan5 koh oaN7 chit8-e5 thong2-ti7-chia2, Kok-bin5-tong2 cheng3-hu2. Ge7-toaN5 e5 ke3-tat8-koan ma7 chhin-chhiuN7 hian-chheh an2-ne, oaN7 leng7-goa7 chit8-e5 tou5-bin7, Tiong-kok e5 chui2-bak8-oe7. Chhu2-tioh8 chit-chun7 ge7-toaN5 koan5-ek --e5, chu2-iau3 si7 toe3 Kok-bin5-tong2 cheng3-hu2 lai5 e5 Tiong-kok po2-siu2-phai3 oe7-ka. Hit-si5 e5 siau3-lian5-lang5, i2 goa7-seng2-lang5 e5 chu2-te7 cho3 chu2-the2, toa7 siaN hoah-chhut “se-hong e5 Thiu-siong7 chu2-gi7 chiah si7 chin-chiaN3 khah hian7-tai7 e5 ge7-sut8.” Nng7-peng5 si7 chha2 kah nau7-jiat8 kun2-kun2. Sit8-che3-siong7, Tiong-kok e5 chui2-bak8-oe7 kap eng7 hoah e5 Thiu-siong7 chu2-gi7, in kap Tai5-oan5 chit-te3 thou2-te7 bo5 siaN2-mih8 koan-he7, kiam2 e7-tit tai7-piau2 Tai5-oan5 ge7-sut8--leh? Kong2 to3 tng2--lai5, ti7 Jit8-pun2 si5-tai7 nng3-chhut-thau5 e5 te7-it-tai7 Tai5-oan5 oe7-ka, ti7 ge7-toaN5 chu7-jian5 si7 kan-ta khia7 ti7 piN--a2 e5 hun7 nia7-nia7, bo5 siu7 tiong7-si7. Ti7 chit-chiong2 “jit8-thau5 chhiah-iaN7-iaN7,” koan5-pa3 e5 khi3-hun kap ap-che3 ha7, it-tit8 kau3 20 tang cheng5 cho2-iu7, pun2-thou2 un7-tong7 khai-si2 i2-au7 chiah tui3 in u7 khah sin e5 pheng5-ke3. 
  5. Choe3-kin7 it, ji7-chap8-tang lai5, Tai5-oan5 u7 che7-che7 e5 oe7-ka liu5-hak8 koh tng2--lai5. Chiah e5 au7-poe3 oe7-ka tit8-chiap chiap-tioh8 se-hong chian5-ui7 e5 ge7-sut8. Beh an2-choaN2 khip-siu se-hong ge7-sut8 e5 cheng-hoa5, kha tah8 Tai5-oan5 chit-te3 thou2-te7, kap Tai5-oan5 sia7-hoe7 e5 sim-chong7 cho3-hoe2 teh phok8-phok8-chheng2 teh chhoan2-khui3, chhong3-cho7 chhut u7 Tai5-oan5-bi7, u7 hian7-tai7-kam2, u7 chin kiong5 Tai5-oan5 tek8-sek, chiu7-si7 eng7 Tai5-oan5 cho3 chu2-the2 e5 hian7-tai7 ge7-sut8--leh? 
  Sui-jian5 Tai5-oan5 ge7-sut8 si7 m7 si7 e7-tit chiaN5-cho3 se3-kai3 e5 chu2-liu5, che si7 bo5 hoat-tou7 u7-chhek e5 tai7-chi3. M7-ku2 kian3-lip8 eng7 ka-ki7 cho3-chu2, u7 ka-ki7 tek8-sek e5 ge7-sut8, kiam2 m7 si7 cho3 chit8-e5 Tai5-oan5 ge7-sut8-ka e5 chek-jim7? Kiam2 m7 si7 Tai5-oan5 ge7-sut8-ka ai3 kiaN5 e5 lou7--leh? 
(Tai5-oan5-ji7 Chap8-chi3 te7 5 ki5, 2001 ni5 1 goeh8)
</CL>
<HL>

Papora Thiau7講，Bun5-eng 記錄 
咱前擺講基本e5藝術概念，這擺beh討論--e5是，咱台灣kiam2有藝術？若有，啥物是台灣e5藝術？台灣e5藝術kiam2有主體性？未來台灣e5藝術beh行向to2位去--leh？ 
咱ui3歷史分5個階段來講： 
1、清朝統治台灣以前，台灣e5藝術應該著是原住民e5藝術。Ti7各族原住民中，較有藝術氣味--e5是排灣族。排灣族e5雕刻是上傑出--e5。M7-ku2，這種原住民e5藝術是較接近原始氣味--e5，kap實際e5生活相牽連。Chit-ma2生活形態也攏改變--ah，若koh做kap以前相像 e5作品，自然失去伊表現生活精神e5意義。An2-ne koh做--出-來e5作品續變成工藝品，beh算是藝術品有較勉強。 
2、清朝統治台灣以後，有少數e5文人kap做官--e5有畫水墨畫，che是ui3中國傳--落-來-e5。M7-ku2，這種圖藝術性無懸，而且kiam2會得算是台灣e5藝術--leh？ 
3、咱台灣開始接觸西方藝術概念是ti7日本時代。日本人去歐洲留學，轉--來了後才牽教台灣人。因為台灣人所接著--e5是經過日本文化e5腹腸轉seh8--出-來e5印象派kap野獸派，簡單講是二手貨。這款轉seh8 e5路程m7是真重要，較重要--e5是，這時e5台灣畫家並無想beh走chhoe7 hit時歐洲tu2 teh發展koh較前衛e5藝術；親像立體派，Dada主義，抽象主義等等。Che背後e5因素有可能是hit時台灣e5社會iau2-boe7成熟到會得接受e5程度。畫家若行ti7時代siuN頭前，恐驚boe7-tit活--落-去。 
Hit時e5台灣是日本e5殖民地，無家己e5政治地位。因為政治e5因素，ka7畫家束縛tiau5--leh，m7敢畫表現外面大環境e5衝突。M7-ku2台灣畫家ma7無向內心e5世界探討。In所畫--e5，主要是風景、花草、人物等等，表現sui2-sui2 e5體裁。Che主要是hit當時e5畫家為beh扑出家己人生e5路，攏有共同扑拚e5方向；熱烈參加日本e5帝展kap台灣e5台展，追求入選做上懸目標。這個目標真明確，ma7 ti7短短e5時間鼓勵出一phit少年e5台灣人行入去畫壇，建立in e5名聲，確立in ti7台灣畫壇e5地位。Tui3另外一個角度看，這個用日本文化e5眼界kap官方主導e5成功模式，那親像圖去hou7框框tiau5--leh kang7款。台灣畫家走chhoe7家己e5路，用台灣做主體e5空間續也an2-ne束到真有限。雖然chiah e5畫家ti7藝術上e5成就無算真懸，卻會得算是真正代表台灣e5第一代畫家。 
4、戰後，台灣koh換一個統治者，國民黨政府。藝壇e5價值觀ma7親像掀冊an2-ne，換另外一個圖面，中國e5水墨畫。取著這陣藝壇權益--e5，主要是toe3國民黨政府來e5中國保守派畫家。Hit時e5少年人，以外省人e5子弟做主體，大聲喝出「西方e5抽象主義chiah是真正較現代e5藝術。」兩爿是吵kah鬧熱滾滾。實際上，中國e5水墨畫kap用喝e5抽象主義，in kap台灣這塊土地無啥物關係，kiam2會得代表台灣藝術--leh？講倒轉--來，ti7日本時代nng3出頭e5第一代台灣畫家，ti7藝壇自然是kan-ta企ti7邊--仔e5份nia7-nia7，無受重視。Ti7這種「日頭赤iaN7-iaN7，」權霸e5氣氛kap壓制下，一直到20冬前左右，本土運動開始以後chiah tui3 in有較新e5評價。 
5、最近一、二十冬來，台灣有濟濟e5畫家留學koh轉--來。Chiah e5後輩畫家直接接著西方前衛e5藝術。Beh an2-choaN2吸收西方藝術e5精華，腳踏台灣這塊土地，kap台灣社會e5心臟做伙teh phok8-phok8-chheng2 teh喘氣，創造出有台灣味、有現代感、有真強台灣特色，就是用台灣做主體e5現代藝術--leh？ 
雖然台灣藝術是m7是會得成做世界e5主流，che是無法度預測e5代誌。M7-ku2建立用家己做主，有家己特色e5藝術，kiam2 m7是做一個台灣藝術家e5責任？Kiam2 m7是台灣藝術家ai3行e5路--leh？ 
(台灣字雜誌第5期，2001年1月) 
</HL>