<CL>
“Chui2-sa-lian5”, 1-e5 beh khi3 hou7 lang5 pang3 be7 ki3 e5 te7-mia5, to7 chhin-chhiuN7 Sao-chok8 e5 un7-mia7 kang7-khoan2, hou7 goa7-lai5 thong2-ti7-chia2 kap ou-kim chu-pun2-sia7-hoe7 am-kham3--khi3, bo5 lang5 e7 ki3-e5 u7 lang5 bat ti7 chia seng-oah8--koe3, kan-taN u7 1-koa2 koan-kong-kheh lai5 hiang2-siu7 te2-si5-kan e5 keng2-ti3.
Am3-si5 e5 Chui2-sa-lian5, si7 am3-am3 e5 thiN-sek, hiah-ni7 sui2 e5 ou5, hiah-ni7 sui2 e5 soaN, tian7-hoe2 e5 kng ti7 ou5--nih siam2-sih, na2-chhiuN7 teh ka7 goan2 sio-chio, ka7 i e5 sin5-pi3 ham7 bi2-le7 tian2--chhut-lai5; thang5 teh kio3 e5 siaN kap i tiN-bun7-bun7 e5 koa-siaN, thoan5 tui3 goa2 e5 hiN7-khang lai5, bak8-chiu 1-nih khoaN3-tioh8 Sao-chok8 e5 iong2-su7 teh kap lok8-a2 chau2-sio-jiok, cha-bou2-gin2-a2 teh hoaN-hi2 chhiuN3-koa thiau3-bu2, ti7 goa2 bak8-chiu-cheng5 it-chai3 chhut-hian7, bak8-chiu koh 1-nih, to7 kan-taN chhun Chui2-sa-lian5 kap i.
Thau3-cha2 e5 Chui2-sa-lian5, tah-bang5 e5 soaN, ou5-bin7 peh8-bang5-bang5 e5 chui2-khi3, goa2 ham7 i khia7 ti7 be2-thau5-piN, jit8-thau5 chhio3 ti7 ou5-bin7, kim-kong siam2-siam2, tong3-be7-tiau5 siuN7 beh thiau3-jip8-khi3 ou5--nih liah8 kim-kong, hiong5-hiong5, u7 1-chiah chun5-a2 sai2-lai5 mng7 goan2 “u7 beh che7 chun5--bo5? sng3 lin2 khah siok8--e5!”
Che7 ti7 chun5-teng2, khoaN3-tioh8 hou7 chun5 liau5--khi2-lai5 1-chan5 1-chan5 e5 chui2-pho, chun5-a2 ma7 ban7-ban7-a2 sai2 tui3 peh8-bang5-bang5 e5 ou5 tiong-ng khi3, 『光華島』『玄奘寺』『德化社』, 1-cham7 1-cham7 koan-kong-tiam2, 1-e5 1-e5 chhin-chhiuN7 beh si2--khi3 e5 sou2-chai7, bo5 oah8-lat8, bo5 siN3-mia7, kiaN5-koe3 kui2 10-tang e5 hoan5-hoa5, to7 an2-ne, chhun--e5 si7 loan7-chau-chau e5 tiam3-a2 kap lu2-sia7.
Kap lok8-a2 chau2-sio-jiok e5 iong2-su7 bo5--khi3-a, oah8-phoat chhiuN3-koa e5 cha-bou2-gin2-a2 ma7 bo5--khi3-a, kan-taN u7 koan-kong-kheh lau5--loh8-lai5 e5 phu5-hoa5 kap pun3-so3!
Lek8-su2 e5 choan2-pian3 chiau3-siong5 teh ke3-siok8, Chui2-sa-lian5 e5 chu2-lang5 ---- Sao-chok8, m7-koan2 thong2-ti7-chia2 si7 Chi-na-lang5 iah si7 jit8-pun2-lang5, in e5 un7-mia7 long2 bo5 kai2-pian3! Thou2-te7 e5 chu2-lang5--a, tang-si5 lan2 chiah beh lai5 koat-teng7 ka-ti7 e5 un7-mia7, cho3 chin-chiaN3 e5 chu2-lang5--leh?
(TGB Thong-sin3 te7 16 ki5, 2001 ni5 1 goeh8)
</CL>
<HL>

「水沙連」，1個beh去hou7人放be7記e5地名，就親像Sao族 e5運命kang7款，hou7外來統治者kap烏金資本社會am-kham3--去，無人會記e5有人bat ti7 chia生活--過，kan-taN有1-koa2觀光客來享受短時間e5景緻。
暗時e5水沙連，是暗暗e5天色，hiah-ni7 sui2 e5湖，hiah-ni7 sui2 e5山，電火e5光ti7湖--nih閃sih，na2像teh ka7 goan2相招，ka7 i e5神祕ham7美麗展--出-來； 蟲teh叫e5聲kap i 甜bun7-bun7 e5歌聲，傳tui3 goa2 e5耳孔來，目chiu 1-nih看tioh8 Sao族e5勇士teh kap鹿a2走相jiok，cha-bou2-gin2-a2 teh歡喜唱歌跳舞，ti7 goa2目chiu前一再出現，目chiu koh 1-nih，就kan-taN chhun水沙連kap i。
透早e5水沙連，罩矇e5山，湖面白茫茫e5水氣，goa2 ham7 i khia7 ti7碼頭邊，日頭chhio3 ti7湖面，金光閃閃，擋be7-tiau5想beh跳入去湖--nih liah8金光，hiong5-hiong5，有1隻船a2駛來問goan2「有beh坐船--無？ 算lin2 khah siok8--e5！」
坐ti7船頂，看tioh8 hou7船liau5--起-來1層1層e5水波，船a2 ma7慢慢a2駛tui3白茫茫e5湖中央去，『光華島』『玄奘寺』『德化社』，1站1站觀光點，1個1個親像beh死--去e5所在，無活力，無性命，行過幾10冬e5繁華，就an2-ne，chhun--e5是亂糟糟e5店a2 kap旅社。
Kap鹿a2走相jiok e5勇士無--去-a，活潑唱歌e5 cha-bou2-gin2-a2 ma7無--去-a，kan-taN有觀光客留--落-來e5浮華kap pun3-so3！
歷史e5轉變照常teh繼續，水沙連e5主人─Sao族，m7管統治者是Chi-na人iah是日本人，in e5運命long2無改變！ 土地e5主人--a，tang時lan2 chiah beh來決定ka-ti7 e5運命，做真正e5主人--leh？
(TGB通訊第16期，2001年1月)
</HL>