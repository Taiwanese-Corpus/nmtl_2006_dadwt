<CL>
Toa7-hou7 loh8 kui2-lo7 kang, kau3 choh8--jit8 chiah chhut jit8-thau5, cha-hng chai2-khai2 jit8-thau5 koh chin iam7, tng teh hoann-hi2 ho2-thinn--a, tiong-tau3-si5-a2 soah koh khai-si2 loh8 siau2-kau2-hou7.
Am3-thau5-a2, kap Toa7-thau5-lian5 cho3-hoe2 khi3 chhe7 A-hui7 chiah8 am3-tng3, kong2 chit8-koa2 tai7-chi3.
Am3-si5 9 tiam2 goa7 e5 si5, goa2 kap Toa7-thau5-lian5 ti7 A-hui7 hia tng beh li7-khui, Toa7-thau5 kha3 tian7-oe7 hou7--goa2, khau2-khi3 chin kip chin kin2-tiunn, mng7 goa2 lang5 ti7 toh-ui7, chhu3--nih beh im-toa-chui2--a, Toa7-thau5-lian5 e5 ou-tou-bai2 chhah ti7 lau5-kha, ai3 kin2 ka7 khan-chau2, soah chhe7 bo5 i chhia e5 so2-si5.
Li7-khui A-hui7 hia liau2-au7, sim-lai7 to7 kip beh tng2 kau3 Tam7-chui2 chhu3--nih, loh8-hou7-thinn, lou7 kut8-kut8, m7-koh goa2 ou-tou-bai2 it-tit8 siunn7 beh chhui khah kin2--e5, goa2 na2 chhui-iu5 sim-lai7 na2 kiann, khia5 kah chin se3-ji7.
Khia5 koe3 Kan-tau7-kio5, koe3 Tek-ui5-a2, lou7 long2 ta-khok-khok, bo5 seng5 loh8 koe3 hou7. Phe kau3 Ang5-chhiu7-na5, chiann3-chhiu2-peng5 hit tiau5 toa7-lou7 si7 thang3 tui3 Sam-chi--e5, goa2 ai3 nng3 koe3 lou7-pinn ou-tou-bai2 choan-iong7 e5 te7-ha7-to7, thang3 tui3 Tam7-chui2 ke-a2 hit hiong3 e5 toa7-lou7 khi3.
Na7 im-toa7-chui2, te7-ha7-to7 eng3-kai be7 thong chiah tioh8, m7-koh, khia5 ti7 goa2 thau5-cheng5 e5 ou-tou-bai2, tak8 tai5 loh8-khi3 te7-ha7-to7 ah8 bo5 lang5 seh8 hoan-thau5--a, sim-koann-thau5 tam2-tam2, to7 toe3--leh ka7 khia5--loh8-khi3, koai3-ki5? Khoann3 be7 chhut-lai5 u7 im-chui2--koe3, Toa7-thau5 si7 teh ham7-bin5, ah-si7 teh ka7 goa2 hann2?
Chhut te7-ha7-to7, peh-kia7, loh8-kia7, lou7 khoann3--khi2-lai5 koh ta-ta--leh, kam2 chiann3-kang2 u7 loh8 koe3 hou7? Goa2 ju2 lai5 ju2 giau5-gi5.
Toa7-oat oat--koe3, khau3-iau! Kui phian3 chhiu7-oe tin3 ti7 lou7--nih, thou5-kha ma7 choan5 lok8-kou5-a2-moe5, ou-tou-bai2 hiam2-a2 chhu--loh8. “Nah e7 an2-ne?” Chia kio3 cho3 Koann-chin-na5, cha2-cheng5 to7 bat ti7 Tam7-chui2 toa3 kui2-lo7 ni5, chhin3-chhai2 siunn7 ma7 chai-iann2 chit e5 sou2-chai7 bo5 kho2-leng5 cho3-toa7-chui2.......
Goan2 hang7-a2-khau2, chit8 tai5 thou-la-kuh chhai7 ti7 hia, ka7 thang3 jip8-khi3 goan2 tau e5 lou7 tong3-tiau5--leh, hang7-a2-khau2 hit keng “Ok tiam3”, mih8-kiann7 loan7-chhau-chhau, khou3-chun5 long2 poann lai5 ti7 teng5-a2-kha, be7-su hong5 chhiunn2--koe3-leh, “U7-iann2 im-toa7-chui2--leh.......” Toa7-thau5-lian5 ti7 au7-cho7: “Chit siann hai7--a!”
Iu5-mng5 chhui--loh8, tui3 lok8-kou5-moe5-a2 kauh--koe3, nge7-si2 chinn jip8-khi3 hang7-a2 lai7, kui lou7 long2 noa7-thou5 kap chhiu7-oe, lou7-pinn e5 khia7-ke tak8-e5 long2 chau2--chhut-lai5, goan2 chhu3 thau5-cheng5, chhia kin-pun2 bo5 hoat-tou7 oa2-kin7, ou-tou-bai2 chhah ti7 lou7-pinn, iong7 kiann5--e5 liau5--jip8-khi3, kui siang e5-a2 long2 chim3 ti7 noa7-thou5 lai7-te2, kau3 kha-bak8 hiah-ni7 chhim.......chhu3-pinn keh-piah tak8-e5 to bo5-eng5 chhih-chhah, u7 e5 theh8 khok-a2 teh hou5-chui2, u7 e5 sa pang-a2 ui3 chhu3-lai7 ka7 thou5 thuh--chhut-lai5. “Tai7-chi3 toa7-tiau5--a.......”
Peh khi2 sann lau5, ka-chai3, goan2 tau bo5 tai7-chi3, Toa7-thau5 kong2, 9 tiam2 thong2 e5 si5, pun3-so3-chhia hiong7-hiong7 oat jip8-lai5 goan2 chia, iong7 chhia--nih e5 la3-pah toa7-siann hoah-hiu: “Im-toa7-chui2--loh, goa2 chau2 be7 chhut--khi3-a!” Toa7-thau5 kin2 chau2 chhut-khi3 khoann3, sui5 khoann3-tioh8 toa7-chui2 chham thou5-soa kui-e5 kou5--jip8-lai5, khng3 ti7 lau5-kha e5 ou-tou-bai2 chha chit8-sut-a2 to7 hou7 thou5-chui2 thun--khi3, i koann2-kin2 loh8-khi3 ka7 ou-tou-bai2 khan chau2, na7 bo5, hit kui2 tai5 ou-tou-bai2 un2-tang3 phak loh8 thou5-kou5-chui2--nih.
Mih8-kiann7 tan3--leh, goa2 chio Toa7-thau5 kap Toa7-thau5-lian5 loh8-lai5 lau5-kha ka7 lang5 tau3 piann3.
Khau3-iau, chit e5 sia7-hoe7 si7 an2-choann2--a? Goan2 tau ti7 sann lau5, ho2-ho2 bo5 tai7-chi3, ho2-sim beh kang5 tau3-kha-chhiu2, in e5 bin7 soah chhau3-chhau3 leng2-leng2, bo5 siann2 hoan-geng5 e5 heng5....... m7-koh, goan2 iau2-si7 ka7 e5-a2 thng3--loh8-lai5, khou3-kha chhiu2-ng2 pih--khi2-lai5, chhiok loh8 lok-kou5-moai5-a2, ham7 chhu3-pinn keh-piah tau3-tin7 piann3, kau3 1~2 tiam2 chiah khi2 lau5-teng2 hioh-khun3.
Goan2 lau5-kha--e5 piann3 senn3-mia7 ka7 chhu3-lai7 e5 chui2 hou3--chhut-lai5, m7-koh lou7--nih e5 thou5 thun7 hiah choe7, khah hou3, chui2 kang7-khoan2 koh to3-lau5--jip8-khi3, beh nah chheng e7 li7? Siong3-siong3--leh, keh-piah--e5 ian5 pun2-te2 si7 chui2-kau-a2 e5 sou2-chai7 teh kut8-thou5, ou2 chhut chui2-to7 hou7 chui2 lau5 u7 lou7, ah8, nah e7 ou2 kau3 in mng5-chhui3 to7 theng5--a? Goan2 chit-peng5 beh an2-choann2? In kam2 m7-si7 kong2 si7 kang7 ka-chok8--e5? Goa2 ka7 in chioh soa-thio, in koh m7-kam m7-goan7.......
Boe2--a2, lang5 sai2 lu-thou5-ki lai5, ka7 lou7--nih e5 noa7-thou5 kui-e5 thuh-tiau7, noa7-thou5-chui2 chong5 u7 lou7--a, chiah ban7-ban7-a2 the3--khi3, u7 lang5 khiu2 chui2-kong2 lai5 chhiang5, ta2-ma2-ka-lou7 chiah lioh8-a2 hian7--chhut-lai5.
Kin-a2-jit8 chai2-khi2 beh chhut-mng5, hou7-mng5-a2 siap--leh siap--leh, lau5-kha--e5 koh teh chheng mng5-khau2-tiann5, chit chun7, chiah thiann-tioh8 in ka7 goa2 seh to-sia7.
Goa2 e5 ou-tou-bai2 chhah ti7 lou7-pinn, hou7 noa7-thou5 tou3 kah hoe-pa-ni-niau, sio2-khoa2 chheng-chheng chhit-chhit--leh to7 koann2-kin2 beh chhut-mng5, chit chun7, 2~3 e5 ki3-chia2 kiann5--jip8-lai5, chheng7 kah sui2-sui2-sui2, cha-bou2--e5 koh tah8 koan5-tah, iong7 ka7-kam-a2-oe7 mng7--goa2: “NI5 MNGH IO5-ME5-IO5 CHO3-IANG3?”
Hou7 goa2 tng--tioh8-a hounnh, tiann7-tiann7 ti7 tian7-si7 sin-bun5 khoann3-tioh8 chit chiong2 peh8-bak8 ki3-chia2, tak8 pai2 to hou7 goa2 khi3-phut-phut, in chu3-si2 khi3 hou7 goa2 tu2--tioh8, cha2 to7 an3-sng3 beh....... “Khau3-pe7! Lin2 kong2 siann2-mih hoan-a2-oe7, thiann bo5--lah! Siam2--lah, mai3 lo-so!”
Ou-tou-bai2 khia5--leh to7 chhut--lai5, sun7-soa3 si3-ke3 sun5 khoann3-mai7, kan2! Goan2 chhu3 pinn--a2 e5 khe-a2 hou7 noa7-thou5 thun7-penn5--khi3, khe-lau5 kai2 hiong3, lau5 tui3 lou7--nih, lau5 tui3 chhan5--nih, lau5 thang3 koe3 lang5 e5 khia7-ke chhut--lai5! Au7-piah, pun2-chiann5 si7 kui phian3 chhan5-hng5, chit-ma2 soah penn5-penn5-penn5, ng5-ngiuh-ngiuh choan5 hou7 lok8-kou5-moai5-a2 thun7--khi2-lai5, chhan5--nih ma7 tin3 chin che7 chioh8-thau5, cha-me5 chioh8-thau5 na7 ke3-siok8 lian3--loh8-lai5, goan2 to7 chhi-chham2--loh!
Hng7-hng7 e5 sou2-chai7, ti7 chhan5 tiong-ng, koh u7 chit8 tai5 kiau-a2, m7-chai ui3 toh-ui7 hong5 chhiang5 kau3 hia khi3.......
E-pou, goa2 koh chau2 tng2-lai5 tau3-kha-chhiu2. Na2 piann3 na2 kap chhu3-pinn khai-kang2, “Hiah-e5 chhan5 hai7-liau2-liau2--khi3, ou2--loh8 choan5 noa7-thou5, chhan5-thou5 m7-chai koh tai5 joa7 chhim, khoann3 si7 beh an2-choann2 chiah ho2--ou.......” Keh-piah e5 ou-bah-sang2 bin7 kat kui-oan5, “Chia, kui2 10 ni5--a, cho3 hong-thai loh8 toa7-hou7 ah8 m7-bat teh im-chui2, nah e7.......” Tui3-bin7 e5 a-i5 ju2 siunn7 ju2 m7-kam, lau5-kha e5 ni3-sang3 ka7 in3 kong2: “Long2 ma7 ui3 soann-teng2 chhiang5--loh8-lai5-e5, hit-peng5 toa7-lau5 piat8-chong khi2 kah kui phian3, chit liap8 soann koh khah iong2 ma7 chih-chai3 be7 tiau5.......”
Koh khai-si2 loh8 toa7-hou7--a, e-pou kam2 koh e7 chhut siann2-mih tai7-chi3?
(TGB Thong-sin3 te7 25 ki5, 2001 ni5 10 goeh8)
</CL>
<HL>

大雨落幾lo7工，到choh8--日chiah出日頭，cha-hng chai2起日頭koh真炎，tng teh歡喜好天--a，中tau3時a2 soah koh開始落siau2狗雨。
暗頭a2，kap Toa7-thau5-lian5做夥去chhe7 A惠食暗tng3，講1-koa2代誌。
暗時9點外e5時，我kap Toa7-thau5-lian5 ti7 A惠hia tng beh離開，Toa7-thau5 kha3電話hou7--我，口氣真急真緊張，問我人ti7 toh位，厝--nih beh im大水--a，Toa7-thau5-lian5 e5 ou-tou-bai2 chhah ti7樓kha，ai3緊ka7牽走，soah chhe7無i車e5鎖匙。
離開A惠hia了後，心內就急beh tng2到淡水厝--nih，落雨天，路滑滑，m7-koh我ou-tou-bai2一直想beh chhui khah緊--e5，我na2 chhui油心內na2驚，騎kah真se3-ji7。
騎過Kan-tau7橋，過竹圍a2，路long2 ta-khok-khok，無seng5落過雨。Phe到紅樹林，正手peng5 hit條大路是thang3 tui3三芝--e5，我ai3 nng3過路邊ou-tou-bai2專用e5地下道，thang3 tui3淡水街a2 hit向e5大路去。
若im大水，地下道應該be7通chiah tioh8，m7-koh，騎ti7我頭前e5 ou-tou-bai2，tak8台落去地下道ah8無人seh8翻頭--a，心肝頭膽膽，就toe3--leh ka7騎--落-去，怪奇？ 看be7出來有im水--過，Toa7-thau5是teh ham7眠，ah是teh ka7我hann2？
出地下道，peh-kia7，落kia7，路看--起-來koh ta-ta--leh，kam2正港有落過雨？ 我愈來愈giau5疑。
大路oat--過，khau3-iau！Kui遍樹oe tin3 ti7路--nih，塗kha ma7全lok8-kou5-a2-moe5，ou-tou-bai2險a2 chhu--落。「Nah會an2-ne？」Chia叫做Koann-chin-na5，早前就bat ti7淡水toa3幾lo7年，chhin3-chhai2想ma7知iann2這個所在無可能做大水…
Goan2巷a2口，1台thou-la-kuh chhai7 ti7 hia，ka7 thang3入去goan2 tau e5路擋tiau5--leh，巷a2口hit間「Ok店」，mih8-kiann7亂糟糟，庫存long2搬來ti7亭a2-kha，be7輸hong5搶--過-leh，「有影im大水--leh…」Toa7-thau5-lian5 ti7後座：「這siann害--a！」
油門chhui--落，tui3 lok8-kou5-moe5-a2 kauh--過，硬死chinn入去巷a2內，kui路long2爛塗kap樹oe，路邊e5 khia7家tak8-e5 long2走--出-來，goan2厝頭前，車根本無法tou7 oa2近，ou-tou-bai2 chhah ti7路邊，用行--e5 liau5--入-去，kui雙鞋a2 long2浸ti7爛塗內底，到kha目hiah-ni7深…厝邊隔壁tak8-e5都無閒chhih-chhah，有e5 theh8 khok-a2 teh hou5水，有e5 sa枋a2 ui3厝內ka7塗thuh--出-來。「Tai7-chi3大tiau5--a…」
Peh起3樓，ka-chai3，goan2 tau無tai7-chi3，Toa7-thau5講，9點thong2 e5時，pun3-so3車hiong7-hiong7 oat入來goan2 chia，用車--nih e5喇叭大聲hoah-hiu：「Im大水--loh，我走be7出--去-a！」Toa7-thau5緊走出去看，sui5看著大水chham塗砂kui-e5糊--入-來，khng3 ti7樓kha e5 ou-tou-bai2差1-sut-a2就hou7塗水吞--去，i趕緊落去ka7 ou-tou-bai2牽走，若無，hit幾台ou-tou-bai2穩當phak落塗糊水--nih。
Mih8-kiann7 tan3--leh，我招Toa7-thau5 kap Toa7-thau5-lian5落來樓kha ka7人tau3 piann3。
Khau3-iau，這個社會是an2-choann2--a？ Goan2 tau ti7 3樓，好好無tai7-chi3，好心beh kang5 tau3-kha手，in e5面soah臭臭冷冷，無siann2歡迎e5形…m7-koh，goan2 iau2是ka7鞋a2褪--落-來，褲kha手ng2 pih--起-來，chhiok落lok-kou5-moai5-a2，ham7厝邊隔壁tau3-tin7 piann3，到1~2點chiah起樓頂hioh-khun3。
Goan2樓kha--e5 piann3性命ka7厝內e5水hou3--出-來，m7-koh路--nih e5塗thun7 hiah choe7，khah hou3，水kang7款koh倒流--入-去，beh nah清會離？ 相相--leh，隔壁--e5沿本底是水溝a2 e5所在teh kut8塗，ou2出水道hou7水流有路，ah8，nah會ou2到in門chhui3就停--a？ Goan2這peng5 beh an2-choann2？ In kam2 m7是講是kang7家族--e5？ 我ka7 in借沙鍬，in koh m7甘m7願…
尾--a2，人駛lu塗機來，ka7路--nih e5爛塗kui-e5 thuh掉，爛塗水chong5有路--a，chiah慢慢a2退--去，有人khiu2水管來chhiang5，ta2-ma2膠路chiah lioh8-a2現--出-來。
今a2日chai2起beh出門，雨毛a2 siap--leh siap--leh，樓kha--e5 koh teh清門口埕，這chun7，chiah聽著in ka7我說多謝。
我e5 ou-tou-bai2 chhah ti7路邊，hou7爛塗tou3 kah hoe-pa-ni-niau，sio2-khoa2清清chhit-chhit--leh就趕緊beh出門，這chun7，2~3個記者行--入-來，穿kah sui2-sui2-sui2，cha-bou2--e5 koh踏koan5-tah，用咬柑a2話問--我：「NI5 MNGH IO5-ME5-IO5 CHO3-IANG3？」
Hou7我tng--著-a hounnh，tiann7-tiann7 ti7電視新聞看著這種白目記者，tak8-pai2都hou7我氣phut-phut，in註死去hou7我tu2--著，早就an3-sng3 beh…「Khau3-pe7！Lin2講siann2-mih hoan-a2話，聽無--lah！閃--lah，mai3 lo-so！」
Ou-tou-bai2騎--leh就出--來，順續si3-ke3巡看mai7，kan2！Goan2厝邊--a2 e5溪a2 hou7爛塗thun7平--去，溪流改向，流tui3路--nih，流tui3田--nih，流thang3過人e5 khia7家出--來！後壁，本chiann5是kui遍田園，chit-ma2 soah平平平，黃ngiuh-ngiuh全hou7 lok8-kou5-moai5-a2 thun7--起-來，田--nih ma7 tin3真che7石頭，cha暝石頭若繼續lian3--落-來，goan2就悽慘--loh！
Hng7-hng7 e5所在，ti7田中央，koh有1台轎a2，m7知ui3 toh位hong5 chhiang5到hia去…
E-pou，我koh走tng2來tau3-kha手。Na2 piann3 na2 kap厝邊開講，「Hiah-e5田害了了--去，ou2--落全爛塗，田塗m7知koh tai5 joa7深，看是beh an2-choann2 chiah好--ou…」隔壁e5 ou-bah-sang2面結kui-oan5，「Chia，幾10年--a，做風颱落大雨ah8 m7-bat teh im水，nah會…」對面e5 a姨愈想愈m7-kam，樓kha e5 ni3-sang3 ka7應講：「Long2 ma7 ui3山頂chhiang5--落-來-e5，hit-peng5大樓別莊起kah kui遍，這粒山koh khah勇ma7 chih-chai3 be7 tiau5…」
Koh開始落大雨--a，e-pou kam2 koh會出siann2-mih tai7-chi3？
(TGB通訊第25期，2001年10月)
</HL>