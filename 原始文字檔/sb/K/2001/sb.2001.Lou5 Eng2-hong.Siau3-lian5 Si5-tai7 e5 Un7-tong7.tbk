<CL>
Hoan-ek8
Chit8 tui3 80 kui2 hoe3 e5 lau7 ang-a2-bou2 koh tng2 khi3 in siau3-lian5 chhou kiN3-bin7, loan5-ai3 e5 sou2-chai7 iu5-lam2. Che7 ti7 ka-pi-thiaN lai7-te2, lau7 a-kong--a2 mng7 lau7 thai3-thai3 kong2, “ Li2 kam2 iau2 e7 ki3-tit lan2 50 ni5 cheng5 ti7 chia thau5 chit8 pian3 cho3-hoe2 sng2 e5 chu-bi7? Lan2 thau-chau2 jip8-khi3 lang5 e5 chhan5-hng5. Li2 hoaN7 ti7 li5-pa-a2, goa2 tui3 au7-bin7 phak teh cho3-hoe2 un7-tong7.” 
“Li2 ki3-ti5 na2 e7 chiah ho2, ki3 kah tiau5-tiau5-tiau5.”
“Lan2 koh kiaN5-lai5-khi3 hit e5 sou2-chai7, khoaN3 lan2 si7-m7-si7 iau2-ku2 u7 chai5-tiau7 chhin-chhiuN7 50 ni5 cheng5 an2-ni sng2.” 
“Ou5, Henry, iau2 m7 jin7-lau7, kaN2 siuN7 chit khoan2 put-su3-kui2 e5 tai7-chi3.”
Keh-piah toh, chit8 ui7 tiong-lian5 lang5 thau thiaN--tioh8, thau-thau-a2 chhio3. Koat-teng7 beh toe3 in khi3 thau-khoaN3.
2 e5 lau7--e5, thuh 2 ki koaiN2-a2, cho3-hoe2 khan--leh, ban7-ban7-a2 kiaN5. KiaN5 kau3 in 50 ni5 cheng5 ti7 hia thau5 chit8 pai2 “un7-tong7” e5 li5-pa-a2 hia. Tioh8 chiau3 50-ni5 cheng5 e5 “tong7-chok-pan2” khai-si2 piau2-ian2. 
Hut-jian5 kan, chit ui7 thau-thau-a2 toe3 lai5 khoaN3 e5 tiong-lian5 lang5 u7 bak8-chiu i2-lai5 thau5-chit8-pai2 khoaN3--tioh8.
Chit tui3 80 kui2 hoe3 e5 lau7 ang-bou2 un7-tong7--khi2-lai5 chhin-chhiuN7 18 hoe3 e5 siau3-lian5 e5 hiah iong2, hiah beng2. It-tit8 hut leh 40 hun-cheng ku2. Lau7 thai3-thai3 kau3-boe2 chiah hoah chit8 siaN, “Ouh ! Ga2 !” Lau7 a-kong ma7 chi2-u7 si7 tiam7-tiam7-a2 mouh teh chhoan2.
50 ni5 au7 chit tiuN5 phuh-louh kip e5 un7-tong7 liau2-au7, 2 e5 lau7--e5 long2 soah-kou2--ah, to2 ti7 thou5-kha it-tit8 phiN7-pheN7 chhoan2. Bih teh thau-khoaN3 e5 lang5 khoaN3 kah gang7-gang7-gang7. It-tit8 teh hoai5-gi5 in u7 sim2-mih8 pi3-hng. Iah8 khai-si2 siuN7 kong2 i ka-ki7 e5 lau7 pe7-bu2 kam2 u7 chit khoan2 kang-hu.
2 e5 lau7--e5 theN kui poaN3 tiam2-cheng ku2 chiah u7 chai5-tiau7 khi2-lai5 tin2-tang7, chheng7 saN-khou3. Chit e5 tiong-lian5 lang5 ju2 siuN7 ju2 tong3 be7 tiau5. Koat-teng7 beh chheng2-kau3 in tau3-te2 ai3 chiah8 sim2-mih8 sian-tan.
Tan2-hau7 in kiaN5--chhut-lai5, tiong-lian5 lang5 tioh8 oa2 khi3 chheng2-kau3, “Khak-sit8 si7 chiaN3-kang2 e5 kang-hu, u7 chai5-tiau7 chhiau-koe3 40 hun-cheng ku2. ChhiaN2 mng7 chit pe2 kang-hu si7 kho3 sim2-mih8 pi3-hng?”
“Ma7 bo5 sim2-mih8.” Lau7-hoe3-a2 lang5 an2-ni in3. “Kap 50 ni5 cheng5 bo5-kang7--e5, si7 chit-ma2 e5 li5-pa-a2 si7 tau3 tian7--e5.”
(Tai5-oan5-ji5 Chap8-chi3 te7 9 ki5, 2001 ni5 9 geh8)
</CL>
<HL>

翻譯
1對80幾歲e5老尪仔某koh轉去in少年初見面、戀愛e5所在遊覽。坐ti7咖啡廳內底，老阿公--仔問老太太講，「你kam2 iau2會記得咱50年前ti7 chia頭1遍做伙sng2 e5滋味？咱偷走入去人e5田園。你hoaN7 ti7籬笆仔，我tui3後面仆teh做伙運動。」
「你記持na2會chiah好，記kah tiau5-tiau5-tiau5。」
「咱koh行來去hit e5所在，看咱是m7是iau2-ku2有才調親像50年前an2-ni sng2。」
「Ou5，Henry，iau2 m7認老，kaN2想這款不su3鬼e5代誌。」
隔壁桌，1位中年人偷聽--著，偷偷仔笑。決定beh toe3 in去偷看。
2個老--e5，thuh 2支拐仔，做伙牽--leh、慢慢仔行。行到in 50年前ti7 hia頭1擺「運動」e5籬笆仔hia。著照50年前e5「動作版」開始表演。
忽然間，這位偷偷仔toe3來看e5中年人有目珠以來頭1擺看--著。
這對80幾歲e5老尪某運動--起-來親像18歲e5少年e5 hiah勇、hiah猛。一直hut leh 40分鐘久。老太太到尾才喝1聲，「Ouh！Ga2！」 老阿公ma7只有是恬恬仔 mouh teh喘。
50年後這場phuh-louh級e5運動了後，2個老--e5攏煞鼓--ah，倒ti7塗腳一直phiN7-pheN7喘。Bih teh偷看e5人看kah gang7-gang7-gang7。一直teh懷疑in有啥物秘方。Iah8開始想講伊家己e5老父母kam2有這款功夫。
2個老--e5 theN歸半點鐘久才有才調起來振動、穿衫褲。這個中年人愈想愈 tong3 be7 tiau5。決定beh請教in到底ai3食啥物仙丹。
等候in行--出-來，中年人tioh8倚去請教，「確實是正港e5功夫，有才調超過40分鐘久。請問這把功夫是靠啥物秘方？」
「Ma7無啥物。」老歲仔人an2-ni應。「Kap 50年前無kang7--e5，是chit-ma2 e5籬笆仔是tau3電--e5。」
(台灣字雜誌第9期，2001年9月)
</HL>