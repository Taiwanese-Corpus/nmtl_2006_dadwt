<CL>
Goa2 che7 ti7 chhan-thiann lai7-te2, toh-teng2 si7 chit8-au ka-pi kap chit8-tui chheh. Goa7-khau2 teh loh8-hou7, thiann kong2 si7 hong-thai beh lai5, tak8-e5 long2 giah8 hou7-soann3.
Ui3 toa7-mng5 jip8--lai5, to3-chhiu2-peng5 si7 pa-tai5, chiann3-chhiu2-peng5 pa-tai5 tui3-bin7 e5 piah, tiau3 chit8-te3 chiok toa7-te3 e5 kiann3. Goa2 che7 ti7 chit-e5 ui7, tu2-a2-ho2 e7-tang3 thau3-koe3 kiann3 e5 hoan2-sia7, khoann3-tioh8 pa-tai5, ma7 khoann3-tioh8 i ti7 pa-tai5 au7-piah.
U7 tang-si5-a2, i teh bo5-eng5, thau5 le5-le5, khoann3 be7 tioh8 i e5 bin7; eng5 e5 si5-chun7, i khia7 ti7 hia m7-chai teh siunn7 siann2. Na7 chun2-kong2, i teh khoann3 tui3-bin7 piah-teng2 e5 kiann3, goa2 thau5 to7 khah kin2 oat8 tui3 pinn--a2 khi3, kiann hou7 i chai-iann2 goa2 teh thau-khoann3.
Chit-ma2 i teh chu2 ka-pi, toh-teng2 chit-au eng3-kai ma7 si7 i chu2--e5. Che7 ti7 kiann3 e7-kha hit-toh e5 sio2-chia2 ka7 goa2 gin5, un2-tang3 tong3-cho3 goa2 si7 teh khoann3--i.
I u7 khoann3--goa2? I bo5 khoann3--goa2? Toh-teng2 e5 ka-pi koh chhun poann3-au iau2-boe7 lim. Tui3 i lai5 kong2, chit-au kap pat8-au sio-siang5, kan-tann si7 i e5 khang-khoe3, hou7 siang2 lim long2 bo5 chha, hoainn5-tit8 chu2 e5 lang5 poann3-mi5 ah8 be7 sit-bin5--a.
Chu2-ho2 e5 ka-pi khng3 ti7 pa-tai5 teng2, Waiter e7 phang5 khi3 hou7 siang2--leh? Phang5 hou7 siang2 long2 kang7-khoan2, si5-kan kau3 i to7 ha7-pan--a. I thah8 chit8-nia2 hiu5-a2, hou7-soann3 theh8--leh, li7-khui pa-tai5, li7-khui chhan-thiann.
Goa7-khau2 e5 hou7 khai-si2 kio3, leng2--khi3 e5 ka-pi tang-si5 e7 chau2-bi7--leh? Goa2 chit8-chhui3 lim hou7 ta, giah8 chit8-ki pit, khai-si2 ou-peh8 chut8.
(TGB Thong-sin3 te7 27 ki5, 2001 ni5 12 goeh8)
</CL>
<HL>

Goa2坐ti7餐廳內底，桌頂是1-au咖啡kap 1堆冊。外口teh落雨，聽講是風颱beh來，tak8-e5 long2 giah8雨傘。
Ui3大門入--來，to3手peng5是吧台，正手peng5吧台對面e5壁，吊1-te3 chiok大te3 e5鏡。 Goa2坐ti7這個位，tu2-a2好會tang3透過鏡e5反射，看著吧台，ma7看著i ti7吧台後壁。
有tang時a2，i teh無閒，頭le5-le5，看be7著i e5面； 閒e5時chun7，i khia7 ti7 hia m7知teh想siann2。 若準講，i teh看對面壁頂e5鏡，goa2頭就khah緊oat8 tui3邊--a2去，驚hou7 i知影goa2 teh偷看。
Chit-ma2 i teh煮咖啡，桌頂這au應該ma7是i煮--e5。 坐ti7鏡下kha hit桌e5小姐ka7 goa2 gin5，穩當當作goa2是teh看--i。
I有看--goa2？ I無看--goa2？ 桌頂e5咖啡koh chhun半au iau2未lim。 對i來講，這au kap別au相siang5，kan-tann是i e5 khang-khoe3，hou7 siang2 lim long2無差，橫直煮e5人半暝ah8 be7失眠--a。
煮好e5咖啡khng3 ti7吧台頂，Waiter會phang5去hou7 siang2--leh？ Phang5 hou7 siang2 long2 kang7款，時間到i就下班--a。 I thah8 1領裘a2，雨傘theh8--leh，離開吧台，離開餐廳。
外口e5雨開始叫，冷--去e5咖啡tang時會走味--leh？ Goa2 1嘴lim hou7乾，giah8 1枝筆，開始烏白chut8。
(TGB通訊第27期，2001年12月)
</HL>