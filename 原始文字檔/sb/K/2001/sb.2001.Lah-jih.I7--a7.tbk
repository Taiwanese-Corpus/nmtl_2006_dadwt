<CL>
“I7--a7” chit-e5 mia5-su5, m7-si7 beh hou7 goa2 kio3--e5, si7 kan-na7 beh hou7 goa2 chheng-hou, hou7 goa2 siau3-liam7--e5, ti7 goa2 ki3-ti3 lai7-te2, chiong5-lai5 tio7 m7-bat tng-bin7 kio3 i 1 siaN “I7--a7”.   In-ui7 I7--a7 i un7-khi3 bai2, put-heng7 goeh8-lai7-hong soah lai5 koe3-sin, ma7 chhoa7 chau2 taN5 chhut-si3 bo5 goa7-ku2 e5 sio2-moai7, pang3-sak goa2 chit-e5 khou2-mia7 e5 phaiN2-mia7 ban-a2-kiaN2.   Hit-ni5 goa2 5 hoe3, to iau2-boe7 4 chiok-hoe3--leh, thiaN kong2 I7--a7 ma7-chiah 40 thong2 hoe3--nia5 .
Ui7-tioh8 beh ka7 I7--a7 e5 han3-chhau2, bin7-bou7, khng3-tiam3 ki3-ti3 lai7-te2, thang ho2 si5-si5 siau3-liam7, tio7 khai-si2 si3-ke3 peng2 toh-kui7-a2, hian chhu3-lai7 e5 hou7-khau2-mia5-phou7, sin-hun7-cheng3, A-hiaN thak8-koe3 e5 chheh, sui-jian5 bo5 goa7-che7 mih8 thang peng2, iu5-goan5 chhiau kui2 na7 pian3, long2 chhoe7 bo5 I7--a7 e5 siong3-phiN3, ma7 bo5 I7--a7 e5 ke3-chng, ah8-si7 hoe-hun2 hit-lui7 e5 cha-bou2-lang5 mih8-kiaN7.
Bo5 siong3 thang khoaN3, iong7 mng7--e5, mng7 A-pa, mng7 A-hiaN, mng7 A-peh A-m2, mng7 chhu3-piN keh-piah, tit-tioh8 e5 kiat-lun7 si7: seN-cho3 lo3-lo3, han3-chhau2 be7-bai2, kha-chhiu2 liu2-liah8, ho2 cho3-hoe2, ai3 pang-chan7--lang5....  seng5 chia5 ?  Che si7 goa2 siong7-beh chai-iaN2--e5: seng5 ji7-hiaN, lang5 lo3-lo3 ; seng5 lin2 ji7-che2--lah, bin7-a2 iN5-iN5 ; kan2-na2 seng5 lin2 A-ku7, bak8-chiu chhim-o chhim-o ; siong7-kai3-seng5 lin2 ke3 hai2-khau2 hit-e5 A-i5.....  A-i5 leh A-i5 leh,  “Si2 lau7-bu2, lou7-thau5 tng7”, hng7 ti7 hai2-khau2, ia7 m7-bat lai5-khi3.  thau5-khak-lai7 iu5-goan5 bo5 heng5-iaN2, ki3-ti3 e5 chhng-khou3,  I7--a7 e5 hit-keh ui7-ti3, iu5-goan5 si7 khang-peh8, bang7-tiong e5 bo2-chhin, si7 bong5-bong5 chit8-phian3, chi2 u7 leng5-hun5 toe3 sin-piN.
I7--a7 phai2-mia7, se3-han3 tio7 hou7 A-ma2 pho7 lai5 io, phiau-chun2 e5 sim-pu7-a2 mia7, sui-jian5 bo5-lang5 gek8-thai7--i, chong2--si7 bo5-thang hiong2-siu7 cho3 lang5 cha-bou2-kiaN2 e5 chu7-iu5, lang5 kong2 “Kam-goan7 cho3 san3-hiong-lang5 e5 cha-bou2-kiaN2, m7-cho3 ho2-giah8-lang5 sim-pu7”, ho5-hong2 Lan2 Siau--ka kang7-khoan2 si7 san3-phi2-phi2 e5 chng-kha-lang5.
I7--a7 ti7-si5 kap A-pa kat-pang5 sak-cho3-tui, goa2 m7-chai-iaN2, 40 thong2 hoe3 e5 jin5-seng, seN lak8-e5 hau7-seN, saN-e5 cha-bou2-kiaN2, phah-sng2 nng7--e5, chhun--e5 gou7-e5 hau7-seN, nng7--e5 cha-bou2-kiaN2 long2 u7 ho2 ke-ka3, kian3-lip8 bi2-moa2 ka-teng5, sui-jian5 m7-si7 toa7-hu3 toa7-kui3, chong2--si7 lau2-sit8 phah-piaN3 koe3-jit8, m7-bat cho3 phaiN2 tai7-chi3, sng3 si7 u7 ho2 ui5-thoan5, bo5 pai7-hai7 tioh8 pe7-bo2 e5 mia5-siaN, I7--a7 e5 it-seng, sit8-chai7 bo5 ong2-hui3 i lai5 se3-kan kiaN5 chit-choah8.
I7--a7 !  Li2 ti7 toh-ui7 ? kam2 be7 su-liam7 li2 e5 ban-a2-kiaN2, i i2-keng 60 hoe3, jit8-jit8 siuN7 beh kap li2 siong-hoe7, ng3-bang7 I7--a7 li2 lai5 thok-bang7, ah8-si7 tan2-thai7 li2 e5 ban-a2-kiaN2, se3-kan chek-jim7 oan5-moa2, chiah lai5 sio-chhoe7.  
</CL>
<HL>

「I7--a7」這個名詞，m7是beh hou7我叫--e5，是kan-na7 beh hou7我稱呼，hou7我數念--e5，ti7我記智內底，從來就m7-bat當面叫伊一聲「I7--a7」。因為I7--a7伊運氣bai2，不幸月內風煞來過身，ma7 chhoa7走taN5出世無偌久e5小妹，放sak我這個苦命e5歹命屘仔子。Hit年我5歲，都iau2未4足歲--leh，聽講I7--a7 ma7-chiah 40 thong2歲--nia5。
為著beh ka7 I7--a7 e5 han3-chhau2、面貌，囥tiam3記智內底，thang好時時數念，就開始四界peng2桌櫃仔，掀厝內e5戶口名簿、身份證、阿兄讀過e5冊，雖然無偌濟物thang peng2，猶原chhiau幾若遍，攏chhoe7無I7--a7 e5相片，ma7無I7--a7 e5嫁妝，抑是花粉hit類e5查某人物件。
無相thang看，用問--e5，問阿爸，問阿兄，問阿伯阿姆，問厝邊隔壁，得著e5結論是：生做lo3-lo3，han3-chhau2 be7-bai2，腳手liu2掠，好做伙，ai3幫贊--人…seng5 chia5 ？Che是我上beh知影--e5：Seng5二兄，人lo3-lo3；seng5 lin2二姐--lah，面仔圓圓；kan2-na2 seng5 lin2阿舅，目珠深o深o；上kai3-seng5 lin2嫁海口hit個阿姨…阿姨leh阿姨leh，「死老母，路頭斷」，遠ti7海口，也m7-bat來去。頭殼內猶原無形影，記智e5倉庫，I7--a7 e5 hit格位置，猶原是空白，夢中e5母親，是茫茫一片，只有靈魂toe3身邊。
I7--a7歹命，細漢就hou7阿媽抱來io，標準e5新婦仔命，雖然無人虐待--伊，總--是無thang享受做人查某子e5自由，人講「甘願做散hiong人e5查某子，m7做好額人新婦」，何況咱蕭--家共款是散phi2-phi2 e5庄腳人。
I7--a7 ti7時kap阿爸結房sak做堆，我m7知影，40 thong2歲e5人生，生6個後生，3個查某子，扑損兩個，chhun--e5 5個後生，2個查某子攏有好家稼，建立美滿家庭，雖然m7是大富大貴，總--是老實扑拚過日，m7-bat做歹代誌，算是有好遺傳，無敗害著父母e5名聲，I7--a7 e5一生，實在無枉費伊來世間行這choah8。
I7--a7！你ti7 toh位？Kam2 be7思念你e5屘仔子，伊已經60歲，日日想beh kap你相會，向望I7--a7你來託夢，抑是等待你e5屘仔子，世間責任完滿，才來相chhoe7。
</HL>