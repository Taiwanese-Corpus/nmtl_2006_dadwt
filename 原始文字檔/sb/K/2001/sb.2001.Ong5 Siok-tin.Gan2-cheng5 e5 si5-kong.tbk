<CL>
  U7 chit8 ui7 sin3 Put8 chin khian5-seng5 e5 lau7-su, tiaN7-tiaN7 ti7 siong7-kho3 e5 si5-chun7 ka3 hak8-seng Put8-hoat . 
  U7 chit8 jit8, i eng7 poaN3 tiam2-cheng e5 si5-kan ka7 gin2-a2 kong2 te7-gak8 si7 goa7-nih8-a2 khiong2-pou3; jian5-au7 i mng7 gin2-a2 kong2, “ U7 sim2-mih8 lang5 siuN7 beh loh8 te7-gak8? ChhiaN2 giah8-chhiu2.” Bo5 poaN3 e5 gin2-a2 giah8-chhiu2, lau7-su kam2-kak chin an-ui3.
  Soa3--loh8--khi3, i koh eng7 poaN3 tiam2-cheng e5 si5-kan ka7 gin2-a2 kong2 kek8-lok8 se3-kai3 si7 goa7-nih8-a2 ho2, kong2 liau2 i koh mng7 gin2-a2, “ U7 sim2-mih8 lang5 siuN7 beh khi3 kek8-lok8 se3-kai3? ChhiaN2 giah8-chhiu2.” Tai7 pou7-hun7 e5 gin2-a2 long2 giah8-chhiu2--ah, chi2 u7 piah-kak--nih8 chit8 e5 gin2-a2 bo5 giah8-chhiu2, bin7 iu-iu. Lau7-su ka7 i kio3--khi2--lai5, mng7 i kong2, “Si7 an2-choaN2 li2 bo5 siuN7 beh khi3 te7-gak8 ia7 bo5 siuN7 beh khi3 kek8-lok8-se3-kai3 neh?”
  Gin2-a2 in3 kong2, “Goan2 ma-ma kong2, pang3-oh8 liau2-au7 sim2-mih8 sou2-chai7 ma7 be7 sai2 khi3, ai3 kin2 tng2 lai5 chhu3--nih8.” 
  Chit e5 chhio3-oe7 tioh8 si7 kong2, gan2-cheng5 e5 si5-kong chiah si7 siong7 sit8-chai7--e5, beh khi3 te7-gak8 a2-si7 thian-tong5 long2 ai3 tui3 gan2-cheng5 khai-si2. 
  Gan2-cheng5 e5 si5-kong na7 si7 hoaN-hi2, u7 ai3-sim, koh jin7-chin phah-piaN3, kam2-kak jin5-seng it-phian3 kong-beng5, chiu7 si7 ti7 thian-tong5. Gan2-cheng5 e5 si5-kong na7 si7 chin thong3-khou2 chi2 u7 su-sim, oan3-tou3, siu5-hun7 kap tui7-loh8, kam2-kak jin5-seng it-phian3 ou-am3, tioh8 si7 ti7 te7-gak8--ah. 
  (Tai5-oan5-ji7 Chap8-chi3 te7 7 ki5, 2001 ni5 5 geh8) 
</CL>
<HL>

有一位信佛真虔誠e5老師，定定ti7上課e5時陣教學生佛法。 
有一日，伊用半點鐘e5時間ka7囡仔講地獄是goa7-nih8-a2恐怖；然後伊問囡仔講，「有甚物人想beh落地獄？請giah8手。」無半個囡仔giah8手，老師感覺真安慰。 
續--落--去，伊koh用半點鐘e5時間ka7囡仔講極樂世界是goa7-nih8-a2好，講了伊koh問囡仔，「有甚物人想beh去極樂世界？請giah8手。」大部份e5囡仔攏giah8手--ah，只有壁角--nih8一個囡仔無giah8手，面憂憂。老師ka7伊叫--起--來，問伊講，「是an2-choaN2 你無想beh去地獄也無想beh去極樂世界neh？」 
囡仔應講，「阮媽媽講，放學了後甚物所在ma7 be7 使去，ai3 緊轉來厝--nih8。」 
這個笑話著是講，眼前e5時光才是上實在--e5，beh去地獄或是天堂攏ai3 tui3眼前開始。
眼前e5時光若是歡喜，有愛心，koh認真扑拚，感覺人生一片光明，就是ti7天堂。眼前e5時光若是真痛苦只有私心、怨妒、仇恨kap墜落，感覺人生一片烏暗，著是ti7地獄--ah。
(台灣字雜誌第7期，2001年5月) 
</HL>