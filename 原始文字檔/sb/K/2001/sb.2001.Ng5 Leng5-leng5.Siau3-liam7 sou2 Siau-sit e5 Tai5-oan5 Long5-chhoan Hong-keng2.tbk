<CL>
  Tai5-oan5 e5 long5-chhoan hong-keng2, ti7 goa2 e5 in3-siong7-tiong si7 chheng-liang5, chhui3-chhiN koh leng5-cheng7. 
  Li2 Chioh8-chiau5 u7 1 pak tou5 kio3-cho3 “chhan5-hng5-lok8”. Si7 oe7 i2-cheng5 Tai5-pak kau-goa7,chhiu-thiN siu-seng5 e5 tiuN5-bin7. M7-na7 si7 chok-chia2 ka-teng5 seng-oah8 e5 cheng5-heng5, ma7-si7 i2-cheng5 Tai5-oan5 long5-chhoan hong-keng2 e5 tai7-piau2 bou5-sek. 
  Chit-pak-tou5 e5 kin7-keng2 si7: “Chhu3-cheng5 e5 toa7-tiaN5”. He si7 kui-ke-hoe2-a2 oe7-tit-thang cho3-hoe2 e5 sou2-chai7. Cha-bou2-lang5 aN iN-a2 chhi7-leng, lau7-lang5 kap gin2-a2 ti7 piN--a2 che7-teh chiah8-png7. Thng3-pak-theh e5 siau3-lian5-lang5, ti7 toa7-tiaN5 phak8-chhek-a2. Toa7-tiaN5 e5 li5-pa goa7, u7 1 e5 toa7-khut. Kho2-leng5 si7 gia5-a2 kap ah-a2 sng2-chui2 e5 te7-poaN5. 
  Chit-pak-tou5 e5 oan2-keng2, si7 kui-phian3 e5 chhan5-hng5, it-tit8 kau3 soaN-kha. Goa2 ka2-na2 khia7 ti7 hng5--nih8, khoaN3-tioh8 kui-phian3 e5 tiu7-a2. Ti7 tai7-chu7-jian5 e5 bi5-hong-tiong, chhin-chhiuN7 hai2-eng2, phu5-phu5 tim5-tim5. TaN thau5 khi2-lai5 khoaN3, khoaN3-tioh8 koan5-koan5 ke7-ke7 e5 soaN-meh8. Ka2-na2 kap oan2-thiN sio-liam5, hou7 lang5 kam2-kak kui-e5 sim-heng long2 khui-khoah--khi2-lai5. 
  Su7-sit8-siong7, Tai5-oan5 sou2 siau-sit e5 long5-chhoan hong-keng2, chiu7-si7 an2-ne! Chhui3-chhiN e5 soaN-meh8, leng5-cheng7 e5 long5-chhoan seng-oah8, kap chheng-liang5 e5 chhan5-hng5 bi5-hong.
  Chiah--e5 sit8-chai7 hou7 lang5 chiok siau3-liam7--e5!
  (Tai5-bun5 Bong-po3 te7 54 ki5, 2001 ni5 3 geh8) 
</CL>
<HL>

台灣e5農村風景，ti7我e5 印象中是清涼、翠青koh寧靜。 
李石樵有一幅圖叫做「田園樂」。是畫以前台北郊外，秋天收成e5場面。M7但是作者家庭生活e5情形，ma7是以前台灣農村風景e5代表模式。 
這幅圖e5近景是：「厝前e5大埕」。He是歸家伙仔會得thang做伙e5所在。查某人aN嬰仔飼奶，老人kap囡仔ti7邊--仔坐teh食飯。褪pak-theh e5少年人，ti7大埕曝粟仔。大埕e5籬笆外，有一個大窟。可能是鵝仔kap鴨仔sng2水e5地盤。 
這幅圖e5遠景，是歸片e5田園，一直到山腳。我假那khia7 ti7園--nih8，看著歸片e5稻仔。Ti7大自然e5微風中，親像海湧，浮浮沈沈。TaN頭起來看，看著懸懸低低e5山脈。假那kap遠天相連，hou7人感覺歸e5心胸攏開闊--起-來。 
事實上，台灣所消失e5農村風景，就是an2-ne！翠青e5山脈，寧靜e5農村生活，kap清涼e5田園微風。 
Chiah--e5實在hou7人足數念--e5！ 
(台文罔報第54期，2001年3月) 
</HL>