<CL>
Hou7 loh8 kah chiok toa7--e5. Pin2-pin2- pong-pong e5 siann, ka2-na2 beh ka7 hou7- soann3 phah thang3--ke3, lioh8-lioh8-a2 phi7-phi7-chhoah e5 sin-khu, hou7 hou7-chu khia5 kiong5-hong long3--tioh8, m7-tann7 si7 sin-khu, lian7 sim ma7 pian3 kah kek-tong7--khi2-lai5.
Na7-si7 ti7 Po2-tau2, goa2 it-teng7 chiok hoann-hi2--e5, na2 tio5 e7 na2 chhiunn3-koa, ka7 tih loh8 thou5-kha toann7--khi2-lai5 e5 chui2-hoe, tong3-choh si7 moa2-soann e5 ia2-hoe, ka7 tam5-sip e5 hong tong3-choh si7 siong7 chheng-liang5 e5 hong, ah goa2 si7 ti7 hoe-chang5 chhit-tho5 chhai2-bit8 siong7 khoai3-lok8 e5 ia5-a2.
Chi2-si7, goa2 chin2 tiam3 ti7 Tai5-pak, bo5 hoe, bo5 chhau2, bo5 jit8-thau5, bo5 kam2-cheng5, kang7-khoan2 e5 hong, kang7-khoan2 e5 hou7, kang7-khoan2 e5 lang5, ke 1-koa2-a2 hiong-chhiu5, pian3 bo5 kang7-khoan2 e5 sim-cheng5.
(TGB Thong-sin3 te7 26 ki5, 2001 ni5 11 goeh8)
</CL>
<HL>

雨落kah chiok大--e5。 Pin2-pin2-pong-pong e5聲，ka2-na2 beh ka7雨傘phah thang3--過，lioh8-lioh8-a2 phi7-phi7-chhoah e5身軀，hou7雨珠騎強風long3--tioh8，m7-tann7是身軀，連心ma7變kah激動--起-來。
若是ti7 Po2-tau2，goa2一定chiok歡喜--e5，na2 tio5會na2唱歌，ka7滴落塗kha彈--起-來e5水花，當作是滿山e5野花，ka7 tam5溼e5風當作是上清涼e5風，ah goa2是ti7花欉chhit-tho5採蜜上快樂e5蝶a2。
只是，goa2 chin2 tiam3 ti7台北，無花，無草，無日頭，無感情，kang7款e5風，kang7款e5雨，kang7款e5人，加1-koa2-a2鄉愁，變無kang7款e5心情。
(TGB通訊第26期，2001年11月)
</HL>