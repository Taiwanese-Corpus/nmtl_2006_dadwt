<CL>
Carnege (thak8 Kha-ni-jih, Andrew Carnege, 1835~1919) si7 Bi2-kok e5 kng3-thih tai7-ong5 kap chu5-sian7-ka.
I jin7-ui5 ho2-giah8 lang5 e5 chek-jim7 si7 the3 sia7-hoe7 tai7-chiong3 cho7-hok.
I se3-han3 e5 si5 tioh8 chin khiau2. U7 chit8 pian3 I kap I e5 a-bu2 khi3 chit8 keng koe2-chi2 tiam3. I khoaN3-tioh8 chit8 lang2 eng-tho5 chin ang5, chin pa2-tiN7, chiok ho2-chiah8 e5 khoan2. I khia7 ti7 hit lang2 eng-tho5 hia bak8-chiu kim-kim khoaN3, khoaN3 kau3 kiong7-beh lau5 chhui3-noa7. Koe2-chi2 tiam3 e5 thau5-ke khoaN3--tioh8, tioh8 ka7 i kong2: “Gin2-a2 hiaN, li2 na7 kah-i3, phong2 chit8 phong2 khi3 chiah8, bian2 se3-ji7.” M7-ku2, Carnege kan-taN tiam7-tiam7 khia7 ti7 hia, long2 bo5 tong7-chok. Koe3 chit8-e7-a2, thau5-ke ka7 i mng7: “Kiam2 kong2 li2 bo5 siuN7 beh chiah8?”
Carnege in3 kong2: “Beh--nouh, goa2 chiok siuN7 beh chiah8 !”
“Na7 an2-ne, li2 iau2 teh kheh-khi3 sim2-mih8?”  
Carnege iu5-goan5 bo5 chhut chhiu2 khi3 theh8. Soah-boe2, thau5-ke ka-ki7 chhut chhiu2 phong2 chit8 toa7 phong2 hou7--i. Carnege ka7 i soeh-sia7 liau2, tioh8 kap in a-bu2 choe3-tin7 tng2--khi3.
Kau3 chhu3 liau2-au7, in a-bu2 mng7 i si7 an2-choaN2 na2 e7 iau-kui2 ke2 se3-ji7? Carnege an2-ne ka7 in a-bu2 hoe5-tap: “Goa2 bo5 iau-kui2 ke2 se3-ji7. Goa2 chai-iaN2 thau5-ke e5 chhiu2-poaN5 pi2 goa2 e5 khah toa7 chin che7, i e5 chit8 phong2 siong7-chio2 ma7 u7 goa2 e5 3 phong2 hiah che7 !”
</CL>
<HL>

Carnege(讀Kha-ni-jih，Andrew Carnegie，1835-1919）是美國e5 鋼鐵大王kap 慈善家。
伊認為好額人e5 責任是替社會大眾造福。
伊細漢e5 時就真巧。有一遍伊kap 伊e5 阿母去一間果子店。伊看著一籠櫻桃真紅，真飽tiN7，足好食e5 款。伊企ti7 hit 籠櫻桃hia 目珠金金看，看到kiong7-beh 流嘴瀾。果子店e5 頭家看--著，就ka7 伊講：「囡仔兄，你若合意，phong2 一phong2去食，免細膩。」M7-ku2，Carnege kan-taN 恬恬企ti7 hia，攏無動作。過一下仔，頭家ka7 伊問：「Kiam2講你無想beh 食？」
Carnege應講：「Beh--nouh，我足想beh 食！」
「若an2-ne，你iau2 teh 客氣甚物？」
Carnege猶原無出手去提。煞尾，頭家家己出手phong2 一大phong2 hou7--伊。Carnege ka7 伊說謝了，就kap in 阿母做tin7轉--去。
到厝了後，in 阿母問伊是an2-choaN2哪會枵鬼假細膩？Carnege an2-ne ka7 in 阿母回答：「我無枵鬼假細膩。我知影頭家e5 手盤比我e5 較大真濟，伊e5 一phong2 上少ma7有我e5 三 phong2 hiah che7！」
</HL>