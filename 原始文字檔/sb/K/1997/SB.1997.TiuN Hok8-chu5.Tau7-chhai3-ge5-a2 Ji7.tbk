<CL>
  Kou2-cha2 kou2-cha2, han-chi5 chiah8 kau3 pa2. Na7-si7 koh khah cha2, han-chi5 ma7 chiah8 be7 pa2. Hit-e5 sun7-nia5, goa7-kok long2 iau2-si7 hoan-hoan bi7 khai-hoa3, Lan2 ka7 chheng-hou cho3 “hoan-pang”. 
  Kong2 u7 chit8 kang, hoan-pang e5 kok-ong5 chiah8-pa2 siuN-eng5, m7-chai to2 chit8 tiau5 tng5-a2 khi3 siuN7--tioh8,chiu7 ka7 pou7-ha7 kong2 : “ThiaN-kong2 tang-hong e5 Khong2-chu2-kong u7 chiok chin3-pou7 e5 bun5-hoa3, Lin2 tak8-e5 chek-si5 chek-khek pau-hok8-a2 khoan2 khoan2--leh, kin2 khi3 ka7 Khong2-chu2-kong chhu2-keng.”
  An2-ne-seN e5 si5-chun7 nia5, chiong3 hoan-tai7-sai3 chiu7 theng5-hun5 ka3-bu7 ( m7 si7--lah, si7 che7 hui-ki), kin2 kin2 lai5 kau3 Khong2--ka3 . Tu2-ho2, Khong2-chu2 khi3 chiu-iu5 liat8-kok, kan-ta chhun Khong2-chu2-ma2 ti7 chhu3, ti7 chau3-kha teh chu2-png7, chha2-chhai3. Chiong3 hoan-tai7-sai3 ti7 mng5-khau2 khoaN3 Khong2-chu2-ma2 bo5-eng5 chhih-chhih, toa7-tiaN2 se3-tiaN2 chhi-chhi chha3-chha3, siuN7 kong2 m7-chai teh che3-cho7 sim2-mih8 ko-teng2 bun5-hoa3, m7-kaN2 ka7 kiau2-jiau2, kan-ta khia7 ti7 chau3-kha mng5-khau2 niau-niau khoaN3, na2-chhiuN7 chin houN3-hian5 e5 khoan2. 
  Khong2-chu2-ma2 it-si5-tek m7-chai hoan-tai7-sai3 tau3-te2 si7 beh tih8 sim2-mih8, chiu7 ka7 i tu2 chha2-ho2 e5 tau7-chhai3 sang3 in. Chiong3 hoan-tai7-sai3 sui5-si5 hoaN-hi2 kau3 kiong5 beh lau3-e7-hai5, ma2-siong7 che7 chhit-su3-chhit tng2-khi3 po3 kok-ong5 chai. Kok-ong5 phiN7-tioh8 phang-bi7 sui5 lau5-chhui3-noa7, to-a2, poaN5-a2 sa leh toa7-chhui3 se3-chhui2 chiu7 ka7 sut loh8-khi3. Bo5 nng7-e7 chhiu2 chit8-pau tau7-chhai3 sut kau3 chhun bo5 saN-chhui3. Chiong3 hoan-tai7-sai3 koaN2-kin2 ka7 kok-ong5 kong2: “Khe2-pin2 Pe7-ha7, he si7 khong2-chu2-ma2 sang3--lan2 e5 bun5-hoa3, m7-si7 beh hou7 Li2 chiah8--e5 !” 
  Kok-ong5 chek-si5 ka7 chhun--loh8-lai5 e5 tau7-chhai3 theh8 lai5 khoaN3-khoaN3 sng3-sng3--leh , tu2-ho2 chhun 26 ki , chiu7 chiau3 In e5 heng5 lai5 cho7 bun5-ji7. Che tioh8-si7 tau7-chhai3-ge5-a2 ji7 e5 lai5-goan5 ! 
</CL>
<HL>

古早古早，蕃薯食到飽。若是koh較早，蕃薯ma7食be7飽。Hit個sun7-nia5，外國攏iau2是蕃蕃未開化，咱ka7稱呼做「蕃邦」。 
講有一工，蕃邦e5 國王食飽siuN閒，m7知to2一條腸仔去想著，就ka7部下講：「聽講東方e5 孔子公有足進步e5 文化，lin2逐個即時即刻包袱仔款款--leh，緊去ka7孔子公取經。」 
An2-ne-seN e5 時陣nia5，眾蕃大使就騰雲駕霧（m7是--lah，是坐飛機）, 緊緊來到孔--家。Tu2好，孔子去周遊列國，kan-ta chhun 孔子媽ti7厝，ti7灶腳teh煮飯、炒菜。眾蕃大使ti7門口看孔子媽無閒chhih-chhih，大鼎細鼎chhi -chhi chha3-chha3，想講m7知teh製造甚物高等文化，m7敢ka7攪擾，kan-ta企ti7灶腳門口niau-niau看，若像真好玄e5 款。 
孔子媽一時的m7知蕃大使到底是beh tih8甚物，就ka7伊tu2炒好的豆菜送in。眾蕃大使隨時歡喜到強beh落下頦，馬上坐七四七轉去報國王知。國王鼻著芳味隨流嘴瀾，刀仔、盤仔sa leh大嘴細嘴就ka7 sut落去。無兩下手一包豆菜sut到chhun無三嘴。眾蕃大使趕緊ka7國王講：「啟稟陛下，he是孔子媽送--咱e5文化，m7是beh hou7你食--e5。」
國王即時ka7 chhun--落-來e5豆菜提來看看算算--leh，tu2好chhun 26支，就照in e5 形來造文字。Che就是豆菜芽仔字e5來源。
</HL>