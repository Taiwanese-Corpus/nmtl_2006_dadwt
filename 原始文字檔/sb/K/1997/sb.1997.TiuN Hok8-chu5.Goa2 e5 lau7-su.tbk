<CL>
U7 chit8 pai2, sai, him5 kap hou5-li5 cho3-hoe2 khi3 phah-lah8, sai phah tioh8 chit8 chiah be2; Him5 phah tioh8 chit8 chiah li5-a2; Hou5-li5 phah tioh8 chit8 chiah thou3-a2.  In beh pun-pheN chia-e5 lah8-mih88.  
Sai ka7 him5 kong2: “TaN, li2 tai7-seng kong2, lah8-mih88 beh an2-choaN2 pun?”  Him5 in3 kong2: “Be2 siong7 toa7-chiah, hou7 tai7-ong5 li2 chiah8; Li5-a2   khah se3, hou7 goa2 chiah8; Thou3-a2 siong7-kai3 se3-chiah, tioh8 hou7 hou5-li5 chiah8.”  
Sai thiaN liau2, bo5-kong2-bo5-taN3 to7 iong7 i song5-koh-u7-lat8 e5 jiau2 chhut lat8 ka7 him5 mau--loh8-khi3; Him5 chit8 siaN to7 si2--khi3 a.  Soa3--loh8 khi3 mng7 hou5-li5 khoaN3 lah8-mih8 ai3 an2-choaN2 pun chiah ho2.  Hou5-li5 chin kin2 soa3-chhui3 to7 kong2: “Tai7-ong5 chai2-khi2 khun3-chheN2 e5 si5, seng chiah8 thou3-a2 seh chit8 e7 chhui3-khi2 phang7; Tiong-tau3 pak-tou2 iau, chiah8 li5-a2 thang-ho2 khun3-tau3; Kau3 am3-si5, tai7-ong5 pak-tou2 chin iau e5 si5 chiah chiah8 be2, an2-ne tai7-ong5 chiah e7-tang3 tong3 kau3 keh-tng2-kang chai2-khi2.” 
Sai thiaN liau2 chin hoaN-hi2, chiok boan2-i3, i mng7 hou5-li5 kong2: “Li2 na2-e7 hiah gau5 ?  Si7 siaN2-lang5 ka3--li2 e5 ?” 
Hou5-li5 iong7 i kan-kui2 koh kau2-koai3 e5 jiau2 ki2 hit chiah him5 kong2: “I to7-si7 goa2 e5 lau7-su.”
(Tai5-bun5 Bong2-po3 Te7 11 ki5, 1997 ni5 7 goeh8)
</CL>
<HL>

有一擺，獅、熊kap狐狸做伙去扑獵，獅扑著一隻馬；熊扑著一隻驢仔；狐狸扑著一隻兔仔。In beh分pheN chia-e5獵物。
獅ka7熊講：「今，你代先講，獵物beh an2-choaN2分？」熊應講：「馬上大隻，hou7大王你食；驢仔較細，hou7我食；兔仔上介細隻，tioh8 hou7 狐狸食。」
獅聽了，無講無taN3 to7用伊song5-koh有力e5爪出力ka7熊mau--落去；熊一聲to7死--去啊。續--落去問狐狸看獵物ai3 an2-choaN2分才好。狐狸真緊續嘴to7講：「大王早起睏醒e5時，先食兔仔 seh一下嘴齒縫；中晝腹肚枵，食驢仔thang好睏晝；到暗時，大王腹肚真枵 e5時才食馬，an2-ne 大王才會當擋到隔轉工早起。」
獅聽了真歡喜、足滿意，伊問狐狸講：「你哪會hiah gau5？是啥人教你e5？」
狐狸用伊奸鬼koh狡怪e5爪指 hit 隻熊講：「伊to7是我e5老師。」
（台文罔報第11期，1997年7月）
</HL>