<CL>
Bi2-le7 ti7 thou5-kha-te2 
Chhan5-eN-kun ti7 te7-bin7
Bi2-le7 jit8--si5 khun3, am3-si5 oah8-tang7 
Chhan5-eN-kun jit8--si5 oah8-tang7, am3-si5 khun3
Pun2-chiaN5 Bi2-le7 kap Chhan5-eN-kun, kui-si3-lang5 long2 tu2 be7 tioh8
M7-koh 
U7 chit8 kang loh8-hou7 e5 hong5-hun, thou5 hou7 hou7-chui2 chhiong sang--khi3
In ti7 chit8 chang5 pek-hap8-hoe hia sio-tng7 
Bi2-le7: “Oah8!  I hit tui3 bak8-chiu na2[nah] hiah toa7, hiah be5-lang5!”
Chhan5-eN-kun: “Oah8!  IN5-kun3-kun3 e5 sin-khu u7-kau3 kou2-chui!”
M7-chiah......In nng7 e5 sio i3-ai3--lou3, koh iok kong2 na7 loh8-hou7 e5 hong5-hun, long2 toa3 hit chang5 pek-hap8-hoe hia siong-hoe7
M7-koh, soa3--loh8 kui2 na7 kang, jit8-thau5 long2 kng-iaN7-iaN7
Bi2-le7 m7-kaN2 bun3 chhut te7-bin7,kiaN hou7 jit8-thau5 phak8 ta--khi2
Chhan5-eN- kun kau3 am3-si5, siuN7 beh chhoe7 Bi2-le7 
M7-koh long2 khoaN3 be7 tioh8 
Tan2 kau3 u7 chit8 kang, loh8-hou7 e5 si5-chun7
Bi2-le7 kam2-kak thou5-te2 u7 chui2 tou3--jip8-lai5 
M7-chiah, Bi2-le7 ka7 thau5 bun3 chhut-lai5 te7-bin7 khoaN3-khoaN3--le
Soah khoaN3 tioh8 Chhan5-eN-kun ti7 pek-hap8-hoe hia teh khau3
Bak8-sai2!  He m7 si7 hou7-chui2!
He si7 Chhan5-eN-kun e5 bak8-sai2......
Bi2-le7 teh khau3
Pek-hap8-hoe teh khau3 
Jit8-thau5 ma7 teh khau3
Boe2--a,hun5 ma7 toe3 teh khau3
Chu7-an2-ni, hou7 soah chin-chiaN3 loh8--khi2-lai5 lou, m7-koh hou7-chui2 siuN toa7--a, siuN toa7--a, ma7 ka7 Bi2-le7 chhiong teh chau2
Kau3 te7 ji7 kang 
Bi2-le7 i2-keng ti7 pat8 e5 siaN5-chhi7--a. 
Kiat-kiok8, Bi2-le7 kang7-khoan2 iau2 ti7 thou5-te2
Chhan5-eN-kun kang-khoan2 ma7 iau2 ti7 te7-bin7
Che to7-si7 ui7-siaN2-mih Chhan5-eN chong2--si7 ti7 chui2-bin7 siong7 “tiam2-chui2”, in-ui7 i teh chau2-chhoe7 Bi2-le7
</CL>
<HL>

美麗ti7土腳te2
田嬰君ti7地面
美麗日--時睏，暗時活動
田嬰君日--時活動，暗時睏
本chiaN5美麗kap田嬰君，kui世人long2 tu2 be7 著
M7-koh
有一kang落雨e5黃昏，土hou7雨水沖鬆--去
In ti7一chang5百合花hia相tng7 
美麗：「Oah8！I hit對目睭na3 hiah大、hiah迷人！」
田嬰君：「Oah8！圓kun3-kun3 e5 身軀有夠古錐！」
M7-chiah…In兩個相意愛--lou3，koh約講na7落雨e5黃昏，long2 toa3 hit chang5百合花hia相會 
M7-koh，續--落kui2 na7 kang，日頭long2光iaN7-iaN7 
美麗m7敢bun3 chhut地面，kiaN hou7日頭曝ta--去
田嬰君到暗時，想beh chhoe7美麗，
M7-koh long2看be7著
等到有一kang，落雨e5 時陣
美麗感覺土te2有水tou3--入來
M7-chiah，美麗ka7頭bun3出來地面看看--le，
Soah看著田嬰君ti7百合花hia teh哭。
目屎！He m7 是雨水！
He是田嬰君e5目屎…
美麗teh哭
百合花teh哭
日頭ma7 teh哭
 Boe2--a，雲ma7 toe3 teh哭
自an2-ni，雨soah真正落--起來lou3[louh]，m7-koh 雨水siuN大--a、siuN大--a，ma7 ka7美麗沖teh走
到第二kang 
美麗已經ti7別e5城市--a。
結局，美麗kang7款iau2 ti7土te2 
田嬰君kang7款ma7 iau2 ti7地面
Che就是為啥物田嬰總--是ti7水面上「點水」，因為伊teh走chhoe7美麗
</HL>