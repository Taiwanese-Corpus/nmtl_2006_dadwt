<CL>
Goa2 m7-si7 hit-chiong2 e7-sai2 chit8-pai2 be2 chiok che7 chhiuN3-phiN3 koh thiaN kah chiok song2 e5 lang5, mih8-kiann7 na7 chek siunn che7 e7 hou7 goa2 u7 ap-lek8, goa2 chin kiaN mih8-kiann7 chek kui-tui, ma7 be7 kah-i3 chu-sin3 it-tit8 lui2-chek, he hou7 goa2 e5 hu7-tam khah toa7-koe3 khoai3-lok8. Goa2 it-tit8 ti7 chit-khoan2 mau5-tun2 lai7-te2.
Goa2 m7-si7 chhiau-kip tian7-nau2 hit-lui7 e5 lang5, ma7 m7-si7 google, lian5 sio2-heng5 e5 tou5-su-koan2 to m7-si7; sui-bong2 goa2 chin siuN7 beh liau2-kai2 chit-e5 se3-kai3, m7-koh goa2 m7-si7 chit-e5 se3-kai3 ma7 m7-si7 u2-tiu7, kiam2-chhai2 tui3 ti7 i piN--a2 seh8 leh kiaN5 u7 chhu3-bi7, m7-koh iau2 bo5 hoat-tou7 khia7 ti7 goa7-khau2 chhiuN7 ti7 goa7-thai3-khong khoaN3 kang7-khoan2.
Tui3 goa2 lai5 kong2, khoaN3-koe3 koh-khah che7 chheh, chin-chiaN3 u7 in3-siong2--e5 iau2-si7 hit kui2-pun2. Ki5-thaN e5 chheh bo5 kiaN5 khah thau5-cheng5, kan-tann si7 teh cheng3-beng5 bou2-chiong2 khai3-liam7 e5 chun5-chai7, pi7 in3-cheng3 iah-si7 bo5 kou-toaN, to7 na2-chhiuN7 u7 lang5 tong5-cheng5 Murakami Haruki hong5 tho2-ia3 e5 goan5-in, si7 i kong2 e5 hit-koa2 chin-li2 cha2 to7 ti7 chiok che7 kou2-chheh lai7-te2 chhut-hian7--koe3-a. U7 chiok che7 su-siong2 cha2 to7 hong5 kong2--koe3. Siann2-mih su-siong2 si7 chhau pat8-lang5 e5, siann2-mih si7 ka-ti7 e5, tiong-ng e5 bo5-kang5 iau2-si7 khoaN3 e7 chhut--lai5.
Cho3 au7-poe7 u7-iann2 khah kan-khou2, to7 chhin-chhiuN7 thiaN it-tit8 teh chau2-chhoe7 kin e5 Rock & Roll, ti7 chau2-chhoe7 e5 koe3-teng5, oan-na7 thiaN e7 chhut u7 bo5-kang5 e5 sou2-chai7, u7 e5 hoan7-se3 e7 hou7 lang5 kai2-pian3 tui3 pun2-te2 kah-i3 e5 mih8-kiann7 e5 khoaN3-hoat.
Chiann5 che7 mih8-kiann7, long2 si7 chit8-chiong2『先入為主』e5 chong7-thai7. Ti7 te7-kiu5 teng2-koan5, lan2 i2-keng si7『量產生物』e5 au7-poaN3-toaN7, u7 thai3 che7 mih8-kiann7 lang5 long2 chhoan5 pian7-pian7, lan2 bian2 hoat-hian7『繞日說』, bian2 hoat-hian7 lat8-hak8, bian2 iau3-i3 tian7 an2-choann2來, bian2 kiaN e-hng am3-mi-mou, bian2 hoan5-lo2 bo5 chheh thang khoaN3, bian2 oh8 gak8-li2 to7 u7 moa2-si3-ke3 e5 im-gak8, bian2 oh8 liap-iaN2 bi2-hak8 to7 u7 sianpai choan-ka siuN7 ma7 siuN7 be7 kau3 e5 sian-chin3 ki-khi3, lan2 chiunn7-bang7 u7 liah8 be7 liau2 e5 chu-liau7, thiaN be7 liau2 e5 koa......, it-chhe3 e5 it-chhe3, long2 siunn koe3-thau5 che7, che7 kah moa2-si3-ke3.
An2-ne lai5, lan2 soah m7-chai beh oh8 siann2, sit-khi3 hong-hiong3, chhan-chhiuN7 bo5-liau5 e5 cheng3-kheh chit8-kang kau3-am3 kan-tann teh la7-sai2 nia5.
Sou2-u7 e5 mih8-kiann7, i e5 lai5-goan5 kap lek8-su2 long2 chiah-ni7-a2 tin-kui3, m7-koh kau3 kah kin-a2-jit8, chiah-e5 soah pinn3-cho3 chiah-ni7 bo5 ke3-tat8. Siong-phin2-hoa3 e5 it-chhe3, hou7 lang5 kan-tann chhun beh iah boai3 nng7-chiong2 piau2-tat8 hong-sek, ti7 chit lo7 khoan5-keng2--nih, lang5, kam2-kak ka-ti7 ju2 lai5 ju2 m7-chiann5 lang5, chu-sin3 kip-siu koe3-thau5 che7, toa7-nau2 chiah8 kah pa2-tu-tu, pi2 ui7-tng5 khah oh siau-hoa3, lan2 e7 kiaN, sou2-i2 e7-hiau2 li7-iong7 kiaN-hiaN5 e5 lang5 to7 e7 iaN5.
SiuN7-khi2 tian7-iaN2 “Bowling For Columbine” (『科倫拜校園事件』) lai7-te2, hong2-bun7 Marilyn Manson, i kong2 chit8-toaN7 hou7 goa2 in3-siong2 chiok chhim e5 oe7: “Chit-ma2 e5 siong-giap8 na7 beh seng5-kong, tioh8-ai3 it-tit8 che3-cho7 kiaN-hiaN5. Lan2 be2 kiam2-pui5-ioh8-a2 si7 kiaN siunn pui5 bo5-lang5 beh ai3, lan2 be2 se2-bin7--e5 si7 kiaN seN thiau-a2-chi2 bo5-lang5 e7 ai3, in-ui7 e7 kiaN......sou2-i2......」
Siunn che7 mih8-kiann7 ka7 lan2 sak ng3 thau5-cheng5 khi3, hou7 lan2 be7-hu3 su-kho2, goa2 seng5-jin7, ti7 tou-chhi7 seng-oah8, beh u7 thang su-kho2 e5 khoan5-keng2, pi2 beh suh-tioh8 chheng-khi3 e5 khong-khi3 koh-khah oh.
(TGB Thong-sin3 te7 80 ki5, 2006 ni5 5 goeh8)
</CL>
<HL>

Goa2 m7是hit種e7-sai2 1-pai2買chiok che7唱片koh聽kah chiok爽e5人，mih8-kiann7若積siunn che7 e7 hou7 goa2有壓力，goa2真驚mih8-kiann7積kui堆，ma7 be7 kah意資訊一直累積，he hou7 goa2 e5負擔khah大過快樂。Goa2一直ti7 chit款矛盾內底。
Goa2 m7是超級電腦hit類e5人，ma7 m7是google，連小型e5圖書館to m7是； 雖bong2 goa2真想beh了解chit-e5世界，m7-koh goa2 m7是chit-e5世界ma7 m7是宇宙，kiam2-chhai2對ti7 i邊--a2 seh8 leh行有趣味，m7-koh iau2無法tou7 khia7 ti7外口像ti7外太空看kang7款。
對goa2來講，看過koh-khah che7冊，真正有印象--e5 iau2是hit kui2本。其他e5冊無行khah頭前，kan-tann是teh證明某種概念e5存在，被印證iah是無孤單，to7 na2像有人同情Murakami Haruki hong5討厭e5原因，是i講e5 hit-koa2真理早to7 ti7 chiok che7古冊內底出現--過-a。有chiok che7思想早to7 hong5講--過。Siann2-mih思想是抄別人e5，siann2-mih是ka-ti7 e5，中ng e5無kang5 iau2是看e7出--來。
做後輩有iann2 khah艱苦，to7親像聽一直teh走chhoe7根e5 Rock & Roll，ti7走chhoe7 e5過程，oan-na聽e7出有無kang5 e5所在，有e5 hoan7-se3 e7 hou7人改變對本底kah意e5 mih8-kiann7 e5看法。
Chiann5 che7 mih8-kiann7，long2是1種『先入為主』e5狀態。Ti7地球頂koan5，lan2已經是『量產生物』e5後半段，有太che7 mih8-kiann7人long2 chhoan5便便，lan2免發現『繞日說』，免發現力學，免要意電an2-choann2來，免驚e-hng暗mi-mou，免煩惱無冊thang看，免學樂理to7有滿si3-ke3 e5音樂，免學liap影美學to7有sianpai專家想ma7想be7到e5先進機器，lan2 chiunn7網有liah8 be7了e5資料，聽be7了e5歌…，一切e5一切，long2 siunn過頭che7，che7 kah滿si3-ke3。
An2-ne來，lan2 soah m7知beh學siann2，失去方向，chhan像無聊e5政客1工到暗kan-tann teh la7屎nia5。
所有e5 mih8-kiann7，i e5來源kap歷史long2 chiah-ni7-a2珍貴，m7-koh到kah今a2日，chiah-e5 soah pinn3做chiah-ni7無價值。商品化e5一切，hou7人kan-tann chhun beh iah boai3 2種表達方式，ti7 chit lo7環境--nih，人，感覺ka-ti7 ju2來ju2 m7-chiann5人，資訊吸收過頭che7，大腦食kah飽tu-tu，比胃腸khah oh消化，lan2 e7驚，所以e7-hiau2利用驚惶e5人to7 e7贏。
想起電影「Bowling For Columbine」(『科倫拜校園事件』)內底，訪問Marilyn Manson，i講1段hou7 goa2印象chiok深e5話：「Chit-ma2 e5商業若beh成功，tioh8-ai3一直製造驚惶。Lan2買減肥藥a2是驚siunn肥無人beh愛，lan2買洗面--e5是驚生thiau-a2-chi2無人e7愛，因為e7驚…所以…」
Siunn che7 mih8-kiann7 ka7 lan2 sak ng3頭前去，hou7 lan2 be7-hu3思考，goa2承認，ti7都市生活，beh有thang思考e5環境，比beh suh tioh8 chheng-khi3 e5空氣koh-khah oh。
(TGB通訊第80期，2006年5月)
</HL>