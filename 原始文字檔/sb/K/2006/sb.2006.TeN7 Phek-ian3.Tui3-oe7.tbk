<CL>
Chit kui2-tang lai5, sui-bong2 Tai5-oan5-lang5 e5 bu2-gi2 i3-sek tauh8-tauh8-a2 teh cheng-ka, m7-koh goa2 jin7-ui7, lan2 e5 bu2-gi2 pi7 siau-biat8 e5 gui5-ki goan5-chai7. Che si7 bok8-chian5 e5 hian7-sit8. Lan2 ai3 ke3-siok8 chhui-sak bu2-gi2 e5 chhau2-kin un7-tong7, kou2-le7 ka-teng5 e5 bu2-gi2 i3-sek, eng2-hiong2 kap kam3-tok cheng3-hu2 e5 gi2-gian5 cheng3-chhek. Lan2 iau2 ti7 chhiuN2-kiu3 bu2-gi2 e5 te7-it kai-toaN7.
Cheng5 kui2-kang kap gun2 a-kong ti7 kong-chhia-cham7 tan2 kong-chhia, tu2-tioh8 nng7-e5 siau3-lian5 ma-ma chhoa7 saN-e5 gin2-a2, iong7 Pak-kiaN-gi2 teh kong2 hak8-hau7 e5 bu2-gi2 kau3-hak8. Goa2 thiaN in e5 khau2-im beng5-beng5 to7-si7 Tai5-oan5-lang5, thiaN bo5 gou7 hun-cheng goa2 to7 tong3 be7-tiau5 kong2: “Chin sit-le2, chhiaN2-mng7 lin2 kam2 si7 Tai5-oan5-lang5?” 『是啊!』In kong2 si7. Soa3--loh8 goa2 koh kong2: “Lin2 kam2 si7 beh hou7 lan2 e5 bu2-gi2 siau-sit?” Sui-bong2 si7 nng2-nng2 e5 khau2-khi3, goa2 ma7 si7 hou7 ka-ti7 kiaN--tioh8. Goa2 khoaN3-tioh8 hit e5 ma-ma bak8-chiu thinn3 kah chin toa7-lui2, i kong2:『可是我會聽.』“M7-koh li2 be7-hiau2 kong2, tioh8--bo5?” Siau3-lian5 ma-ma tim3-thau5.
Ki3-jian5 khai-si2--a goa2 to7 ke3-siok8 tui--a: “Goa2 kong2--e5 li2 long2 thiaN u7, tioh8--bo5?” Siau3-lian5 ma-ma iu7-koh tim3-thau5, goa2 koh ke3-siok8 tui: “Tan2 gun2 chiah-e5 e7-hiau2 kong2 Tai5-gi2--e5 si2 liau2-liau2, siang2 beh kong2 hou7 li2 thiaN? Tan2-kau3 hit-si5 Tai5-gi2 ma7 e7 si2--khi3, an2-ne kam2 e7-sai2?” Leng7-goa7 chit8-e5 siau3-lian5 ma-ma kong2: “Gun2 tau e5 gin2-a2 Tai5-gi2 long2 kong2 kah chin ho2.” Goa2 sim-koaN-lai7 siuN7-kong2 kam2 si7 an2-ne? “Chin sit-le2, goa2 tu2-chiah u7 thiaN-tioh8 lin2 nng7-e5 ma-ma e5 tui3-oe7 si7 iong7 Pak-kiaN-gi2 teh kong2, an2-ne kam2 be7 bo5-i3-tiong cho7-seng5 gin2-a2 e5 ke3-tat8 chho3-loan7?”
Bo5 si5-kan siong5-se3 soeh-beng5, m7-chai in kam2 thiaN u7 goa2 siuN7 beh piau2-tat8 e5 i3-su3.『 我也很想學, 可是不知道怎麼開始......』Bingo! Tioh8-chiong2--a. “Goa2 e7 kian3-gi7 li2 chhoe7 ho2-peng5-iu2 tau3-sann-kang7 li2 lian7-sip8, li2 na7 u7 koat-sim beh oh8, peng5-iu2 chong2--si7 e7 ka7 li2 pau-iong5.” 『我會開始試試看的.』Siau3-lian5 ma-ma an2-ne kong2, tong5-si5 goa2 thiaN-tioh8 a-kong teh hoah:「Phek-ian3, chhia lai5--a-ou......”
(TGB Thong-sin3 te7 79 ki5, 2006 ni5 4 goeh8)
</CL>
<HL>

Chit kui2冬來，雖bong2台灣人e5母語意識tauh8-tauh8-a2 teh增加，m7-koh goa2認為，lan2 e5母語被消滅e5危機原在。 Che是目前e5現實。 Lan2 ai3繼續推sak母語e5草根運動，鼓勵家庭e5母語意識，影響kap監督政府e5語言政策。 Lan2 iau2 ti7搶救母語e5第1階段。
前kui2工kap gun2 a公ti7公車站等公車，tu2 tioh8 2-e5少年媽媽chhoa7 3-e5 gin2-a2，用北京語teh講學校e5母語教學。 Goa2聽in e5口音明明to7是台灣人，聽無5分鐘goa2 to7擋be7-tiau5講：「真失禮，請問lin2 kam2是台灣人？」『是阿！』In講是。 續--落goa2 koh講：「Lin2 kam2是beh hou7 lan2 e5母語消失？」雖bong2是軟軟e5口氣，goa2 ma7是hou7 ka-ti7驚--tioh8。 Goa2看tioh8 hit e5媽媽目chiu thinn3 kah真大lui2，i講：『可是我會聽。』「M7-koh li2 be7-hiau2講，tioh8--無？」少年媽媽tim3頭。
既然開始--a goa2 to7繼續追--a：「Goa2講--e5 li2 long2聽有，tioh8--無？」少年媽媽又koh tim3頭，goa2 koh繼續追：「等gun2 chiah-e5 e7-hiau2講台語--e5死了了，siang2 beh講hou7 li2聽？ 等到hit 時 台語ma7 e7死--去，an2-ne kam2 e7-sai2？」另外1-e5少年媽媽講：「Gun2 tau e5 gin2-a2台語long2講kah真好。」Goa2心肝內想講kam2是an2-ne？「真失禮，goa2 tu2-chiah有聽tioh8 lin2 2-e5媽媽e5對話是用北京語teh講，an2-ne kam2 be7無意中造成gin2-a2 e5價值錯亂？」
無時間詳細說明，m7知in kam2聽有goa2想beh表達e5意思。『 我也很想學，可是不知道怎麼開始…』Bingo！ 中獎--a。「Goa2 e7建議li2 chhoe7好朋友tau3-sann-kang7 li2練習，li2若有決心beh學，朋友總--是e7 ka7 li2包容。」『我會開始試試看的。』少年媽媽an2-ne講，同時goa2聽tioh8 a公teh hoah：「Phek-ian3，車來--a-ou…」
(TGB通訊第79期，2006年4月)
</HL>