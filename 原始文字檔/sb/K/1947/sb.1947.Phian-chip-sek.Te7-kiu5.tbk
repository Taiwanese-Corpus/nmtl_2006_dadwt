<CL>
Kian3-hak8
Kou2-cha2 lang5 teh siuN7 lan2 chit e5 se3-kai3 u7 kui2 na7 khoan2, taN ki3 chit8 nng7 hang7 chiu7 ho2. 
U7-e5 kong2, lan2 sou2 khia7-khi2 e5 te7, chhin-chhiuN7 hai2-su7 phu5 ti7 chui2-bin7, si3-ui5 long2 si7 chui2, te7-heng5 khui-khiok.  Sou2 pai5-liat8 chiah e5 hai2-su7 cho7-cho3 hok-khi3 e5 hai2-su7.  Tiam3 hia khia7-khi2 e5 lang5, u7 kek8 toa7-han3 e5 lang5, ia7 u7 kek8-se3-han3 e5 lang5.  U7 lu2-jin5 kok, toa7-hi7 kok, chhng heng-kham2 e5 kok, koh u7 kui2-koai3 ti7 hia.  Che si7 Se-iuN5 e5 su-siong2; Tang-iuN5 iu5-goan5 u7 kap che tai7-tong5 siau2-iN7. 
In3-tou7 lang5 kong2, te7 u7 12 ki thiau7 thuh-teh, chiah be7 lap-loh8--khi3.  Hut8- kau3 e5 lang5, chiu7 eng7 an2-ni lai5 khng3 lang5 tioh8 cho3 ho2.  Lang5 na7 cho3 ho2, bo5 ia3-sian7, thiau7 chiu7 lek8-koe3 ku2-ku2, be7 hiu2-noa7.  Lang5 na7 cho3 m7-ho2, te7 e5 thiau7 teh-beh to2, tui3 chit8-lang5 hou7 cheng3-lang5 siu7 chai-ho7, an2-ni kiam2 thang? 
Chu2-au7 700 goa7 ni5, u7 chit8 e5 chhut-mia5 e5 thak8-chheh lang5, mia5 Phi2-tek, kong2, lan2 sou2 khia7-khi2 e5 te7, heng5 chhin- chhiuN7 ke-nng7; tiam3 ti7 thiN te7 e5 tiong- kan, chhin-chhiuN7 ke-nng7 jin5.  Chiu-ui5 long2-si7 chui2, chhin-chhiuN7 ke-nng7 chheng.   Kham3 khong-khi3, chhin-chhiuN7 nng7-phoe5.  I2-goa7 na2 chun2 hoe2 pau-teh, chhin- chhiuN7 nng7-khak.  Te7 tiam3 tiong-ng, si3-hng e5 ap-lat8 long2 kui ti7 te7.  Chit lang5 sou2 phah-sng3, kap lan2 khah sio-oa2.
Te7-kiu5 sit8-chai7 si7 iN5; u7 cheng3-ku3: 
1.Hian7-si5 lang5 teh seh8 te7-kiu5, put-lun7 tui3 to2-ui7 khi2-sin, na7 tit8-tit8 ng3 tang lai5 chin3, a2-si7 tiaN7-tiaN7 ng3 sai teh khi3, kau3 boe2 e7 to3-tng2 lai5 goan5-ui7. 
2.Lang5 ti7 hai2-kiN5 khoaN3 chun5 teh lai5, tai7-seng khoaN3 tioh8 chun5-boe2, chiam7- chiam7 khoaN3 tioh8 chun5 sin.  Che, thang chai te7-bin7, si7 khiau-ku e5 heng5. 
3.Lang5 che7 chun5, tiam3 hai2-tiong, chi2-u7 khoaN3-tioh8 chui2 kap thiN si7 chit8-sek.  Hut-jian5 khoaN3-kiN3 chhiN-sek e5 soaN-chiam ti7 cheng3-bin7, chai li7-khui liok8-te7 bo5 loa7-hng7.  Au7-lai5 chiam7 kin7, liok8-te7 tit8-tit8 hian7.  Che si7 in-ui7 te7-heng5 si7 iN5. 
4.Lang5 khoaN3 sit-goeh8, goeh8-lai7 e5 ou-iaN2, si7 iN5-heng5.  Chiu7-si7 te7-kiu5 hou7 jit8- thau5 chio3, i e5 iaN2 keng-koe3 goeh8-bin7.  IaN2 na7 iN5, heng5 ia7 si7 iN5. 
5.Chha5-mng7 lang5 khui un7-ho5, a2-si7 chhong3 hoe2-chhia lou7, na7 u7 chit8 Eng-li2 e5 tng5, koan5 ke7 u7 cheng-chha 8 chhun3, che si7 hap8 ti7 te7-the2 e5 heng5.  An2-ni, chit8 lang5 na7 6 Eng-chhioh koan5, kiaN5 kau3 9 Eng-li2; chiu7 bo5 khoaN3-kiN3.
(Tai5-oan5 Kau3-hoe7 Kong-po3 te7 706 ho7, 1947 ni5 10 geh8)
</CL>
<HL>

見學
古早人teh 想咱這個世界有幾若款，今記一兩項就好。
有e5講，咱所企起e5地，親像海嶼浮ti7 水面，四圍攏是水，地形開khiok。所排列chiah e5海嶼造做福氣e5海嶼。Tiam3 hia企起e5人，有極大漢e5人，也有極細漢e5 人。有女人國、大耳國、chhng胸坎e5國，koh有鬼怪ti7 hia。Che是西洋e5思想；東洋猶原有kap che大同小異。
印度人講，地有12枝柱thuh-teh，才be7 lap落--去。佛教e5人，就用an2-ni來勸人著做好。人若做好，無厭sian7，柱就歷過久久，be7朽爛。人若做m7好，地e5柱teh-beh倒，tui3一人hou7眾人受災禍，an2-ni kiam2 thang？
主後700外年，有一個出名e5 讀冊人，名彼得，講，咱所企起 e5地，形親像雞卵；tiam3 ti7天地 e5 中間，親像雞卵仁。週圍攏是水，親像雞卵清。Kham3空氣，親像卵皮。以外那準火包teh，親像卵殼。地tiam3中央，四方e5壓力攏歸ti7 地。這人所扑算，kap 咱較相倚。
地球實在是圓；有證據：
1、現時人teh seh8地球，不論tui3 to2位起身，若直直向東來進，抑是 tiaN7-tiaN7 向西teh去，到尾會倒轉來原位。
2、人ti7 海墘看船teh來，代先看著船尾，漸漸看著船身。Che，thang知地面，是khiau-ku e5 形。
3、人坐船，tiam3海中，只有看著水kap 天是一色。忽然看見青色e5山尖ti7 正面，知離開陸地無偌遠。後來漸近，陸地直直現。Che是因為地形是圓。
4、人看蝕月，月內e5 烏影，是圓形。就是地球hou7日頭照，伊e5影經過月面。影若圓，形也是圓。 
5、查問人開運河，抑是創火車路，若有一英哩e5 長，懸低有精差8吋，che 是合ti7 地體e5形。An2-ni，一人若6英呎懸，行到9英哩；就無看見。
(台灣教會公報第706號，1947年10月) 
</HL>