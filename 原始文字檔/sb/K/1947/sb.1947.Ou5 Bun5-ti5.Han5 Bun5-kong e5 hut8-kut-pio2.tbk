<CL>
Han5 Bun5-kong e5 mia5 Han5 Ju2 (A. D. 768-823) si7 Tong5-tiau5 e5 toa7 hak8-chia2, ia7 si7 bun5-chiuN ka.  Chu7 se3 chhong-beng5, toan-cheng3, ai3 thak8-chheh. Bo5 kiaN koan5-se3, ui7-tioh8 gi7 chin iong2-kam2, chong2-si7 ia7 be7 khoaN3-khin lang5.
Hut8-kau3 ti7 Hou7-han3 e5 si5 thoan5-jip8 Tiong-kok.  Ti7 Hoat-siong5 e5 Hoat-bun5-si7 u7 thah (Hou7-kok-chin-sin-thah), thah-lai7 u7 Sek-kia e5 chng2-thau5-a2 kut chit8 chat, chit e5 thah 30 ni5 u7 khui chit8 pai2.  Hit-si5 e5 hong5-te3 Hian3-chong, chhe lang5 khi3 gia5 chit e5 hut8-kut lai5 kiong-lai7 khng3 3 jit8.  Han5 Bun5-kong hit-si5 cho3 heng5-pou7-su7-long5 e5 koaN.  KhoaN3 hong5-te3 sou2 cho3 e7 hai7 lan2 Tiong-kok, sou2-i2 ho2-taN2 cho3 chau3-chiuN kan-cheng3.  Au7-lai5 ko2-jian5 jia2 hong5-te3  e5 siu7-khi3, siu7 pian2 khi3 cho3 Tio5-chiu7 chhi3-su2, hit-si5 si7 819 ni5 chiaN-goeh8, koe3 chin-che7 kan-khou2, koe3 Chin5-leng2 e5 sng-seh, sou2 cho3 e5 si u7 ti7 chhian-ka-si lan2 long2 chai.   TaN chiong i e5 Hut8-kut-pio2 lai5 kai3-siau7 hou7 tai7-ke chai.  
(Chit ui7 Sian-siN ai3 chiong Hut8-kut- pio2, eng7 Han5-bun5, in3 chiuN7 po3; kho2- sioh pun2 kiok8, Han3-bun5 bo5 oan5-choan5, sou2-i2 goa2 hoan-ek8 peh8-oe7-ji7 in3 ti7 chia, lai5 piau2-beng5 hoan-geng5 sian-siN oan7-chou7 Kong-po3 e5 ho2-i3.  Koh ui7-tioh8 choa2-bin7 iu2-han7, be7 thang hoan-ek8 siuN tng5, chi2- u7 chit8-pou7-hun7 na7-tiaN7).  
Chiau3 sin5 sou2 siuN7, hok8-sai7 Put8, si7 hoan-a2 e5 hoat-tou7.  Tui3 Hou7-han3 e5 si5, Put8 e5 tai7-chi3, chiu7 thoan5 jip8 Tiong-kok, chong2-si7 ti7 kou2-cha2 lan2 chia, long2 bo5 chit-ho7.  Cha2 ni5, Ng5-te3 che7 ui7 chit8-pah ni5, chiah8 110 hoe3; Siau3-ho7 che7 ui7 peh-chap8 ni5, chiah8 100 hoe3; Chhoan-hiok che7 ui7 chhit-chap8-kau2 ni5, chiah8 98 hoe3; Te3 Khok che7 ui7 chhit-chap8 ni5, chiah8 105 hoe3; Te3 Giau5 che7 ui7 kau2-chap8-peh ni5, chiah8 118 hoe3; Te3 Sun3 kap U2, long2 chiah8 kau3 pah hoe3, chit-si5 thiN-e7 thai3- peng5, peh-siN3 an-lok8 tng5 hoe3-siu7, hit- tiap8 Tiong-kok long2 bo5 Put8.
Au7-lai5 Un-tiau5 Thong-ong5 ia7 chiah8 100 hoe3.  Thong e5 sun, Thai3-bou7 che7- chhit-chap8-gou7 ni5, Bu2-teng che7 ui7 gou7- chap8-kau2 ni5, Su2-ki3 bo5 kong2 chiah8 loa7- che7 hoe3, chhui-chhek in e5 ni5 e5 siau3-giah8, ia7 si7 long2 bo5 kiam2-chio2 100 hoe3.  Chiu Bun5-ong5 chiah8 97 hoe3, Bu2-ong5 chiah8 93 hoe3, Bok8-ong5 che7 ui7 chit8-pah ni5.  Chit- si5 Put8 e5 hoat-tou7 iau2-boe7 thoan5-jip8 Tiong-kok, teng2-bin7 hiah-e5, m7-si7 in-ui7 hok8-sai7 Put8 chiah ti3-kau3 an2-ni.  
Han3 Beng5-te3 e5 si5, chiah u7 hok8-sai7 Put8 e5 hoat-tou7.  Beng5-te3 che7 ui7, tu2-a2 chap8-peh ni5, au7-lai5 jiau2-loan7 si2-sit sio-soa3, kok-ui7 bo5 ku2-tng5.  Song3, Che5, Liong5, Tin5, Goan5, Gui7, chiah e5 tiau5-te7 i2-au7, lang5 hok8-sai7 Put8 chiam7-chiam7 kin2-sin7, ni5-tai7 koh-khah te2.  Chi2-u7 Liong5 Bu2-te3 che7 ui7 48 ni5, cheng5 au7 3 pai2, pang3-sak seng-khu, hian3 hou7 Put8.  Chong-bio7 e5 che3-su7 chiu7 bo5 eng7 gu5 iuN5, jit8-si5 chiah8 chit8-tng3, chi2-u7 si7 chhai3 kap koe2-chi2, au7- lai5 soa3 hou7 Hou7-keng3 sou2 koaN-tiok8, go7-si2 ti7 Tai5-siaN5 (si7 tng-si5 e5 kiong-siaN5), kok ia7 biat8-bo5.  Hok8-sai7 Put8 si7 beh kiu5 hok- khi3, soa3 tu2-tioh8 chai-ho7.  Tui3 an2-ni lai5 khoaN3, chiu7 chai Put8, m7-thang hok8-sai7.  
Kin-a2-jit8 lan2 Tiong-kok e7 siong5-siong5 tu2-tioh8 thian-chai, jin5-chai che7-che7 e5 chhi-chham2, siat-su2 na7 Han5 Bun5-kong iau2 ti7-teh, i kiam2 m7-si7 e7 chek-pi7 Tiong- kok lang5 teh pai3 Put8 mah?  
“Chong2-si7 goa2 bat chhe goa2 e5 cheng3 lou5-pok8, sian-ti chiu7-kin7 lin2; si7 cha2-cha2 khi2-lai5 chhe i, kong2, Chhiat-chhiat goan7-lin2 m7-thang kiaN5 chit e5 kho2-ouN3 e5 su7, goa2 sou2 oan3-hin7 e5.  Tok8-tok8 in bo5 thiaN, iah8 bo5 aN3 hi7-khang, bo5 oat8-tng2 li7-khui in e5 phaiN2, iu5-goan5 sio hiuN ti7 pat8-ho7 e5 siong7- te3.  In-ui7 an2-ni, Goa2 e5 toa7 siu7-khi3 piaN3- chhut ti7 Iu5-tai7 chiah e5 siaN5.” (Ia5-li7-bi2 44:4)
(Tai5-oan5 Kau3-hoe7 Kong-po3 te7 704 ho7, 1947 ni5 8 geh8)
</CL>
<HL>

韓文公e5 名韓愈（A.D. 768-823）是唐朝e5 大學者，也是文章家。自細聰明，端正，愛讀冊。無驚權勢，為著義真勇敢，總是也be7看輕人。 
佛教ti7 後漢e5時傳入中國。Ti7法翔e5 法門寺有塔 (護國真身塔)，塔內有釋迦e5 指頭仔骨一節，這個塔30 年有開一擺。Hit時e5皇帝憲宗，差人去gia5這個佛骨來宮內囥3 日。韓文公hit時做刑部侍郎e5官。看皇帝所做會害咱中國，所以好膽做奏章干証。後來果然惹皇帝e5 受氣，受貶去做潮州刺史，hit時是819年正月，過真濟艱苦，過秦嶺e5霜雪，所做e5詩有ti7千家詩咱攏知。今將伊e5佛骨表來介紹hou7逐家知。
 (這位先生ai3將佛骨表，用韓文，印上報；可惜本局，漢文無完全，所以我翻譯白話字印ti7 chia，來表明歡迎先生援助公報e5好意。Koh為著紙面有限，be7 thang翻譯siuN長，只有一部份 na7-tiaN7)。
照臣所想，服事佛，是番仔e5法度。Tui3 後漢e5時，佛e5代誌，就傳入中國，總是ti7古早咱chia，攏無這號。早年，黃帝坐位一百年，食110歲；少昊坐位八十年，食100歲；顓頊坐位七十九年，食98歲；帝嚳坐位七十年，食105 歲；帝堯坐位九十八年，食118歲；帝舜kap禹，攏食到百歲。這時天下太平，百姓安樂長歲壽，hit-tiap8中國攏無佛。
後來殷朝湯王也食100歲。湯e5孫，太茂坐七十五年，武丁坐位五十九年，史記無講食偌濟歲，推測in e5年e5數額，也是攏無減少100歲。周文王食97歲，武王食93 歲，穆王坐位一百年，這時佛e5法度iau2-boe7傳入中國，頂面 hiah-e5，m7是因為服事佛才致到an2-ni。
漢明帝e5時，才有服事佛e5法度。明帝坐位，tu2仔十八年，後來擾亂死失相續，國位無久長。宋、齊、梁、陳、元、魏，chiah e5 朝代以後，人服事佛漸漸謹慎，年代koh較短。只有梁武帝坐位48 年，前後3擺，放sak身軀，獻hou7佛。宗廟e5 祭祀就無用牛羊，日時食一頓， 只有是菜kap果子，後來續hou7 Hou7-keng3 所趕逐，餓死ti7 臺城(是當時e5宮城)，國也滅無。服事佛是beh求福氣，續 tu2著災禍。Tui3 an2-ni來看，就知佛，m7-thang服事。
今仔日咱中國會常常tu2著天災，人災濟濟e5 悽慘，設使若韓文公iau2 ti7-leh，伊kiam2 m7是會責備中國人teh拜佛mah？
「總是我bat差我e5 眾奴僕，先知就近 lin2;是早早起來差伊，講，切切願lin2 m7-thang行這個可惡e5事，我所怨恨e5。獨獨in無聽，亦無aN3耳空，無越轉離開in e5歹，猶原燒香ti7別號e5上帝。因為an2-ni，我e5大受氣拚出ti7猶大 chiah e5 siaN5。」(耶利米44：4)
(台灣教會公報第704號，1947年8月) 
</HL>