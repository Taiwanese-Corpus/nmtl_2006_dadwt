<CL>
  Siong5, bo5 kui-ni5 long2 u7. Put-lun7 ti7 Tai5-oan5, a2-si7 Tng5-soaN to long2 u7 khoaN3-tioh8. Seng-khu u7 6 ki kha, nng7-tui3 sit8, toa7 koh poh8-tiah. Sek-ti7 u7-e5 chhiah, u7-e5 lek8. Poe e5 lat8 chin toa7, kin2 chhin-chhiuN7 hong. Thau5-khak u7 nng7-lui2 bak8-chiu phong3-chhut koh thang-kng. Che bak8-chiu si7 ke2--e5, chhong3 an2-ni, si7 beh phah chhiN-kiaN pat8-mih8 e5 oah8-mih8. Chin bak8-chiu ti7 chhui3-phoe2 nih, chin se3. Chhui3 khoah, chhui3-phoe2 teng7, sou2-i2 gau5 ka7 mih8. 
  I sou2 chiah8 e5 mih8, si7 bang2-a2, hou5-sin5, boe2-iah8, hit khoan2 e5 thang5-thoa7. Seng3-cheng5 tham chiah8, chit8-tiam2 cheng ku2, e7 chiah8 kui2-na7 chap8 chiah. Gin2-na2 siong5-siong5 ai3 liam chhan5-eN, tioh8 khng3 i m7-thang. In-ui7 chhan5-eN si7 teh chiah8 hai7- thang5, u7 li7-ek lan2. 
  Lan2 bat khoaN3 tioh8 chhan5-eN teh poe, kin7 chui2-bin7, seng-khu au2-khiau, eng7 boe2-a2 tam-chui2. He si7 teh siN nng7. I chhiu-thiN pang3 nng7, kau3 me5-ni5 chhun-thiN chiah pu7-chhut. Nng7 loh8 ti7 chui2-lai7, hek8-si7 liam5 ti7 chioh8-nih, a2-si7 tiau5 ti7 chhau2-teng2; ti7 hia pu7-chhut cho3 se3-boe2 thang5. I u7 6 ki kha, chiam7-chiam7 toa7, chiu7 hoat-sit8. Che thang5 mia5 chui2-khit-chiah8. Seng-khu tng5 nng7-chhun3, khoah nng7-hun poaN3 khah ke, sek-ti7 bo5 sui2, khah oa2 chang-sek. Seng3-cheng5 hiong-ok, siong5-siong5 ka7 se3-be2 thang5 khi3 chiah8. Kau3 u7 chit8-e5 si5-chun7, sin-the2 ia3-sian7 bo5 lat8, chiah8-liong7 kiam2 chio2, chiu7 so5 khi3 oa2 chui2-piN e5 chhau2-teng2, khi5 ti7 hia, ka-chiah pit-lih8, u7 pat8-khoan2 e5 heng5-the2 nng3 chhut-lai5; sit8 chiu7 hoat tng5. Che chiu7-si7 lan2 sou2 khoaN3 e5 chhan5-eN. Sui2-sui2 e5 sin-the2, chu7-iu5 chu7-chai7, poe-lai5 poe-khi3. Lan2 u7 him-bou7, beh tit-tioh8 chit-khoan2 bo5?
  (Tai5-oan5 Kau3-hoe7 Kong-po3 te7 708 ho7, 1947 ni5 12 geh8) 
</CL>
<HL>

常，無歸年攏有。不論ti7台灣，抑是唐山都攏有看著。身軀有六枝腳，兩對翅，大koh薄tiah。色緻有e5赤、有e5綠。飛e5力真大、緊親像風。頭殼有兩蕊目珠膨出koh thang光。Che 目珠是假--e5，創 an2-ni，是beh扑生驚別物e5活物。真目珠ti7嘴phoe2 nih，真細。嘴闊，嘴phoe2 teng7，所以gau5咬物。 
伊所食e5物，是蚊仔、胡蠅、尾蝶，hit 款 e5蟲豸。性情貪食，一點鐘久，會食幾若十隻。囡仔常常ai3拈田嬰，著勸伊m7-thang。因為田嬰是teh 食害蟲，有利益咱。 
咱bat看著田嬰teh飛，近水面，身軀au2曲，用尾仔tam水。He是teh生卵。伊秋天放卵，到明年春天才孵出。卵落ti7 水內，或是粘ti7石--nih，抑是tiau5 ti7 草頂；ti7 hia孵出做細尾蟲。伊有6 支腳，漸漸大，就發翅。Che 蟲名水乞食。身軀長兩寸，闊兩分半較加，色緻無sui2，較倚棕色。性情兇惡，常常咬細尾蟲去食。到有一個時陣，身體 厭sian7無力，食量減少，就趖去倚水邊e5草頂，khi5 ti7 hia，ka-chiah pit裂，有別款e5形體 nng3出來；翅就發長。Che 就是咱所看e5田嬰。Sui2-sui2 e5身體 ，自由自在，飛來飛去。咱有欣慕，beh得著這款無？
(台灣教會公報第708號，1947年12月) 
</HL>