<CL>
Kian3-hak8
Long2 si7 bo5; tai7-liok8 si7 u7.  Goa2 lai5 ke kong2 chit8-sut-a2, chhiaN2 bong2 thiaN.   Te7-kiu5 tou5-bin7, u7 oe7 chit8-choa7 chit8-choa7, u7 than2-tit8 choa7, ia7 u7 than2-hoaiN5--e5.  Che ho7-cho3 tou7.  Choan5 kiu5-bin7 u7 360 choa7, chiu7-si7 360 tou7.  Tui3 lam5 kau3 pak e5 choa7, ho7-cho3 keng-soaN3; tui3 tang kau3 sai, ho7-cho3 hui7-soaN3.  Hui7-soaN3 chiuN7 pak, a2-si7 loh8 lam5, si7 tui3 chhek-to7 sng3 khi2.  Keng-soaN3 chhut sai, a2-si7 jip8 tang, si7 tui3 Gut-lin5-ui2-chhi3 (Greenwich) e5 chu2-ngou2 soaN3 sng3 khi2  (Chit-tiau5 chu2-ngou2 soaN3 e5 khi2-tiam2, si7 ti7 Lun5-tun kau-goa7 Thim-su ho5-piN e5 kang2, hia u7 Gut-lin5-ui2-chhi3 e5 thian-bun5-tai5). Tui3 hia sng3 jip8 tang, tang-keng 120 tou7, chiu7-si7 Tai5-oan5 e5 ui7-ti3.  Lang5 beh hun- koah thou2-te7, a2-si7 thian-bun5 su7, a2-si7 sai2 chun5 e5 lang5 long2 tui3-tiong7 chit-ho7 tou7-sou3. 
Hak8-seng teh mng7, Tai5-oan5 teng2-pou 9 tiam2, ia7 ti7 Jit8-pun2 teng2-pou kui2 tiam2?   Lang5 m7-bian2 phah tian7-po3 khi3 mng7, na7 khoaN3 te7-kiu5 tou5 e5 tou7 sou3 lai5 sng3 chiu7 chai.   Jit8-thau5 e5 kng, chit8 tiam2 cheng, chin3-heng5 15 tou7.  Jit8-pun2 ui7-ti3, ti7 tang-keng 135 tou7, Tai5-oan5 si7 tang-keng 120, an2-ni saN-li7 15 tou7, si7 chha chit8 tiam2.  Lan2 chia 9 tiam2, in hia 9 tiam2 koe3 liau2, si7 teng2-pou 10 tiam2.  Koh mng7 In3-tou7 teng2-pou kui2 tiam2?  In3-tou7 si7 ti7 tang-keng 100 tou7, li7 Tai5-oan5 20 tou7, 20 tou7 eng7 15 tou7 lai5 pun, tit-tioh8 chit8 tiam2 20 hun.  Lan2 teng2-pou 9 tiam2, in iau2-boe7 9 tiam2, sou2-i2 tioh8 tui3 lan2 e5 9 tiam2 khau3-tu5 chit8 tiam2 20 hun, chiu7 chai In3-tou7 si7 cha2-khi2 7 tiam2 40 hun.  Eng7 an2-ni lai5 chhui-sng3 thiN-e7 sim2-mih8 kok, hian7-chai7 si7 sim2-mih8 si5, lan2 long2 e7 chai.  
Te7-kiu5 u7 loa7 toa7?  Lang5 seh8 te7-kiu5 chit8-lin3, u7 7 ban7 goa7 li2.  Kap goeh8 sio- pi2, goeh8 tioh8 40 liap8 chiah u7 chit8 liap8 te7-kiu5.  Tai5-oan5 liah8 tit8 sio-chiap, tioh8 75 e5 Tai5-oan5 to2, chiah e7 thang tui3 te7-kiu5 bin7 e5 tiong-ng, khoan5 chit8-lian3.  
Te7-kiu5 chin7 pak e5 sou2-chai7, ho7 cho3 Pak-kek8; chin7 lam5 e5 sou2-chai7 ho7 cho3 Lam5-kek8, hit nng7 sou2-chai7 kek8 koaN5, thong-ni5 kian peng.  Ti7 hia, chit8 ni5 6 goeh8 jit8 jit8-si5, 6 goeh8 jit8 me5-si5.  Pak-kek8 na7 me5-si5, Lam5-kek8 chiu7 jit8-si5, chiau3 an2-ni lun5-liu5.  ChiaN3 Pak-kek8, ChiaN3 Lam5-kek8, bo5 lang5 toa3 hia.  
Tui3 hai2 lai5 khoaN3, u7 pun cho3 5 e5 iuN5.  Chiu7-si7 Thai3-peng5-iuN5, Toa7-sai-iuN5, In3- tou7-iuN5, Pak-peng5-iuN5, kap Lam5-peng5-iuN5.  
Tui3 liok8-te7 lai5 khoaN3, u7 pun cho3 6 toa7 chiu, chiu7-si7 A-se-a chiu, Au-lo5-pa chiu, A-hui-li7-ka chiu, O3-tai7-li7-a chiu, Pak A-bi2-li7-ka chiu kap Lam5 A-bi2-li7-ka chiu.  
Tui3 khi3-hau7 lai5 khoaN3, u7 joah8 e5 te7-hng, un-ho5 e5 te7-hng, koaN5 e5 te7-hng, hun cho3 5 toa7 khu-hek8.  Chiu7-si7 Jiat8-tai3, Pak Un-tai3, Lam5 Un-tai3, Pak Han5-tai3 kap Lam5 Han5-tai3.  
Choan5 se3-kai3 e5 lang5, iok u7 20 ek; Tai5-oan5 chiah u7 chhit-pah ban7, an2-ni lai5 sio-pi2, u7 285 poe7 Tai5-oan5 lang5 e5 che7.  In na7 kong2 lai5 li2 e5 chhu3, ka7 li2 tun3 chhiu2 chheng2-an, chit8 lang5 tun3 chit8-e7, chit8 jit8 tun3 e7 liau2 be7, li2 e5 chhiu2 kau3 boe2 sim2-mih8  khoan2?  
(Tai5-oan5 Kau3-hoe7 Kong-po3 te7 707 ho7, 1947 ni5 11 geh8)
</CL>
<HL>

見學 
攏是無；大略是有。我來加講一屑仔，請罔聽。地球圖面，有畫一choa7一choa7，有坦直choa7，也有坦橫--e5。Che 號做度。全球面有360 choa7，就是360度。Tui3南到北e5 choa7，號做經線；tui3東到西，號做緯線。緯線上北，抑是落南，是tui3赤道算起。經線出西，抑是入東，是tui3 格林威治（Greenwich）e5子午線算起 (這條子午線e5起點，是ti7倫敦郊外 Thim-su河邊e5港，hia有格林威治e5 天文台)。Tui3 hia算入東，東經120度，就是台灣e5位置。人beh分割土地，抑是天文事，抑是駛船e5人攏 tui3重這號度數。
學生teh問，台灣頂晡9點，也ti7日本頂晡幾點？人m7免扑電報去問，若看地球圖e5度數來算就知。日頭e5光，一點鐘進行15度。日本位置，ti7東經135 度，台灣是東經120，an2-ni相離15度，是差一點。咱chia 9點，in hia 9 點過了，是頂晡10點。Koh問印度頂晡幾點？ 印度是ti7東經100度，離台灣20度，20度用15度來分，得著一點20分。咱頂晡9點，in iau2未 9點，所以著tui3咱e5 9 點扣除一點20分，就知印度是早起7點40分。用an2-ni來推算天下啥物國，現在是啥物時，咱攏會知。
地球有偌大？人seh8地球一lin3，有七萬外哩。Kap月相比，月著40 粒才有一粒地球。台灣掠直相接，著75個台灣島才會thang tui3地球面e5 中央，環一lian3。
地球盡北e5所在，號做北極；盡南e5所在號做南極，hit兩所在極寒，通年堅冰。Ti7 hia，一年6月日日時，6月日暝時。北極若暝時，南極就日時，照 an2-ni輪流。正北極，正南極，無人toa3 hia。
Tui3 海來看，有分做5個洋。就是太平洋、大西洋、印度洋、北平洋，kap南平洋。
Tui3 陸地來看，有分做六大洲，就是亞細亞洲、歐羅巴洲、阿非利加洲、澳大利亞洲、北阿美利加洲kap南阿美利加洲。
Tui3 氣候來看，有熱e5地方、溫和e5地方、寒e5地方，分做五大區域。就是熱帶，北溫帶、南溫帶，北寒帶kap南寒帶。
全世界e5人，約有20億，台灣才有七百萬，an2-ni來相比，有285倍台灣人e5 濟。In 若講來你e5 厝，ka7你頓手請安，一人頓一下，一日頓會了be7，你e5手到尾啥物款？ 
(台灣教會公報第707號，1947年11月)  
</HL>