<CL>
Tiau-cha te7-tang7 e5 hoat-siN, Se3-kai3 tak8-kok e5 phou2-pian3 kek8 bo5 peng5-teng2; sou2 hoat-hian7 e5 hoe5-sou3 kap I e5 kiong5-jiok8, tak8 sou2-chai7 cham2-jian5 bo5 siang7.   Chhin-chhiuN7 ti7 Jit8-pun2 kap Lam5 A-bi2-li7-ka e5 sai-peng5-hoaN7, te7-tang7 choe3 te7-it che7.  Ngou5-lo5-su Sai-pi2-li7-a e5 pak-pou7 kap A-hui-li7-ka e5 tiong-pou7 si7 choe3 chio2; chiu7 na7 u7, ia7-si7 chin bi5-jiok8.  Sou2-I2 U-tek8-su Sian-siN, chiong Se3-kai3 e5 te7-tin2-tang7 pun cho3 saN toa7 khu-hek8.  
1.Che7 chin2 (多震).  Hoat-siN te7- tang7 choe3 te7-it che7 e5 sou2-chai7.  
2.Chio2 chin2 (寡震).  Hoat-siN te7- tang7 choe3 te7-it chio2 e5 sou2-chai7.  
3.Bo5 chin2 (無震).  Si7 bo5 te7-tang7 e5 sou2-chai7.  
Te7-tang7 choe3 te7-it che7 koh kiong5 e5 sou2-chai7 si7 Thai3-peng5-iuN5 e5 chiu-ui5, kap hoaiN5 koe3 O3-kok Au-chiu kap Tiong Bi2 e5 Te7-tiong-hai2.  Se3-kai3 e5 te7-tang7, thong2-ke3 cho3 10 hun7.  Te7-tiong-hai2 choan5-the2 iok chiam3 5 hun7.  Thai3-peng5-iuN5 chiu- ui5 iok chiam3 4 hun7, Ki5-u5 chit8-hun7 soaN3- soaN3 pun ti7 Se3-kai3 tak8 kok.  Tui3 an2-ni lai5 khoaN3, toa7 te7-chin2 tai3, kap oah8 hoe2-soaN pun5-chhut choe3 kek-liat8- tai3 kap khut-khiok e5 soaN-nia2 te7, u7 choe3 bit8-chhiat e5 koan-he7.  
Se3-kai3, u7 chit8-choa7 lou7, kin7 ti7 hia e5 te7-hng, siong5-siong5 tu2-tioh8 te7-tang7, ho7-mia5 Te7-chin2 tai3, Tai3, ke2-soeh si7 toa3, chhin-chhiuN7 io-toa3, khou3-toa3 hit-ho7, i3-su3, si7 hit choa7 e5 te7-hng.  
(Tai5-oan5 Kau3-hoe7 Kong-po3 te7 699 ho7, 1947 ni5 3 geh8)
</CL>
<HL>

調查地動e5發生，世界逐國e5 普遍極無平等；所發現e5 回數kap伊e5強弱，逐所在cham2然無像。親像ti7日本kap南亞美利加e5西爿岸，地動最第一濟。俄羅斯西比利亞e5北部kap阿非利加e5中部是最少；就若有，也是真微弱。所以U-tek8-su 先生，將世界e5地振動分做三大區域。 
1.濟震（多震）。發生地動最第一濟e5 所在。
2.少震(寡震)。發生地動最第一少e5 所在。
3.無震(無震)。是無地動e5 所在。
地動最第一濟koh 強e5 所在是太平洋e5 周圍，kap橫過奧國歐洲kap中美e5 地中海。世界e5 地動，統計做10份。地中海全体約佔5份。太平洋周圍約佔4份，其餘一份散散分ti7世界逐國。Tui3 an2-ni 來看，大地震帶，kap活火山pun5出最激烈帶kap khut曲e5山嶺地，有最密切e5 關係。
世界，有一choa7路，近ti7 hia e5地方，常常tu2 著地動，號名地震帶，帶，解說是toa3，親像腰帶、褲帶hit號，意思，是hit choa7 e5 地方。
(台灣教會公報第699號，1947年3月)
</HL>