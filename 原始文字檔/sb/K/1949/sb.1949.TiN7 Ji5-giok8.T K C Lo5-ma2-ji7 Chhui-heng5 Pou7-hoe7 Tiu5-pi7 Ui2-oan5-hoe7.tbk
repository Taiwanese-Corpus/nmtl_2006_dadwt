<CL>
Chit-pang T. K. C. Ha7-leng7-hoe7, u7 tit-tioh8 Gi7-tiuN2 i2-kip8 Tiu5-pi7 Ui2-oan5-hoe7 e5 ho2-i3, u7 tek8-piat8 khui koan-he7 Lo5-ma2-ji7 e5 chip8-hoe7 3 pai2, hou7 lan2 thang chai Tan5 Gi7-tiuN2, i2-kip8 Tiu5-pi7 Ui2-oan5-hoe7 e5 chu-ui7 sian-siN u7 “Sian-kian3 chi beng5.”
Ti7 chit 3 pai2 tho2-lun7-hoe7 e5 kiat-ko2, Lo5-ma2-ji7 si7 tui3 Tai5-oan5 Kau3-hoe7 e5 chiong-lai5 chin u7 tiong7-iau3-seng3, sou2-i2 tioh8 ai3 ti7 T. K. C. e5 lai7-bin7 chou-chit Lo5-ma2-ji7 Chhui-heng5 Pou7-hoe7.  (Siong5-se5 chhiaN2 khoaN3 Tang2 Kau3-siu7 sou2 po3--e5).
In-ui7 beh eng3 chit e5 siaN e5 koan-he7, ti7 7 geh8 30 jit8 13 tiam2, ti7 Tai5-lam5 Sin5-hak8-iN e5 kang2-tng5, u7 khui T. K. C. Lo5-ma2-ji7 Chhui-heng5 Pou7-hoe7 Tiu5-pi7 Ui2-oan5-hoe7.
Chit e5 pou7-hoe7 e5 chu2-chi2 si7: 1. Ti7 choan5 Tai5 e5 kau3-hoe7 chhui-heng5 Lo5-ma2-ji7 e5 kau3-iok8, hou7 hoan7-na7 siok8 ti7 Tai5-oan5 Ki-tok TiuN2-lo2 Kau3-hoe7 e5 lang5, bo5 chit8 lang5 boe7-hiau2 thak8 keng, si.  2. Ke3-oe7 beh hoat-heng5 choan5-bun5-tek, it-poaN-tek, ji5-tong5-tek e5 Lo5-ma2-ji7 chheh, thang cho3 T. K. C. Bun5-khou3.
Chou-chit si7 tui3 kok Tiong-hoe7 chhui-chian3 Ng7 mia5 i2-siong7 e5 tai7-piau2 lai5 kiat-seng5 chit e5 Pou7-hoe7.  Hit e5 pou7-oan5 chhin-chhiuN7 e7-bin7:
An Bou7-li2, Beng5 Iu2-tek, Chhi5 Beng5-hong, Gou5 Iau7-beng5, Keh Ho5-liat8, Khu Thian-teng, Khou2 Iu2-chai5, Li2 Nga2-kok, Lim5 Chong-gi7, Lim5 Kok-hong5, Loa7 Ni2-thui, Lu7 Jin5-tek, Ng5 Chiong-hui, Niu5 Siu3-tek, Siau Beng5-chiok, Sou Thian-beng5, Tan5 Chheng-tiong, Tan5 Kong-hui, Tan5 Tiau5-keng2, Tang2 Tai7-seng5 (Pou7-tiuN2), TeN7 Ji5-giok8 (Su-ki3), TeN7 Lian5-khun.
Chit e5 chip8-hoe7 si7 Tiu5-pi7 Ui2-oan5-hoe7 e5 koan-he7, boe7 tit thang sui5-si5 choe3 T. K. C. e5 pou7-hoe7.  M7-ku2 hit-si5 u7 tit-tioh8 Tan5 Gi7-tiuN2 e5 ho2-i3, beh iong7 phoe chheng2-mng7 Chong2-hoe7 T. K. C. (i2-keng thong-koe3, Ed) Pou7-hoe7, u7 ke3-ui7 beh pai3-thok Lam5, Pak liong2 Sin5-hak8-iN7 e5 kau3-siu7, i2-kip8 ki5-thaN e5 lang5 sia2 choe7-choe7 e5 goan5-ko2.  Ng3-bang7 siok8 ti7 Tai5-oan5 Kau3-hoe7 e5 hiaN-che2, lin2 na7 u7 ho2 e5 goan5-ko2, pai3-thok lin2 bo5 se3-ji7 kia3 khi3 hou7 Tai5-pak chhi7, Tiong-san lam5-lou7, Tai5-oan5 Tai7-hak8 I-hak8-iN7 Seng-hoa3-hak8 kau3-sek, Tang2 Tai7-seng5 Kau3-siu7.  I oe7 kap Beng5 Bok8-su lian5-lok8 thang lai5 hoat-khan.
Ng3-bang7 thak8 Po3 e5 hiaN-che2, na7 u7 lang5 tek8-piat8 tui3 Lo5-ma2-ji7 u7 chhu3-bi7, a2-si7 i3-kian3 e5 si5, chhiaN2 m7-thang se3-ji7, kap TeN7 Ji5-giok8 (Tai5-lam5-koan7 Tang-chioh8-khu Pou3-te7 Ki-tok-kau3 Hok-im-tng5) lian5-lok8.
(Tai5-oan5 Kau3-hoe7-kong-po3 te7 731 ki5, 1949 ni5 11 geh8)
</CL>
<HL>

這pang T.K.C.夏令會，有得著議長以及籌備委員會e5好意，有特別開關係羅馬字e5集會三擺，hou7 咱thang知陳議長，以及籌備委員會e5諸位先生有「先見之明。」
Ti7這三擺討論會e5結果，羅馬字是tui3台灣教會e5將來真有重要性，所以著ai3 ti7 T.K.C.e5內面組織羅馬字推行部會。(詳細請看董教授所報--e5)。
因為beh應這個聲e5關係，ti7 7月30日13點，ti7台南神學院e5講堂，有開T.K.C.羅馬字推行部會籌備委員會。
這個部會e5主旨是：1.Ti7全台e5教會推行羅馬字e5 教育，hou7凡若屬ti7台灣基督長老教會e5人，無一人boe7曉讀經、詩。2.計劃beh 發行專文的、一般的、兒童的e5羅馬字冊，thang做T.K.C.文庫。
組織是tui3各中會推荐兩名以上e5代表來結成這個部會。Hit個部員親像下面：
安慕理，明有德，徐明芳，吳耀明，郭和烈，邱天登，許有才，李雅各，林宗義，林國皇，賴爾推，呂仁德，黃彰輝，梁秀德，蕭明爵，蘇天明，陳清忠，陳光輝，陳朝景，董大成 (部長)，鄭兒玉(書記)，鄭連坤。
這個集會是籌備委員會e5關係，boe7 tit thang隨時做T.K.C.e5部會。M7-ku2 hit時有得著陳議長e5好意，beh用批請問總會T.K.C.(已經通過，Ed)部會，有計劃beh拜託南、北兩神學院e5教授，以及其他e5 人寫濟濟e5原稿。向望屬ti7台灣教會e5兄姊，lin2若有好e5原稿，拜託lin2無細膩寄去hou7台北市，中山南路，台灣大學醫學院生化學教室，董大成教授。伊會kap明牧師連絡thang來發刊。
向望讀報e5兄姊，若有人特別tui3羅馬字有趣味，抑是意見e5時，請m7-thang細膩，kap鄭兒玉 (台南縣東石區布袋基督教福音堂)連絡。
(台灣教會公報第731期，1949年11月)
</HL>