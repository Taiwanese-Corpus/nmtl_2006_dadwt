<CL>
(J. Donald Mac Tavish)
Ti7 chian3-cheng tiong goa2 tit-tioh8 ki-hoe7 hong2-bun7 Seng3-keng lai7 sou2 ki3 choe7-choe7 sou2-chai7, lin2 tek-khak ai3 thiaN.  Tai7-seng ai3 kong2 Malta, ki3 ti7 Heng7-toan7 28 chiuN.  Chit ui7 si7 Po2-lo5 tu2-tioh8 chun5 kong3-phoa3 chiuN7-liok8 e5 toe7.  Hit-si5 si7 kio3 choe3 Malita (Bi2-li7-tai7).  Tioh8 ke3 hai2, chit e5 hai2-su7 si7 ke7, ia7 chin piN5.  Ti7 hia bo5 chhin-chhiuN7 Tai5-oan5 u7 soaN, si7 soa-chioh8 sang-sang e5 toe7, peh8, chheng-khi3, koh sui2.  Chit e5 hai2-su7 khah bo5 Tai5-oan5 e5 toa7.
Goa2 si7 choe3 Po2-lo5 tu2-tioh8 chun5 kong3-phoa3 e5 khoan2 lai5 chiuN7 chit e5 hai2-su7.  Ti7 he7-thiN chin joah8 e5 chit8 jit8, goa2 khia5 goa2 e5 chu7-choan2-chhia keng-ke3 Valletta e5 toa7 koe-lou7 chhut-khi3 kau3 chng-sia7.  Bi2-li7-tai7 e5 long5-bin5 kan-khou2 choe3 kang, in-ui7 hng5 u7 choe7-choe7 chioh8.  In cheng3 tomato, in kio3-choe3 “tofca”.  In ia7 u7 beh8 hng5.  Goa2 kiaN5 ke3 in e5 hng5 e5 si5, in teh siu-koah.  U7 chit8 koa2 lam5-lu2 teh choe3 kang, goa2 khia5 tui3 in tiong-kan ke3, goa2 boe7-hiau2 kong2 Bi2-li7-tai7 oe7, in ia7 boe7-hiau2 kong2 Eng-gu2; chong2-si7 in tui3 goa2 chin chhin-chhiat, hou7 goa2 che7 ti7 in e5 soe3-soe3 e5 chhau2-liau5 e5 lai7-bin7, phang5 chit8 oaN2-kong e5 chap8-chhai3 hou7 goa2 chiah8, lai7-bin7 u7 han-chu5, chhang-a2, mi7-pau, gu5-lin-iu5, tomato koe2-a2 than3 sio ka7 i chiah8. Goa2 chiah8 liau2 koan3-si3, ia7 goa2 u7 chiah8 tam7-poh8, chong2-si7 goa2 bo5 hian2-chhut khi3-hiam5 e5 khoan2.
Goa2 put-chi2 chhu3-bi7 in e5 siu beh8.  In eng7 saN chhe e5 chhe-a2 (midra) chiong beh8 sui7 hiat ti7 khong-tiong, ko2 kap hioh8 thang hou7 hong chhe chau2, au7-lai5 eng7 chha5-thio (zapoonah) chu7-chip8 hiah e5 beh8, ia7 hu7-jin5-lang5 eng7 chhiu7-le ka7 i sak kau3 tiong-ng, kio3-choe3 skulpa.  Lou7-be2 u7 nng7 lang5 chiong beh8 ka7 i he7 ti7 siak e5 khi3-ku3 kio3 choe3 arbeal, au7-lai5 siu beh8 jip8 ti7 thih-thang2.  Goa2 u7 chhi3-khoaN3 in sou2 choe3 e5 kang, koaN7 lau5 moa2 bin7, chai choe3 kang ti7 jit8 tiong si7 chin kan-khou2.  In ai3 goa2 khoaN3 in e5 chhu3, sou2-i2 goa2 iok to3-tng2 e5 si5 beh khi3 khoaN3 in khia7-khi2 e5 sou2-chai7.  Au7-lai5 goa2 u7 khia5 15 mile chiuN7 pak, kau3 Seng3 Po2-lo5 e5 kang2-oan.  Ti7 chit e5 kang2-oan e5 tiong-ng u7 chit8 e5 soe3-soe3 e5 hai2-su7, kio3-choe3 Seng3 Po2-lo5 hai2-su7, chiau3 liu5-thoan5 kong2 Po2-lo5 u7 ti7 chia long3 phoa3 chun5.  Ti7 chit e5 hai2-su7 e5 tiong-ng u7 khia7 chit8 e5 ki3-liam7-pi, u7 Po2-lo5 e5 tang5-siong7.  Goa2 khoaN3 liau2 kam2-khai3 bu5-liong7.  Ti7 hia si3-ui5 bo5 chun5-chiah; sou2-i2 goa2 koat-i3 loh8 khi3 siu5.  Kang2 khoah, lau5 koh kin2.  Kau3 poaN3-kang2 u7 khoaN3 chit8 chiah ku7 chun5, chun5 toe2 hiong3 thian.  Goa2 siuN7 ai3 chiuN7 chit chiah chun5-toe2 sio2-khoa2 hioh-khun3, au7-lai5 chiah koh siu5 hit chit8 poaN3.  Goa2 thng3 saN he7 ti7 chioh8 kha chiu7 chhang3 loh8-khi3.  Lau5 thau3, kau3 goa2 koh khi2-lai5 chun5-toe2-nih, kam2-kak chin sian7.  Goa2 koh hok8-to3 goan5-khi3, khoaN3 si3-ui5 e5 si5, u7 khoaN3-kiN3 nng7 lang5 tui3 goa2 chhang3 saN-khou3 e5 sou2-chai7 chau2 li7-khui, goa2 liah8 choe3 in thau goa2 e5 saN, goa2 chiu7 kin2 thiau3 loh8 chui2 siu5 to3-tng2.  Chong2-si7 goa2 siu5 kau3 goan5-ui7 e5 si5, khoaN3 goa2 e5 saN kap chiN5 long2 ti7-teh.  TaN goa2 chai lau5 chui2 e5 kin2 siaN2 khoan2, te7 2 pai2 goa2 chiu7 tit8 tit8 siu5 kau3 hit e5 hai2-su7, lou7-tiong bo5 hioh hit chiah phoa3 chun5.
Goa2 bo5 chheng7 oe5, sou2-i2 goa2 peh chioh8 gam5 e5 si5 kha thiaN3.  Kau3 goa2 chiuN7 kau3 teng2-bin7 e5 si5, chit8-e7 khoaN3 chit e5 hai2-su7 long2 si7 chhi3-phe3, chhi3-a2 chhak8 goa2 e5 kha, au7-lai5 goa2 teh siuN7 beh loh8-lai5 e5 si5, khoaN3-kiN3 hia u7 chit8 nia2 phoa3 lai7-saN ti7 hu7-kun7 e5 chhi3-phe3 e5 teng2-bin7.  Goa2 ka7 i thiah-khui pau goa2 e5 kha, thang kiaN5 kau3 ki3-liam7-siong7 e5 sou2-chai7.  Po2-lo5 u7 chin ho2 e5 heng5-thai3, chheng7 tng5-saN, chhiu2 kiah8 koan5, chhin-chhiuN7 teh thoan5 to7-li2.  Na7-si7 ti7 tang5-siong7 e5 e7-kha u7 khek tui3 Su3-tou5 Heng7-toan7 theh8 hap8-eng7 e5 Seng3-keng ku3.
Goa2 beh li7-khui e5 si5, goa2 u7 ban2 chit8 lui2 ang5 e5 hoe khng3 ti7 te2-khou3 e5 phe5-toa3 nih, siu5 kau3 goan5-pun2 e5 sou2-chai7.  Beh to3-lai5 Valletta lou7-tiong, goa2 hioh-khun3 ti7 chit8 keng chhai5-hong5-tiam3, pai3-thok ka7 goa2 thiN7 chit8-liap8 liu2-a2 ti7 goa2 e5 lai7-saN.  I sui5-si5 ka7 goa2 thiN7, soa3 chiong chit8 tiau5 chhiah soaN3, chian3-cheng tiong oh-tit boe2 e5 hou7 goa2.  Goa2 beh chiN5 hou7 i, i m7 theh8.
Goa2 iu5-goan5 tham3 chhan5-chng e5 chhu3 chiau3 sou2 iok-sok.  Ti7 hia hou7 in chhiaN2 te5; chong2-si7 bo5 koh u7 chap8-chhai3 thng.  Goa2 chin kam2-sia7.  Peh-siN3 si7 chhin-chhiuN7 Bi2-li7-tai7 toa7-pou7-hun7 e5 lang5 e5 khoan2, si7 Thian-chu2-kau3 e5 sin3-chia2.  U7 chit8 e5 lau7 ju7-jin5-lang5 chhoa7 goa2 khi3 i e5 khun3-pang5, ia7 po3 goa2 khoaN3 i soe3-soe3 e5 che3-toaN5, u7 saN tiuN teh hok8-sai7 e5 siong7 ti7 piah-nih, chit8 e5 si7 kiaN5 soe2-le2 Iok-han7 e5 thau5-khak ti7 poaN5-nih, chit8 tiuN si7 Ma2-li7-a, i siuN7 Ia5-sou si7 Po5-lo5, in si7 bo5 sim2-mih8 chai-iaN2, ia7 chin be5-sin3; chong2-si7 in chin chhin-chhiat.  Goa2 khia5 chhia kau3 goa2 e5 chun5 hioh e5 sou2-chai7, jit8 beh loh8, thiN ang5-ang5 chin sui2, goa2 ki3-tit Po2-lo5 e5 oe7, “Hoan lang5 eng7 han2-tit u7 e5 jin5-ai3 khoan2-thai7 goan2.” Kui2-na7 ni5 au7, goa2 siong5-siong5 peng2 goa2 e5 jit8-ki3, ia7 khoaN3-tioh8 lai7-bin7 u7 hit lui2 soe3-soe3 ang5 e5 hoe, hou7 goa2 hoe5-kou3 goa2 hong2-bun7 Seng3 Po2-lo5 hai2-su7 e5 su7.
Ji7-geh8 goa2 sia2 Bi2-li7-tai7 hai2-su7 e5 keng-giam7 ti7 lan2 e5 Po3-choa2 liau2-au7, goa2 u7 thak8 H. V. Morton e5 chheh.  Chiau3 Po2-lo5 e5 lou7, goa2 chai i u7 hong2-bun7 Bi2-li7-tai7, chong2-si7 m7-si7 Po2-lo5 tu2-tioh8 chun5 phoa3 e5 hai2-su7.  I kong2, “chhin-chhiuN7 goa2 na7 chiau3 goa2 sou2 oe7 khoaN3 kun7 ti7 kang2-oan e5 pak-peng5 e5 chioh8-gam5 e5 lou7 loh8-khi3, goa2 oe7 thang loh8-khi3 kau3 hai2-su7 tui3-bin7 e5 hai2-kiN5, ia7 kiam2-chhai2 iu5-goan5 oe7 keng-ke3 khi3, in-ui7 hit e5 ku7-li7 put-ko3 si7 chhin-chhiuN7 thiau3-hng7 na7 tiaN7.  KiaN5-ke3 2,3 Eng-li2 liau2-au7, goa2 li7-khui chhia, tit8-tit8 tui3 he2-soaN-gam5 loh8-khi3 kau3 soa-pou e5 hai2-gan7, chong2-si7 ti7 hia chit8 tiau5 khoah e5 kau ti7 goa2 kap soe3-soe3 bo5 liau5 e5 chioh8-gam5 e5 tiong-kan, kau chhim, lau5 kin2, beh keng-ke3 si7 boe7-oe7.  Hai2-eng2 ek cheng7 tioh8 chioh8-piah, sou2-i2 piN3-choe3 chit8-choa7 e5 peh8 chui2 pho.....” Morton si7 khah choe7 he3.  Goa2 thak8 i e5 chheh e5 si5, goa2 liah8 ka-ki7 si7 choe7 he3, chiu7 kap i kam2-kak siang7 khoan2, goa2 siu5 boe7 ke3 hit e5 hai2-su7, goa2 chiu7 beh chhiaN3 chit8 chiah soe3-chiah chun5-a2.  Sio2 siuN7 jin5-seng iau3-kin2 e5 chit8 hang7 si7 ai3 chhi3 khoaN3 m7-si7 kiaN.  Che m7-si7 choe3 soat-kau3, si7 choe3 lu2-heng5 e5 ki3-su7, sou2-i2 goa2 ai3 po3 lin2 saN hang7 pat8 khoan2 e5 su7, goa2 iau2-be7 li7-khui Bi2-li7-tai7 e5 tai7-seng sou2 keng-ke3--e5:
Chit8 jit8, goan2 e5 chun5-lai7 e5 lang5 long2 che7 khi3-chhia keng-ke3 chit8 e5 hai2-su7, ai3 khoaN3 kou2-cha2 Kabreto siaN5-chhi7 e5 goa7-bin7, seng3 An-gu5-lo2 e5 toe7-ha7 koe-chhi7.  Bi7-li7-tai7 e5 hai2-su7 si7 hu-hu e5 he2-chioh8 lai5 kiat-chiaN5--e5, ti7 Chu2-cheng5 500 ni5, Hui-ni5-ki lang5 (Ka-lam5 lang5) tui3 chit e5 he2-chioh8 lai5 phah chit8 e5 toe7-ha7 siaN5-chhi7, m7-chai sim2-mih8 bok8-tek lai5 khui; kiam2-chhai2 si7 ai3 siam2-pi7 tui3-tek8 e5 chhim-hoan7.  Chong2-si7 li2 kai2-pian3 li2 e5 tui3-tek8 choe3 li2 e5 peng5-iu2, li2 chiah u7 sit8-chai7 e5 an-un2, m7-si7 chau2 bih.  Sou2-i2 Hui-ni5-ki lang5 tui3 Bi2-li7-tai7 siau-biat8, chi2-u7 in sou2 bih e5 khang ti7-teh na7-tiaN7.  Goa2 tiam2 lah8-chek, ia7 kiaN5 saN-oa2; in-ui7 chit tiau5 te7-ha7-lou7 u7 20 Eng-li2 e5 hng7, khoai3-khoai3 be5-lou7.  Goan2 te3 an3-nai7 e5 lang5 pe5 chit e5 tiong-lou7 loh8-khi3, keng-ke3 soe3-soe3 e5 pang5-keng, ti7 piah-lai7 u7 khang, in sou2 khun3 e5 sou2-chai7.  In tek-khak si7 chin soe3-han3; in-ui7 goa2 ka7 i to2 khoaN3 bai7, goa2 e5 kha e5 toa7 pou7-hun7 chau2 chhut ti7 bin5-chhng5 goa7, koh in si7 chin iong2, in-ui7 in tui3 toe7-bin7 gia5 toa7 te3 iN5 e5 hoa-kong-chioh8 loh8 lai5 choe3 kian-kou3 e5 chioh8-chan5.  Soa3 khoaN3 bong7-toe7, kaN-gak8, kap chui2-chiN2 ti7 toe7-ha7.  Ti7 hia iu5-goan5 u7 choe7-choe7 phiN3 e5 tiau-khek; hu7-jin5-lang5 e5 thau5, chhiu2, kha khoa3--teh, eng7 lah8-chek he2 chit8-e7 khoaN3, oe7 tioh8-kiaN.  Goa2 koh chhut-lai5 ti7 Siong7-te3 e5 jit8-kng e5 lai7-bin7, goa2 chin hoaN-hi2.
Te7 ji7 hang7 han2 tit u7 e5 keng-giam7, si7 goa2 ti7 Bi2-li7-tai7 e5 tiong-kan, kiaN5 Bi2-li7-tai7 e5 hai2-toe2.  Chit ui7 ti7 chian3-cheng tiong si7 choe3 chhang3-chui2-chun5 e5 ki-toe7.  Na7-si7 chiam5-chui2-theng2 u7 kou3-chiong, boe7 tit phu5--khi2-lai5 e5 si5, ti7 chun5-lai7 e5 lang5 chheng7 chhang3-chui2-hok8, kio3-choe3 Davis Escape Apparatus, in ti7 chui2-lai7 oe7 tit chhoan2-khui3, an2-ni in oe7 thang siam2-pi7 si2.  Goa2 u7 chit8 e5 peng5-iu2 teh hoaN7 chit e5 ki-koan, hou7 goa2 chheng7 chit8 nia2 chiam5-chui2-saN.
Tai7-seng, goa2 koa3 chit8 e5 chhui3-thau5, koa3 hi7-a2-choan7, ia7 he7 chit8 tiau5 toa7 tiau5 kng2 ti7 goa2 e5 chhui3-lai7.  Chit tiau5 kng2 si7 thau3 kap chit8 e5 thang2 saN lian5-lok8 (Sng-sou3-thang2) goa2 thang chun7 lai5 tiau-chiat, au7-lai5 goa2 koa3 chit8 tiau5 phe5-toa3, jip8 14 kun e5 ian5 ti7 goa2 e5 pak-tou2-piN, hou7 goa2 khah boe7 phu5--khi2-lai5, koh chheng7 chit8 siang cheng7-lin oe5.  Ia7 u7 chit8 tiau5 soh pak8 ti7 goa2 e5 pak-tou2-piN, i khiu2-teh, ia7 goa2 ti7 chui2-lai7.  I ka7 goa2 kong2, goa2 na7 tu2-tioh8 sim2-mih8 kou3-chiong, tioh8 khiu2 3 pai2, goa2 thang sui5-si5 ka7 li2 chhiuN7 khi2-lai5 chui2-bin7.  Goan2 tui3 hai2-kiN5 kiaN5 kau3 chioh8-gam5 e5 be2-liu, ia7 loh8 khi3 siN sian, kou5 thou5 ku7 e5 thih-thui, chui2 na2 chhiN, ia7 na2 tang7.  Goa2 e5 hi7-khang siu7 siong, ia7 goa2 khoaN3 boe7 thang choan7 sng-sou3, chong2-si7 kau3 be2 goa2 loh8 khi3 kau3 hai2-toe2.  Ti7 hia si7 chhin-chhiuN7 ti7 pat8 se3-kai3, chhiN e5 se3-kai3, chhin-chhiuN7 iaN2 ia7 bu7-bu7.  Toa7 be2, soe3 be2 hi5 so5 lai5 so5 khi3, u7-e5 ban7-ban7, u7-e5 eng7 chong5, tui3 goa2 sin-piN keng-ke3.  Ti7 goa2 e5 chiu-ui5 long2 si7 hai2-chhau2 e5 chhiu7-na5 kap le5-a2-khak.  Goa2 na7 eng7 Cha lu3 ou5-chhip-a2, goa2 e5 kha oe7 lau5 huih.  Goa2 ia7 u7 khoaN3-kiN3 chit8 chiah phoa3 chun5, chong2-si7 goa2 bo5 ka7 i kiam2-cha; in-ui7 kiaN-liau2 u7 chiong-hi5, a2-si7 soa-hi5 ti7 iaN2 e5 sou2-chai7 teh so5.  Au7-lai5 goa2 e5 peng5-iu2 ka7 goa2 khiu2 khi2-lai5, goan2 nng7 lang5 chiu7 choe3-tin7 koh loh8-khi3, nng7 e5 saN-pai5 kiaN5 ti7 hai2-iuN5 toe2, chhin-chhiuN7 nng7 e5 sia5-sin5.  Goa2 sng3 chit pai2 e5 keng-giam7 si7 chin hi-han2 e5 mou7-hiam2 e5 chit8 e5.
Goa2 li7-khui Bi2-li7-tai7 e5 nng7 jit8 cheng5, bo5 phah-sng3 e5 si5 tu2-tioh8 chit8 e5 ho2 peng5-iu2, si7 chit8 e5 hu7-jin5-lang5, i u7 ka3 Chu2-jit8-oh8 ti7 Sou-kek-lan5, goa2 sou2 siok8 e5 kau3-hoe7.  I chham-ka Eng-kok Hai2-kun-thoan5, siu7 phai3 lai5 chit e5 soe3-soe3 e5 hai2-su7 choe3 Bu5-tian7 e5 kang.  Ti7 hia u7 chit8 e5 siu5-chui2-khut, goan2 khoaN3 loh8-khi3 siu5 si7 chin ho2; chong2-si7 i ka7 goa2 kong2, i boe7-hiau2 siu5, sou2-i2 goa2 ka7 i kong2, goa2 beh ka3 i siu5, goa2 khoaN3 i ti7 chui2--nih chhut-lat8 teh iah, m7 hou7 i tim5-loh8--khi3, bo5 hou7 chui2 hu5 i phu5.  Goa2 ka3 i chit8 e5 pi3-koat; oe7 to2 ti7 chui2-bin7 boe7 tim5-loh8--khi3, au7-lai5 i khoai3-khoai3 tin2-tang7 i e5 chhiu2.  Goa2 kam2-kak u7 chit8-pou7-hun7 e5 Ki-tok-tou5 si7 chhin-chhiuN7 an2-ni.  In oa2-kho3 ka-ki7 e5 khui3-lat8 lai5 choe3 tak8-hang7.  In bo5 hak8-sip8 gau5 oa2-kho3 Ki-tok.  I si7 kau3-giah8 u7 khui3-lat8 thang eng7 lan2 tak8 khoan2 e5 khiam3-kheh.
Lou7-be2 jit8 goan2 khi3 chhu peng, si7 chheng7 koa3 chhia-lian2 e5 chhu7-peng e5 oe5, be7 bat u7 chit khoan2 e5 keng-giam7.  Lou7-be2 goa2 u7 chhu7, chhin-chhiuN7 chit8 e5 soe3-han3 gin2-a2, goan2 u7 poah8 chin-choe7 to2; chong2-si7 chin sim-sek.  Keh-jit8 chiu7 li7-khui Valatta kang2 e5 si5, goa2 e5 sin-khu chin-thiaN3, chin ngi7-hoe7.  Bo5 loa7-ku2 Po2-lo5 beh khi3 Lo5-ma2, lou7-tiong hioh-kha 3 geh8 jit8 ku2 e5 hai2-su7, kan-ta khoaN3-kiN3 chit8 tiau5 kim-kim e5 gun5-soaN3 ti7 chui2-peng5-soaN3 chiuN7.  Au7-lai5 chiu7 bo5 khoaN3-kiN3.  Si3-ui5 si7 Te7-tiong hai2 chhiN-chhiN e5 toa7 hai2-goan5.  Goan2 koh khi3 hioh-kha e5 sou2-chai7, si7 Ai-kip8.  Au7-ho7 soa3-chiap.  Goan7 Siong7-te3 chiok-hok lin2 chit8 e5 chit8 e5.
(Tai5-oan5 Kau3-hoe7-kong-po3 723,726,728 koan3; 1949 ni5 3,6,8 goeh8)
</CL>
<HL>

(J. Donald Mac Tavish)
Ti7 戰爭中我得著機會訪問聖經內所記濟濟所在，lin2的確愛聽。代先ai3講 Malta，記ti7行傳28章。這位是保羅tu2著船摃破上陸e5地。Hit時是叫做Malita（Bi2-li7-tai7)。著過海，這個海嶼是低，也真平。Ti7 hia 無親像台灣有山，是沙石鬆鬆e5地，白、清氣，koh sui2。這個海嶼較無台灣e5大。
我是做保羅tu2著船摃破e5款來上這個海嶼。Ti7 夏天真熱e5一日，我騎我e5 自轉車經過Valletta e5大街路出去到庄社。Bi2-li7-tai7 e5農民艱苦做工，因為園有濟濟石。In種tomato，in叫做「tofca」。In 也有麥園。我行過in e5園e5時，in teh 收割。有一寡男女teh做工，我騎tui3 in中間過，我boe7曉講Bi2-li7-tai7話，in也boe7曉講英語；總是in 對我真親切，hou7 我坐ti7 in e5細細e5草寮e5 內面，捧一碗公e5雜菜hou7我食，內面有蕃藷、蔥仔、麵包、牛奶油、tomato粿仔趁燒ka7伊食。我食了慣勢，也我有食淡薄，總是我無顯出棄嫌e5款。
我不止趣味in e5收麥。In用三叉e5 叉仔（midra）將麥穗hiat ti7空中，稿kap葉 thang hou7風吹走，後來用柴挑（zapoonah）聚集hiah e5麥，也婦人人用樹le ka7伊 sak到中央，叫做skulpa。路尾有兩人將麥ka7伊下ti7 摔 e5器具叫做arbeal，後來收麥入ti7鐵桶。我有試看in所做 e5工，汗流滿面，知做工ti7日中是真艱苦。In ai3我看in e5厝，所以我約倒轉e5時beh去看in企起e5所在。後來我有騎15 mile上北，到聖保羅e5港灣。Ti7這個港灣e5中央有一個細細e5海嶼，叫做聖保羅海嶼，照流傳講保羅有ti7 chia 撞破船。Ti7這個海嶼e5中央有企一個紀念碑，有保羅e5銅像。我看了感慨無量。Ti7 hia四圍無船隻；所以我決意落去泅。港闊，流koh緊。到半港有看一隻舊船，船底向天。我想ai3上這隻船底小可歇睏，後來才koh泅hit一半。我褪衫下ti7石腳就chhang3落去。流透，到我koh起來船底nih，感覺真sian7。我 koh復to3元氣，看四圍e5時，有看見兩人tui3我藏衫褲e5所在走離開，我掠做in偷我e5衫，我就緊跳落水泅倒轉。總是我泅到原位e5時，看我e5衫kap錢攏ti7-teh。今我知流水e5緊啥款，第2擺我就直直泅到hit個海嶼，路中無歇hit隻破船。
我無穿鞋，所以我peh石巖e5時腳痛。到我上到頂面e5時，一下看這個海嶼攏是刺phe3，刺仔chhak8我e5腳，後來我teh 想beh落來e5時，看見hia有一領破內衫ti7附近e5刺phe3 e5頂面。我 ka7伊拆開包我e5腳，thang行到紀念像 e5所在。保羅有真好e5形態，穿長衫，手kiah8懸，親像teh傳道理。若是ti7銅像e5下腳有刻tui3使徒行傳提合用e5聖經句。
我beh離開e5時，我有挽一蕊紅e5花囥ti7短褲e5皮帶nih，泅到原本e5 所在。Beh 倒來Valletta路中，我歇睏ti7 一間裁縫店，拜託ka7我thiN7一粒鈕仔 ti7我e5內衫。伊隨時ka7我thiN7，續將一條chhiah線，戰爭中oh-tit買e5 hou7我。我beh錢hou7伊，伊m7提。
我猶原探田庄e5厝照所約束。Ti7 hia hou7 in 請茶；總是無koh有雜菜湯。我真感謝。百姓是親像Bi2-li7-tai7大部份 e5人e5款，是天主教e5信者。有一個老婦人人chhoa7我去伊e5睏房，也報我看伊細細e5祭壇，有3張teh服事e5 像 ti7壁nih，一個是行洗禮約翰e5 頭殼ti7盤nih，一張是瑪利亞，伊想耶穌是保羅，in是無甚物知影，也真迷信；總是in真親切。我騎車到我e5船歇e5 所在，日beh落，天紅紅真sui2，我記得保羅e5話，「番人用罕tit有e5仁愛款待阮。」幾若年後，我常常peng2我e5日記，也看著內面有hit蕊細細紅e5花，hou7我回顧我訪問聖保羅海嶼e5事。
二月我寫Bi2-li7-tai7海嶼e5經驗ti7 咱 e5報紙了後，我有讀H. V. Morton e5冊。照保羅e5路，我知伊有訪問Bi2-li7-tai7，總是m7是保羅tu2著船破e5 海嶼。伊講，「親像我若照我所會看近ti7 港灣e5北爿e5石巖e5路落去，我會thang 落去到海嶼對面e5海墘，也kiam2-chhai2 猶原會經過去，因為hit個距離不過是親像跳遠na7 tiaN7。行過兩、三英哩了後，我離開車，直直tui3火山巖落去到沙埔e5 海岸，總是ti7 hia一條闊e5溝ti7 我 kap細細無liau5 e5石巖e5中間，溝深、流緊，beh經過是boe7會。海湧溢cheng7著石壁，所以變做一choa7 e5白水波…」Morton 是較濟歲。我讀伊e5冊e5時，我掠家己是濟歲，就kap伊感覺像款，我泅boe7過hit個海嶼，我就beh倩一隻細隻船仔。小想人生要緊e5一項是ai3試看m7是驚。Che m7是做說教，是做旅行e5 記事，所以我ai3報lin2 3項別款e5事，我iau2未離開Bi2-li7-tai7 e5 代先所經過--e5：
一日，阮e5船內e5人攏坐汽車經過一個海嶼，ai3 看古早Kabreto城市e5外面，聖An-gu5-lo2 e5地下街市。Bi7-li7-tai7 e5海嶼是hu-hu e5火石來結成--e5，ti7主前500年，腓尼基人（迦南人）tui3 這個火石來扑一個地下城市，m7知甚物目的來開；kiam2-chhai2是ai3閃避對敵 e5侵犯。總是你改變你e5對敵做你e5 朋友，你才有實在e5安穩，m7是走bih。所以腓尼基人tui3 Bi2-li7-tai7消滅，只有in所bih e5空ti7-teh na7-tiaN7。我點臘燭，也行相倚；因為這條地下路有20英哩e5遠，快快迷路。阮te3案內 e5 人爬這個中路落去，經過細細 e5 房間，ti7壁內有空，in所睏e5所在。In 的確是真細漢；因為我ka7伊倒看bai7，我e5腳e5大部份走出ti7眠床外，koh in是真勇，因為in tui3地面gia5大塊圓e5 花崗石落來做堅固e5石層。續看墓地、監獄、kap水井ti7地下。Ti7 hia 猶原有濟濟片e5彫刻；婦人人e5頭、手、腳khoa3--leh，用臘燭火一下看，會著驚。我koh 出來ti7上帝e5日光e5內面，我真歡喜。
第2項罕tit有e5經驗，是我ti7 Bi2-li7-tai7 e5 中間，行Bi2-li7-tai7 e5海底。這位ti7戰爭中是做鑽水船e5基地。若是潛水艇有故障，boe7 tit浮--起-來e5 時，ti7 船內e5人穿chhang3水服，叫做Davis Escape Apparatus，in ti7水內會得喘氣，an2-ni in會thang閃避死。我有一個朋友teh hoaN7這個機關，hou7我穿一領潛水衫。
代先，我掛一個嘴頭，掛耳仔choan7，也下一條大條管ti7我e5嘴內。這條管是透kap一個桶相連絡（酸素桶 ）我thang chun7來調節，後來我掛一條皮帶，入14斤e5 鉛ti7我e5腹肚邊，hou7我較boe7浮--起-來，koh穿一雙cheng7-lin鞋。也有一條索縛ti7我e5 腹肚邊，伊khiu2-teh，也我ti7水內。伊ka7我講，我若tu2著甚物故障，著khiu2三擺，我thang隨時ka7你chhiuN7起來水面。阮tui3海墘行到石巖e5尾liu，也落去生sian、kou5塗舊e5 鐵梯，水na2 青，也na2 重。我e5 耳空受傷，也我看boe7 thang choan7酸素，總是到尾我落去到海底。Ti7 hia是親像ti7別世界，青e5世界，親像影也霧霧。大尾、細尾魚趖來趖去，有e5慢慢，有e5用chong5，tui3我身邊經過。Ti7我e5周圍攏是海草e5樹林 kap螺仔殼。我若用Cha lu3 ou5-chhip-a2，我e5 腳會流血。我也有看見一隻破船，總是我無ka7伊檢查；因為驚了有章魚，抑是鯊魚ti7影e5所在teh趖。後來我e5朋友ka7我khiu2起來，阮兩人就做陣koh落去，兩個相排行ti7海洋底，親像兩個邪神。我算這擺e5經驗是真希罕 e5冒險e5一個。
我離開Bi2-li7-tai7 e5兩日前，無扑算e5 時tu2著一個好朋友，是一個婦人人，伊有教主日學ti7蘇格蘭，我所屬e5教會。伊參加英國海軍團，受派來這個細細e5 海嶼做Bu5-tian7 e5工。Ti7 hia有一個泅水堀，阮看落去泅是真好；總是伊ka7我講，伊boe7曉泅，所以我ka7伊講，我beh教伊泅，我看伊ti7水--nih出力teh iah，m7 hou7伊沉--落去，無hou7水扶伊浮。我教伊一個秘訣；會倒ti7水面boe7 沉落--去，後來伊快快振動伊e5手。我感覺有一部份e5基督徒是親像an2-ni。In倚靠家己e5氣力來做逐項。In無學習gau5倚靠基督。伊是夠額有氣力 thang用咱逐款e5欠缺。
路尾日阮去chhu冰，是穿掛車輪e5 chhu冰e5 鞋，未bat有這款e5經驗。路尾我有chhu，親像一個細漢囡仔，阮有跋真濟倒；總是真心適。隔日就離開Valatta港e5時，我e5身軀真痛，真ngi7-hoe7。無偌久保羅beh去羅馬，路中歇腳3月日久e5海嶼，kan-ta看見一條金金e5銀線ti7水平線上。後來就無看見。四圍是地中海青青e5大海原。阮koh去歇腳e5所在，是埃及。後號續接。願上帝祝福lin2 一個一個。
（台灣教會公報723，726，728卷，1949年3，6，8月）
</HL>