<CL>
  Chheng-lian5 thoan5-khe3 e5 tai7-piau2 tui3 Tai5-lam5 e5 Ha7-leng7-hoe7 to3-lai5, u7 teh po3-ko3 kong2, koan-he7 peh8-oe7-ji7 e5 bun7-te5, u7 chit8-pou7-hun7 e5 lang5 teh chu2-tiuN kong2, “Peh8-oe7-ji7 si7 bo5 pit-iau3.” Goa2 thiaN-liau2 put-chi2 kan-khou2. Kong2 “Peh8-oe7-ji7 bo5 pit-iau3”, chiu7-si7 kong2 “Tai5-oan5 oe7 bo5 pit-iau3.” In-ui7 peh8-oe7-ji7 kap Tai5-oan5 si7 boe7 thang pun-li7-tit--e5.
  I2-cheng5 goa2 ia7 bat thiaN-kiN3 u7 Tai5-oan5 e5 chheng-lian5 teh kong2, “Peh8-oe7-ji7 e5 Seng3-keng bo5 hah8-eng7; in-ui7 thak8-liau2 khah be7 thang beng5-pek8 hit e5 i3-su3.” Goa2 thiaN ia7 put-chi2 gong5-ngiah8, in-ui7 i m7-chai, boe7 thang beng5-pek8 i3-su3 e5 goan5-in, si7 in-ui7 m7-bat Tai5-oan5 oe7 e5 ian5-kou3. I ia7 m7-chai, peh8-oe7-ji7 e5 Seng3-keng si7 Tai5-oan5 oe7 choe3 ho2 e5 bun5-hak8. 
  Sit8-chai7 kin-a2-jit8 e5 Tai5-oan5, phou2-phian3 e5 hian7-siong7; chiu7-si7 Tai5-oan5 lang5 boe7-hiau2 kong2 Tai5-oan5 oe7, ia7 boe7-hiau2 thiaN Tai5-oan5 oe7, che si7 chit8 e5 pi-chham2 e5 hian7-siong7, che chiu7-si7 Tai5-oan5 50 ni5 ku2 siu7 Jit8-pun2 thong2-ti7 e5 kiat-ko2. Jit8-pun2 lang5 kim3-chi2 lan2 kong2 Tai5-oan5 oe7, kim3 lan2 su2-iong7 Tai5-oan5 mia5-siN3. In ia7 kim3-chi2 lan2 e5 Chu2-jit8-oh8 ka3 peh8-oe7-ji7. In e5 i3-su3 chiu7-si7 kong2, lan2 tioh8 oan5-choan5 kai2-pian3 chiaN5-cho3 Jit8-pun2 lang5, chiah e7 thang tit-tioh8 seng-chun5. In siuN7 ti7 Jit8-pun2 te3-kok e5 lai7-bin7, Tai5-oan5 lang5 si7 bo5 pit-iau3. Chong2-si7 hian7-si5 i2-keng bo5 lang5 teh kim3-chi2 lan2 kong2 Tai5-oan5 oe7, ia7 bo5 lang5 teh kim3 lan2 su2-iong7 peh8-oe7-ji7 lah, lan2 kiam2 m7-ai3 tu5-khi3 chit ho7 pi-chham2 e5 hian7-siong7 mah? 
  Tak8 pai2 goa2 hian-khui peh8-oe7-ji7 Seng3-keng e5 si5, chiu7 oe7 tit-tioh8 chit8 khoan2 chhin-chhiuN7 ti7 lau7-bu2 e5 heng-cheng5, hit ho7 un-loan2 e5 kam2-kak. Chit ho7 kam2-kak si7 tui3 pat8 ho7 bun5-ji7 e5 chheh sou2 boe7 thang tit-tioh8--e5. Goa2 siuN7 Tai5-oan5 lang5 eng-kai tioh8 eng7 Tai5-oan5 oe7 ki5-to2, ia7 eng-kai tioh8 thak8 peh8-oe7-ji7 e5 Seng3-keng. 
  (Tai5-oan5 kau3-hoe7-kong-po3 730 koan3, 1949 ni5 10 goeh8) 
</CL>
<HL>

青年團契e5代表tui3台南e5夏令會倒來，有teh報告講，關係白話字e5問題，有一部份e5人teh主張講，「白話字是無必要。」我聽了不止艱苦。講「白話字無必要」，就是講「台灣話無必要」。因為白話字kap台灣是be7 thang分離tit--e5。
以前我也bat聽見有台灣e5青年teh 講，「白話字e5聖經無合用；因為讀了較be7 thang 明白hit e5意思。」我聽也不止gong5-ngiah8，因為伊m7知，be7 thang 明白意思e5原因，是因為m7-bat台灣話e5 緣故。伊也m7知，白話字e5聖經是台灣話最好e5文學。 
實在今仔日e5台灣，普遍e5現象；就是台灣人boe7曉講台灣話，也boe7曉聽台灣話，che是一個悲慘e5 現象，che就是台灣50年久受日本統治e5 結果。日本人禁止咱講台灣話，禁咱使用台灣名姓。In也禁止咱e5主日學教白話字。In e5 意思就是講，咱著完全改變成做日本人，才會thang得著生存。In想ti7日本帝國e5內面，台灣人是無必要。總是現時已經無人teh禁止咱講台灣話，也無人teh 禁lan2使用白話字lah，咱kiam2 m7-ai3 除去這號悲慘e5現象mah？ 
逐擺我掀開白話字聖經e5時，就會得著一款親像ti7老母e5胸前，hit號溫暖e5感覺。這號感覺是tui3別號文字e5冊所boe7 thang得--著-e5。我想台灣人應該著用台灣話祈禱，也應該著讀白話字e5聖經。 
（台灣教會公報730卷，1949年10月） 
</HL>