<CL>
Lan2 long2 chai-iann2, chhai3-se, koe2-chi2 siu-seng5 liau2-au7, ke3-siau3 si7 chhi7-a2 hiah-e5 hoan3-a2 teh koat-teng7, bo5-lun7 siau-hui3 chhi7-tiunn5 ke3-siau3 an2-choann2 teh khi2-loh8, li7-thau5 long2 hou7 khong3-che3 “thong-lou7” e5 chhai3-thang5 bau2-bau2--khi3.
U7 chit8-e5 peng5-iu2 chhu3--nih khui kang-tiunn5 teh cho3 piann2, tiann7 teh kong2 in chit-ma2 kap choh-sit-lang5 kang7 un7-mia7, kang7-khoan2 hou7 “thong-lou7” ah kah kiong7 beh ai be7 chhut-siann.
San2-phin2 tan3-khi3 thoan5-thong2 thong-lou7 , hou7 tiong-poann5 hoah kau3 teng7-ke3 e5 sann-siann5, seng-li2 to7 kong2 e7 seng5, na7 hou7 keng-siau-siong si7 sann-siann5-gou7. M7-koh chit-ma2 chhi7-tiunn5 hou7 hian7-tai7-hoa3 e5 lian5-so2 thong-lou7 chiah8--khi3, thoan5-thong2 thong-lou7 kan-tann chiam3 sann-siann5 khah ke. Thoan5-thong2 kam2-a2-tiam3 piann3 be7 koe3 lian5-so2 thong-lou7 , iau-kiu5 e5 li7-sun5 the5-ko, hou7 tiong-poann5 kap keng-siau--e5 ai3 tah8 kau3 sann-siann5-gou7 kap si3-siann5 chiah cho3 e7 seng5.
Chai5-thoan5 keng-eng5 e5 hian7-tai7-hoa3 lian5-so2 thong-lou7 pun-cho3 chhiau-siong, chhiau-chhi7 kap toa7-be7-tiunn5 sann-chiong2 he7-thong2. San2-phin2 na7 beh ti7 chiah-e5 thong-lou7 be7, ke3-siau3 kap hou7 keng-siau-siong--e5 kang7-khoan2 si7 si3-siann5, m7-koh ai3 koh leng7-goa7 lap8 “mng5-phio3”----『上架費』.
Tak8-keng lian5-so2 thong-lou7 kong-si『上架費』ke3-siau3 bo5-kang5, mng5-chhi7 ju2 che7--e5 ju2 koan5-ke3. Khe3-iok chit8-tang chhiam chit8-pai2, u7--e5 kui-teng7 na7 bo5-kau3 in teng7 e5 eng5-giap8-giah8 tioh8-ai3 the3-hoe3, u7--e5 si7 kang7-lui7 siong-phin2 eng5-giap8-giah8 e5 au3-boe2 kui2-mia5 ai3 the3-hoe3, beh teng5 jip8-hoe3 ai3 koh chhiam-iok lap8『上架費』; eng5-giap8-giah8 na7 chhiau-koe3 i7-teng7-liong7, ni5-boe2 ai3 lap8 “chiong2-le7-kim”, “chiong2-le7” thong-lou7 giap8-chia2 gau5 ka7 li2 be7 san2-phin2.
Thong-lou7 kong-si e5 giap8-bu7 koh e7 put-si5 chhoe7 seng-san2 giap8-chia2 pan7 san2-phin2 e5 phah-chiat oah8-tang7, kiam2 than3--e5 “thong-lou7” bo5 beh hu7-tam. Chhiunn7 chit8-ap piann2 be7 chap8-khou, thong-lou7 beh than3 si3-khou, na7 phah peh-chiat, be7 peh-khou in kang7-khoan2 beh than3 si3-khou, chit8-sian2 chit8-li5 to bo5 beh kiam2-siu, kiam2--e5 chhiunn2-siong ka-ti7 ai3 khip-siu.
Toa7-be7-tiunn5 he7-thong2 khui e5 tiau5-kiann7 to7 koh khah khok-heng5--a. U7--e5 jip8-hoe3 tioh8-ai3 seng lap8 200 ban7. Toa7-be7-tiunn5 na7 beh khui sin-tiam3, u7 jip8-hoe3 e5 chhiunn2-siong ai3 chiau3 eng5-giap8-giah8 pi2-le7 hu7-tam hui3-iong7; na7 beh i5-siu iah hoan-siu, kang7-khoan2 khui-chhui3 ka7 chhiunn2-siong tho2, koh si7 iu5-chai7 thong-lou7 kong-si khui-ke3, m7-si7 chiau3 sit8-che3 khai-siau lai5 pun-phenn; san2-phin2 na7 be7 kah u7 siau-lou7, keh-tng2-ni5 chhiam sin-iok e5 si5, ui3 si3-siann5 pian3-cho3 beh tih8 si3-siann5-ji7, si3-siann5-sann..., che ma7-si7 bo5 thang kong2-ke3--e5, in kong2, mih8-kiann7 u7-siau si7 in gau5 be7, m7-si7 san2-phin2 ho2-siau.
Seng-san2 giap8-chia2 ui7 beh li7-iong7 hong-pian7 e5 lian5-so2 thong-lou7 phah chhi7-tiunn5, ka7 thong-lou7 kong-si ju2 chhi7 ju2 pui5, kau3-tann soah tian-to3 hou7 thong-lou7 chip8-thoan5 chiah8-si2-si2.
Chit lo7 thong-lou7 chiang2-ak senn-si2 e5 chhu-se3, hou7 seng-san2-chia2 ku3-chai7 thong-lou7 pak-siah, pek seng-san2-chia2 ai3 it-tit8 ka7 seng5-pun2 ah-ke7, m7-tann7 lo5-tong7 tiau5-kiann7 pian3-bai2, goan5-liau7 e5 seng5-pun2 ma7 tioh8 kang3-ke7, san2-phin2 e5 phin2-chit to7 oh iau-kiu5--a. Kau3 boe2--a2 tiong-sio2 khi3-giap8 ju2 lai5 ju2 oh seng-chun5, keng-che3-koan5 tauh8-tauh8-a2 chip8-tiong tui3 toa7-chai5-thoan5 chhiu2-thau5 khi3. Tu5-khi3 lo5-tong7 seng5-pun2, thong-lou7 long2-toan7 cheng-ka e5 keng-eng5 seng5-pun2, ma7 si7 cho7-chiann5 Tai5-oan5 tiong-sio2 khi3-giap8 koainn-mng5 iah si7 chhut-chau2 e5 tiong7-iau3 goan5-in.
Lan2 e5 seng-oah8 tui3 chu-pun2 chu2-gi7 chhi7-tiunn5 un7-chok e5 oa2 kho3 ju2 lai5 ju2 chhim, na7 bo5 beh hoan2-seng2 chu-pun2 chu2-gi7 un7-chok ki-che3, ku3-chai7 i it-tit8 ka2--loh8-khi3, lan2 chiong-ki5-boe2 e7 hou7 i ka7 kah be7 tin2 be7 tang7. Lan2 m7-tann7 ti7 keng-che3 siong7 an2-ne, cheng3-ti7, bun5-hoa3, sia7-hoe7 kok chan5-bin7, ma7 tauh8-tauh8-a2 hou7 thong-lou7 khan leh kiann5. Cheng3-kheh kiong5-tiau ai3 hu3-hap8 chu2-liu5 kap bin5-i3, chu2-liu5 si7 kau3-iok8, mui5-the2 kap soan-thoan5 thong-lou7 teh khong3-che3--e5, bin5-i3 to7-si7 khong3-che3 thong-lou7--e5 che3-cho7--chhut-lai5-e5, kau3 lou7-boe2, kun5-chiong3 soah kan-tann si7 toe3 cheng3-kheh kap mui5-the2 e5 khau2-ho7 teh khi2-tang5.
Beh kai2-kek, beh thiau-chian3 chu2-liu5 e5 un7-tong7--leh? Ui7 beh u7 “siau-lou7” tioh8-ai3 tiong7-si7 “pau-chong” kap “heng5-siau”, liau2-au7 o7 tiau5 ti7 “thong-lou7” e5 bang7-a2 lai7 chau2 be7 chhut--lai5, koh ju2 liau5 ju2 chhoe7 bo5-lou7, chian5-te5, goan5-chek, lip8-tiunn5 kap hek8-sim ke3-tat8 ma7 hou7 “thong-lou7” e5 kui-hoan7 kap kui-chek la7 kah bu7-sa3-sa3, kau3 siong7 boe2--a2, beh ‘chhui-siau” hou7 kun5-chiong3 e5 hoan7-se3 m7-si7 pun2-te2 e5 mih8-kiann7--a, kam2 m7-si7--leh?
(TGB Thong-sin3 te7 63 ki5, 2004 ni5 12 goeh8)
</CL>
<HL>

Lan2 long2知iann2，菜se，果子收成了後，價siau3是市a2 hiah-e5販a2 teh決定，無論消費市場價siau3 an2-choann2 teh起落，利頭long2 hou7控制「通路」e5菜蟲bau2-bau2--去。
有1-e5朋友厝--nih開工場teh做餅，tiann7 teh講in chit-ma2 kap choh-sit人kang7運命，kang7款hou7「通路」ah kah kiong7 beh哀be7出聲。
產品tan3去傳統通路，hou7中盤hoah到定價e5 3成，seng-li2 to7講e7成，若hou7經銷商是3成5。 M7-koh chit-ma2市場hou7現代化e5連鎖通路食--去，傳統通路kan-tann占3成khah ke。 傳統kam2-a2店拚be7過連鎖通路，要求e5利sun5提高，hou7中盤kap經銷--e5 ai3踏到3成5 kap 4成chiah做e7成。
財團經營e5現代化連鎖通路pun做超商，超市kap大賣場3種系統。 產品若beh ti7 chiah-e5通路賣，價siau3 kap hou7經銷商--e5 kang7款是4成，m7-koh ai3 koh另外納「門票」─『上架費』。
Tak8間連鎖通路公司『上架費』價siau3無kang5，門市ju2 che7--e5 ju2 koan5價。 契約1冬簽1-pai2，有--e5規定若無到in訂e5營業額tioh8-ai3退貨，有--e5是kang7類商品營業額e5 au3尾幾名ai3退貨，beh重入貨ai3 koh簽約納『上架費』； 營業額若超過預定量，年尾ai3納「獎勵金」，「獎勵」通路業者gau5 ka7 li2賣產品。
通路公司e5業務koh e7不時chhoe7生產業者辦產品e5 phah折活動，減than3--e5「通路」無beh負擔。 像1盒餅賣10 khou，通路beh than3 4 khou，若phah 8折，賣8 khou in kang7款beh than3 4 khou，1 sian2 1 li5 to無beh減收，減--e5廠商ka-ti7 ai3吸收。
大賣場系統開e5條件to7 koh khah khok-heng5--a。 有--e5入貨tioh8-ai3先納200萬。 大賣場若beh開新店，有入貨e5廠商ai3照營業額比例負擔費用； 若beh維修iah翻修，kang7款開嘴ka7廠商討，koh是由在通路公司開價，m7是照實際開銷來pun-phenn； 產品若賣kah有銷路，keh-tng2年簽新約e5時，ui3 4成變做beh tih8 4成2，4成3…，che ma7是無thang講價--e5，in講，mih8件有銷是in gau5賣，m7是產品好銷。
生產業者為beh利用方便e5連鎖通路phah市場，ka7通路公司ju2飼ju2肥，到tann soah顛倒hou7通路集團食死死。
Chit lo7通路掌握生死e5趨勢，hou7生產者據在通路剝削，逼生產者ai3一直ka7成本ah低，m7-tann7勞動條件變bai2，原料e5成本ma7 tioh8降低，產品e5品質to7 oh要求--a。 到尾--a2中小企業ju2來ju2 oh生存，經濟權tauh8-tauh8-a2集中tui3大財團手頭去。 除去勞動成本，通路壟斷增加e5經營成本，ma7是造chiann5台灣中小企業關門iah是出走e5重要原因。
Lan2 e5生活對資本主義市場運作e5 oa2靠ju2來ju2深，若無beh反省資本主義運作機制，據在i一直ka2--落-去，lan2終其尾e7 hou7 i ka7 kah be7 tin2 be7動。 Lan2 m7-tann7 ti7經濟上an2-ne，政治，文化，社會各層面，ma7 tauh8-tauh8-a2 hou7通路牽leh行。 政客強調ai3符合主流kap民意，主流是教育，媒體kap宣傳通路teh控制--e5，民意to7是控制通路--e5製造--出-來-e5，到lou7尾，群眾soah kan-tann是toe3政客kap媒體e5口號teh起tang5。
Beh改革，beh挑戰主流e5運動--leh？ 為beh有「銷路」tioh8-ai3重視「包裝」kap「行銷」，了後to7 tiau5 ti7「通路」e5網a2內走be7出--來，koh ju2 liau5 ju2 chhoe7無路，前提，原則，立場kap核心價值ma7 hou7「通路」e5規範kap規則la7 kah霧sa3-sa3，到siong7尾--a2，beh「推銷」hou7群眾e5 hoan7-se3 m7是本底e5 mih8件--a，kam2 m7是--leh？
(TGB通訊第63期，2004年12月)
</HL>