<CL>
Beh pan7 hi2-su7--a, Khou2--e5 in tau toa7-toa7 se3-se3 long2 chin hoaN-hi2.
Chek-kong si7 chng-lai7 e5 toa7-poe3,chiaN5 siu7 lang5 chun-tiong7. Khou2--e5 to7 khi3 chhiaN2 mng7 I, khoaN3 chhiaN2 lang5-kheh hit-chun7, toh-sou3 beh an2-choaN2 an3 khah ho2-se3?
“Che m7 khah kan2-tan!” Chek-kong lian5 siuN7 ma7 bo5, eng3 kah chiaN5 khin-sang.
“Si7 an2-choaN2 kong2?”
“Toa7-lang5 gin2-a2, cha-pou cha-bou2 ka7 hun-khui lai5 sng3 to7 ho2--a!”
“ChhiaN2 Chek-kong kong2 khah siong5-se3--leh!”
Chek-kong chng2-thau5-a2 au2-au2--leh, sio2-khoa2 siuN7 1-si5-a2, to7 kong2: “an2-ne--lah, cha-pou--e5 6-toh, cha-bou2--e5 7-toh, ah8 gin2-a2 8 toh!”  
“Chek-kong, li2 na2 hiah li7-hai7, li2 si7 an2-choaN2 sng3--e5?”
Chek-kong chhio3 kah chiaN5 kou2-chui, tauh8-tauh8-a2 eng3-kong2: “Cha-pou-lang5 khah u7 khui3-lat8, tioh8 ai3 tau3 lak8 toh, kng toh-a2; cha-bou2-lang5 tioh8 ka7 toh-a2 chhit-chhit--leh, ah gin2-a2-lang5 siang7 giat8-siau5, siang7 ai3 peh-i2 peh-toh!” 
</CL>
<HL>

欲辦喜事--a, 許--e5 in兜大大細細攏真歡喜。
叔公是庄內e5大輩，誠受人尊重。許--e5 to7去請問伊，看請人客hit陣，桌數欲按怎an3 khah好勢？
「Che m7 khah簡單！」叔公連想ma7無，應kah誠輕鬆。
「是按怎講？」
「大人囝仔，查埔查某ka7分開來算to7好--a！」
「請叔公講khah詳細--leh！」
叔公指頭仔au2-au2--leh, 小khoa2想一時仔，to7講：「按呢--lah, 查埔--e 6桌，查某--e 7桌，ah8囝仔8桌！」
「叔公，你na2 hiah厲害，你是按怎算--e5？」
叔公笑kah誠古錐，tauh8-tauh8-a2應講：「查甫人khah有氣力，tioh8 ai3鬥lak8桌、kng桌仔；查某人tioh8 ka7桌仔拭拭--leh, ah囝仔人上giat8-siau5,上愛peh椅peh桌！」
</HL>