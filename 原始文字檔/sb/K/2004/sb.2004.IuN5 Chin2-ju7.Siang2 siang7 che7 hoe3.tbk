<CL>
Tng5-siu7-ku7-lok8-pou7 e5 hoe7-oan5 cho3-hoe2 chhut-khi3 chhit-tho5. Kui2-lo7 e5 lau7 hiaN-ti7 ti7 chhia-teng2 kong2--leh kong2--leh, soah kong2 tui3 siang2 e5 hoe3-thau5 khah che7--khi3.
Kah kong2: Goa2 si7 1-chiah iong2 kha e5 be2, kin-ni5 75--a, sng3 si7 toa7-ko!
It kong2: PhaiN2-se3, goa2 si7 liu, tioh8 si7 se3-boe2-leng5--lah, tu2-ho2 ke li2 1-hoe3. Kin-ni5 76--a, pi2 li2 khah toa7!
PiaN2 kong2: Lin2 long2 bian2 chiN3--a! Chin3-cheng5 bo5-goa7-ku2, goan2 tau hit 30 goa7 e5 kiaN2-ji7 sun-a2 chiah ti7 Tai5-pak e5 toa7 chhan-thiaN cho3-hoe2 ka7 goa2 cho3 80 hoe3 e5 seN-jit8--leh, jin7-chin ka7 khoaN3--khoaN3-leh, lan2 chit lai7-te2 eng3-kai sng3 goa2 siang7 che7 hoe3 chiah-tioh8! 
Tak8-ke ti7 chhia-teng2 li2 1-ku3, goa2 1-ku3, kong2 kah nau7-jiat8 chhih-chhih. Hiong5-hiong5 thiaN-tioh8 mai3-khuh e5 siaN-im, goan5-lai5 si7 iu5-lam2 sio2-chia kong2-oe7--a:
“Kok-ui7 lau7 toa7-hiaN, lin2 thau5-tu2-a2 kong2--e5 long2 teng5-taN5--khi3-lou! Goa2 khoaN3 lin2 tak8-ke long2 iau2 siau3-lian5, long2 m7-si7 siang7 che7 hoe3--e5 ! ”
Chhia-teng2 e5 lau7 a-peh thiaN-liau2 long2 chiaN5 put-hok8, to7 mng7 kong2: “Ah bo5 tau3-te2 si7 siang2 siang7 che7 hoe3 ? ”
Iu5-lam2 sio2-chia2 oe7 boe7 kong2 lang5 seng chhio3, in3-kong2: “ChhiaN2 tak8-ke ui3 chiaN3-chhiu2-peng5 e5 thang-a2 khoaN3--chhut-khi3, he~, chiah si7 siang7 che7 hoe3--e5-lah! ”
Hit-ma2 iu5-lam2-chhia tu2-ho2 keng-koe3 kau-khu 1-keng chiok toa7-keng e5 chhiau-chhi7, khang-pang2 teng2-koan5 e5 ji7 chiok toa7-ji7--e5, sia2--e5 si7: “Toa7-jun5-hoat”.
(Chu3 1): “Toa7-jun5-hoat” si7 1-keng chiaN5 toa7-keng e5 chhiau-kip8-chhi7-tiuN5, tong-jian5 hoe3 ma7 siang7-kai3 che7.
(Chu3 2): Liu, tioh8-si7 choa5. U7 sou2-chai7 e5 lang5 khah khi7-khek kong2 “choa5”, m7-chiah ka7 kong2-cho3 “liu”, iah-si7 kong2-choh “se3-boe2-leng5”.
(Chu3 3): hit-ma2, tioh8-si7 hit-chun7, hit-e5 si5-chun7.
</CL>
<HL>

長壽俱樂部e5會員做伙出去chhit-tho5。幾lo7個老兄弟ti7車頂講--leh講--leh，soah講tui3 siang2 e5歲頭khah che7--去。
甲講：我是一隻勇腳e5馬，今年75--a，算是大哥！
乙講：歹勢，我是溜，tioh8是細尾龍--lah，tu2好加你一歲。今年76--a，比你khah大！
丙講：Lin2 攏免chiN3--a！進前無外久，阮兜hit 30外個囝兒孫仔才ti7台北e5大餐廳做伙ka7我做80歲e5生日--leh，認真ka7看--看-leh，咱chit內底應該算我上che7歲才tioh8！
逐家ti7車頂你一句，我一句，講kah鬧熱chhih-chhih。雄雄聽tioh8 mai3-khuh e5聲音，原來是遊覽小姐講話--a：
「各位老大兄， lin2 頭tu2仔講--e5攏teng5-taN5--去-lou！我看 lin2 逐家攏猶少年，攏m7是上che7歲--e5！」
車頂e5老阿伯聽了攏chiaN5不服，to7問講：「Ah無到底是siang2上che7歲？」
遊覽小姐話boe7講人先笑，應講：「請逐家ui3正手旁e5窗仔看--出-去，he~，才是上che7貨--e5-lah！」
Hit-ma2遊覽車tu2好經過郊區一間足大間e5超市，看板頂koan5 e5字足大字--e5，寫--e5是：「大潤發」。
（註1）：「大潤發」是一間chiaN5大間e5 超級市場，當然貨ma7上蓋che7。
（註2）：溜，tioh8是蛇。有所在e5 人khah忌剋講「蛇」，m7-chiah ka7 講做「溜」，抑是講做「細尾龍」。
（註3）：hit-ma2，tioh8是hit-chun7，hit-e5時chun7。
</HL>