<CL>
Chhi5 tang2--e5 si7 chhut-mia5 e5“Te5 phok-su7”, tui3 phau3-te5 e5 ge7-sut8 put-chi2-a2 u7 gian2-kiu3. I chin ai3 chio lang5 khi3 in tau phau3-te5, phau3--e5 long2 si7 ti7 Lam5-tau5 Lok8-kok-hiang Long5-hoe7 pi2-sai3 tioh8-chiong2 e5 Tang3-teng2-ou-liong5. Na7-si7 tu2-tioh8 khah ko-kui3 e5 lang5-kheh, I theh8--chhut-lai5 e5 te5-bi2“Kip-sou3”koh-khah koan5, khi2-be2 si7 “thau5-teng2-siuN2”--e5, ke3-siau3 thiaN-kong2 1-kin long2 ti7 1-ban7 khou i2-siong7.
U7 1-kang, i kap te5-iu2“Phok-su7-phok”Tan5--e5 cho3-tin7, sim-cheng5 chiaN5 chan2, to7 iau-chhiaN2 Tan5--e5 khi3 in tau phau3-te5 khai-kang2.
“Bo5--nou7 ! Tak8-pai2 long2 khi3 li2 hia, chit-pai2 oaN7 li2 khi3 goa2 hia m7 chiah-tioh8 !”
“Ah8 li2 hia kaN2 u7 ho2 te5 ? ”
“A5~a3! Sam-pat hiaN-ti7, he ah8-tioh8 kong2, li2 chit-e5 kui3-pin han2-tit kau3, goa2 phau3 3-ban7--e5 chhiaN2--li2 ! ”
“KaN2 u7-iaN2 ? Ah8 li2 khi3 to2-ui7 be2--e5 ? ”
Chhi5 tang2--e5 poaN3-sin3-poaN3-gi5 lai5-kau3 Tan5--e5 in tau, che7--loh8-lai5, tan2 chiaN5 ku2 chui2 chiah hiaN5 kun2, Tan5--e5 chiok po2-kui3 e5 khoan2, tui3 tu5-a2 lai7 theh8 1-khok 4- niu2-chng--e5 chhut--lai5, un5-un5-a2 ka7 te5-bi2 to3 loh8-khi3 te5-kou2 lai7, chiah-koh khoaN-khoaN-a2 ka7 kun2-chui2 chhiong--loh8-khi3, koh tan2 3~4 hun-cheng, i chiah ka7 i2-keng chheng3 chhut phang-bi7 e5 te5-chui2 thin5 jip8-khi3 se3-te3 au-a2 lai7, phang5 1-poe hou7 Chhi5 tang3--e5.  
“Seng phiN7 khoaN3-mai7, chit phau3 te5 e5 au5-un7 boe7-bai2--ou ! ”
Chhi5 tang2--e5 phang5--koe3-lai5, khin-khin-a2 chip8 1-chhui3, khui-chhui3 mng7 kong2 :“Phang-thau5 si7 u7-kau3 chan2--lah, si7 kong2 chit phau3 te5 kaN2 chin-chiaN3 si7 3-ban7--e5 ? ”
“Si7--a ! Li2 bo5 khoaN3-tioh8 goa2 hiaN5 chui2 ban7, chhiong-te5 ban7, thau5-tu2-a2 leh chin5-te5 a7 chin ban7--hioh ? ”
</CL>
<HL>

徐董--e5是出名e5「茶博士」，對泡茶e5藝術不只a2有研究。伊真愛招人去In兜泡茶，泡--e5攏是ti7南投鹿谷鄉農會比賽著獎e5凍頂烏龍。若是tu2著khah高貴e5人客，伊theh8--出-來e5茶米「級數」koh-khah koan5，起碼是「頭等賞」--e5，價siau3聽講1斤攏ti7 1萬khou以上。
有1工，伊kap茶友「博士博」 陳--e5做陣，心情chiaN5 chan2， to7邀請陳--e5去In兜泡茶開講。
「無--nou！ 逐擺攏去你hia，chit擺換來去我hia m7-chiah-tioh8！」
「Ah8你hia敢有好茶？」
「A5~a3！三八兄弟，he  ah8-tioh8講，你chit-e5貴賓罕得到，我泡三萬--e5請--你！」
「敢有影？Ah8你去叨位買--e5？」
徐董--e5半信半疑來到陳--e In兜，坐--落-來，等chiaN5久水才hiaN5滾，陳--e5足寶貴e5款，對櫥仔內theh8 1-khok 4兩裝--e5出--來，un5-un5-a2 ka7茶米倒落去茶kou2內，才koh khoaN2-khoaN2-a2 ka7滾水沖--落-去，koh等3∼4分鐘，伊才ka7已經chheng3出芳味e5茶水thin5入去細塊au-a2內，phang5 1杯hou7徐董--e5。
「先鼻看mai7，chit泡茶e5喉韻boe7-bai2--ou！」
徐董--e5 phang5--過-來，輕輕a2 chip8 1嘴，開嘴問講：「芳頭是有夠chan2--lah， 是講chit泡茶敢真正是三萬--e5？」
「是--a ！你無看tioh8我hiaN5水慢、沖茶慢，頭-tu2-a2 leh thin5茶a7真慢--hioh？」
</HL>