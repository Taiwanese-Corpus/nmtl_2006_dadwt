<CL>
Kong-ia2-tiong2 si7 kou2-cha2 1-e5 chin chhut-mia5 e5 lang5, I e7-hiau2 thiaN kok-chiong2 chiau2-a2 sou2 kong2 e5 oe7. I e5 kou3-su7 ti7 Tai5-oan5 bin5-kan lau5-thoan5 chin khoah, chiaN5 che7 lang5 gin2-a2 si5-tai7 long2 bat thiaN koe3.
“Kong-ia2-tiong2, Kong-ia2-tiong2, lam5-soaN-hou2 ka7 iong5, li2 tit bah, goa2 tit tiong5 ! ”
Choai2 oe7 si7 chiau2-a2 kong2 hou7 Kong-ia2-tiong2 sian-seN thiaN--e5, liam7--khi2-lai5 tau3-ku3 koh ah-un7, kam2-kak chiaN5 sim-sek, tak8-ke thiaN liau2 long2 e7 toe3 leh liam7, m7-koh liam7--leh liam7--leh, liam7 chit8-e7 ku2, chhin-chhiuN7 leh liam7 chheh-koa, “Kong-ia2-tiong2”soah pian3-cho3 “Kong-a2-tiong2”, im long2 chau2-cheng-khi3--a !
Chng-boe2 toa3 1-e5 san3-chhiah lang5, I e5 mia5 tu2-ho2 ho7 cho3 “Tiong2--a”, 30 goa7 hoe3--a, iau2 koh bo5-bou2 bo5-kau5, leh kang5 cho3 tng5-kang, chng--nih e5 lang5 long2 khoaN3 i bo5 bak8-te7. 1 kun5 giat8-siau5 gin2-a2 kian3-pai2 na7 khoaN3-tioh8 i, long2 e7 ka7 thi2-chhio3, koh bo5-toa7 bo5-se3 ou-peh8 hiu kong2: “Kong-a2-tiong2, Kong-a2-tiong2, bo5 bah iah8 bo5 tiong5 ! ” “Kong-a2-tiong2, Kong-a2-tiong2, bo5 bah iah8 bo5 tiong5 ! ”  
Tng aN3- aN3 leh khioh phaiN2-tang5-koan3-a2 e5 “Tiong2--a”, un5-un5-a2 khia7-khi2-sin, I 1-tiam2-a2 to7 bo5 siu7-khi3, kan-na chhio3-chhio3 in3 kong2 : “Gin2-a2-lang5 hiah-nih8 kau7-le2-sou3, au7-pai2 m7-bian2 khui-chhui3 to7 kio3 Kong--lah ! ” 
</CL>
<HL>

公冶長是古早1個真出名e5人，伊會曉聽各種鳥仔所講e5話。伊e5故事ti7台灣民間流傳真闊，chiaN5濟人囝仔時代攏bat聽過。
「公冶長，公冶長，南山虎咬羊，你得肉，我得腸！」
Choai2話是鳥仔講hou7公冶長先生聽--e5，念--起-來鬥句koh押韻，感覺chiaN5心適，逐家聽了攏會toe3 leh念，m7-koh念--leh念--leh，念一下久，親像leh念冊歌，「公冶長」soah變做「公仔長」，音攏走精去--a3！
庄尾toa3  1個散赤人，伊e5名tu2好號做「長--a」，30外歲--a，猶koh無某無猴，leh kang5做長工，庄--nih e5人攏看伊無目地。1群giat8-siau5囝仔kian3擺na7看tioh8伊，攏會ka7恥笑，koh無大無細烏白hiu講：「公仔長、公仔長，無肉iah8無腸！」「公仔長、公仔長，無肉iah8無腸！」
當aN3- aN3 leh拾歹銅灌仔e5「長--a」，勻勻仔徛起身，伊1點仔to7無受氣，kan-na笑笑應講：「囝仔人hiah-nih8厚禮數，後擺m7免開嘴to7叫公---lah！」
</HL>