<CL>
60∼70ni5-tai7, Tai5-oan5 e5 long5-chhun keng-che3 iau2 koh chiaN5 bai2, kau-thong ma7 chiaN5 bo5 li7-pian3. Hit-chun7 ti7 tiong-pou7 te7-khu u7 1-chiong2 hang5-giap8 kio3-choh “be7 io5-kou2--e5”, cho3 hit-chiong2 kan-khou2 seng-li2 e5 chhut-goa7-lang5 put-si5 taN tioh8 1-kha chha5 siuN-a2, chit-e5 chng-thau5 kiaN5 koe3 hit-e5 chng-thau5, ian5-lou7 khi3 hoah liong-long, be7 chap8-se3.
Chap8-se3 tioh8-si7 chap8-hoe3, iah8 tioh8-si7 jit8-siong5 seng-oah8 long2 ai3 iong7-tioh8 e5 pah-hoe3, chhin-chhiuN7 ian-chi, khi2-ko, bin7-song, phong3-hun2 (chhou-hun2), sa-soaN3, bin7-kin, sat-bun5, chha5-se, sap-pin, phang-chui2, sang-iu5, nau2-iu5 ...... teng2-teng2, e7-sai2 kong2 kiong5-beh tak8-hang7 long2 u7. Sou2-i2 pian7-na7 thiaN-tioh8 be7 io5-kou2--e5 lai5-kau3 chng-lai7, m7-koan2 si7 o-bah-sang2 iah-si7 sio2-chia2-lang5-a2, tak8-e5 long2 ma7 hui-siong5 hoan-geng5.
“Lok! lok! lok!” “Lok! lok! lok!”be7 io5-kou2--e5 e5 lok8-lok8-a2 siaN koh thoan5 lai5--lou, tak8-ke long2 kin2 chau2 chhut-khi3 toa7-chheng5-kong hia “be2 io5-kou2”.
“Be7 io5-kou2--e5, li2 chia u7 leh be7 khah phang e5 phang-chui2--bo5 ? ”
“U7--nou! Goa2 be7 e5 phang-chui2 siong7-kai3 phang! Chit koan3 li2 phiN7 khoaN3 -mai7, chin-chiaN3 si7 phang-kong3-kong3, koh kong3-kong-phang!”
“U7 iaN2--ou, ah li2 tioh8 m7-thang phian3--goan2-neh!”
“Sio2-chia2, cho3 li2 hong3-sim--lah, chit koan3 phang-chui2 ui3 goan2 tau it-tit8 phang kau3 lin2 tau, goa2 choat8-tui3 bo5 hau-siau5!”
</CL>
<HL>

60∼70年代，台灣e5農村經濟猶閣誠bai2，交通ma7誠無利便。Hit陣ti7中部地區有一種行業叫做「賣搖鼓--e5」，做hit種艱苦生理e5出外人不時擔著1-kha柴箱仔，這個庄頭行過hit個庄頭，沿路去喝ling-long、賣雜細。
雜細tioh8是雜貨，抑tioh8是日常生活攏愛用著e5百貨，親像胭脂、齒膏、面霜、phong3粉（粗粉）、紗線、面巾、sat-bun5，柴梳、sap-pin、芳水、鬆油、腦油…..等等，會使講強beh逐項攏有。所以便若聽著賣搖鼓--e5來到庄內，m7管是ou-bah-sang2抑是小姐人仔，逐個攏ma7非常歡迎。
「Lok！ lok！ lok！」「Lok！ lok！ lok！」賣搖鼓--e5 e5 lok8-lok8-a2聲閣傳來--lou，逐家攏緊走出去大榕公hia「買搖鼓」。
「賣搖鼓--e5，你chia有leh賣khah芳e5芳水--無？」
「有--nou！ 我賣e5芳水上蓋芳！這罐你鼻看mai7，真正是芳kong3-kong3，閣kong3-kong3芳！」
「有影--ou， ah你tioh8 m7-thang騙--阮-neh！」
「小姐，做你放心--lah， chit罐芳水ui3阮兜一直芳到恁兜，我絕對無hau-siau5！」
</HL>