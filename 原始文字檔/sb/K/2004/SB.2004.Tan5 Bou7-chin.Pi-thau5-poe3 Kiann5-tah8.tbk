<CL>
Tak8 kai2 na7 khi3 kau3 1 e5 chhenn-sou e5 sou2-chai7, goa2 long2 e7 siunn7: “M7 chai toa3 ti7 chia--e5 si7 an2-choann2-iunn7 e5 lang5? In long2 teh siunn7 siann2?” Siunn7 beh liau2-kai2 kap goa2 toa3 ti7 bo5 kang7 sou2-chai7 e5 Tai5-oan5-lang5, in e5 seng-oah8 kap siunn7-hoat. An2-ne e5 siunn7-hoat tiann7-tiann7 chhut-hian7 ti7 goa2 sim-lai7.
Hun5-lim5, Sai-le5, Pi-thau5-poe3, chiah-e5 sou2-chai7 ti7 kin-ni5 joah8--lang5 chin3-cheng5, tui3 goa2 lai5 kong2, long2 si7 chin chhenn-sou e5 te7-li2 mia5-su5, kan-tann phou2-phou2-a2 chai-iann2 Hun5-lim5 si7 long5-giap8 ui5 chu2 e5 koan7-chhi7, chong2--si7, chia e5 lang5, chia e5 kou3-su7, goa2 long2 bo5 liau2-kai2.
2004 ni5 joah8--lang5, goan2 lai5 kau3 Hun5-lim5-koan7 e5 Pi-thau5-poe3 pan7 Tai5-gi2 Seng-oah8-iann5, siunn7 beh ui3 “sia7-khu” kap “san2-giap8” e5 kak-tou7, lai5 liau2-kai2 chai7-te7 e5 lang5 kap seng-oah8.
Jit8-thau5 chhiah-iah8-iah8 e5 6 goeh8 thinn, goan2 ti7 Sai-le5 e5 ke-a2-lou7 si3-ke3 khoann3, ti7 Pi-thau5-poe3 sia7-khu kiann5-tah8.
Chia e5 jin5-khau2 it-tit8 poann-soa2 tui3 goa7 khi3, lau5 ti7 chia--e5 khah che7 si7 lau7-lang5 kap goa7-chek sin-niu5. Ti7 u7 chin che7 tiu5-a2-chhan5 kap chhai3-hng5 e5 Pi-thau5-poe3, in si7 i5-chhi5 thoan5-thong2 long5-giap8 siong7 tiong7-iau3 e5 kak-sek. 5 kang e5 heng5-teng5 tiong, goan2 u7 ki-hoe7 thang ho2 kiann5 jip8-khi3 chhai3-hng5, khoann3 te7 1 soann3 e5 choh-sit-lang5 an2-choann2 khau-chhai3 se2-chhai3, goan2 ma7 sit8-che3 chham-u2 kap chih-chiap, thiann-tioh8 in siong7 chai7-te7 e5 sim-siann.
Senn-thoann3 ti7 Hun5 Ka Lam5 te7-khu e5 long5-bin5, si7 Tai5-oan5 hian7-chhu2-si5 long5-giap8 hoat-tian2 e5 tiong7-sim, m7-koh long5-giap8 cheng3-chhek e5 chip8-heng5, bo5 kho2-lu7 tioh8 choh-sit-lang5 sit8-che3 e5 keng-giam7 kap su-kiu5. Chhan5 pinn se2 eng3-chhai3 e5 a-peh toa7-siann hoah chhut: “Thak8-chheh m7-thang thak8 khi3 kha-chiap-phiann!” Siong7 ki-chan5 e5 long5-bin5 kap cheng3-chhek che3-teng7-chia2 chi-kan, si7 li7 kah hiah-ni7-a2 hng7!
Long5-giap8 cheng3-chhek eng3-kai i2 choh-sit-lang5 cho3 chu2-the2, hou7 tah-kin7 thou2-te7 e5 sit8-che3 chham-u2-chia2, u7 koan5-li7 koat-teng7 ka-ti7 seng-chun5 e5 bun7-te5.
“Sia7-khu” e5 hoat-tian2 kap eng5-cho7 ma7 kang7-khoan2, eng3-kai ka7 koat-teng7-koan5 heng5 hou7 chit e5 sia7-khu, hou7 sia7-khu chu7-chu2 e5 i3-sek ti7 bin5-kan puh-inn2, hou7 jin5-bin5 e5 sim-siann u7 thau2-pang3 e5 khong-kan, thau3-koe3 tui3 ka-hng5 e5 cheng2-li2, tui3 kong-kiong7 su7-bu7 e5 chham-u2, eng7 cho3 koat-teng7 e5 keng-giam7 lai5 lui2-chek ka-ti7, seng5-choan5 ka-ti7 e5 si5-chun7, ma7 seng5-choan5 sia7-khu.
Ti7 Pi-thau5-poe3 kiann5-tah8 e5 ki5-kan e7-tang3 hoat-kak, ian5-siok8 koe3-khi3 kap hian7-tai7 senn3-mia7-lat8, lian5-he5 sia7-khu senn3-mia7 kiong7-tong5 lek8-su2 ki3-ti3--e5 to7 si7 “kou3-su7” e5 chun5-chai7.
“Kou3-su7” hou7 lang5 kap lang5 kam2-cheng5 kinn5 sio-oa2, ma7 hou7 sia7-khu tin2-tang7--khi2-lai5. Kong2 kou3-su7--e5 kap thiann kou3-su7--e5, hou7 pah-goa7 tang e5 kou2-chhu3 oah8--khi2-lai5, hou7 chhan5-hoann7 pinn e5 soainn-a2-chhiu7 u7 senn3-mia7, lek8-su2 e5 ki3-ti3 kap keng-giam7, thau3-koe3 kou3-su7 liu5-thoan5, lek8-su2 e5 ka3-si7 ma7 thau3-koe3 kou3-su7 kong2 hou7 lan2 chai.
U7 kou3-su7 e5 sou2-chai7 to7 u7 tek8-sek, u7 kou3-su7 e5 lang5 to7 u7 oah8-lek8. Ti7 Pi-thau5-poe3 sia7-khu thiann-tioh8 hiah-ni7 che7 kou3-su7, ma7 hou7 goa2 siunn7 beh tng2-khi3 kou3-hiong chhoe7 ka-ti7 kou3-hiong e5 kou3-su7.
Ti7 Pi-thau5-poe3 chit choa7 kiann5-tah8, khoann3-tioh8 chin che7 u7 kou3-su7 e5 lang5, thiann-tioh8 chin che7 ki-chan5 e5 hoah-siann, bo5-lun7 si7 tau7-ki-phoe5 kang-tiunn5 e5 in3-ni5 sin-niu5, se2 bak8-chiu e5 a-peh, chhan5-te2 e5 choh-sit-lang5, kam2-a2-tiam3 Ou-eng che2--a2 e5 chhi3-khak-koe2, khau heng7-chhai3 e5 a-i5, se2 eng3-chhai3 e5 a-kong, che7 ti7 teng5-a2-kha peh phok-a2-chi2 e5 a-ma2......jiat8-cheng5 koh un-sun5 e5 lang5, long2 si7 chit te3 thou2-te7 siong7 sui2 e5 kong-keng2, in ma7-si7 goa2 kin-ni5 joah8--lang5 siong7 chhim e5 the2-hoe7.
(TGB Thong-sin3 te7 58 ki5, 2004 ni5 7 goeh8)
</CL>
<HL>

Tak8 kai2若去到1 e5 chhenn疏e5所在，goa2 long2 e7想：「M7知toa3 ti7 chia--e5是an2-choann2樣e5人？In long2 teh想siann2？」想beh了解kap goa2 toa3 ti7無kang7所在e5台灣人，in e5生活kap想法。An2-ne e5想法tiann7-tiann7出現ti7 goa2心內。
雲林，西螺，Pi-thau5-poe3，chiah-e5所在ti7今年熱--人chin3前，對goa2來講，long2是真chhenn疏e5地理名詞，kan-tann phou2-phou2-a2知iann2雲林是農業為主e5縣市，總--是，chia e5人，chia e5故事，goa2 long2無了解。
2004年熱--人，goan2來到雲林縣e5 Pi-thau5-poe3辦台語生活營，想beh ui3「社區」kap「產業」e5角度，來了解在地e5人kap生活。
日頭赤iah8-iah8 e5 6月天，goan2 ti7西螺e5街a2路si3-ke3看，ti7 Pi-thau5-poe3社區行踏。
Chia e5人口一直搬徙tui3外去，留ti7 chia--e5 khah che7是老人kap外籍新娘。Ti7有真che7稻a2田kap菜園e5 Pi-thau5-poe3，in是維持傳統農業siong7重要e5角色。5工e5行程中，goan2有機會thang好行入去菜園，看第1線e5 choh-sit人an2-choann2 khau菜洗菜，goan2 ma7實際參與kap chih接，聽tioh8 in siong7在地e5心聲。
生thoann3 ti7雲嘉南地區e5農民，是台灣現此時農業發展e5重心，m7-koh農業政策e5執行，無考慮tioh8 choh-sit人實際e5經驗kap需求。田邊洗eng3菜e5 a伯大聲hoah出：「讀冊m7-thang讀去kha-chiap-phiann！」Siong7基層e5農民kap政策制定者之間，是離kah hiah-ni7-a2 hng7！
農業政策應該以choh-sit人做主體，hou7貼近土地e5實際參與者，有權利決定ka-ti7生存e5問題。
「社區」e5發展kap營造ma7 kang7款，應該ka7決定權還hou7 chit e5社區，hou7社區自主e5意識ti7民間puh-inn2，hou7人民e5心聲有thau2放e5空間，透過對家園e5整理，對公共事務e5參與，用做決定e5經驗來累積ka-ti7，成全ka-ti7 e5時chun7，ma7成全社區。
Ti7 Pi-thau5-poe3行踏e5期間e7-tang3發覺，延續過去kap現代性命力，連繫社區性命共同歷史記ti3--e5 to7是「故事」e5存在。
「故事」hou7人kap人感情kinn5 sio-oa2，ma7 hou7社區tin2動--起-來。講故事--e5 kap聽故事--e，hou7百外冬e5古厝活--起-來，hou7田岸邊e5 soainn7-a2樹有性命，歷史e5記ti3 kap經驗，透過故事流傳，歷史e5教示ma7透過故事講hou7 lan2知。
有故事e5所在to7有特色，有故事e5人to7有活力。Ti7 Pi-thau5-poe3社區聽tioh8 hiah-ni7 che7故事，ma7 hou7 goa2想beh tng2去故鄉chhoe7 ka-ti7故鄉e5故事。
Ti7 Pi-thau5-poe3 chit choa7行踏，看tioh8真che7有故事e5人，聽tioh8真che7基層e5 hoah聲，無論是豆ki皮工場e5印尼新娘，洗目chiu e5 a伯，田底e5 choh-sit人，kam2-a2店Ou-eng姐--a2 e5 chhi3-khak粿，khau heng7菜e5 a姨，洗eng3菜e5 a公，坐ti7亭a2-kha peh phok-a2籽e5 a-ma2…熱情koh溫純e5人，long2是chit te3土地siong7 sui2 e5光景，in ma7是goa2今年熱--人siong7深e5體會。
(TGB通訊第58期，2004年7月)
</HL>