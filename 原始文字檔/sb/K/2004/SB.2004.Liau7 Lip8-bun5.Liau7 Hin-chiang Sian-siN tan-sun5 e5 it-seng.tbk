<CL>
  Liau7 Hin-chiang Sian-siN ti7 Lun7-poe3 Kang2-boe2 chhut-si3 toa7-han3. Siau3-lian5 si5-tai7 to7 mi-chiN boeh chok-khek; ui3 Tai5-lam5 Tiang5-eng5 Tiong-oh8 pit-giap8 au7, sui5 khi3 Jit8-pun2 Tang-kiaN oh8 im-gak8. 
  Te7-ji7-chhu3 Se3-kai3 Tai7-chian3 kiat-sok chin3-cheng5 tng2 lai5 Tai5-oan5, ti7 Hou2-boe2 Tiong-oh8 ka3-chheh, it-tit8 kau3 the3-hiu. The3-hiu-liau2, ka3 chit8-toaN7 si5-kan e5 kng3-khim5. Boe2--nih jit8-chi2 chiah koe3 liau2 khah-chheng-iu, u7 tam7-poh8-a2 hiang2-siu7 tioh8 ka-ti7 siuN7 beh koe3 e5 seng-oah8. 
  Hin-chiang Sian-siN cho3-lang5 tiam7-ti7, chit8-si3-lang5 chin tan-sun5, kan-na chhu3-bi7 im-gak8 kah thak8-chheh. Boe2--a2 chit-kui2-tang, tiaN7-tiaN7 khi3 thiaN im-gak8-hoe7. 2003-ni5 10 goeh8 24, Kang Bun5-ia2 koe3-sin 20-chiu-ni5 hak8-sut8 gian2-tho2-hoe7 kah ki3-liam7 im-gak8-hoe7, i ma7 siu7 iau-chhiaN2, khi3 kang7 tau3-lau7-jiat8. 
  11 goeh8 20, Pai3-si3-am3, i koh chau2 khi3 Kok-ka Im-gak8-thiaN. Im-gak8-hoe7 soah, bo5-gi5-gou7 hou7 chit8-tai5 ou-tou2-bai2 cheng--tioh8, ‘hou2-fu2-chhiang’ chhut-hoeh, ti3-su2 ‘to-chhong5 chhi2-koan soai-chie5’, 10-kang-au7 ti7 Tai5-tai7 PeN7-iN7 koe3-sin. 
  I lau5--loh8-lai5-e5, u7: chit8-koa2-a2 gak8-khek kah bun5-ji7 e5 chhiu2-ko2; kui-chhu3-keng e5 chheh kah chhioN3-phiN3; iau2 1-kng2 ti7 chheh-toh-a2-teng2 e5 10 tiuN5 im-gak8-hoe7 e5 phio3 (11 goeh8 21 chit8-tiuN5, 24 chit8-tiuN5, an2-ne it-tit8 pai5 kah 12 goeh8 31;) tui3 chhin-lang5 ni5-ku2 goeh8-chhim e5 thiaN3-thang3, khoaN3-kou3, kah chhin-lang5 tui3 i na2 lai5 na2 iu3-ji7 e5 siau3-liam7, chham iau2 theng3-hau7 si7-se3 lai5 liau2-kai2 e5 jin5-seng. 
   (Tai5-bun5 Bong2-po3 te7 95 ki5, 2004 ni5 8 goeh8)
</CL>
<HL>

廖興彰先生ti7崙背港尾出世大漢。少年時代to7 mi-chinn boeh作曲；ui3台南長榮中學畢業後，sui5去日本東京學音樂。 
第二次世界大戰結束進前轉來台灣，ti7虎尾中學教冊，一直到退休。退休了，教一段時間e5鋼琴。Boe2--nih日子才過了較清幽，有淡薄仔享受著家己想beh過e5生活。 
興彰先生為人tiam7-ti7，一世人真單純，kan-na趣味音樂kah讀冊。尾仔這幾冬，定定去聽音樂會。2003年10月24，江文也過身20週年學術研討會kah紀念音樂會，i ma7受邀請，去kang7鬥鬧熱。 
11月20，拜四暗，i koh走去國家音樂廳。音樂會煞，bo5-gi5-gou7 hou7一台ou-tou2-bai2 cheng--tioh8，『後腹腔』出血，致使『多重器官衰竭』，10天後ti7台大病院過身。 
I留--落來-e5，有：chit8-koa2-a2樂曲kah文字e5手稿；kui-chhu3-keng e5冊kah唱片；iau2一卷ti7冊桌仔頂e5 10場音樂會e5票( 11月21一場、24一場，an2-ne一直排到12月31；)對親人年久月深e5疼thang3，看顧kah親人對i那來那iu3-ji7 e5 siau3念，chham iau2聽候序細來了解e5人生。 
(台文罔報第95 期，2004年8月) 
</HL>