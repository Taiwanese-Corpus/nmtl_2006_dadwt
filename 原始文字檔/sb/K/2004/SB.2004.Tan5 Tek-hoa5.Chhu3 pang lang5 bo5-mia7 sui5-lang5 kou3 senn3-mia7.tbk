<CL>
7~8 goeh8 kui2-na7 e5 hong-thai toa7-hou7, si3-ke3 pang-soann thou5-chhoah-lau5, ka7 Tai5-oan5 soann-te7 pou7-lok8 chhiang5 kah li-li lak-lak, ma7 ka7 koe3-tou7 khai-hoat e5 soann-khu bun7-te5 chhiang5-chhiang5--chhut-lai5.
Sin-tek Chiam-chioh8, Gou2-hong nng7-e5 Soann-te7-hiong lou7 tng7 soann pang, sim-koann-thau5 it-tit8 chin khoa3-liam7 Mintuio e5 Lyiking Yuma, 1~2 goeh8-jit8 lai5 tian7-oe7 sian7 kha3 to be7 thong, kan-tann bat ti7 tian7-si7 sin-bun5 iann2--tioh8, chai-iann2 i lau5 ti7 soann--nih tau3 hiap8-chou7 pou7-lok8 chai-bin5.
Chit-ma2 chiunn7-soann e5 lou7 thong--a, choann-a2 koat-teng7 chau2 lai5-khi3 soann-teng2 khoann3 mai7--leh. Chhia ian5 Sin-tek Lam5-chheng kong-lou7 chiunn7-soann, sai2 tiam2 goa7 cheng ku2 chiah kau3 Chheng-choann5 khe-pinn, khe-pou pian3 chin chhian2, chioh8-thau5 thou5-soa chek kah kiong7-beh ham7 lou7 penn5-koan5--a, tui3-bin7 pou7-lok8 chhiang5--koe3 e5 thou5-soa iau2 chit8-tui chit8-tui tun2 ti7 lou7-pinn.
Seh8-oan-thau5, an3 chit8-choa7 loh8-kia7-lou7 loh8--khi3, koe3 chit8-pan2 kio5, to7-si7 hit-chun7 pang-soann si2-lang5 e5 Mintuio Pou7-lok8. Pou7-lok8 au7-piah-bin7 hit-phinn3 soann-phiann3 thou5-soa chhiang5--loh8-lai5, kau3-tann iau2 u7 10 kui2 keng chhu3 tai5 ti7 lai7-te2. Lou7-pinn e5 chhu3 hou7 thou5-chhoah-lau5 long3 kah oai-ko chhih8-chhoah8, khoann3 kah sim-thau5 lioh8-a2 e7 chhoah.
Poann5-koe3 soann-thau5, kau3 Lyiking e5 pou7-lok8 kau3-sek, soah lang5 bo5 ti7--leh. Kap lou7-pinn hng5--nih choh-sit e5 siau3-lian5-ke kang2--khi2-lai5, chiah chai-iann2 hit-me5 ui3 soann-teng2 siah--loh8-lai5 e5 chioh8-thau5 thou5-soa u7 chit8-chan3 lau5 koan5, chit chun7 ka7 khoann3, hiah-e5 hun5-jiah iau2 long2 ti7--leh.
Lou7-boe2 lau5 ji7-tiau5-a2 ti7 hia to7 loh8-soann. E-pou Lyiking khoann3-tioh8 ji7-tiau5-a2, kha3 tian7-oe7 lai5, ka7 goa2 kong2-tioh8 hit-kang i kap in ang thinn-kng chhinn2--lai5, lau5-kha to long2 hou7 thou5-chhoah-lau5 kham3--khi3-a, in choann-a2 kin2 beh chong5--chhut-khi3, kau3 Mintuio pou7-lok8, tu2-ho2 hit-phinn2 soann-phiann5 e5 thou5-soa pang--loh8-lai5, hiam2-a2 to7 hou7 chhiong--khi3, cheng3-keng si7 senn-si2 chit8-pou7 e5 khiong2-pou3 keng-giam7.
Ka7 i mng7 khoann3 e7-tang3 an2-choann2 ka7 tau3-sann-kang7, i in3 kong2 bo5 hoat-tou7--lah, chiah toa7 e5 chai-hai7, ai3 cheng3-hu2 e5 lat8 chhu2-li2 chiah u7 hoat--tit. Chit cham7-a2 lai5, i tai7-piau2 pou7-lok8 si3-ke3 chau2-chong5, cheng3-hu2 tan-ui7 iau2 si7 bo5 teh chun3-bun7, chai-lan7 pou2-chou7 pun-pun--leh bun7-te5 kam2 to7 e7 kai2-koat--a?
Koh u7 hong-thai beh lai5--a, i ka7 goa2 kong2, kan-tann e7-tang3 ki5-to2, ng3-bang7 chit pai2 be7 cho7-chiann5 siunn toa7 e5 siong-hai7.
Tng5-ku2 lai5 soann-khu koe3-tou7 khai-hoat chiah si7 chai-lan7 siong7 tit8-chiap e5 khi2-in, chai-lan7 liau2 e5 kiam2-tho2 soah m7-bat beh bin7-tui3 chit e5 bun7-te5, chai5-thoan5 chinn5 than3-pa2, lang5 chau2--khi3 to7 bo5 in e5 tai7-chi3--a, koann-liau5 cheng3-kheh ke3-siok8 sim2-cha hek8-chun2 au7 chit8-e5 khai-hoat ke3-oe7, put-heng7 tu2-tioh8 hong-thai toa7-hou7, chau2-soann chhoah-lau5, chhu3-pang lang5 bo5-mia7 si7 siann2-lang5 teh siu7?
(TGB Thong-sin3 te7 62 ki5, 2004 ni5 11 goeh8)
</CL>
<HL>

7~8月kui2-na7 e5風颱大雨，si3-ke3崩山塗chhoah流，ka7台灣山地部落chhiang5 kah li-li lak-lak，ma7 ka7過度開發e5山區問題chhiang5-chhiang5--出-來。
新竹尖石，五峰2-e5山地鄉路斷山崩，心肝頭一直真掛念Mintuio e5 Lyiking Yuma，1~2月日來電話sian7 kha3 to be7通，kan-tann bat ti7電視新聞iann2--tioh8，知iann2 i留ti7山--nih tau3協助部落災民。
Chit-ma2 chiunn7山e5路通--a，choann-a2決定走來去山頂看mai7--leh。車沿新竹南清公路chiunn7山，駛點外鐘久chiah到清泉溪邊，溪埔變真淺，石頭塗沙積kah kiong7-beh ham7路平koan5--a，對面部落chhiang5--過e5塗沙iau2 1堆1堆tun2 ti7路邊。
Seh8彎頭，按1-choa7落kia7路落--去，過1 pan2橋，to7是hit-chun7崩山死人e5 Mintuio部落。部落後piah面hit片山phiann3塗沙chhiang5--落-來，到tann iau2有10 kui2間厝tai5 ti7內底。路邊e5厝hou7塗chhoah流long3 kah歪ko chhih8-chhoah8，看kah心頭lioh8-a2 e7 chhoah。
盤過山頭，到Lyiking e5部落教室，soah人無ti7--leh。Kap路邊園--nih choh-sit e5少年家kang2--起-來，chiah知iann2 hit暝ui3山頂siah--落-來e5石頭塗沙有1 chan3樓koan5，chit chun7 ka7看，hiah-e5痕jiah iau2 long2 ti7--leh。
Lou7尾留字條a2 ti7 hia to7落山。E-pou Lyiking看tioh8字條a2，kha3電話來，ka7 goa2講tioh8 hit工i kap in ang天光醒--來，樓kha to long2 hou7塗chhoah流kham3--去-a，in choann-a2緊beh chong5--出-去，到Mintuio部落，tu2好hit片山phiann3 e5塗沙崩--落-來，險a2 to7 hou7沖--去，正經是生死1步e5恐怖經驗。
Ka7 i問看e7-tang3 an2-choann2 ka7 tau3-sann-kang7，i應講無法tou7--lah，chiah大e5災害，ai3政府e5力處理chiah有法--得。Chit cham7-a2來，i代表部落si3-ke3走chong5，政府單位iau2是無teh chun3-bun7，災難補助pun-pun--leh問題kam2 to7 e7解決--a？
Koh有風颱beh來--a，i ka7 goa2講，kan-tann e7-tang3祈禱，ng3望chit pai2 be7造chiann5 siunn大e5傷害。
長久來山區過度開發chiah是災難siong7直接e5起因，災難了e5檢討soah m7-bat beh面對chit e5問題，財團chinn5 than3飽，人走--去to7無in e5 tai7-chi3--a，官僚政客繼續審查核准後1 e5開發計畫，不幸tu2-tioh8風颱大雨，走山chhoah流，厝崩人無命是siann2人teh受？
(TGB通訊第62期，2004年11月)
</HL>