<CL>
2004 ni5 Chong2-thong2 tai7-soan2 chhun bo5 kui2-kang--a, na5-lek8 liong2-kun long2 kang-hu chin7 tian2, phah-piaN3 leh cho7-se3, giu2 phio3. 3 goeh8 13 hit-kang si7 "Chhiau-kip e5 pai3-lak8", lek8-kun ti7 Ko-hiong5 chip8-hap8 50~60 ban7 lang5 toa7-siaN hoah-chhut: "Tai5-oan5 beh chhut-thau5, tak8-ke ai3 kong-tau5!" siaN-se3 chhiang5-chhiang5-kun2, na5-kun su-lang5-m7-su-tin7, ma7 ti7 kok-te7 toa7 tong7-oan5. 
Kho2-leng5 si7 cheng5-se3 chiaN5 hui5-hiam2 e5 khoan2, na5-kun hu3-soe3 in ang-a2-bou2 ti7 Tai5-tiong hiong5-hiong5 kek8-tong7 1-e7, soah siang-kha kui7 loh8-te7, cho3-chhut chim thou5-kha e5 tong7-chok, 6~7 hun-cheng i2-au7, ti7 Tai5-pak leh cho7-se3 e5 chu2-soe3 tong7-chok koh khah toa7, toe3 ti7 hu3-soe3 e5 kha-chhng au7, ma7 khan in bou2 e5 chhiu2, siang-siang phak-loh8 thou5-kha, ngou2-the2-tau5-te7, oan-na2 cho3-chhut chim thou5-kha e5 tong7-chok.   
Hit-kang e5 tian7-si7 chiat-bok8 chin chhu3-bi7, kui-pou kui-am3 it-tit8 tiong5-hok8 pou3-chhut na5-kun chiaN3-hu3-soe3 kui7-phak--loh8 thou5-kha e5 oe7-bin7, ji5-chhiaN2 ma7 it-tit8 phah-chhut kang7-khoan2 e5 ji7-bou7:"Na5-kun chiaN2-hu3-soe3 kui7-phak leh chim thou5-kha, chin-sim ai3 Tai5-oan5, kap Tai5-oan5-lang5 poah8 kam2-cheng5 ! "
Ti7 Peh8-mou--e5 e5 te5-bi2-tiam3, u7 kui2-e5-a2 lang5-kheh na2 khoaN3 tian7-si7 na2 leh phau3-te5 phoh-tau7.
"Na5-kun koh leh poaN-hi3--a2, chit-chhut khoaN3 chiok-che7--lou !" Hau2-ke-tan5--e5 thau5-seng kong2-chhut i e5 sim-siaN.
A-pin-a2-sian ma7 toe3 leh kong2:"He hu3--e5 seng kui7, chiaN3--e5 chiah toe3 leh phak, hu3--e5 si7 chhiuN2 beh cho3 chiaN3--e5-lah!"
Chap8-liam7-sou--e5 1 khui-chhui3 to7 kan3-kiau7, i kong2:"Hu3--e5 kui7--loh8-khi3, chiaN3--e5 phak--loh8-khi3, na7-si7 u7 1-kang A-kiong7--a phah--lai5 e5 si5, Tai5-oan5 m7-tioh8 oan-na2 toe3 leh kui7--loh8-khi3 ah-si7 phak--loh8-khi3, tai3-soe m7-chiah an2-ne ! " 
"Si7--a, che si7 siong7-bai2 e5 khian3-sng2--lah ! " Hau3-ke-tan5--e5 toa7-siaN hoah--chhut-lai5.
Peh8-mou--e5 "He-ku boe7 jim2 tit sau3", ka7 chhiu2--nih hit au te5 cho3 1-chhui3 lim oan5, khia7--khi2-lai5, iong7 chin giam5-siok e5 khau2-khi3 kong2 : "Chit kiok8 teng7-kiok8--a-lah, na5-kun khi3-sou3 kau3-chia, bian2 i7--a-lah!" 
"An2-choaN2 kong2--leh?" A-pin-a2-sian kin2 ka7 mng7 siong5-se3.
"Li2 bo5-thiaN lang5 kong2, sai-kong sak chhioh8 ---- chin7-boe2-pou7--a-hioh ? " 
ps: Sai-kong sak-chhioh8 chit-e5 su5, si7 kong2  sai-kong leh cho3 hoat-su7 khu-sia5 e5 si5 , sou2-u7 e5 pou7-sou3 long2 eng7-liau2-liau2, piN3 bo5 pou7--lou, choe3-au7 chi2-ho2 chiong hoat-soh ui3 chhau2-chhioh8 ka7 sak--loh8-khi, piau2-si7 beh kiat-sok--ah !
</CL>
<HL>

2004年總統大選chhun無幾工--a，藍綠兩軍攏工夫盡展，拍拚leh造勢、giu2票。3月13 hit工是「超級e5拜六」，綠軍ti7高雄集合50∼60萬人大聲喝出：「台灣beh出頭，逐家愛公投！」聲勢chhiaN5- chhiaN5-kun2，藍軍輸人m7輸陣，ma7 ti7各地大動員。
可能是情勢chiaN5危險e5款，藍軍副帥in翁仔某ti7台中雄雄激動1-e7，soah雙腳跪落地，做出chim土腳e5動作，6∼7分鐘以後，ti7台北leh造勢e5主帥動作koh khah大，toe3 ti7副帥 e5 kha-chhng後，ma7牽in某e5手，雙雙phak落土腳，五體投地，oan-na2做出chim土腳e5動作。
Hit工e5電視節目真趣味，規晡規暗一直重複播出藍軍正副帥跪phak--落土腳e5畫面，而且ma7一直拍出仝款e5字幕：「藍軍正副帥kui7-phak leh chim土腳，真心愛台灣，kap台灣人poah8感情！」
Ti7白毛--e5 e5茶米店，有幾個a2人客na2看電視na2 leh泡茶phoh-tau7。
「藍軍koh leh搬戲--a3，這齣看足濟--lou！」哮雞陳--e5頭先講出伊e5心聲。
阿彬仔先ma7 toe3 leh講：「He副--e5先跪，正--e5 chiah toe3 leh phak，副--e5是搶beh做正--e5-lah！」
雜念蘇--e 1開嘴to7 kan3-kiau7，伊講：「副--e5跪--落-去，正--e5 phak--落-去，若是有1工阿共--a拍--來e5時，台灣m7-tioh8 oan-na2 toe3 leh跪落去ah-si7 phak--落-去，tai3-soe m7-chiah按呢！」
「是--a，che是上bai2 e5 khian3-sng2--lah！」哮雞陳--e7大聲hoah出來。
白毛--e5「He-ku boe7忍tit嗽」，ka7手--nih hit au茶做1嘴lim完，khia7--起-來，用真嚴肅e5口氣講：「這局定局--a-lah，藍軍氣數到chia，免i7--a-lah！」
「按怎講--leh？」阿彬仔先緊ka7問詳細。
「你無聽人講，司公sak蓆 ─ 盡尾步--a-hioh？」
ps： 司公sak蓆這個詞，是講司公leh做法事驅邪e5時，所有e5步數long2 用了了，變無步--lou，最後只好將法索 ui3 草蓆ka7 sak--落去，表示beh結束--ah！
</HL>