<CL>
Pat-koa3-soaN teng2 e5 Chiong-hoa3-kok8-tiong keng2-sek chiaN5-sui2, hak8-hau7 au7-piah e5 soaN-phiaN5 u7 kui2 keng a2 ku7 sok-sia3 cha2 to7 bo5-lang5 toa3--a, khng3 leh pha-hng.
Gui7 hau7-tiuN2 si7 u7 sim e5 lang5, to7 li7-iong7 cheng3-hu2 “Kong-kiong7 hok8-bu7 khong3-tai7 chiu7-giap8 ke3-oe7 ” lai7-bin7 phai3 lai5 hak8-hau7 hiap8-chou7 cheng2-li2 hau7-hng5 e5 jin5-lek8, hoan-hu2 in ka7 chap8-chhau2 koah-koah--leh, si3-ke3 chheng-chheng piaN3-piaN3--leh, piah chhat-chhat--leh, chhu3-teng2 koh teng5-chai3 hoan-siu, phah-sng3 beh chiong hit-e5 sou2-chai7 cheng2-li2 su3-si7,  au7-pai2 thang cho3 hak8-seng-a2 ia2-goa7-oah8-tang7 kap seng-oah8-kau3-iok8 e5 iaN5-khu.
U7 1-kang, im-gak8-pan e5 Ong hoe7-tiuN2 lai5 hak8-hau7, hau7-tiuN2 to7 chhoa7 I khi3 chham-koan tu2-chiah cheng2-li2 ho2-se3 e5 iaN5-khu, hng7-hng7 khoaN3-tioh8 pang5-sia3 e5 mng5-bai5 u7 koa3 1-te3 pai5-a2 , Ong hoe7-tiuN2 chhio3-chhio3 ka7 hau7-tiuN2 kong2: “Hau7-tiuN2--a, li2 si7 chiah8-pa2 siuN eng5--hioh? Ti7 chia khi2 ‘Ke-sia3’, kam2 si7 beh chhi7 ke? ”
Gui7 hau7-tiuN2 thiaN chit8-e7 soah chhio3--chhut-lai5, to7 chhiaN2 Ong hoe7-tiuN2 bak8-kiaN3 koa3 hou7 ho2, koh kiaN5 khah oa2--leh, khoaN3 khah siong5-se3--leh!
Goan5-lai5 hit te3 pai5-a2 sia2--e5 si7: Koa3-soaN nga2-sia3.
</CL>
<HL>

八卦山頂e5彰化國中景色chiaN5-sui2，學校後壁e5山phiaN5有幾間仔舊宿舍早to7無人toa3--a，khng3 leh 拋荒。
魏校長是有心e5人，to7利用政府「公共服務擴大就業計畫」內面派來學校協助整理校園e5人力，吩咐in ka7雜草割割--leh，四界清清piaN3-piaN3--leh，壁漆漆--leh，厝頂koh重再翻修，拍算beh將hit個所在整理su3-si7，後擺thang做學生仔野外活動kap生活教育e5營區。
有1工，音樂班e5汪會長來學校，校長to7 chhoa7伊去參觀tu2- chiah整理好勢e5營區，遠遠看著房舍e5門楣有掛1塊牌仔，汪會長笑笑ka7校長講：「校長--a，你是食飽siuN閒--hioh？Ti7 chia起‘雞舍’，敢是beh飼雞？」
魏校長聽一下soah笑--出-來，to7請汪會長目鏡掛hou7好，koh行khah oa2--leh，看khah詳細--leh！
原來hit塊牌仔寫--e5是：卦山雅舍。
</HL>