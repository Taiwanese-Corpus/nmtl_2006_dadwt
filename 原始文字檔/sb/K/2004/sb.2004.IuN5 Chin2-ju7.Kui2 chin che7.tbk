<CL>
Chhoa3 Tang2--e5 pai3-lak8 chhoa7 bou2-a2-kiaN2 chhut-goa7 khi3 chhit-tho5, am3-si5 soa3 ti7 oa2-kin7 ou5-piN e5 1-keng Au-sek e5 chha5-pang-a2-chhu3. Mng5 chit8 phah--khui, to7 e7-tang3 phiN7-tioh8 goan5-bok8 e5 phang-bi7, tui3 tho3-pang5 e5 thang-a2 khoaN3--chhut-khi3, koh e7-tang3 khoaN3-tioh8 bi2-le7 e5 ou5-keng2 kap soaN-sek, kui-e5-lang5 long2 cheng-sin5--khi2-lai5-a!Lai5 chia toa3 1-am3 chiah 4-chheng-khou nia5, u7-kau3 siok8--e5! 
Te7-ji7 kang cha2-khi2, in che7-chun5 khi3 iu5-ou5. ou5 chin toa7, ou5-bin7 u7 oan-iuN, ou-thiN-go5, hoaN7-piN e5 tek-na5 u7 chiaN5 chap8 chiah am3-kong-chiau2 khia7 kui-pai5 teh hioh-khun3, oa3 oa5~, u7-iaN2 sui2 to-tioh8! Hng7-hng7 khoaN3--koe3-khi3, ti7 ou5-sim u7 1-e5 sio2-to2, piN-a u7 1-chiah se3-chiah chun5-a2, to2 e5 teng2-koan5 hoe-bok8 chiaN5 iam7, keng2-sek chiaN5 be5-lang5, chim-chiok ka7 khoaN3, iau2-u7 1-keng sio2 bok8--chha5-pang-a2-chhu3--neh!
“Chan2--ou!” Chhoa3 Tang2--e5 toa7-siaN hoah--chhut-lai5.“Toa3 ti7 sio2-to2 e5 goan5-bok8 chha5-pang-a2-chhu3 lai7-te2, it-teng7 chiok hiong2-siu7--e5!” Chhoa3 Tang2--e5  khoaN3 1-e7 chiaN5 kah-i3, bo5-i3-tiong soah toa7-siaN hoah--chhut-lai5.
Sai2 -chun5 e5 siau2-lian5-ke thiaN--tioh8, in3-kong2: “M7-koh kui3 chin che7--ou!”
“HaN5∼a2! Kui3 chin che7?  An2-ne kaN2 u7 lang5 toa3?”
“1-am3 8 chheng khou, khah ban7 to7 teng7 bo5--a, na2 e7 bo5 lang5 toa3? ”
</CL>
<HL>

蔡董--e5拜六chhoa7某仔囝出外去chhit-tho5，暗時toa3 ti7 oa2-kin7湖邊e5一間歐式e5柴枋仔厝。門一拍--開，to7會tang3鼻著原木e5芳味，tui3套房e5窗仔看--出-去，koh會tang3看著美麗e5湖景kap山色，規個人攏精神--起-來-a！來chia toa3 1 暗才4千箍nia5，有夠俗--e5！
第2工早起，in坐船去遊湖。湖真大，湖面有鴛鴦、黑天鵝，岸邊e5竹林有chiaN5十隻暗光鳥khia7規排teh歇睏，oa3 oa5~，有影sui2  to-tioh8！遠遠看--過-去，ti7湖心有1個小島，邊a有1隻細隻船仔，島e5頂koan5花木chiaN5豔，景色chiaN5迷人，chim-chiok ka7看，猶有1間小木柴枋仔厝--neh！
「讚--ou！」蔡董--e5大聲喝--出-來。「Toa3 ti7小島e5原木柴枋仔厝內底，一定足享受--e5！」蔡董--e5看一下chiaN5 kah意，無意中soah大聲喝--出-來。
駛船e5少年家聽--tioh8，應講：「M7-koh貴真濟--ou！」
「HaN5∼a2！鬼真濟？按呢敢有人toa3？」
「1暗8千箍，khah慢to7訂無--a，na2會無人toa3？」
</HL>