<CL>
Kui2 lo7 tang cheng5, Tan5 sian-siN in to7 long2 poaN khi3 Tian5-tiong toa3--a. In kiaN2 Bok8-seng--a kap Sin-pu7 ti7 Ji7-chui2 leh cho3 chui2-ko2 phoe-hoat e5 seng-li2, tak8-jit8 ti7 Tian5-tiong kap Ji7-chui2 2-e5 sou2-chai7 lai5-lai5 khi3-khi3.
U7 1-kang tiong-tau3 chiah8-pa2, Bok8-seng--a in Ang-a2-bou2 u7 tia7-chi3 tng2-khi3 Ji7-chui2. Chiah chhut-mng5 bo5 goa7 ku2, tian7-oe7 to7 liang--a.
“Oe5 ~e, chioh mng7 Bok8-seng--a kaN2 u7 ti7 chhu3--nih?” ThiaN--khi2-lai5 si7 1-e5 chheN-hun7 e5 siaN-im, m7-koh chiaN5 u7 le2-mau7.  
“I chhut--khi3-a, bo5 ti7 chhu3--ou!” Tan5 sian-siN chin kheh-khi3 ka7 hoe5-tap.
“Ah8 thau3 tiong-tau3-thau5, I e7 chau2 khi3 to2 ui7?”
“In Ang-a2-bou2 cho3-hoe2 tng2-khi3 Ji7-chui2 ke-a2--lah!”
“HaN5~a2, thau3 tiong-tau3? Ang-a2-bou2? jih8-chui2-ke-a2? Si7 tioh8 ia7 m7-tioh8?” Tian7-oe7 hit-peng5-thau5 thoan5-lai5 1-chiong2 chhiong-boan2 giau5-gi5 e5 siaN-im.
</CL>
<HL>

幾lo7冬前，陳先生in to7攏搬去田中toa3--a。In囝木生--a kap新婦ti7二水leh做水果批發e5生理，逐日ti7 田中kap二水2個所在來來去去。
有1工中晝食飽，木生--a in翁仔某有代誌轉去二水。才出門無外久，電話to7 liang --a。
「Oe5~e,借問木生--a敢有ti7厝--nih？」聽--起-來是1個生份e5聲音，m7-koh誠有禮貌。
「伊出--去-a,無ti7厝--ou！」陳先生真客氣ka7回答。
「Ah8透中晝頭，伊會走去to2位？」
「In翁仔某作伙轉去二水街仔--lah！」
「HaN5~a2,透中晝？翁仔某？jih8水雞仔？是tioh8 ia7 m7-tioh8？」電話hit-peng5頭傳來1種充滿giau5疑e5聲音。
</HL>