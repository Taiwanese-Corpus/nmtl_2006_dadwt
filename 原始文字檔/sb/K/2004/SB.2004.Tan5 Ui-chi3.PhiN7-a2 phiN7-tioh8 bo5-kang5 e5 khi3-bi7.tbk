<CL>
“Tng...tng...tng......” Seh ti7 lak-te7-a2 e5 chhiu2-ki-a2, tam7 tiam7-cheng7 e5 kho3-tng5 hoat-chhut kui-lut8 e5 siann. Kau3-sek--nih kau3-siu7 kong2 kah chhui3-kak choan5-pho, hak8-seng gin2-a2 phoe3-hap8 i kong2-kho3 e5 tempo, na2 tim3-thau5 na2 lau5 chhui3-noa7.
Goa2 e5 sim cha2 to7 poe-chhut hak8-hau7, siunn7-tioh8 cha-hng chih-chiap e5 hit e5 un7-tong7-chia2, siunn7-tioh8 choh8--jit8 kinn3-bin7 e5 Ng5 ma-ma, kau3-siu7 kong2--e5 chit8-sut-a2 to bo5 hoat-tou7 boan2-chiok goa2 tui3 Tai5-oan5 sia7-hoe7 e5 honn3-hian5.
Khoann3 chhiu2-ki-a2, tann, si7 siann2-mih lang5 thoan5『簡訊』lai5? Tak8-e5 long2 teh cho3 ka-ti7 e5 tai7-chi3, bo5, goa2 ka7 thiann khoann3 mai7--leh, hoainn5-tit8 be7 eng2-hiong2 tioh8 pat8-lang5.
“Li2 ho2, goa2 chia si7 TNT Po2-to2 Sin-siann, chhiann2 li2 ham7 goan2 lian5-lok8.”
『Kant的第二理性批判是在說明......』Goa2 ah8 koan2-thai7 li2 siann2-siau5 “Kant”, koh “Marx” lai5 ma7 kang7-khoan2, chiau3 kau3-siu7 li2 chit-koa2 pou7-tiau kap sim-thai7, koh koe3 kui2-pah-tang, Tai5-oan5 ma7 si7 chiah au3. TNT chhoe7--goa2, m7-chai hoat-seng siann2 tai7-chi3?
“Tang...tang...tang......” Ha7-kho3--a, goa2 ai3 kin2 lai5 ka7 TNT hoe5 tian7-oe7.『報告完再下課』Goa2 koh ai3 tan2 gou7 hun-cheng neh, kin-a2 e-pou hiong5-hiong5 pian3-thinn, goa2 koann5 kah phi7-phenn7-chhoan2, kha-chhiu2 it-tit8 chun3, m7-chai si7 koann5 e5 seng5-hun khah toa7, iah-si7 che7 be7 tiau5--louh.
Chong2-sng3 ha7-kho3--a, phiu--chit8-e7, goa2 sui5 chong5 loh8 lau5-kha, beh chau2 chin3-cheng5, koh bo5 be7 ki3-tit chah pit ham7 chhiu2-chi2 phou7-a2, che si7 chu7 cho3 sia7-tiunn2, chiap-chhiok un7-tong7 liau2-au7 chiah iong2-seng5 e5 koan3-si3.
“Goa2 si7 TGB e5 Ui-chi3, m7-chai lan2 u7 siann2-mih kui3-su7?” Goa2 chin ho2-le2, un5-un5-a2 ka7 tui3-hong mng7. Hoe5-siong2 sann-tang cheng5, kang7-khoan2 e5 cheng5-heng5, hit chun7 goa2 kho2-leng5 koh teh tiunn-tu5 thau5-chit8-ku3 beh kong2 siann2?
Tai7-chi3 chin kin2 to7 lian5-lok8 ho2-se3--a. Iong7 khin-sang e5 kha-pou7 peh chiunn7 si3-lau5, beh tng2-khi3 kau3-sek. “Ui-chi3--ou!” “Ka-chin--ou! Choe3-kin7 an2-choann2?” Tu2 tioh8 chin3-cheng5 bat lai5 sia7-thoan5 e5 peng5-iu2, i bin7-a2 iu-iu: “Ah, li2 koh ti7 Tai5-bun5-sia7--ou?” “Hennh a7.” “Li2 kam2 be7 sit-chi3 iah kou-toann?” “Be7--a, ju2 lai5 ju2 chheng-chhou2 ka-ti7 teh chhong3 siann2--a!” “Goa2 choe3-kin7 u7 koa2 khun3-jiau2, chiah koh chhoe7 li2 tam5......” “Ho2--a, khoann3 khah khui--e5-lah.”
Chong5 kau3 si3-lau5, ka-chai3 iau2-boe7 khai-si2 siong7-kho3, na7 bo5, chheh-pau koh ti7 lai7-te2, beh chau2 ma7 chau2 be7 kui-khi3. Kui2-e5 tong5-oh8 khia7 ti7 mng5-khau2 teh khai-kang2.
『你們準備得怎樣?』『沒阿, 就看囉.』『其實我不知道為什麼要考, 只是怕畢業, 越近考試越徬徨.』『陳威志, 你不考喔?』“Hennh a7.”『那當兵後呢?』「繼續關心社會--a.」『我們也很關心社會啊.』“Ah to7-si7 beh cho3--a.”
Kong2 sit8-chai7--e5, goa2 kong2 be7 chheng-chhou2, beh bu2 kek-beng7? Goa2 m7-kann2 hiah phong3-hong; beh bu2 un7-tong7? An2-ne kong2 ma7 ka2-na2 bo5 kai3 tho3-tong3; eng3-kai kong2 si7 kian-chhi5 chit8-koa2 goan5-chek. In tiunn-tu5 thong3-khou2 e5 piau2-cheng5, koh ka-siong7 leng2-hong teh chhoe, hou7 goa2 koh khah chheng-chhenn2, goa2 chai-iann2 ka-ti7 teh chhong3 siann2.
Eng-am3 beh khi3 kang-hoe7 chiah8 boe2-ge5, kui-tin7 lang5 cho3-hoe2 che7-chhia khi3, ti7 kang-hoe7 khoann3--tioh8 thiann--tioh8-e5, pheng7 kau3-siu7 kong2--e5 koh khah sit8-che3, kau3-siu7 chhui3--nih e5 “pi7 pak-siah kai-kip” na2 chiok iau5-oan2--e5, ti7 chia, soah chiok chiap-kin7--e5, che to7-si7 hian7-sit8, in to7 che7 ti7 goa2 bin7-thau5-cheng5, m7-bian2 ke kai2-soeh.
Cha-hng-me5, goan2 ma7 khi3 kam lang5 chu7-hoe7, oan-na si7 chit8-tin7 sianpai, kok-hang5 kok-giap8--e5 long2 u7 , ham7 it-poann-lang5 kang7-khoan2, khoann3--khi2-lai5 long2 si7 peng5-hoan5 e5 siong7-pan-chok8. M7-koh hit e5 chu7-hoe7 si7 teh tho2-lun7 tak8-e5 beh an2-choann2 ti7 ka-ti7 e5 kang-chok tiunn5-sou2 thok-tian2 eng2-hiong2-lat8. Bin5-a2-am3, goan2 koh beh khi3 tian7-tai5 ham7 thiann-chiong3 hun-hiong2 goan2 e5 khoann3-hoat.
Chu7--lai5, goa2 long2 kioh-si7 chin chio2 lang5 teh chhap che, chit-ma2 goa2 chai-iann2 m7-si7 an2-ne, sui-bong2 jin5-sou3 u7-iann2 si7 chio2, m7-koh iau2-si7 u7-lang5 teh kek thau5-khak, teh chhut-lat8, m7-goan7 hong3-khi3.
Chiah8 boe2-ge5 liau2, ka-ti7 chit8-e5 khia5 ou-tou-bai2 tng2 Bak8-sa, leng2-hong sngh-sngh-kio3, m7-chai tang-si5 khai-si2, goa2 e7-hiau2 hiang2-siu7 chit-khoan2 leng2-hong teh chhio3 e5 kam2-kak. Leng2-hong hou7 goa2 chin chu7-chai7, sui-bong2 e7 kam2--tioh8, sann chheng7 khah sio--leh to7 ho2--a, kam2--tioh8 si7 koh an2-choann2? Phah tng7 chhiu2-kut tian-to3 iong2! M7-chai tang-si5 khai-si2? Ki5-sit8 to7-si7 ui3 kiann5-jip8 chit e5 khou-a2 khai-si2, ke3-tat8-koan pang--khi3, ko3-jin5 senn3-mia7 ke3-oe7 kai2-pian3, m7-koh chiah-e5 nah u7 sng3 siann2, ka-ti7 e5 sim ju2 lai5 ju2 kian-kiong5, thau5-khak ju2 lai5 ju2 chheng-chhou2--a-lah!
(TGB Thong-sin3 te7 60 ki5, 2004 ni5 9 goeh8)
</CL>
<HL>

「Tng…tng…tng…」Seh ti7 lak-te7-a2 e5手機a2，tam7 tiam7靜e5課堂發出規律e5聲。教室--nih教授講kah嘴角全pho，學生gin2-a2配合i講課e5 tempo，na2 tim3頭na2流嘴noa7。
Goa2 e5心早to7飛出學校，想tioh8 cha-hng chih接e5 hit e5運動者，想tioh8 choh8--日見面e5黃媽媽，教授講--e5 chit8-sut-a2 to無法tou7滿足goa2對台灣社會e5 honn3-hian5。
看手機a2，tann，是siann2-mih人傳『簡訊』來？ Tak8-e5 long2 teh做ka-ti7 e5 tai7-chi3，無，goa2 ka7聽看mai7--leh，橫直be7影響tioh8別人。
「Li2好，goa2 chia是TNT寶島新聲，請li2 ham7 goan2聯絡。」
『Kant的第二理性批判是在說明…』Goa2 ah8管thai7 li2 siann2-siau5 “Kant”，koh “Marx”來ma7 kang7款，照教授li2 chit-koa2步調kap心態，koh過kui2百冬，台灣ma7是chiah au3。TNT chhoe7--goa2，m7知發生siann2 tai7-chi3？
「Tang…tang…tang…」下課--a，goa2 ai3緊來ka7 TNT回電話。『報告完再下課』Goa2 koh ai3等5分鐘neh，今a2 e-pou hiong5-hiong5變天，goa2 koann5 kah phi7-phenn7喘，kha手一直chun3，m7知是koann5 e5成分khah大，iah是坐be7 tiau5--louh。
總算下課--a，phiu--1-e7，goa2 sui5 chong5落樓kha，beh走chin3前，koh無be7記得chah筆ham7手chi2簿a2，che是自做社長，接觸運動了後chiah養成e5慣勢。
「Goa2是TGB e5 Ui-chi3，m7知lan2有siann2-mih貴事？」Goa2真好禮，un5-un5-a2 ka7對方問。回想3冬前，kang7款e5情形，hit chun7 goa2可能koh teh tiunn-tu5頭1句beh講siann2？
Tai7-chi3真緊to7聯絡好勢--a。用輕鬆e5 kha步peh chiunn7 4樓，beh tng2去教室。「Ui-chi3--ou！」「Ka-chin--ou！ 最近an2-choann2？」Tu2 tioh8 chin3前bat來社團e5朋友，i面a2憂憂：「Ah，li2 koh ti7台文社--ou？」「Hennh a7。」「Li2 kam2 be7失志iah孤單？」「Be7--a，愈來愈清楚ka-ti7 teh chhong3 siann2--a！」「Goa2最近有koa2困擾，chiah koh chhoe7 li2談…」「好--a，看khah開--e5-lah。」
Chong5到4樓，ka-chai3 iau2-boe7開始上課，若無，冊包koh ti7內底，beh走ma7走be7 kui-khi3。Kui2-e5同學khia7 ti7門口teh開講。
『你們準備得怎樣？』『沒阿，就看囉。』『其實我不知道為什麼要考，只是怕畢業，越近考試越徬徨。』『陳威志，你不考喔？』「Hennh a7。」『那當兵後呢？』「繼續關心社會--a。」『我們也很關心社會啊。』「Ah to7是beh做--a。」
講實在--e5，goa2講be7清楚，beh bu2革命？ Goa2 m7敢hiah膨風； beh bu2運動？ An2-ne講ma7 ka2-na2無kai3妥當； 應該講是堅持chit8-koa2原則。In tiunn-tu5痛苦e5表情，koh加上冷風teh吹，hou7 goa2 koh khah清醒，goa2知iann2 ka-ti7 teh chhong3 siann2。
Eng暗beh去工會食尾牙，kui-tin7人cho3-hoe2坐車去，ti7工會看--tioh8聽--tioh8-e5，pheng7教授講--e5 koh khah實際，教授嘴--nih e5「被剝削階級」na2 chiok遙遠--e5，ti7 chia，soah chiok接近--e5，che to7是現實，in to7坐ti7 goa2面頭前，m7免ke解說。
Cha-hng暝，goan2 ma7去kam人聚會，oan-na是1-tin7 sianpai，各行各業--e5 long2有，ham7一般人kang7款，看--起-來long2是平凡e5上班族。M7-koh hit e5聚會是teh討論tak8-e5 beh an2-choann2 ti7 ka-ti7 e5工作場所拓展影響力。Bin5-a2暗，goan2 koh beh去電台ham7聽眾分享goan2 e5看法。
自--來，goa2 long2 kioh是真chio2人teh chhap che，chit-ma2 goa2知iann2 m7是an2-ne，雖bong2人數有iann2是chio2，m7-koh iau2是有人teh kek頭殼，teh出力，m7願放棄。
食尾牙了，ka-ti7 1-e5騎ou-tou-bai2 tng2 Bak8-sa，冷風sngh-sngh叫，m7知tang時開始，goa2 e7-hiau2享受chit款冷風teh笑e5感覺。冷風hou7 goa2真自在，雖bong2 e7 kam2--tioh8，衫穿khah燒--leh to7好--a，kam2--tioh8是koh an2-choann2？ Phah tng7手骨顛倒勇！ M7知tang時開始？ 其實to7是ui3行入chit e5 khou-a2開始，價值觀崩--去，個人性命計畫改變，m7-koh chiah-e5 nah有算siann2，ka-ti7 e5心愈來愈堅強，頭殼愈來愈清楚--a-lah！
(TGB通訊第60期，2004年9月)
</HL>