<CL>
Chhau3-sai2-goan5--a hit ki chhui3 chin tok8, in kui chng e5 lang5 long2 chin tho2-ia3--i. I pian7 na7 khui-chhui3 kong2-oe7, oe7 lai7-te2 long2 e7 kaN5 1~2 ku3 phaiN2-thiaN e5 oe7-bo2, hou7 lang5 thiaN liau2 kam2-kak chiok ngai7-gioh8, chiok boe7-song2--e5.
U7 1-kang i ti7 chhu3--nih leh phau3-te5 e5 si5-chun7, keh-piah 1-e5 gin2-a2 hiong5-hiong5 tui3 goa7-khau2 chau2--jip8-lai5, bo5 se3-ji7 soah ka7 kong3-phoa3 1-te3 au-a2. I chin siu7-khi3, to7 me7 kong2:“Li2 chit-e5 kau5-si2-gin2-a2 si7 bo5 seN bak8-chiu--hioh? Chiah-nih sui2 e5 au-a2 ka7 goa2 long3-long3 phoa3, khoaN3 li2 e7 si2--boe7 ?” Hit-e5 gin2-a2 hou7 me7 kah chiaN5 m7 kam-goan7.
ChiaN3-goeh8 chhe i chiah8 chhun-chiu2 chiah8 phaiN2 pak-tou2, to7 khi3 chhoe7 i-seng beh theh8 ioh8-a2. I-seng mng7 i to2-ui7 leh kan-khou2?
"I-seng--a, ah8 goa2 to it-tit8 lau3-sai2 lau3 boe7 theng5--lah, khoaN3 li2 e7 si2--boe7?”
Hit-e5 I-seng thiaN 1-e7 khi3 kah bin7-a2 chheN-sun2-sun2.
Goan5-siau hit-kang thau3-cha2, i chit8 chhut-mng5 to7 khi3 tu2-tioh8 toa3 ti7 ChiaN3-hoan-chhu3, choan-bun5 leh kang5 chhoan5 “Lau7 ke3-chng” e5 tiam3-thau5-ke, i kiaN5 oa2--khi3, khui-chhui3 ka7 mng7 kong2:“Lin2 tiam3--nih chit-chiam7-a2 seng-li2 ho2--bo5?”
Hit-e5 keng-siau “Hok-siu7-pai5 ang5-bin5-chhng5” e5 tiam3-thau5-ke chai-iaN2 chhau3-sai2-goan5--a kian3 kong2 long2 bo5 ho2-oe7, i kong2 e5 oe7 na7 e7 thiaN--tit, kau2-sai2 ma7 e7 chiah8--tit, kiaN kong2 khah-theng5-a2 e7 khi3 hou7 kong2 phaiN2-oe7 “phah-chhek-soe”, to7 koaN2-kin2 tui3-chhui3 ka7 i in3 kong2 : “Iau2-siu7--ou ! Choe3-kin7 seng-li2 chiaN5-bai2--leh ! KhoaN3 li2 e7 si2--boe7 ? ” 
</CL>
<HL>

臭屎元--a hit支嘴真毒，In規庄e5人攏真討厭--伊。伊便若開嘴講話，話內底攏會kaN5 1~2句歹聽e5話母，hou7人聽了感覺足ngai7-gioh8，足boe7爽--e5。
有1工伊ti7厝--nih leh泡茶e5時陣，隔壁1個囝仔雄雄對外口走--入-來，無se3-ji7 soah ka7摃破1塊甌仔。伊真受氣，to7罵講：「你chit-e5猴死囝仔是無生目睭--hioh？ Chiah-nih  sui2  e5甌仔ka7我long3-long3破，看你會死--未？」hit-e5囝仔hou7罵kah chiaN5 m7甘願。
正月初伊食春酒食歹腹肚，to7去chhoe7醫生beh theh8藥仔。醫生問伊叨位leh艱苦？
「醫生--a，ah8我to一直漏屎漏boe7停--lah， 看你會死--未？」
Hit-e5醫生聽1-e7氣kah面仔青筍筍。
元宵hit工透早，伊chit8出門to7去tu2-tioh8 toa3 ti7正番厝，專門leh kang5 chhoan5「老嫁菕ve5店頭家，伊行oa2--去，開嘴ka7問講：「恁店--nih這cham7仔生理好--bo3？」
Hit-e5經銷「福壽牌紅眠床」e5店頭家知影臭屎元--a kian3講攏無好話，伊講e5話na7會聽--得，狗屎ma7會食--得，驚講khah-theng5-a2會去hou7講歹話「phah-chhek-soe」，to7趕緊對嘴ka7伊應講：「夭壽--ou ！最近生理chiaN5-bai2--neh！看你會死--未？」
</HL>