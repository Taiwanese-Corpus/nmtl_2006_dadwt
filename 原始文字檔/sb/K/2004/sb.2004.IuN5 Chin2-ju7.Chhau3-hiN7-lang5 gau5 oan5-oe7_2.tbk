<CL>
Eng2--a2 chhau3-hiN7-lang5 bo5-jin7-hun7, m7-na7 ai3 thiaN lang5 chhiuN3-koa, koh ai3 ou5-loan7 oan5-oe7.
U7 chit8-e5 e7-pou, Eng2--a kiaN5 kau3 chng-boe2 Kheng3-an-kiong e5 thau5-cheng5, khoaN3-tioh8 chiaN5-che7 lau7-toa7-lang5 ti7 hia leh chhiuN3 kha-lah OK, i kam2-kak chiaN5 sim-sek, to7 che7 tiam3 toa7-chhiu7-kha tiam7-tiam7-a2 him-siong2.
Chit8-e5 ou-jih-sang2 tiam2 chit8-tiau5 lau7-koa teh chhiuN3, lim5-si5 kheh-chhoan3 e5 chu2-chhi5-jin5 po3-chhut koa-mia5, si7 “Toan7-hun5-nia2 cheng-siaN-lui7”, tai7-ke long2 phah-phok8-a2 ka7 kou2-le7!
Eng2--a thiaN liau2 chin hoaN-hi2, chiu7 ihN-ihN ouhN-ouhN ka7 piN--a e5 lang5 kong2:
“Sit8-chai7 chiok ho2-chhio3--e5, poah8-su-kiau2 to7 ai3 hou7 lang5 cheng saN-e7! Chit-tiau5 koa it-teng7 chiaN5 ho2-thiaN!” 
Oe7 chit8-kong2 soah, tak8-ke long2 pak-tou2 mouh leh chhio3.
Koh chit8-e5 a-sang2 khi3 leh chhiuN3-koa--lou7, I chhiuN3 --e5 si7 : ”U2-ia7-hoe, u2-ia7-hoe, siu7 hong-hou7 chhoe loh8-te7----”
He si7 chit8-tiau5 30ni5-tai7 e5 lau7-koa, iu5 Teng7-u2-hian5 sian-siN sou2 cho3 e5 khek, iu-bi2 e5 soan-lut8, tai7-ke long2 ma7 chiaN5 sek8-sai7, chiaN5 ai3 thiaN.
KhoaN3 tak8-ke long2 thiaN kah gang7-gang7-gang7 , Eng2--a oat8-thau5 kang5 mng7 kong2 : “Si7 an2-choaN2 na2 e7 u7 ia7 hoe, bo5 ia7 hoe, it-tit8 ou-peh8 hoe--leh ? ”
</CL>
<HL>

永--仔臭耳人無認份，m7-na7愛聽人唱歌，koh愛胡亂圓話。
有一個下晡，永--仔行到庄尾慶安宮e5頭前，看著chiaN5-che7老大人ti7 hia leh唱卡拉OK,伊感覺chiaN5心適，to7坐tiam3大樹腳恬恬a2欣賞。
一個ou-jih-sang2點一條老歌teh唱，臨時客串e5主持人報出歌名，是「斷魂嶺鐘聲淚」，大家攏拍phok8-a2 ka7鼓勵！
永--a聽了真歡喜，就ihN-ihN ouhN-ouhN ka7邊--a e5人講：
「實在足好笑--e5,poah8輸kiau2 to7 ai3 hou7人cheng三下！這條歌一定chiaN5好聽！」
話一講soah,tak8家攏腹肚mouh-leh笑。
Koh一個阿sang2去leh唱歌--lou7,伊唱--e5是：「雨夜花，雨夜花，受風雨吹落地…」 
He是一條30年代e5老歌，由鄧雨賢先生所作e5曲，優美e5旋律，大家攏ma7 chiaN5熟悉，chiaN5愛聽。
看tak8家攏聽kah gang7-gang7-gang7,永--a oat8頭kang5問講：「是an2-choaN2 na2會有也花，無也花，一直烏白花--leh？」
</HL>