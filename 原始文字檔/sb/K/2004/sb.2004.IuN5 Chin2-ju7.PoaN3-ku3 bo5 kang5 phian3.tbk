<CL>
Peh8-chhat8-chhit--a put-si5 ou-liap peh8-liap, kong2 1-koa2 bo5-iaN2 bo5-chiah e5 tai7-chi3, hai7 chiaN5 che7 lang5 long2 hou7 I phian3 kah lin-long-seh8. U7 1-pai2 Kui3-chim2--a ti7 bio7-tiaN5 khoaN3-tioh8, tio7 khoan3 I au7-pai2 chhian-ban7 m7-thang koh ou-peh8 kong2 peh8-chhat8.
Peh8-chhat8-chhit--a in3-kong2: “Kui3-chim2--a, goa2 chit-ma2 khah lau2-sit8 --a, kong2-oe7 poaN3-ku3 long2 bo5 kang5 phian3 !  ”
Kui3-chim2--a: “Li2 peh8-chhat8-oe7 kian3 kong2 long2 kong2 kui-taN3, na2 u7 kong2 hit-lo7 poaN3-ku3--e5 !”
Peh8-chhat8-chhit--a: “Oan-oan2--ou, lang5 goa2 si7 hau-siau5-oe7 han2-tit8 bo5-kong2 nia7-nia7, thau3-si3-lang5 long2 ma7 m7-bat phian3--lang5! ”
Kui3-chim2--a: “Li2 kong2-oe7 hau-siau5-hau-tak, iau2-koh kong2 bo5 phian3--lang5,  goa2 khoaN3 li2 e5 oe7 na7 e7 thiaN--tit, kau2-sai2 ma7 e7 chiah8--tit !  ”
Peh8-chhat8-chhit--a: “Mai3 kong2 hiah phaiN2 thiaN--lah! Lang5 goa2 chi2 put-ko3 si7 khah ai3 kong2 sng2-chhio3 nia7-nia7, kong2 e5 oe7 ma7 e7-sai2 ke-kiam2-a2 cho3 chham-kho2 ! ”
Kui3-chim2-a2 kiong5 beh thiaN boe7 loh--khi3-a, tio7 in3-kong2: “ThiN beh loh8 ang5 hou7--a, goa2 bo5 beh sin3 ! ”
Peh8-chhat8-chhit--a kin2 chiap leh kong2: “Chin--e5-lah, chit pai2 li2 it-teng7 ai3 siong-sin3 ! ”
Kui3-chim2--a mng7-kong2: “Ah bo5 si7 siaN2-mih oe7 e7-sai2 cho3 chham-kho2?”
Peh8-chhat8-chhit--a in3-kong2: “Soah m7-chai-iaN2 goa2 kong2 e5 oe7 10 ku3 u7 9 ku3 poaN3 hau-siau5, iau2 u7 poaN3 ku3 e7-sai2 cho3 chham-kho2 ! ”
“Goa2 khoaN3 li2 si7 kui-sin-khu hai7-liau2-liau2, kan-na chhun hit-ki chhui3 iau2 leh ngiauh ! ” Kui3-chim2--a thiaN-liau2 chiaN5 siu7-khi3, oat8-thau5 thih-be2 khan--leh tio7 beh chau2,  peh8-chhat8-chhit--a kin2 ui3 au7-ke3 ka7 giu2--leh, hoah-kong2: “Kui3-chim2--a, ban7-chhiaN2-chau2, goa2 oe7 kong2 iau2-boe7-liau2, iau2-u7 chhun--leh ! ”
“Li2 kong2 hiah che7 “5-4-3”--e5 iau2-koh kong2 bo5-kau3 khui3, ah bo5 chhun--e5 si7 siaN2-mih ?”
“Chhun--e5 long2 si7 su7-sit8--lah !”
Chu3: “5-4-3”--e5: Tioh8 si7 ou-peh8 kong2, bo5 cheng3-keng e5 i3-su3.
</CL>
<HL>

白賊七--a不時烏liap白liap，講一寡無影無跡e5代誌，害誠濟人攏hou7伊騙kah lin-long-seh8。有一擺桂嬸--a ti7廟埕看著，tio7勸伊後擺千萬m7-thang閣烏白講白賊。
白賊七--a應講：「桂嬸--a，我chit-ma2 khah老實--a，講話半句攏7無kang5騙！」
桂嬸--a：「你白賊話kian3講攏講歸擔，na2有講hit-lo7半句--e5！」
白賊七--a：「冤枉--ou，人我是hau-siau5話罕得無講nia7-nia7，透世人攏ma7 m7-bat 騙--人！」
桂嬸--a：「你講話hau-siau5-hau-tak，猶閣講無騙--人，我看你e5話na7會聽--得，狗屎ma7會食--得！」
白賊七--a：「Mai3講hiah phaiN2聽--lah！ 人我只不過是khah愛講sng2笑nia7-nia7，講e5話ma7會使加減仔做參考！」
桂嬸仔強beh聽boe7落--去-a，tio7應講：「天beh落紅雨--a，我無beh信！」
白賊七--a緊接leh講：「真--e5-lah，這擺你一定愛相信！」
桂嬸--a問講：「Ah無是啥物話會使做參考？」
白賊七--a應講：「Soah m7知影我講e5話10句有9句半hau-siau5，猶有半句會使做參考！」
「我看你是規身軀害了了，kan-na chhun hit支嘴猶leh ngiauh！」桂嬸--a聽了誠受氣，越頭鐵馬牽--leh tio7 beh走，白賊七--a緊ui3後架 ka7 giu2--leh，喝講：「桂嬸--a，慢且走，我話講猶boe7了，猶有chhun--leh！」
「你講hiah濟“5-4-3”--e5猶閣講無夠khui3，ah無chhun--e5是啥物？」
「Chhun--e5攏是事實--lah！」
註：「5-4-3」--e5：tioh8是烏白講、無正經e5意思。
</HL>