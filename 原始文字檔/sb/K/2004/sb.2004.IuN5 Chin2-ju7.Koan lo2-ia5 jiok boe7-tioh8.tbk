<CL>
Kiok-a2 chim2-po5 e5 kim-sun put-heng7 chhut chia-ho7 si2--khi3, I ti7 Koan-te3-bio7 bin7-thau5-cheng5 khau3 kah si2-si2 hun7-hun7--khi3, kiong5-kiong5 tih-beh siak-thau5.
“Koan lo2-ia5--a, lang5 kong2 li2 u7 leng5 u7 siaN3, m7-koh te7-chu2 khoaN3 he long2 si7 hau-siau5--e5-lah ! ” Chim2-po5 bak8-sai2 chhap8-chhap8 tih, na2 khau3 na2 liam7, sim-lai7 chiok m7 kam-goan7--e5.
“Bo5-chhai2 te7-chu2 goa2 hiah-nih8 khian5-seng5, hok8-sai7 li2 5,60 tang--a, li2 ma7 chai-iaN2 goa2 kan-taN 1-e5 kim-sun nia7-nia7, si7 ui3 se3-a2-han3 ni-ni liap8-liap8, iong7 ke-thng kap som-a2 ka7 kou5--khi2-lai5-e5, si7 lau5 leh au7-pai2 teh thoan5 hiuN-hoe2--e5, li2 na2 e7 long2 bo5-thang ka7 po2-pi3 1-e7, hai7 I khi3 long3-long3--si2-leh ? ” Chim2-po5 lu2 khau3 lu2 siong-sim, 1-kou2 e5 oan3-khi3 ng3-tioh8 toa7-tian7 it-tit8 chhiong--khi3.
Koan-te3-ia5 tng leh khun3 tiong-tau3, hou7 hit-kou2 e5 oan3-khi3 kiaN 1-e7 chha 1-tiam2-a2 to7 tng3-toa7 che7, bak8-chiu joe5-joe5--leh, khut-chaiN2 1-sng3, ou5~, I beng5-peh8--lou ! Chek-si5 to7 khai kim-khau2 kong2 :
“Toa7-taN2 gong7 te7-chu2, iah8 kaN2 lai5 chiah hou5-gian5 loan7-gi2, oan-ong2 pun2-sin5 ! ”
Kiok-a2 chim2-po5 kiaN kah phi7-phi7-chhoah, thau5 long2 m7-kaN2 gia5--khi2-lai5. Koan-te3-ia5 chin bo5 hoaN-hi2 e5 khoan2, koh soa3--loh8-khi3 kong2 :
“Tak8-ke long2 chai-iaN2 pun2-sin5 khia5 1-chiah chhiah-thou3-be2, e7-tang3 jit8-chau2 chhian-li2, ia7-heng5 800, sng3-si7 put-chi-a2 kin2--lou ! Cha-hng lin2 hit-e5 kim-sun sai2 1-chiah bian2-lu3--e5 ti7 ko-sok kong-lou7 leh phe-chhia, goa2 toe3 au7-piah tui-khi3 beh ka7 po2-hou7, na2 chai I lu2 phe lu2 kin2, si5-sok phe kau3 130~140, goa2 jiok kah phiN7-pheN7-chhoan2, sian jiok ma7 jiok boe7-tioh8 ! ”
</CL>
<HL>

菊仔嬸婆e5金孫不幸出車禍死去，伊ti7關帝爺面頭前哭kah死死暈暈--去，強強tih-beh siak頭。
「關老爺--a，人講你有靈有聖，m7-koh弟子看he攏是hau-siau5--e5-lah！」嬸婆目屎chhap8-chhap8滴，na2哭na2念，心內足m7甘願--e5。
「無彩弟子我hiah-nih8虔誠，hok8-sai7你5、60冬--a，你ma7知影我kan-taN 1個金孫nia7-nia7，是ui3細仔漢ni-ni liap8-liap8，用雞湯kap蔘仔ka7 kou5--起-來-e5，是留teh後擺beh傳香火--e5，你na2會攏無thang ka7保庇一下，害伊去long3-long3--死-leh？」嬸婆愈哭愈傷心，一股e5怨氣向tioh8大殿一直沖--去。
關帝爺tng leh睏中晝，hou7 hit股e5怨氣驚一下差一點仔to7 tng3-toa7坐，目睭joe5-joe5--leh，屈指一算，ou5~，伊明白--lou！Chek時 to7開金口講：
「大膽gong7弟子，iah8敢來chia胡言亂語，冤枉本神！」
菊仔嬸婆驚kah phi7-phi7-chhoah，頭攏m7敢gia5--起-來。關帝爺真無歡喜e5款，koh 續落去講：
「Tak8-ke攏知影本神騎一隻赤兔馬，會凍日走千里，夜行800，算是不止仔緊--lou！昨昏lin2 hit個金孫駛1隻bian2-lu3--e5 ti7高速公路leh phe車，我toe3後壁追去beh ka7保護，na2知伊愈phe愈緊，時速phe到130~140，我jiok kah phiN7-pheN7喘，sian jiok ma7 jiok boe7著！」
</HL>