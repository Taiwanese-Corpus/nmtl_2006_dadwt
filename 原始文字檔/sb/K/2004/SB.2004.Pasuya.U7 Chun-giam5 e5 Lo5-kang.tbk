<CL>
2002 ni5 Tai5-ni2 kang-hoe7 kou3-bun7 Kian3-chi3 hiann jiat8-sim khan-soann3, TGB khai-si2 kap Chhiu7-na5-a2 Soann-a2-kha e5 Tai5-ni2 kang-hoe7 chih-chiap, Tai5-ni2 si7 “ni2-cheng2-chhiunn2”, si7 Lam5-a chip8-thoan5 lai7-te2 e5 su7-giap8 tan-ui7.
TGB 2002 ni5 chhim2 khi3 Tai5-ni2 kang-hoe7 e5 si5, in e5 hoe7-oan5 u7 400 goa7 e5, kau3 chit-ma2 chhun 200 thong2 e5 nia5, tang goa7 lai5, kong-si it-tit8 sok-pian, teng7-toann ma7 ju2 chiap ju2 chio2, chin che7 giap8-bu7 soah soa2-khi3 China, khoann3--lai5 koainn-chhiunn2 si7 kin2-cha2-ban7 nia5; m7-koh Tai5-ni2 kang-hoe7 kan3-pou7 chin phainn2 thih-thau5, i3-sek kiong5 koh thoan5-kiat, kong-si m7-kann2 ou-peh8 bu2, kau3-tann ma7 iau2 it-tit8 an-tah kong2 u7『永續經營』e5 phah-sng3.
Teng2 goeh8-jit8 khi3 kang-hoe7 e5 si5, A-peng5 hiann ka7 goan2 kong2 kang-hoe7 e5 chhu2-keng2 kap lip8-tiunn5, sui-bong2 kong-si chit8-pou7 chit8-pou7 teh tong7-chok, m7-koh kang-hoe7 iau2 bo5 beh chhut-chhiu2, hian7-chhu2-si5 khah iau3-kin2--e5, si7 i5-hou7 hoe7-oan5 hiann-ti7 e5 kang-chok po2-chiong, chhiunn2--nih jin7-ho5 jin5-su7 tiau3-tong7, na7 bo5 chun-tiong7 tong-su7-jin5 e5 i3-goan7, koh bo5 chun-siu2 kap kang-hoe7 e5 iok-sok, hou7 tiau3-chit-chia2 khah u7 po2-chiong e5 lo5-tong7 tiau5-kiann7, kang-hoe7 it-teng7 e7 chhut-bin7 chhap-chhiu2.
Chit goeh8-jit8 koh khi3 e5 si5, kang-hoe7 ai3 bin7-tui3--e5, soah ui3 “po2-chiong kang-chok-koan5” pian3-cho3 ai3 chun2-pi7 “cheng-chhu2 seng-chun5-koan5”--a. Chhiunn2--nih tng5-ku2 lai5 it-tit8 chhai5-oan5, giap8-bu7-liong7 koh it-tit8 sok--khi3, che long2 u7 kho2-leng5 si7 koainn-chhiunn2 e5 chun2-pi7. Chit-ma2 koh pang3 hong-siann beh sit8-heng5 “seng-san2 chek-jin7-che3”.
“Seng-san2 chek-jin7-che3” na7 cheng3-keng cho3--loh8, te7-it, lo5-kang sit8-che3 sin-sui2 pian3-chio2, chun2 ka-pan koann2 khang-khoe3 thang tat8-kau3 i7-teng7 kang-chok-liong7, ma7 bo5 ka-pan-hui3, che si7 pak-siah e5 chhiu2-lou7; te7-ji7, peng5-kun kang-chu ki-chun2 e7 kang3-ke7, bi7-lai5 the3-hiu-kim iah si7 chu-khian2-hui3 e5 kim-giah8 e7 kiu-chui2, kong-si e7-tang3 seng2 put-chi2-a2 toa7-pit e5 seng5-pun2, chun2 beh koainn-chhiunn2, ma7 e7-tang3 kiam2 lap8 chiann5 che7 hui3-iong7; te7-sann, bo5-lun7 si7 keng2-khi3 eng2-hiong2 iah si7 kong-si bo5-sim beh ke3-siok8 keng-eng5, liau2--e5 soah soa2-lai5 kio3 sin-lo5 hu7-tam, m7-koh lo5-kang bo5 siong-tui3 chham-u2 koan2-li2, keng-eng5 kap liau2-kai2 kong-si sit8-che3 keng-che3 ham7 chu-kim un7-iong7 chong7-hong2 e5 koan5-lek8.
Tai5-ni2 kang-hoe7 kan3-pou7 u7 kiong7-sek, hoan2-tui3 “seng-san2 chek-jin7-che3” chit-tiau5 te2-soann3 ai3 chiu2 hou7 tiau5, ma7 ai3 pi7-bian2 hoe7-oan5 hiann-ti7 hou7 kong-si pian2--khi3. Chit hang7 koan2-li2 che3-tou7 na7 bo5 keng-koe3 kang-hoe7 tong5-i3 to7 nge7 kiann5, sng3 si7 bo5 oan5-kang tong5-i3 to7 kai2-pian3 lo5-tong7 tiau5-kiann7 ham7 lo5-tong7 khe3-iok, kang-hoe7 be7 tiam7-tiam7 ku3-chai7 kong-si an2-ne bu2. Che si7 kui e5 Lam5-a ham7 Tai5-sok chip8-thoan5 sim7-chi3 si7 Tai5-oan5 lo5-kang lo5-tong7 tiau5-kiann7 e5 tau3-cheng, chiu2 u7 tiau5, tui3 kang-un7 e7 u7 kou2-bu2 e5 i3-gi7.
Lam5-a iah si7 Tai5-sok, na2 iong7 keng-eng5 khun3-lan5 cho3 chioh-khau2, tauh8-tauh8-a2 teh chhai5-oan5, koh na2 ke3-siok8 teh sin-chheng2 in2-chin3 goa7-lo5, chhiunn7 Be7-liau5 e5 lak8-khin koh beh chhiann3 ban7 thong2 e5 goa7-lo5, che piau2-si7 seng-san2-soann3 iau2 u7 khiam3 kang-lang5 , an2-ne si7 an2-choann2 koh beh chhai5 Tai5-oan5-kang? Kong2 keng-eng5 khun3-lan5 beh sok-sio2 kui-bou5, nah koh teh the5 China tau5-chu ke3-oe7? Kong2 chu-kim chiann5 an5 keng-eng5 chiah8-lat8, soah u7 chai5-tiau7 it-tit8 koainn Tai5-oan5-chhiunn2, soa2 chu-kim khi3 China tau5-chu siat-chhiunn2?
Chong2--si7 Tai5-oan5 lo5-tong7-chia2 e5 kang-chok-koan5 kap seng-chun5-koan5, m7-si7 chai5-thoan5 teh kou3-lu7--e5, pak-siah liau2 to7 bo5 ke3-tat8--a, tak8-tong2 e5 cheng3-kheh ham7 koann-liau5, ma7 kan-tann beh tih8 soan2-phio3 e5 si5, chiah e7 ka7 po2-chiong lo5-kang e5 cheng3-ti7 chi-phio3 sa chhut-lai5 lang7, choe3-au7 beh kau-oann7, hun-chong li7-ek e5 si5, hi-seng--tioh8-e5, iu5-goan5 si7 chiam3 siong7 che7 soan2-phio3 ma7 lap8 siong7 che7 soe3-kim e5 lo5-tong7 kai-kip.
A-peng5 hiann it-tit8 kiong5-tiau, Tai5-oan5 kang-lang5 ai3 thoan5-kiat, ai3 it-ti3, chiah u7 oah8--loh8-khi3 e5 ki-hoe7, m7-thang hou7 chai5-thoan5, cheng3-kheh kap koann-liau5 phian3 koh-chai3 phian3, it-teng7 ai3 kian-chhi5 lo5-tong7-chia2 e5 lip8-tiunn5, cheng-chhu2 lo5-tong7-chia2 e5 koan5-ek; chun2 kiann5 kah bo5-lou7--a, beh si2, ma7 tioh8 piann3 chit8-tu3, mai3 chhai7--leh tan2-si2, ai3 cho3 u7 chun-giam5 e5 lo5-kang.
(TGB Thong-sin3 te7 61 ki5, 2004 ni5 10 goeh8)
</CL>
<HL>

2002年台染工會顧問Kian3-chi3兄熱心牽線，TGB開始kap樹林a2山a2-kha e5台染工會chih接，台染是「染整廠」，是南亞集團內底e5事業單位。
TGB 2002年chhim2去台染工會e5時，in e5會員有400外e5，到chit-ma2 chhun 200 thong2 e5 nia5，冬外來，公司一直束編，訂單ma7愈接愈chio2，真che7業務soah徙去China，看--來關廠是緊早慢nia5； m7-koh台染工會幹部真phainn2 thih頭，意識強koh團結，公司m7敢ou-peh8 bu2，到tann ma7 iau2一直安tah講有『永續經營』e5 phah算。
頂月日去工會e5時，A-peng5兄ka7 goan2講工會e5處境kap立場，雖bong2公司1步1步teh動作，m7-koh工會iau2無beh出手，現此時khah要緊--e5，是維護會員兄弟e5工作保障，廠--nih任何人事調動，若無尊重當事人e5意願，koh無遵守kap工會e5約束，hou7調職者khah有保障e5勞動條件，工會一定e7出面chhap手。
Chit月日koh去e5時，工會ai3面對--e5，soah ui3「保障工作權」變做ai3準備「爭取生存權」--a。廠--nih長久來一直裁員，業務量koh一直束--去，che long2有可能是關廠e5準備。Chit-ma2 koh放風聲beh實行「生產責任制」。
「生產責任制」若正經做--落，第1，勞工實際薪水變chio2，準加班趕khang-khoe3 thang達到預定工作量，ma7無加班費，che是剝削e5手路； 第2，平均工資基準e7降低，未來退休金iah是資遣費e5金額e7 kiu水，公司e7-tang3省不止a2大筆e5成本，準beh關廠，ma7 e7-tang3減納chiann5 che7費用； 第3，無論是景氣影響iah是公司無心beh繼續經營，了--e5 soah徙來叫薪勞負擔，m7-koh勞工無相對參與管理，經營kap了解公司實際經濟ham7資金運用狀況e5權力。
台染工會幹部有共識，反對「生產責任制」chit條底線ai3守hou7 tiau5，ma7 ai3避免會員兄弟hou7公司pian2--去。Chit項管理制度若無經過工會同意to7 nge7行，算是無員工同意to7改變勞動條件ham7勞動契約，工會be7 tiam7-tiam7據在公司an2-ne bu2。Che是kui e5南亞ham7台塑集團甚至是台灣勞工勞動條件e5鬥爭，守有tiau5，對工運e7有鼓舞e5意義。
南亞iah是台塑，na2用經營困難做借口，tauh8-tauh8-a2 teh裁員，koh na2繼續teh申請引進外勞，像麥寮e5六輕 koh beh chhiann3萬thong2 e5外勞，che表示生產線iau2有欠工人，an2-ne是an2-choann2 koh beh裁台灣工？ 講經營困難beh束sio2規模，nah koh teh提China投資計劃？ 講資金chiann5 an5經營食力，soah有才tiau7一直關台灣廠，徙資金去China投資設廠？
總--是台灣勞動者e5工作權kap生存權，m7是財團teh顧慮--e5，剝削了to7無價值--a，tak8黨e5政客ham7官僚，ma7 kan-tann beh tih8選票e5時，chiah e7 ka7保障勞工e5政治支票sa出來lang7，最後beh交換，分贓利益e5時，犧牲--tioh8-e5，猶原是佔siong7 che7選票ma7納siong7 che7稅金e5勞動階級。
A-peng5兄一直強調，台灣工人ai3團結，ai3一致，chiah有活--落-去e5機會，m7-thang hou7財團，政客kap官僚騙koh再騙，一定ai3堅持勞動者e5立場，爭取勞動者e5權益； 準行kah無路--a，beh死，ma7 tioh8拚1-tu3，mai3 chhai7--leh等死，ai3做有尊嚴e5勞工。
(TGB通訊第61期，2004年10月)
</HL>