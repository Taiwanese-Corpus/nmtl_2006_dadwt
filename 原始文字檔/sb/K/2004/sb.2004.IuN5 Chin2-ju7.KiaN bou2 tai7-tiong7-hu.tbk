<CL>
Loa7 tang2--e5 chin kiaN bou2, ti7 chhu3--nih hou7 in bou2 ah kah loh8-te2 loh8-te2. I siuN7 kong2 kho2-leng5 chhoa7 koe3 bou2 e5 cha-pou-lang5 long2 kap I kang7-khoan2 kiaN bou2.
U7 1-kang cha2-khi2, I chip8-hap8 kong-si lai7-bin7 20 goa7 e5 chhoa7 koe3 bou2 e5 oan5-kang, ka7 in kong2: “ Chit-ma2 goa2 beh tiau-cha--chit8-e5, na7 si7 kiaN bou2 e5 lang5 khia7 tiam3 goa2 e5 to3-chhiu2-peng5; m7 kiaN bou2--e5 khia7 tiam3 goa2 e5 chiaN3-chhiu2-peng5! ”
Kio3 si7 keng-li2 leh khi2-siau2--leh, hoai3 oan5-kang tak8-e5 li2 khoaN3 goa2, goa2 khoaN3 li2, koe3 1-cham7-a2, bo5 I e5 hoat-tou7, chi2-ho2 tauh8-tauh8-a2 soa2-tin2-tang7. Soa2 ho2-se3--a, toa7-to-sou3 e5 oan5-kang long2 khia7 ti7 to3-chhiu2-peng5. Ki5-koai3--e5 si7, keng2-jian5 u7 1-e5 khia7 ti7 I e5 chiaN3-chhiu2-peng5. Koh khah ki5-koai3--e5 si7, u7 2-e5 lang5 lau7 sin5 chai7-chai7, long2 khia7 ti7 goan5-ui7. 
Loa7 tang2--e5 khau2-khi3 boe7 siaN2 song2 e5 khoan2, to7 mng7 in 2-e5 kong2:“Lin2 na2 long2 bo5 tin2-tang7? ” 
Thau5 1-e5 oan5-kang in3 kong2: “Goan2 bou2 u7 kau-tai3, kong-si lai7-te2 na7-si7 leh hun phai3-he7 e5 si5-chun7, to7 ai3 po2-chhi5 tiong-lip8, goa2 m7-chiah e7 khia7 ti7 tiong-ng. ” 
Te7-ji7 e5 oan5-kang in3 kong2: “ Goan2 bou2 kong2, na7-si7 u7 siaN2-mih8 tai7-chi3 ai3 seng ka7 po3-ko3, goa2 iau2-boe7 khi3 kha3 tian7-oe7--leh! ”
Cheng3-lang5 thiaN liau2 long2 it-tit8 tim3-thau5, o-lo2 in 2-e5 chin-chiaN3 si7 kiaN-bou2 e5 tai7-tiong7-hu, Loa7 tang2--e5 bin7 oat8 ng3 khia7 ti7 chiaN3-chhiu2-peng5 hit-e5 oan5-kang, mng7 I kong2:
“Ah8 li2 hiah ho2-taN2, chin-chiaN3 long2 m7 kiaN bou2? ”
“ Bo5--lah, goan2 bou2 kong2, lang5 che7 e5 sou2-chai7 m7-thang khi3--lah! ”
</CL>
<HL>

賴董--e5真驚某，ti7厝--nih hou7 in某壓kah loh8-te2 loh8-te2。伊想講可能娶過某e5查甫人攏kap伊kang7款驚某。
有1工早起，伊集合公司內面20外個娶過某e5員工，ka7 in講：「Chit-ma2 我beh 調查--chit8-e5，na7是驚某e5人khia7 tiam3我e5倒手旁；m7驚某--e5 khia7 tiam3我e5正手旁！」
叫是經理leh 起siau2--leh，hoai3員工tak8-e5你看我，我看你，過1-cham7-a2，無伊e5法度，只好tauh8-tauh8-a2 soa2-tin2-tang7。Soa2好勢--a，大多數e5員工攏khia7 ti7倒手旁。奇怪--e5是，竟然有1個khia7 ti7伊e5正手旁。閣khah奇怪--e5是，有2個人老神在在，攏khia7 ti7原位。
賴董--e5口氣boe7 siaN2爽e5款，to7問in 2個講：「Lin2 na2攏無tin2動？」 
頭1個員工應講：「阮某有交代，公司內底na7是leh分派系e5時陣，to7愛保持中立，我m7-chiah會khia7 ti7中央。」
第2 e5員工應講：「阮某講，na7是有siaN2-mih8代誌愛先ka7報告，我iau2-boe7 去kha3電話--leh！」
眾人聽了攏一直tim3頭，o-lo2 in 2個真正是驚某e5大丈夫，賴董--e5面oat8向khia7 ti7正手旁hit個員工，問伊講：
「Ah8你hiah好膽，真正攏m7驚某？」
「無--lah，阮某講，人濟e5所在m7-thang去--lah！」
</HL>