<CL>
Kin-a2-jit8 khoann3-liau2 Kong-si7 e5 “Bu7-sia7 Su7-kiann7” siong7 boe2-a2 1 chip8, sim-lai7 kam2-kak chiok kam2-tong7--e5, ma7 u7 chit8-koa2 siunn7-hoat.
Kok-bin5-tong2 thong2-ti7 kau3-tann i2-keng beh 60 ni5--a, soan-pou3 kai3-giam5 ma7 beh 20 ni5--a, m7-kuh chit-ma2, 2004, chiah u7 tian7-si7-tai5 teh cho3 lan2 Tai5-oan5-lang5 ka-ti7 e5 lek8-su2 kou3-su7. Sui-jian5 chiah oann3 chiah chhut--lai5, m7-kuh lan2 eng3-kai ai3 ka7 kheng2-teng7 kap chi-chhi5, kam2 m7-si7?
M7-kuh su7-sit8 siong7 chit-chhut hi3-kiok8 ui3 2/9 khai-si2 ian2-chhut liau2-au7, to7 si5-siong5 khoann3--tioh8 thiann-tioh8 chin che7 lang5 teh phoe-pheng5 kong2 ian2-chhut e5 ian2-oan5 chin che7 si7 Ho7-lo2-lang5, m7-si7 goan5-chu7-bin5, to7 sng3 si7 goan5-chu7-bin5, ian2-chhut e5 si5-chun7 kong2 e5 oe7, nah e7 long2 si7 Hoa5-gi2 khah che7. Gi2-gian5 ti7 chit-chhut hi3-kiok8 lai7 si7 tiong7-iau3 e5 kak-sek, ma7-si7 siong7 che7 lang5 phoe-pheng5 e5 khoat-tiam2. To7-si7 in-ui7 in be7-hiau2 kong2 goan5-chu7-bin5-gi2, chiah hou7 lang5 phoe-pheng5 kah hiah chhinn-chham2. Koh u7 lang5 phoe-pheng5 in chheng7 e5 sann-a2-khou3, seng-oah8 hong-sek kap thoan5-thong2 hong-siok8 long2 m7-si7 chiann3-kang2 Sedeq e5 mih8-kiann7. Goa2 siunn7 beh mng7 1 ku2: na7 an2-ne, chiann3-kang2 e5 mih8-kiann7 si7 siann2-mih?
Chiah-e5 phoe-pheng5 si7 chiann3-bin7--e5, si7 eng3-kai--e5, ai3 hou7 to7-ian2 kap pian-kiok8 in chai-iann2 u7 bo5 ho2, su-iau3 kai2-chin3 e5 sou2-chai7. M7-kuh ti7 phoe- pheng5 tiong, lan2 kam2 m7-si7 ma7 ai3 ka7 in phah phok8-a2, o-lo2--chit8-e7. O-lo2 in u7 chit-e5 sim lai5 phah Tai5-oan5-lang5 e5 lek8-su2, o-lo2 in u7 kak-chhenn2, u7 Tai5-oan5 i3-sek, chiah e7-tang3 poann chhut chit-chhut hi3-kiok8, hou7 m7-chai Bu7-sia7 Su7-kiann7 e5 siau3-lian5-lang5 lai5 liau2-kai2 Mona Rudao kap Gou5 Hong7 si7 bo5-kang7 lang5. Ma7 e7-sai2 hou7 tak8-e5 khoann3-tioh8 chiann3-kang2 Tai5-oan5-lang5 e5 iong2-khi3 kap tui3-khong3 goa7-lai5 thong2-ti7-chia2 e5 koat-sim. Chit-e5 Jit8-pun2 si5-tai7 hong-tong7 Jit8-pun2 kap se3-kai3 e5 su7-kiann7, sui-jian5 bo5 seng5-kong, m7-kuh hou7 lang5 khim-phoe3. Goan5-chu7-bin5 in chit-chiong2 hoan2-ap-pek e5 cheng-sin5, tui3 sou2-u7 e5 Tai5-oan5-lang5 lai5 kong2, eng3-kai e7 u7 chin toa7 e5 chhiong-kek.
Bu7-sia7 Su7-kiann7 chit-chhut hi3-kiok8 kiat-sok--a. Goa2 siong-sin3 u7 phoe-pheng5 to7 u7 chin3-pou7, i2-au7 na7 koh u7 lang5 beh poann chit-chiong2 hi3-kiok8, tioh8-ai3 ho2-ho2-a2 chu3-i3 chiah-e5 bun7-te5. M7-kuh goan5-chu7-bin5 gi2-gian5 e5 bun7-te5, goa2 siunn7, beh tut8-phoa3 si7 siong7 khun3-lan5--e5.
(TGB Thong-sin3 te7 55 ki5, 2004 ni5 4 goeh8)
</CL>
<HL>

今a2日看了公視e5《霧社事件》siong7尾a2 1集，心內感覺chiok感動--e5，ma7有1-koa2想法。
國民黨統治到tann已經beh 60年--a，宣佈解嚴ma7 beh 20年--a，m7-kuh chit-ma2，2004，chiah有電視台teh做lan2台灣人ka-ti7 e5歷史故事。雖然chiah oann7 chiah出--來，m7-kuh lan2應該ai3 ka7肯定kap支持，kam2 m7是？
M7-kuh事實上chit齣戲劇ui3 2/9開始演出了後，to7時常看--tioh8聽tioh8真che7人teh批評講演出e5演員真che7是Ho7-lo2人，m7是原住民，to7算是原住民，演出e5時chun7講e5話，nah e7 long2是華語khah che7。語言ti7 chit齣戲劇內是重要e5角色，ma7是siong7 che7人批評e5缺點。To7是因為in be7-hiau2講原住民語，chiah hou7人批評kah hiah淒慘。Koh有人批評in穿e5衫a2褲，生活方式kap傳統風俗long2 m7是正港Sedeq e5 mih8-kiann7。Goa2想beh問1句： 若an2-ne，正港e5 mih8-kiann7是siann2-mih？
Chiah-e5批判是正面--e5，是應該--e5，ai3 hou7導演kap編劇in知iann2有無好，需要改進e5所在。M7-kuh ti7批評中，lan2 kam2 m7是ma7 ai3 ka7 in phah phok8-a2，o-lo2--1-e7。O-lo2 in有chit-e5心來phah台灣人e5歷史，o-lo2 in有覺醒，有台灣意識，chiah e7-tang3 poann出chit齣戲劇，hou7 m7知霧社事件e5少年人來了解Mona Rudao kap吳鳳是無kang7人。Ma7 e7-sai2 hou7 tak8-e5看tioh8正港台灣人e5勇氣kap對抗外來統治者e5決心。Chit-e5日本時代轟動日本kap世界e5事件，雖然無成功，m7-kuh hou7人欽佩。原住民in chit種反壓迫e5精神，對所有e5台灣人來講，應該e7有真大e5衝擊。
霧社事件chit齣戲劇結束--a。Goa2相信有批評to7有進步，以後若koh有人beh poann chit種戲劇，tioh8-ai3好好a2注意chiah-e5問題。M7-kuh原住民語言e5問題，goa2想，beh突破是siong7困難--e5。
(TGB通訊第55期，2004年4月)
</HL>