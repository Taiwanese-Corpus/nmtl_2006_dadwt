<CL>
  Pun2-ni5 chiaN-goeh8 20 jit8, ti7 Eng2-khong le2-pai3-tng5 u7 ku2-heng5 chit8 e5 chin m7-kam e5 ko3-piat8-sek, chiu7-si7 pun2-tng5 e5 Gou5 Pit TiuN2-lo2-niu5 (Lau5 Hoa5-gi7 Bok8-su e5 tiuN7-m2) ui7-tioh8 koaN-gam5, ti7 chiaN-goeh8 18 jit8 li7-khui se3-kan, Chu2 u7 in-tian2 i ti7 piat8-se3 e5 18 jit8 cheng5, chhoa7 i kau3 Thian-tong5 kap te7-gek8. TaN chiong i sou2 khoaN3 e5 kan2-tan sia2 cho3 kian3-cheng3. 
  (1) Chap8-ji7 goeh8 31 jit8 teng2-pou u7 ka7 Gou5 TiuN2-lo2-niu5 kong2, kin-a2-jit8 li2 m7-thang khi3 ong2-chin2, kiam2-chhai2 Chu2 oe7 tiau3 goa2 tng2-khi3, au7-lai5 10 tiam2 kau3 e7-pou 4 tiam2 poaN3 long2 m7-chai lang5, bak8-chiu kim-kim chhui3 nge7-nge7, u7 khoaN3-kiN3 chit8 e5 chheng7 peh8-saN, koh peh8 chhui3-chhiu e5 Chu2 Ia5-sou, chhoa7 i kau3 thian-tong5, ti7 hia thiaN-kiN3 im-gak8, ho2 thiaN e5 siaN-im. Ia7 cheng3-lang5 long2 chheng7 peh8-saN hoan-geng5. Koh chhoa7 kau3 i e5 pang5-keng, lai7-bin7 e5 pou3-ti3 chin sui2, u7 i2, toh, koh pou3-li5 chit8-e7 khui, ia7 u7 kim sih-sih e5 bin5-chhng5. TiuN2-lo2-niu5 tui3 Chu2 kong2, goa2 be7 kham-tit che7 chiah sui2 e5 i2, be7 kham-tit khun3 chiah sui2 e5 bin5-chhng5, in-ui7 goa2 e5 saN kiaN-lang5. Chu2 kong2, Goa2 khoaN3 sim-lai7, Goa2 bo5 khoaN3 goa7-phoe5, li2 u7 ho2-sim gau5 thiaN3-lang5, kiaN5 che7-che7 ho2-su7, li2 si7 chin koai e5 cha-bou2-kiaN2, Goa2 chin thiaN3 li2, koh khoaN3-kiN3 toh-teng2 u7 chit8 teng2 chin sui2 e5 bian2-liu5, si7 se3-kan bo5 thang pi2 tit e5 sui2. Chu2 hou7 i che7, gim5 257 siu2 si an-ui3 i, tiuN2-lo2-niu5 tui3 Chu2 kiu5 kong2, chun2 i tng2-khi3 thang an-ui3 i e5 kiaN2 kap ka-chok8, Chu2 chun2 i soa3 kong2, na7 koh tiau3 li2, li2 tioh8 koh lai5, Chu2 chiu7 koh chhoa7 i tng2-lai5. 
  (2) Kang7-jit8 am3-si5 11 tiam2 poaN3 kau3 12 tiam2 goa7, koh chit8 pai2 m7-chai lang5, u7 chit8 e5 lang5 chhoa7 i kiaN5 chin phaiN2 kiaN5 e5 lou7, kau3-ui7 thiaN-kiN3 kiaN-hiaN5 e5 siaN, in-ui7 chin che7 lang5 ti7 hoe2-kheN teh siu7 sio, u7 toa7 chioh8-bo7, u7 toa7 e5 iu5-tiaN2, u7 thih-kau2, u7 tang5-choa5 long2 teh heng5-hoat8 phai2-lang5, cheng3-lang5 kio3 m7-kaN2, thi5-khau3, Mou5-kui2 kong2, bo5 lou7 thang to5-siam2, koh u7 e5 hoah kong2, hoan2-hoe2 bo5 ki-hoe7. TiuN2-lo2-niu5 chin kiaN m7-kaN2 khoaN3, hit lang5 kong2, m7-bian2 kiaN, Chu2 kap li2 ti7-teh, chiu7 koh chhoa7 i khi3 thian-tong5 ka7 i kong2, li2 tioh8 tiam3 chia; i kiu5 kong2, in-ui7 kiaN2-ji5 chhut-goa7, iau2-boe7 kap in saN-si5, iong5-un2 goa2 tng2-khi3, chiu7 koh chhoa7 i tng2-lai5, chheN2 khi2-lai5 iau2-ku2 chin kiaN. Kho2-lin5 hiah e5 phaiN2-lang5 siu7 heng5-hoat8, ke-lai7 e5 lang5 ai3 i tui3 Chu2 kiu5, hou7 i u7 oah8-mia7 thang koh ti7 se3-kan, ui7 I cho3 kian3-cheng3; i kong2 i m7-kaN2, seN-si2 chhut-chai7 Chu2 e5 i3-su3. 
  ChiaN goeh8 chhe-it e5-am3 11 tiam2 goa7 kau3 12 tiam2 goa7, i u7 khoaN3-kiN3 chit8 e5 ou-ou koh phaiN2 khoaN3 e5 lang5 chhoa7 i beh khi3 te7-gek8, i m7-ai3 khi3, kap i ke3-kau3 saN-phah iok 20 hun ku2, hit tiong-kan khoaN3-kiN3 mou5-kui2 che7-che7 kiah8 tng5-tng5 e5 chhe teh chhiam2 phaiN2-lang5 hiat ti7 hoe2-kheN, cheng3-lang5 thi5-khau3 kio3 m7-kaN2 e5 siaN-im chin kho2-lin5, hou7 i e5 sim chin kan khou2, tui3 Mou5 kui2 kong2, Goa2 beh khi3 thian-tong5, li2 chaiN2-iuN7 chhoa7 goa2 lai5 te7-gek8? Ke-lai7 e5 lang5 thiaN-kiN3 kap khoaN3-kiN3 chit e5 su7, chhut-lat8 kiu5 Chu2 pang-chan7 i, au7-lai5 khah-iaN5 mou5-kui2, hoah Ha-le-lu-iah, phah chhiu2. Chu2 chiu7 koh lai5 chhoa7 i kau3 chin sui2 e5 hoe-hng5, koe2-chi2 moa2-moa2 si7, Chu2 chiu7 chiong hit teng2 sui2 e5 bian2-liu5 beh ka7 i ti3, i khiam-pi kong2, Goa2 e5 thau5-mng5 chin kiaN-lang5, be7 kham-tit ti3. 
  KhoaN3 chiah e5 su7 i2-au7, Chu2 hou7 i koh tiam3 se3-kan 18 jit8 ku2, thang cho3 kian3-cheng3. ChiaN goeh8 18 am3, ti7 chin sui2 e5 bin7-mau7 tit8-tit8 kio3 Chu2, lai5 li7-khui se3-kan. I peN7 chit8 tang ku2, i e5 kan-khou2 lan2 be7 thang heng5-iong5, na7-si7 i m7-bat chit8 ku3 oan3-than3, chhin-chhiuN7 Iok-pek. TiuN2-lo2-niu5 chai7-seN gau5 thiaN3 lang5, thiaN3 Chu2, khian5-seng5 sin3-kho3 Chu2, ho2 khoan2-thai7 phoa3-peN7 e5 song3-hiong lang5, cho3 bo5 oa2-kho3 e5 koaN2-hu7 e5 pang-chan7, chu5-ai3 ti7 kou-ji5, gau5 iu2-hau3 si7-toa7-lang5, tek8-piat8 tui3 Chu2 e5 kang-lang5, sui-si7 sin5-hak8-seng ia7 chin ho2 khoan2-thai7 in, gau5 pang-chan7 kau3-hoe7 cho3 Ma2-tai7 che2, koh ia7 chhin-chhiuN7 To-ka 30 ni5 ku2. 
  ThiaN-kiN3 i e5 si2, kau3-hoe7 lai7-goa7 e5 lang5 lau5 m7-kam siau3-liam7 e5 bak8-sai2. Goa2 kau3 Eng2-khong bok8-hoe7 bo5 loa7-ku2, TiuN2-lo2-niu5 i2-keng sin-khu phoa3-peN7, goa2 tak8 pai2 khi3 tham3 i, i ti7 kan-khou2 e5 tiong-kan iau2 chin koan-sim goa2 e5 seng-oah8, i liah8 pat8-lang5 pi2 ka-ki7 khah iau3-kin2, eng7 khek-ki2 pun2-sin lai5 khoan2-thai7 lang5. I ti7 kui thian e5 chit8 jit8 cheng5, tek8-piat8 chit8 hang7 su7 hou7 goa2 e5 sim siu7 toa7 kam2-kek e5, tng goa2 khi3 khoaN3 i, i kek8 kan-khou2 chhoan2-khui3 be7 chu7-jian5 e5 si5, iau2-ku2 kio3 i e5 kiaN2 theh8 kam-a2 hou7 goa2 chiah8, i e5 thiaN3-sim hou7 goa2 it-seng bo5 be7 ki3-tit. Goa2 sin3 in-ui7 i gau5 thiaN3 lang5, gau5 thiaN3 Chu2, Chu2 chhoa7 i khi3 khoaN3 i e5 pang5-keng kap sui2 e5 bian2-liu5. I2-siong7 goa2 sia2 chiah e5 lai5 tui-liam7 i, kap tai7-ke saN-kap siu7 bian2-le7. 
  “Sou2-i2 goa2 sou2 thiaN3 e5 hiaN-ti7--ah, lin2 tioh8 kian-kou3 bo5 io5-choah, siong5-siong5 chin7-lek8 ti7 Chu2 e5 kang, in-ui7 chai lin2 tioh8-boa5 ti7 Chu2 e5 m7 si7 khang-khang.” (I-ko 15:58) 
  (Tai5-oan5 Kau3-hoe7 Kong-po3 te7 810-811 ho7, 1956 ni5 6-7 geh8) 
</CL>
<HL>

本年正月20 日，ti7永康禮拜堂有舉行一個真m7甘e5告別式，就是本堂e5吳畢長老娘 (劉華義牧師e5丈姆) 為著肝癌，ti7 正月18日離開世間，主有恩典伊ti7 別世e5 18 日前，chhoa7伊到天堂kap地獄。今將伊所看e5簡單寫做見証。 
(1) 十二月31日頂晡有ka7吳長老娘講，今仔日你m7-thang去往診，kiam2-chhai2主會召我轉去，後來10點到e7晡4 點半攏 m7知人，目珠金金嘴硬硬，有看見一個穿白衫，koh白嘴鬚e5主耶穌，chhoa7伊到天堂，ti7 hia 聽見音樂，好聽e5聲音。也眾人攏穿白衫歡迎。Koh chhoa7 到伊e5 房間，內面e5佈置真sui2，有椅、桌，koh布籬一下開，也有金sih-sih e5眠床。長老娘對主講，我 be7堪tit坐chiah sui2 e5椅，be7堪tit睏chiah sui2 e5眠床，因為我e5 衫驚人。主講，我看心內，我無看外皮，你有好心gau5疼人，行濟濟好事，你是真乖e5查某子，我真疼你，koh看見桌頂有一頂真sui2 e5冕旒，是世間無thang比tit e5 sui2。主hou7伊坐，吟257首詩安慰伊，長老娘對主求講，准伊轉去thang安慰伊e5子kap家族，主准伊續講，若koh召你，你著koh來，主就koh chhoa7 伊轉來。 
(2) Kang7日暗時11點半到12點外，koh一擺m7知人，有一個人chhoa7 伊行真歹行e5路，到位聽見驚惶 e5聲，因為真濟人ti7火坑teh受燒，有大石磨、有大e5油鼎、有鐵狗、有銅蛇攏teh刑罰歹人，眾人叫m7敢，啼哭，魔鬼講，無路thang逃閃，koh有e5喝講，反悔無機會。長老娘真驚m7敢看，hit人講，m7免驚，主kap你ti7-teh，就koh chhoa7 伊去天堂ka7伊講，你著tiam3 chia；伊求講，因為子兒出外，iau2未 kap in saN辭，容允我轉去，就koh chhoa7 伊轉來，醒起來iau2-ku2真驚。可憐hiah e5歹人受刑罰，家內e5人ai3伊對主求，hou7伊有活命thang koh ti7世間，為伊做見証；伊講伊m7敢，生死出在主e5 意思。 
正月初一e5暗11點外到12點外，伊有看見一個烏烏koh歹看e5人 chhoa7 伊beh去地獄，伊m7愛去，kap伊計較相扑約20分久，hit中間看見魔鬼濟濟kiah8長長e5叉teh chhiam2歹人hiat ti7 火坑，眾人啼哭叫m7敢e5聲音真可憐，hou7伊e5心真艱苦，對魔鬼講，我beh 去天堂，你怎樣chhoa7我來地獄？家內e5人聽見kap看見這個事，出力求主幫贊伊，後來較贏魔鬼，喝哈利路亞，扑手。主就koh來 chhoa7伊到真sui2 e5花園，果子滿滿是，主就將hit頂sui2 e5冕旒beh ka7 伊戴，伊謙卑講，我e5頭毛真驚人，be7堪tit戴。 
看chiah e5事以後，主hou7伊koh tiam3世間18日久，thang做見証。正月18暗，ti7真sui2 e5面貌直直叫主，來離開世間。伊病一冬久，伊e5艱苦咱be7 thang形容，若是伊m7-bat一句怨嘆，親像約伯。長老娘在生gau5疼人、疼主，虔誠信靠主，好款待破病e5散hiong 人，做無倚靠e5寡婦e5幫贊，慈愛ti7 孤兒，gau5有孝序大人，特別對主e5工人，雖是神學生也真好款待in，gau5幫贊教會做馬大姊，koh也親像To-ka 30年久。 
聽見伊e5死，教會內外e5人流m7甘數念e5目屎。我到永康牧會無偌久，長老娘已經身軀破病，我逐擺去探伊，伊ti7艱苦e5中間iau2真關心我e5生活，伊掠別人比家己較要緊，用克己本身來款待人。伊ti7歸天e5一日前，特別一項事hou7 我 e5心受大感激e5，當我去看伊，伊極艱苦喘氣be7自然e5時，iau2-ku2 叫伊e5子提柑仔hou7我食，伊e5 疼心hou7我一生無be7記得。我信因為伊gau5疼人，gau5疼主，主chhoa7 伊去看伊e5房間kap sui2 e5冕旒。以上我寫chiah e5來追念伊，kap 逐家相kap受勉勵。 
「所以我所疼e5兄弟--ah，lin2 著堅固無搖choah，常常盡力ti7主e5 工，因為知lin2著磨ti7主e5 m7是空空。」 (I 哥 15：58)
(台灣教會公報第810-811號，1956年6-7月) 
</HL>