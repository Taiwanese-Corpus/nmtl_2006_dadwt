<CL>
“Khun5-lo5-iaN5” si7 chiah ku2 siong5-siong5 thiaN-kiN3 e5 sin-gu2.  TaN hit e5 i3-su3 si7 sim2-mih8?  Khi2-goan5 si7 chaiN2-iuN7?  Tu2-ho2 u7 cheng5 Chheng-lian5-chhu3 e5 Chong2-kan3-su7 TiuN Hong5-chhiong Bok8-su khi3 Jit8-pun2 sit8-che3 chham-ka, hian7-te7 kian3-bun5, taN ti7 chia ka7 lan2 kai2-tap, chhiaN2 thok8-chia2 chu3-i3. 
Joah8-thiN kau3 lah, ti7 chit e5 si5-kan lan2 u7 choe7-choe7 e5 chu7-hoe7, u7 e5 si7 choan5 seng2-seng3 e5, u7 e5 si7 Tiong-hoe7 seng3 e5, ia7 u7 e5 si7 kau3-hoe7 ka-ki7 siat-hoat e5 te7-hng seng3 e5, chiu7-si7 Ha7-leng7-hoe7, S. S. kau3-hoe7 leng5-siu-hoe7 teng2, lan2 Tai5-oan5 ia7 i2-keng u7 pat8 sou2-chai7 u7, lan2 ia7 u7 teh hoat-tong7.  M7-ku2 ki5-tiong u7 chit8 hang7 lan2 iau2-boe7 u7 e5, chiu7-si7 goa2 chit si5 sou2 ai3 beh kai3-siau7 e5 “Khun5-lo5-iaN5” chit e5 beng5-su5, si7 goa2 ka-ki7 ek8--e5, i2-goa7 na7 u7 khah tu2-ho2 e5 ng3-bang7 saN chi2-kau3.
Ui7-tioh8 lan2 Tai5-oan5 iau2-boe7 u7 e5 ian5-kou3, ku7-ni5 goa2 u7 siu7 phai3 khi3 Jit8-pun2 tit8-chiap kian3-sip8 chit e5 kang-chok, ng3-bang7 ti7 lan2 Tai5-oan5 ia7 thang sit8-heng5.  Kin-ni5 ui7-tioh8 chun2-pi7 boe7 kau3, sou2-i2 Beng5 Bok8-su u7 kap goa2 teh siuN7, an3-sng3 ma7-ni5 chiu7 beh lai5 khai-si2.
Khun5-lo5-iaN5 e5 khi2-goan5 kap cheng-sin5 
1920 ni5 u7 chit8 kun5 e5 chheng-lian5 lam5-lu2 ti7 joah8-thiN kau3 ti7 Hoat-kok.  Ui7-tioh8 tu2-tioh8 te7 I chhu3 se3-kai3 tai7-chian3 e5 ian5-kou3, chiaN5-choe3 hong-pou e5 te7-hng, in tiam7-tiam7 eng7 ki5-to2 kap lau5 koaN7 lai5 teh choe3 chai3 kian3-siat e5 kang-tiaN5.  Chiah e5 chheng-lian5 long2 si7 Ki-tok-tou5, in si7 tui3 Sui7-se, Ho5-lan5, Eng-kok, Bi2-kok, sim7-chi3 ia7 u7 cheng5 e5 tui3-tek8 Tek-kok lang5 chai7-lai7.
In sui-bong2 kok-chek8, jin5-chiong2, lek8-su2, poe7-keng2 long2 bo5 saN-tang5.  Chong2-si7 u7 chit8 tiam2 saN-tang5, chiu7-si7 hoaN-hi2 ti7 sip8-ji7-ke3 e5 e7-bin7 lai5 chiah8-khou2 e5 cheng-sin5, in 5 geh8-jit8 ku2 bong5-chhim2 hoe3-sit8 lai5 hok8-bu7 ti7 chiong2-chiong2 e5 kian3-siat su7-giap8, che chiu7-si7 kin-a2-jit8 ti7 choan5 se3-kai3 ni5-ni5 ti7 choe7-choe7 kok, u7 sou3-chheng toe7-hng ia7 u7 sou3-pah-ban7 e5 chheng-lian5 sou2 teh hok8-bu7 e5 khun5-lo5-iaN5 e5 khi2-goan5.  In e5 kang si7 siu-li2 to7-lou7, kian3-tiok8, phah te7-piN5, cheng3 chhiu7-a2 teng2.
Chit e5 un7-tong7 khai-si2 si7 tui3 chit8 e5 Sui7-se lang5, i si7 sou3-hak8 kau3-siu7, ia7 si7 peng5 sin3-tou5, mia5 kio3-choe3 Pierre Ceresole, sou2-i2 chit e5 khun5-lo5-iaN5 e5 un7-tong7, thang kong2 ia7 si7 sun5-chui7 e5 “Peng5-sin3-tou5 un7-tong7”, si7 tui3 peng5 sin3-tou5 lai5 khai-si2, ia7 tui3 peng5 sin3-tou5 lai5 teh thui-heng5 e5 kang-chok.  Tang5-si5 chit e5 un7-tong7 ia7 si7 chhiau-oat8 jin5-chiong2, kok-keng2, chong-kau3, bin5-chok8.  “M7-si7 eng7 oe7, si7 eng7 lau5-koaN7 kang-chok,” si7 chit e5 un7-tong7 e5 phiau-gu2 kap cheng-sin5, tui3 chit e5 cheng-sin5 sou2 siN-chhut i5-it e5 bok8-tek, si7 tui3 iu2-chi3 chu7-hoat-tek thong-koe3 lo5-tong7, eng7 ho5-peng5 e5 hong-hoat lai5 kai2-koat tui3-lip8 e5 hong-hoat, iong2-seng5 chhin-sian7 e5 cheng-sin5, li7-khui kou3 ka-ki7 e5 sim lai5 hok8-bu7.  Sou2-i2 chit e5 un7-tong7 hian7-si5 si7 phou2-pian3 ti7 choan5 se3-kai3, ia7 i2-keng chiaN5-choe3 Ki-tok chheng-lian5 lam5-lu2 beh “Gian2-kiu3 sia7-hoe7 e5 sit8-giam7-sek.”
Sou2-i2 chit e5 khun5-lo5-iaN5 si7 bo5 u7 sim2-mih8 chin chhim oh-tit li2-kai2 e5 li2-lun7, cheng-sin5, a2-si7 tiat-hak8.  Khun5-lo5-iaN5 e5 tui3-siong7 m7-si7 kan-ta ui7-tioh8 kau3-hoe7 na7-tiaN7, ia7 si7 ui7-tioh8 sia7-hoe7, ia7 si7 hit e5 sia7-hoe7 khoaN3-choe3 choe3 su-iau3 e5 su7-giap8, a2-si7 si-siat choe3 tui3-siong7 lai5 tiok8-chhiu2.  Chong2-si7 choat8-tui3 m7-thang eng2-hiong2 hit te7-hng e5 lo5-tong7-chia2 e5 seng-oah8 choe3 tiau5-kiaN7.
Khun5-lo5-iaN5 e5 cheng-sin5 te7 i si7, “Hok8-bu7,” bo5 kiu5 po3-siu5, oan5-choan5 chu7-ki2 hou2-teng7, sou2-i2 mui2 ni5 u7 chin-choe7 chheng-lian5 hoaN-hi2 hi-seng po2-kui3 e5 hiu-ha5, put-tan3 ui7 ka-ki7 e5 kok-ka, sia7-hoe7, ia7 kau3 ti7 pat8 e5 kok-ka khi3 hok8-bu7.  Che choat8-tui3 si7 ki-pun2 ti7 Chu2 e5 thiaN3, bo5 phah sng3-poaN5, koh chham-ka-chia2 si7 chu7-chu2-tek eng3-bou7, bo5 siu7 jim7-ho5 hong-bin7 e5 ap-pek chiah chham-ka, che kap chian3-si5 e5 khun5-lo5 hong7-su7-tui7 bo5 saN-tang5.
Te7 2 si7 “Kian3-siat,” khun5-lo5-iaN5 tek-khak tioh8 u7 ku7-the2-tek e5 kian3-siat, phi3-ju7 khi2 pai3-tng5, siu-li2 to7-lou7, cho7 kio5, phou-lou7 teng2.
Te7 3 si7 “Hou7-siong li2-kai2,” in-ui7 sou2 chham-ka e5, khah choe7 si7 chheng-lian5, koh si7 hak8-seng, kok lang5 e5 jin5-chiong2, bin5-chok8, kok-chek8, cheng3-ti7 long2 bo5 saN-tang5.  Chiah e5 keng-koe3 sou3 le2-pai3 e5 kiong7-tong5 seng-oah8, thang tit hou7-siong li2-kai2, siau-bo5 tek8-si7, sou2-i2 u7 lang5 kio3 khun5-lo5-iaN5 choe3 “Ho5-peng5 e5 kian3-siat.”  Si5-kan ia7 bo5 it-teng7, u7 si5 chit8-ko3 geh8, a2-si7 nng7-saN jit8 ia7 kho2-i2. Beh chham-ka e5 lang5 m7-thang siuN7 “Beh tit-tioh8 sim2-mih8?”  Si7 tioh8 siuN7 “Goa2 oe7 thang choe3 sim2-mih8, beh hian3 sim2-mih8?”  Sou2-i2 hu3-hoe7 e5 lang5 chi2-u7 toa3 “ChiN5, Si5-kan kap Seng-khu.”  I2-goa7 long2 bo5 su-iau3 sim2-mih8, bo5 ng3-bang7 lang5 e5 po3-siu5, bo5 siuN7 kiat-ko2, chi2-u7 eng7 thiaN3-sim lai5 choe3 kang, koh khah iau3-kin2 e5, si7 tioh8 oe7 ki3-tit, “M7-si7 ti7 kong2-oe7, si7 ti7 heng5-tong7.”  “Not words but Action” e5 ki-pun2 cheng-sin5.
(Tai5-oan5 Kau3-hoe7 Kong-po3 te7 812 ho7, 1956 ni5 8 geh8)
</CL>
<HL>

「勤勞營」是chiah久常常聽見 e5 新語。今hit個意思是甚物？ 起源是怎樣？Tu2好有前青年處e5總幹事張逢昌牧師去日本實際參加，現地見聞，今ti7 chia ka7咱解答，請讀者注意。
熱天到lah，ti7這個時間咱有濟濟 e5聚會，有e5是全省性e5，有e5是中會性e5，也有e5是教會家己設法e5地方性e5，就是夏令會，S. S.教會靈修會等，咱台灣也已經有別所在有，咱也有teh發動。M7-ku2 其中有一項咱iau2未有e5，就是我這時所ai3 beh介紹e5「勤勞營」這個名詞，是我家己譯--e5，以外若有較tu2好e5 向望相指教。
為著咱台灣iau2未有e5緣故，舊年我有受派去日本直接見習這個工作，向望ti7咱台灣也thang 實行。今年為著準備be7到，所以明牧師有kap我teh想，按算明年就beh來開始。
勤勞營e5起源kap精神
1920年有一群e5青年男女ti7 熱天到ti7法國。為著tu2著第一次世界大戰e5緣故，成做荒埔e5地方，in恬恬用祈禱kap流汗來teh 做再建設e5工程。Chiah e5青年攏是基督徒，in是tui3瑞士、荷蘭、英國、美國，甚至也有前e5 對敵德國人在內。
In 雖罔國籍、人種、歷史、背景攏無相同。總是有一點相同，就是歡喜ti7十字架e5下面來食苦e5 精神，in五月日久忘寢癈食來服務ti7 種種e5建設事業，che就是今仔日 ti7全世界年年ti7濟濟國，有數千地方也有數百萬e5青年所teh服務 e5 勤勞營e5 起源。In e5 工是修理道路，建築，扑地坪，種樹仔等。
這個運動開始是tui3一個瑞西人，伊是數學教授，也是平信徒，名叫做Pierre Ceresole，所以這個勤勞營e5運動，thang講也是純粹e5 「平信徒運動」，是tui3 平信徒來開始，也tui3 平信徒來teh推行e5 工作。同時這個運動也是超越人種、國境、宗教、民族。「M7是用話，是用流汗工作」，是這個運動e5 標語kap精神，tui3這個精神所生出唯一e5目的，是tui3有志自發的通過勞動，用和平e5方法來解決對立 e5方法，養成親善e5精神，離開顧家己e5心來服務。所以這個運動現時是普遍ti7全世界，也已經成做基督青年男女beh「研究社會e5 實驗室」。
所以這個勤勞營是無有甚物真深oh-tit理解e5理論，精神，抑是哲學。勤勞營e5對象m7是kan-ta 為著教會na7-tiaN7，也是為著社會，也是hit個社會看做最需要e5事業，抑是施設做對象來著手。總是絕對m7-thang 影響hit地方e5勞動者e5生活做條件。
勤勞營e5精神第一是，「服務」，無求報酬，完全自己否定，所以每年有真濟青年歡喜犧牲寶貴e5休暇，不但為家己e5國家、社會，也到ti7 別個國家去服務。Che絕對是基本 ti7主e5疼，無扑算盤，koh參加者是自主的應募，無受任何方面e5 壓迫才參加，che kap戰時e5 勤勞奉仕隊無相同。
第二是「建設」，勤勞營的確著有具體的e5建設，譬如起拜堂、修理道路、造橋、舖路等。
第三是「互相理解」，因為所參加e5，較濟是青年，koh是學生，各人e5 人種、民族、國籍、政治攏無相同。Chiah e5 經過數禮拜e5共同生活，thang tit互相理解，消無敵視，所以有人叫勤勞營做「和平e5建設」。時間也無一定，有時一個月，抑是兩三日也可以。Beh參加e5人m7-thang想「Beh得著甚物？」是著想「我會thang做甚物，beh獻甚物？」所以赴會e5人只有toa3「錢，時間kap身軀」。以外攏無需要甚物，無向望人e5報酬，無想結果，只有用疼心來做工，koh較要緊e5，是著會記得，M7是ti7講話，是ti7行動。 「Not words but Action」e5基本精神。
(台灣教會公報第812號，1956年8月)
</HL>