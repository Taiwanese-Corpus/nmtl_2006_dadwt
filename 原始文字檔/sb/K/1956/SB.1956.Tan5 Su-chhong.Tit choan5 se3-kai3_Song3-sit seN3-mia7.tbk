<CL>
  Kou2-cha2 si5-tai7, bo5 tou-chhi7, bo5 chhi7-tiuN5, bo5 eng7 chiN5 cho3 be2-be7, long2 si7 eng7 mih8 kau-oaN7 mih8. Kau3 au7-lai5 siat tou-chhi7, chu3 kim, gin5, tang5, choa2-phio3, cho3 hoe3-pe3, lai5 cho3 be2-be7. Kau-oaN7 chiu7 piN3-cho3 be2-be7. 
  Ti7 chia kong2 eng7 choan5 se3-kai3 kap ko3-jin5 e5 siN3-mia7 lai5 kau-oaN7, to2 chit8 hang7 khah ke3-tat8? Lan2 kiam2-chhai2 beh kong2, se3-kai3 khah ke3-tat8. Na7-si7 Ia5-sou po3 lan2 chai, siN3-mia7 u7 sim2-mih8 li7-ek? 
  U7 chit8 e5 Ma2 Chha5-lim5, i tui3 pi-chian7 kau3 chin koan5, cho3 Hoat-lan5-se e5 tai7-ong5, eng5-hoa5, hu3-kui3, kim-gin5, chai5-po2 moa2 chhu3 keng. U7 chit8 si5 i phoa3-piN7, i-seng ka7 i kong2, koh nng7 goeh8-jit8 chiu7 e7 si2, i chin toa7 hoan5-lo2, bo5 peng5-an. Kau3 beh si2 e5 si5, koh chit8 pai2 khoaN3 i sou2 chek-thiok, kui chhu3-keng e5 chai5-po2, i chiu7 kong2, Goa2 tek-khak tioh8 pang3-sak chiah e5 mah? Goa2 si7 te7-it kho2-lin5 e5 lang5! Goa2 beh tit-tioh8 sim2-mih8 leh! Goa2 beh to2-ui7 khi3 leh! Oe7 kong2 soah, chiu7 si2 lah! Lang5 tit choan5 se3-kai3, song3-sit siN3-mia7 u7 siaN2 li7-ek? 
  U7 chit8 ui7 toa7 te7-chu2, chhut be7 thou2-te7, te7-ke3 chit8 jit8 chit8-chheng khou. I3-su3 chiu7-si7 be2-chu2 na7 kau-liau2 chit8-chheng khou, thang ti7 be7-chu2 e5 thou2-te7 chau2 chit8 jit8, kiN3-na7 sou2 chau2 koe3 e5 hoan5-ui5 lai7, bo5-lun7 loa7 che7 thou2-te7, long2 beh kui be2-chu2; put-ko3 na7 be7 phau2 chit8 e5 iN5-khoan5, chit8-sut-a2 to be7 tit-tioh8. Hit-si5 u7 chit8 e5 chheng-lian5 lang5, theh8 chhut chit8-chheng khou, kau hou7 be7-chu2, chheng-lian5 lang5 tui3 thau3-cha2 chiu7 khai-si2 phau2-chau2, chau2 kau3 tiong-tau3, pak-tou2 chin iau, ia7 m7-kaN2 hioh-khun3 chiah8-png7. I tui3 pak-tou2 an-ui3 kong2, li2 tioh8 thun-lun2 e5-hng 6 tiam2, chiah lai5 chiah8. In-ui7 chiah8-png7 e7 liau2 si5-kan. I chiu7 koh chhut-lat8 phau2-chau2; chhui3-ta ia7 bo5 lim, ia3-sian7 ia7 bo5 hioh-khun3, Sin-the2 tit8-tit8 tong3 be7 tiau5, i tui3 sin-the2 kong2, li2 tioh8 thun-lun2, kin-na2-jit8 kan-khou2, bin5-a2-jit8 chiu7 khoaN3-oah8; kin-a2-jit8 san3-hiong, bin5-a2-jit8 chiu7 ho2-giah8. PiaN3 mia7 chhut-lat8 chau2, chau2 kau3 ui7, to2 ti7 thou5-kha, khui3 tng7, chiu7 si2 lah!
  Chit lang5 sou2 tit-tioh8 si7 chit8 ui7 koaN-chha5 te7 na7-tiaN7. Tit choan5 se3-kai3 song3-sit siN3-mia7, u7 sim2-mih8 li7-ek? Choan5 se3-kai3 thang tit-tioh8 mah? Lang5 sou2 tit-tioh8 si7 loa7-che7? Kiam2 m7-si7 chit8 oaN2 png7 thang chiah8, chit8 nia2 saN thang chheng7, chit8 keng chhu3 thang toa3, u7 kang thang cho3, an2-ni chiu7 kau3-giah8 lah! Siat-su2 tit-tioh8 choan5 se3-kai3, e7 thang ku2-tng5 hiong2-siu7 mah? Toan3-toan3 be7-e7. Se3-kai3 kap i e5 cheng5-iok8 teh koe3-khi3 lah! Eng5-hoa5, hu3-kui3 si7 chiam7-si5, lan2 tioh8 liah8 siN3-mia7 cho3 iau3-kin2. 
  U7 chit8 lang5 ti7 hai2-nih che7 chun5, tu2-tioh8 peng2-chun5, hit lang5 be7-hiau2 siu5-chui2, i chiu7 toa7 siaN kio3 kiu3-mia7 oh! kiu3-mia7 oh! Na7 u7 lang5 kiu3 goa2 khi2-lai5, goa2 beh chit8-pah khou siuN2 lang5; ko2-jian5 u7 chit8 e5 tho2-hi5 lang5 ka7 i kiu3 khi2-lai5, i chiu7 beh ka7 i tho2 chit8-pah khou. Hit e5 hou7 lang5 kiu3 e5 lang5, chiu7 theh8 chit8 khou hou7 i na7-tiaN7. Hit e5 kiu3 lang5 e5 lang5 chiu7 kong2, poah8-loh8 chui2, ai3 lang5 kiu3-mia7; chit8-e7 kiu3 chiuN7 hoaN7, chiu7 m7-kheng2 chhut chiN5, kong2 oe7 kiam2 u7 pin5-chun2? Hit e5 hou7 lang5 kiu3 e5 lang5 chiu7 kong2, Chit8 tiap8-a2-ku2 na7-tiaN7, hou7 li2 chit8 khou gin5, pi2 liah8 hi5 khah ho2 than3, li2 eng3-kai kiu3 goa2; li2 na7 bo5 kiu3 goa2, choe7 kap thai5 lang5 peN5-peN5, li2 chai mah? Kiu3 i e5 lang5, thiaN-liau2 tiam7-tiam7. Koh bo5 ku2; hit e5 hou7 lang5 kiu3 e5 lang5, koh poah8-loh8 ti7 hai2-nih. I chiu7 koh hoah kong2, Kiu3-mia7 oh! Kiu3-mia7 ouh! Na7 kiu3 goa2 khi2-lai5, goa2 beh che7-che7 chiN5 hou7 lang5. Cheng5-jit8 chit e5 kiu3 lang5 e5 lang5, thiaN-kiN3 kiu3 lang5 e5 siaN, m7 khi3 kiu3 i, hit lang5 chiu7 tim5-tim5 si2 lah! Hit e5 ai3 chiN5 m7 khi3 kiu3 lang5 e5 lang5, ti7 i e5 hi7-khang tiaN7-tiaN7 thiaN chit8 ku3 oe7, “KhoaN3 si2 m7 kiu3, choe7 kap thai5 lang5 peN5-peN5.” Chit e5 lang5 thiaN chit ku3 oe7, soa3 phoa3-peN7, bo5 ku2 i ia7 si2-khi3. Chit nng7 lang5 long2 si7 hoan7-tioh8 siang7 khoan2 e5 peN7, chiu7-si7 khoaN3-tang7 kim-chiN5, bo5 khoaN3-tang7 siN3-mia7, kau3 boe2 nng7 lang5 long2 si2. Liat8-ui7, lan2 tioh8 liah8 siN3-mia7 choe3 po2-poe3. Chu2 Ia5-sou kong2, Lang5 na7 tit-tioh8 choan5 se3-kai3, lai5 song3-sit i e5 siN3-mia7 u7 siaN2 li7-ek? A2-si7 lang5 beh chhut sim2-mih8 lai5 tui3-oaN7 i e5 siN3-mia7 (Thai3 16:26). 
(Tai5-oan5 Kau3-hoe7 Kong-po3 te7 808 ki5, 1956 ni5 4 goeh8)
</CL>
<HL>

古早時代，無都市，無市場，無用錢做買賣，攏是用物交換物。到後來設都市，鑄金、銀、銅、紙票，做貨幣，來做買賣。交換就變做買賣。
Ti7 chia講用全世界kap 個人e5性命來交換，to2一項較價值？咱kiam2-chhai2 beh 講，世界較價值。若是耶穌報咱知，性命有啥物利益？ 
有一個Ma2 Chha5-lim5，伊tui3卑賤到真懸，做法蘭西e5大王，榮華、富貴，金銀、財寶滿厝間。有一時伊破病，醫生ka7伊講，koh兩月日就會死，伊真大煩惱，無平安。到beh死e5時，koh一擺看伊所積蓄，歸厝間e5財寶，伊就講，我的確著放sak chiah e5 mah？我是第一可憐e5人！我beh得著啥物leh！我beh to2位去leh！話講煞，就死lah！人得全世界，喪失性命有啥利益？ 
有一位大地主，出賣土地，地價一日一千箍。意思就是買主若交了一千箍，thang ti7賣主e5土地走一日，見若所走過 e5範圍內，無論偌濟土地，攏beh歸買主；不過若未跑一個圓環，一屑仔都be7得著。Hit時有一個青年人，提出一千箍，交hou7賣主，青年人tui3透早就開始跑走，走到中晝，腹肚真枵，也m7敢歇睏食飯。伊tui3腹肚安慰講，你著吞忍e5昏 6點，才來食。因為食飯會了時間。伊就koh 出力跑走；嘴焦也無lim，厭sian7也無歇睏，身體直直擋be7 tiau5，伊tui3身體講，你著吞忍，今仔日艱苦，明仔日就看活；今仔日散hiong，明仔日就好額。拚命出力走，走到位，倒ti7塗腳，氣斷，就死lah！
這人所得著是一位棺柴地na7-tiaN7。得全世界喪失性命，有啥物利益？全世界thang得著mah？人所得著是偌濟？Kiam2 m7是一碗飯thang食，一領衫thang穿，一間厝thang toa3，有工thang做，an2-ni就夠額lah！設使得著全世界，會thang久長享受mah？斷斷be7會。世界kap伊e5 情慾teh 過去lah！榮華，富貴是暫時，咱著掠性命做要緊。
有一人ti7海nih坐船，tu2著peng2船，hit人be7曉泅水，伊就大聲叫救命oh！救命oh！若有人救我起來，我beh一百箍賞人；果然有一個討魚人ka7伊救起來，伊就beh ka7伊討一百箍。Hit個hou7 人救e5人，就提一箍 hou7伊na7-tiaN7。Hit個救人e5人就講，跋落水，ai3人救命；一下救上岸，就m7肯出錢，講話kiam2有憑準？Hit個hou7人救e5人就講，一tiap8仔久na7-tiaN7，hou7你一箍銀，比掠魚較好趁，你應該救我；你若無救我，罪kap thai5人平平，你知mah？救伊e5人，聽了恬恬。Koh無久；hit個hou7人救e5人，koh 跋落ti7海--nih。伊就koh喝講，救命oh！救命oh！若救我起來，我beh 濟濟錢hou7人。前日這個救人e5人，聽見救人e5聲，m7去救伊，hit人就沉沉死lah！Hit個ai3錢m7 去救人e5人，ti7伊e5耳空tiaN7-tiaN7聽一句話，「看死m7救，罪kap thai5人平平。」這個人聽這句話，續破病，無久伊也死去。這兩人攏是患著像款e5 病，就是看重金錢，無看重性命，到尾兩人攏死。列位，咱著掠性命做寶貝。主耶穌講，人若得著全世界，來喪失伊e5性命有啥利益？抑是人beh 出啥物來兌換伊e5性命 (太16：26)。
(台灣教會公報第808期，1956年4月) 
</HL>