<CL>
  Lang5 tiam3 se3-kan te7-it ai3--e5, chiu7-si7 peng5-an, khoai3-lok8, ho2-giah8, iong2-kiaN7, tng5 hoe3-siu7, kiaN2-sun che7, te7-ui7 koan5. Chiu7-si7 ai3 tit moa2-i3 e5 jin5-seng. Ia7 te7-it m7-ai3--e5, chiu7-si7 chhiN-chham2, kan-khou2, san3-hiong, soe-lam2, iau2-chiat, kou-toaN, pi-bi5. Chiu7-si7 m7-ai3 put-ju5-i3 e5 seng-oah8. 
  Ui7-tioh8 an2-ni, lan2 chiu7 eng7 chin7 sou2-u7 e5 ti3-hui7 kap khui3-lat8, lai5 tui-kiu5 te7-it ho2 e5 jin5-seng, ia7 chin7-liong7 ai3 pi7-bian2 it-chhe3 te7-it m7-ho2 e5 seng-oah8. 
  TaN na7 lang5-lang5 sou2 teh tui-kiu5--e5, long2 tat8-chiaN5, chiu7 se3-kan si7 bo5 sim2-mih8 kan-khou2, a2-si7 khun3-lan5. Chong2-si7 su7-sit8 po3 lan2 chai “Jin5-seng” peng7 m7-si7 chiah-nih kan2-tan, in-ui7 chit8-bin7 ko2-jian5 se3-kan u7 che7-che7 lang5 tit-tioh8 moa2-i3 e5 jin5-seng, siang5-si5 koh chit8 bin7 ia7 si7 u7 che7-che7 lang5 teh keng-koe3 put-ju5-i3 e5 seng-oah8. Chiu7 siang5 chit8 e5 lang5 ia7 e7 keng-giam7-tioh8 chit nng7-cheng2 e5 keng2-gu7, chhin-chhiuN7 chau2-be2-teng, lai5 koh khi3, khi3 koh lai5, bo5 theng5-hioh. 
  Siat-su2 jin5-seng na7 chi2 han7-tiaN7 ti7 chit but8-chit e5 se3-kan, chiu7-si7 kau3 si2 chiu7 soah lah! Ki5-sit8 m7-si7 an2-ni, in-ui7 sim2-mih8 lang5 to chin chheng-chho2, ia7 chin beng5-pek8, tu5-khi3 but8-chit e7 khoaN3-kiN3 e5 seng-oah8 i2-goa7, iau2 u7 chit8 e5 boe7 khoaN3-kiN3 e5 “Leng5-seng3” seng-oah8. Lan2 thang tui3 jin5-lui7 sou2-u7 it-chhe3 e5 chong-kau3 seng-oah8 lai5 tit-tioh8 cheng3-beng5. 
  TaN chit e5 leng5-seng3 e5 seng-oah8 sou2 teh tui-kiu5--e5, goan5-chek-siong7 iu5-goan5 kap but8-chit seng-oah8 e5 tui-kiu5 siang5-khoan2, long2 si7 ai3 ho2 m7-ai3 phaiN2. Ia7 hit e5 ho2 e5 hong-bin7, chiu7-si7 chhin-chhiuN7 lang5 ai3 se3-kan ho2 e5 seng-oah8 an2-ni, ai3 tit-tioh8 ti7 “ThiN”--nih u7 ho2 e5 seng-oah8 e5 sou2-chai7, chiu7-si7 it-poaN kio3-cho3 “Thian-tong5” e5. Ia7 sou2 m7-ai3 e5 phaiN2 e5 hong-bin7, si7 pi2 m7-ai3 se3-kan phaiN2 e5 seng-oah8, koh-khah m7-ai3. In-ui7 se3-kan phaiN2 e5 seng-oah8, kau3 si2 chiu7 oan5-kiat, koh m7-si7 kau3 hiah li7-hai7; na7-si7 leng5-seng3 phaiN2 e5 seng-oah8, chiu7-si7 kau3-kek8 e5 chhiN-chham2 kap khou2-thang3, hit e5 sou2-chai7 kio3-cho3 “Te7-gek8.” 
  Te7-bin7-chiuN7 but8-chit e5 seng-oah8, siong5-siong5 e7-thang tui3 lang5 e5 leng5-lek8 lai5 khek-hok8, a2-si7 pian3-oaN7, hou7 sou2 m7-ai3 e5 phaiN2 e5 jin5-seng, pian3-cho3 ho2 e5 jin5-seng; ia7 hou7 phaiN2 seng-oah8 e5 tiuN5-sou2, pian3-oaN7 cho3 ho2 seng-oah8 e5 tiuN5-sou2. Chong2-si7 leng5-seng3 e5 seng-oah8 chiu7 be7-thang an2-ni e5 chu7-iu5. “Thian-tong5 te7-gek8” si7 siok8 ti7 bu5-heng5 e5 se3-kai3, m7-si7 lang5 e7-thang chu7-iu5 soan2-tek8. Sou2-i2 tui3 ti7 te7-gek8 e5 ui-hiap8 (kiaN-ui3), si7 hui-siong5 e5 giam5-tiong7. Ui7-tioh8 kiaN-liau2 tioh8 loh8 te7-gek8, chiu7 koh-khah ai3 kau3 thian-tong5. 
  Li2 ai3 pi7-bian2 loh8 te7-gek8, tit-tioh8 chiuN7 kau3 thian-tong5 mah? Li2 tioh8 tai7-seng beng5-pek8 thian-tong5, te7-gek8 e5 chha-iN7; na7 bo5, kiaN-liau2 e7 ui7-tioh8 bo5 beng5 hit e5 sit8-cheng5, ti3-kau3 jip8 ti7 kiaN-hiaN5 e5 be5-lou7. 
  Li2 siuN7 thian-tong5 si7 sim2-mih8 khoan2 e5 sou2-chai7? Li2 ai3 beng5-pek8 thian-tong5 e5 sit8-cheng5, tioh8 tai7-seng thiaN Siong7-te3 e5 oe7, chiu7-si7 tioh8 tai7-seng tui3 Seng3-keng lai5 beng5-pek8 thian-tong5 e5 cheng5-heng5. Ia7 chhiaN2 li2 m7-thang siuN7 thian-tong5 chiu7-si7 “Se-thian.” 
  Seng3-keng Khe2-si7-liok8 21:1-22:7, sou2 ki3--e5, put-ko3 si7 beh hou7 tiam3 ti7 but8-chit se3-kai3 e5 lang5 sio2-khoa2 thang beng5-pek8 hit e5 cheng5-heng5, kap siN-chhut him-bou7 i3-ai3 e5 sim. Ki5-sit8 thian-tong5 e5 ho2, si7 hou7 lang5 boe7 chhek-tok8--tit. In-ui7 choe3-chio2 siu7 eng3-un2 thang jip8 thian-tong5 e5 pai3 Siong7-te3 e5 lang5, ti7 te7-bin7-chiuN7 e5 seng-oah8 u7 tit-tioh8 po2-cheng3, bian2 siu7-tioh8 phaiN2-sin5 e5 khou2-chhou2, tu2-tioh8 chiong2-chiong2 e5 ui5-lan5, chhin-chhiuN7 “chhiong, hoan7, tang7, thou2, soah” chiah e5 put-ju5-i3, kiaN-hiaN5 e5 seng-oah8. I2-goa7 iau2 che7-che7 boe7 thang long2 sia2. Chiu7-si7 sui-bong2 san3-hiong, ia7 thang tit-tioh8 thiaN “Hok-im” (Ma2-thai3 11:5). 
  Ia7 li2 siuN7 te7-gek8 si7 sim2-mih8 khoan2 e5 sou2-chai7? Si7 teh siu-iong5 kap jiok8-the2 pun-li7 e5 “leng5-hun5,” keng-koe3 chit8 toaN7 e5 ki5-kan siu7 heng5-hoat8. Moa2-ki5 liau2-au7, tit-tioh8 lun5-hoe5 choan2-seng, chiu7 thang tui3 hia chhut--lai5 mah? Li2 na7 an2-ni siuN7, chiu7 toa7 chho3-gou7. ChhiaN2 li2 iu5-goan5 thiaN Seng3-keng e5 oe7, chiu7 e7 hou7 li2 tit-tioh8 chheng-chho2, beng5-pek8, koat-toan3 piau2-hian7 li2 sou2 tioh8 chhu2 e5 thai3-tou7. 
  Seng3-keng Lou7-ka 16:19-31 sou2 ki3 e5, put-ko3 si7 hou7 lang5 sio2-khoa2 thang chai te7-gek8 e5 cheng5-heng5. Chong2-si7 na7 thak8 Ma2-thai3 25:41, chiu7 hou7 lan2 koh-khah thang beng5-pek8 te7-gek8 e5 choat8-bang7. Chiu7-si7 “Siu7 chiu3-chou2 e5,” tioh8 “Jip8 eng2-oan2 e5 hoe2, chiu7-si7 ui7-tioh8 Mou5-kui2......sou2 pi7-pan7 e5.” 
  Li2 ai3 kau3 “Thian-tong5,” pi7-bian2 kau3 “Te7-gek8” mah? Tioh8 bat Siong7-te3, sin3 Siong7-te3, thiaN Siong7-te3 e5 ka3-si7, chun-siu2 lai5 kiaN5, chiu7 e7 tit-tioh8. Chiu7-si7 tioh8 siong5-siong5 kau3 le2-pai3-tng5 thiaN to7-li2, kap siong5-siong5 ti3-i3 thak8 Seng3-keng, sit8-heng5 li2 sou2 tit-tioh8 e5 ka3-si7. 
  (Tai5-oan5 Kau3-hoe7-kong-po3 te7 784 ki5, 1954 ni5 4 geh8) 
</CL>
<HL>

人tiam3世間第一ai3--e5，就是平安、快樂、好額、勇健、長歲壽、子孫濟、地位懸。就是ai3得滿意e5人生。也第一m7-ai3--e5，就是悽慘、艱苦、散hiong、衰lam2、夭折、孤單、卑微。就是m7-ai3不如意e5 生活。 
為著an2-ni，咱就用盡所有e5智慧kap氣力，來追求第一好e5人生，也盡量ai3避免一切第一m7好e5生活。 
今若人人所teh追求--e5，攏達成，就世間是無甚物艱苦，抑是困難。總是事實報咱知「人生」並m7是chiah-nih 簡單，因為一面果然世間有濟濟人得著滿意e5 人生，siang5時koh一面也是有濟濟人teh 經過不如意e5生活。就siang5一個人也會經驗著這兩種e5境遇，親像走馬燈，來 koh去，去koh來，無停歇。 
設使人生若只限定ti7 這物質e5世間，就是到死就煞lah！其實m7是an2-ni，因為甚物人都真清楚，也真明白，除去物質會看見e5生活以外，iau2有一個be7看見e5「靈性」生活。咱thang tui3人類所有一切e5 宗教生活來得著証明。 
今這個靈性e5生活所teh追求--e5，原則上猶原kap物質生活e5追求siang5款，攏是ai3好m7-ai3歹。也hit個好e5方面，就是親像人ai3世間好e5生活an2-ni，ai3 得著ti7「天」--nih有好e5 生活e5所在，就是一般叫做「天堂」e5。也所m7-ai3 e5 歹e5方面，是比m7-ai3世間歹e5生活，koh較m7-ai3。因為世間歹e5生活，到死就完結，koh m7是到hiah利害；若是靈性歹e5生活，就是到極e5悽慘kap 苦痛，hit個所在叫做「地獄。」 
地面上物質e5生活，常常會thang tui3人e5 能力來克服，抑是變換，hou7所m7-ai3 e5歹e5人生，變做好e5人生；也hou7 歹生活e5場所，變換做好生活e5場所。總是靈性e5生活就be7-thang an2-ni e5自由。「天堂地獄」是屬ti7無形e5世界，m7是人會thang 自由選擇。所以tui3 ti7地獄e5威脅 (驚畏)，是非常e5嚴重。為著驚了著落地獄，就koh較ai3到天堂。 
你ai3避免落地獄，得著上到天堂mah？你著代先明白天堂，地獄e5差異；若無，驚了會為著無明hit個實情，致到入ti7驚惶e5迷路。 
你想天堂是甚物款e5所在？你ai3 明白天堂e5實情，著代先聽上帝e5話，就是著代先tui3聖經來明白天堂e5 情形。也請你m7-thang 想天堂就是「西天」。 
聖經啟示錄21：1-22：7，所記--e5，不過是 beh hou7 tiam3 ti7物質世界e5人小可thang 明白hit個情形，kap生出欣慕意愛e5心。其實天堂e5好，是hou7人boe7 chhek-tok8--tit。因為最少受應允thang入天堂e5 拜上帝e5人，ti7地面上e5生活有得著保証，免受著歹神e5苦楚，tu2著種種e5 為難，親像「沖、犯、動、土、煞」chiah e5不如意，驚惶e5生活。以外iau2濟濟 be7 thang攏寫。就是雖罔散hiong，也thang 得著聽「福音」(馬太11：5)。 
也你想地獄是甚物款e5 所在？是teh 收容kap肉體分離e5 「靈魂」，經過一段e5期間受刑罰。滿期了後，得著輪迴轉生，就 thang tui3 hia出--來mah？你若an2-ni 想，就大錯誤。請你猶原聽聖經e5話，就會 hou7你得著清楚，明白，決斷表現你所著取e5 態度。 
聖經路加16：19-31 所記e5，不過是hou7人小可thang 知地獄e5情形。總是若讀馬太25：41，就hou7咱koh較thang明白地獄e5 絕望。就是「受咒詛e5，」著「入永遠e5火，就是為著魔鬼…所備辦e5。」 
你ai3到「天堂」，避免到「地獄」mah？著 bat上帝，信上帝，聽上帝e5教示，遵守來行，就會得著。就是著常常到禮拜堂聽道理，kap常常致意讀聖經，實行你所得著e5教示。 
(台灣教會公報第784期，1954年4月) 
</HL>