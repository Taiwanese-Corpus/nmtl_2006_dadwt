<CL>
  U7 chit8 jit8, Siong7-te3 chiau3 I e5 kong-gi7 sim2-phoaN3 lang5, Chiu7 kio3 thiN-sai3 chu7-chip8 cheng3-lang5, chit8-e5 chit8-e5 lai5 kau3 I e5 kong-cho7-cheng5. Tak8 lang5 chiau3 in e5 sou2 kiaN5 lai5 po3-eng3 in. Kau3 chit8 e5 cha-bou2-lang5, peng5-seng sou2 cho3 chin bo5 kho2-chhu2, chiu7 kio3 thiN-sai3 beh ka7 i thoa khi3 hiat ti7 te7-gek8 chhim-ian. Hit e5 hu7-jin5-lang5 chit8-e7 beh kau3 chhim-ian e5 khang-khau2 e5 si5, hng7-hng7 khoaN3-tioh8 hoe2-ian kap hoe2-chih8 chhin-chhiuN7 kau-liong5 teh ka2 chui2, chin thang kiaN e5 khoan2-sit, chit8-chun7 chit8-chun7 tui3 chhim-ian chheng3 kau3 khong-tiong. Mui2 pai2 khoaN3 hoe2 chheng3 chiuN7 koan5 e5 si5, chiu7 thiaN-tioh8 chhi-chham2 ai-khau3 e5 siaN. Hit e5 pi-chham2 e5 au5-kio3, sit8-chai7 kau3-giah8 hou7 thiaN e5 lang5 e7 chhang3 mng5-kng2. Koh khoaN3 che7-che7 Mou5-kui2 seN choe3 chin phaiN2 khoaN3 e5 heng5-chong7, pe2-siu2 ti7 chhim-ian e5 khang-khau2. Chit8-e5 chit8-e5 eng7 thih-chhe ka7 lang5 chhe--loh8-khi3. Hiat chit8 e5 loh8-khi3, chiu7 khoaN3-tioh8 Mou5-kui2 hian2-chhut in im-hiam2, leng2-chhio3, giang3-ge5, hoaN-hi2 e5 bin7. Na7-si7 mui2 pai2 thiN-sai3 bo5 m7 ui7-tioh8 siu7 hiat-loh8 e5 leng5-hun5 lai5 lau5 bak8-sai2. 
  Hit e5 cha-bou2-lang5 khoaN3-tioh8 chit e5 Cheng5-keng2, chap8-ji7-hun e5 kiaN, m7-kaN2 koh chin3-cheng5, tit8-tit8 khau3 oan-ong2, oan-ong2, kiu5 Siong7-te3 tai3-liam7 i bat choe3 tam7-poh8 e5 ho2-su7; chiu7 kun3-kiong7 m7-goan7 siu7 hiat-loh8 ti7 chhim-ian. 
  Siong7-te3 chiu7 kio3 hit e5 thiN-sai3 ka7 i mng7; i it-seng tau3-ti2 bat choe3 sim2-mih8 ho2. I chiu7 kong2, bou2 ni5 bou2 goeh8 bou2 jit8, in tng teh piaN3 han-chu5 e5 si5, bat u7 chit8 e5 khit-chiah8 pun tui3 in hia koe3, kio3 iau, ka7 i chhun tng5-chhiu2 e5 si5, i u7 tui3 han-chu5-tui keng2 chit8 tiau5 3, 4 niu2 tang7 e5 pun i. Siong7-te3 kong2 an2-ni ho2, kio3 i khiu2 hit tiau5 han-chu5 kap han-chu5 tin5-a2 ka7 i giu2 to3 khi2-lai5. Bo5 phah-sng3 ti7 i e5 sin-piN u7 chit8 e5 chhu3-piN po5-a2 khoaN3-tioh8 i hiah ho2-un7, u7 thang hou7 thiN-sai3 ka7 i giu2 to3 khi2-khi3, chiu7 kin2 tui3 i e5 saN-a2-ki ka7 i giu2--leh; hiam3 kong2, “Ho2-liang7 chim2-a2, hou7 goa2 png7 hok-khi3 leh.” Chu7 an2-ni khiN5 i e5 saN-a2-ki koh siu7 giu2 to3 khi2-khi3. Kau3 poaN3 khong-tiong, hit e5 hu7-jin5-lang5 hut-jian5 kam2-kak kong2 goa2 thai2 e7 chiah tang7, si7 siaN2-hoe3 ka7 goa2 khiN5--leh, goa2 chit tiau5 seN3-mia7 han-chu5-kin-a2 na7 tng7--khi3, chiu7 si7 si2. AN3-thau5 chit8 khoaN3, to7 si7 chit8 e5 chhu3-piN a-po5 ah beh png7 i e5 hok-khi3 lai5 bang7 tit-tioh8 kiu3. I chit8 si5 chin siu7-khi3, chhut siaN ka7 i me7 kong2, “Li2 beh si2, m7-bian2 lai5 teh kau-tiN5.” Chu7 an2-ni khui kha eng7 kha-chiN ka7 i cham3--loh8-khi3. Hit e5 a-po5-a2 aih8 chit8-e7, chu7 an2-ni siak to3 loh8-khi3. Chong2-si7 bo5 phah-sng3 i sou2 giu2 e5 han-chu5-tin5-a2 ia7 soa3 tng7--khi3. Hut-jian5 thiaN chit8 e5 siaN kong2, “Hu7-jin5-lang5 ah! kho2-sioh li2 chin bo5 liong7.” 
  Hit e5 hu7-jin5-lang5 chu7 an2-ni khui siaN khau3--chhut-lai5. HiahN cheng-sin5, chiah chai i si7 bang7-kiN3. Tui3 hit si5 khi2, i toa7-toa7 hoan2-hoe2, jiat8-sim hok8-sai7 Chu2, koh jit8-jit8 sit8-heng5 u7 tou7-liong7. 
  ChhiaN2 thak8 I Iok-han7 te7 4 chiuN 20, 21, “Na7 u7 lang5 kong2, goa2 thiaN3 Siong7-te3, ia7 oan3-hun7 i e5 hiaN-ti7, chiu7-si7 peh8-chhat8--e5; in-ui7 be7 thiaN3 sou2 u7 khoaN3-kiN3 e5 hiaN-ti7 e5, chiu7 be7 thiaN3 sou2 be7 khoaN3-kiN3 e5 Siong7-te3. ThiaN3 Siong7-te3 e5 ia7 tioh8 thiaN3 i e5 hiaN-ti7, che si7 lan2 tui3 I sou2 siu7 e5 beng7-leng7.” 
 (Tai5-oan5 Kau3-hoe7 Kong-po3 te7 789 ho7, 1954 ni5 9 goeh8) 
</CL>
<HL>

有一日，上帝照伊e5公義審判人，就叫天使聚集眾人，一個一個來到伊e5公座前。逐人照in e5所行來報應in。到一個查某人，平生所做真無可取，就叫天使beh ka7伊拖去hiat ti7地獄深淵。Hit個婦人人一下 beh 到深淵e5空口e5時，遠遠看著火煙kap火舌親像蛟龍teh ka2水，真 thang驚e5款式，一陣一陣tui3 深淵chheng3到空中。每擺看火chheng3上懸e5時，就聽著悽慘哀哭e5聲。Hit個悲慘e5喉叫，實在夠額hou7聽e5人會chhang3毛管。Koh看濟濟魔鬼生做真歹看e5形狀，把守ti7深淵e5空口。一個一個用鐵叉ka7人叉--落-去。Hiat一個落去，就看著魔鬼顯出in陰險、冷笑、giang3牙，歡喜e5面。若是每擺天使無m7為著受hiat落e5靈魂來流目屎。
Hit個查某人看著這個情境，十二分e5驚，m7敢koh進前，直直哭冤枉，冤枉，求上帝帶念伊bat做淡薄e5好事，就kun3-kiong7 m7願受hiat落 ti7深淵。
上帝就叫hit個天使ka7伊問；伊一生到底bat做啥物好。伊就講，某年某月某日，in當teh摒蕃藷e5時，bat 有一個乞食分tui3 in hia過，叫枵，ka7伊chhun長手e5 時，伊有tui3蕃藷堆揀一條3、4兩重e5分伊。上帝講an2-ni好，叫伊khiu2 hit條蕃藷kap蕃藷藤仔ka7伊giu2倒起來。無扑算ti7伊e5身邊有一個厝邊婆仔看著伊hiah 好運，有thang hou7天使ka7伊giu2倒起去，就緊tui3伊e5衫仔裾ka7伊giu2--leh；喊講，「好量嬸仔，hou7我png7福氣leh。」自an2-ni khiN5伊e5衫仔裾 koh 受giu2倒起去。到半空中，hit個婦人人忽然感覺講我thai2 會chiah重，是啥貨ka7我khiN5--leh，我這條性命蕃藷根仔若斷--去，就是死。AN3頭一看，to7是一個厝邊阿婆ah beh png7伊e5福氣來望得著救。伊一時真受氣，出聲ka7伊罵講，「你beh死，m7免來teh交纏。」自an2-ni開腳用腳chiN ka7伊cham3--落-去。Hit個阿婆仔aih8一下，自an2-ni 摔倒落去。總是無扑算伊所giu2 e5蕃藷藤仔也續斷--去。忽然聽一個聲講，「婦人人ah！可惜你真無量。」 
Hit個婦人人自an2-ni 開聲哭--出-來。HiahN精神，才知伊是夢見。Tui3 hit時起，伊大大反悔，熱心服事主，koh日日實行有度量。
請讀I約翰第4 章20、21，「若有人講，我疼上帝，也怨恨伊e5兄弟，就是白賊--e5；因為be7疼所有看見e5兄弟e5，就be7疼所be7看見e5上帝。疼上帝e5也著疼伊e5 兄弟，che是咱tui3伊所受e5命令。」 
(台灣教會公報第789號，1954年9月) 
</HL>