<CL>
  Gou7 geh8 e5 te7-ji7 le2-pai3, tak8-ni5 ti7 Tai5-oan5 Kau3-hoe7 kap choe7-choe7 pat8-ui7 e5 kau3-hoe7 u7 ngia5-chih “Lau7-bu2 e5 jit8.” Chit pai2 sia2 chiah e5 loh8 ti7 Kong-po3 5 goeh8 ho7, m7-ku2 khah bo5 beh tui3-tiong7 hit e5 “Jit8” e5 i3-su3, a2-si7 kan-ta koan-he7 choe3 lau7-bu2 e5 i3-gi7. Chu2-pit kio3 goa2 sia2 e5 toe5-bak8 m7-si7 hit e5 i3-su3 e5 khoan2. In-ui7 si7 kong2, “Lau7-bu2 kap kiaN2.” Chit e5 toe5-bak8 sit8-chai7 si7 khah hah8 Ki-tok-kau3 sou2 tioh8 chham-kho2 e5. An2-ni ka7 i siuN7, u7 4 hang7 e5 koan-he7 thang kong2:
  (1) Lau7-bu2 kap kiaN2 e5 chong-kau3 koan-he7. Ti7 se-iuN5, pou3-to7-ka siong5-siong5 ai in2-le7, kong2-khi2 lang5 li7-khui kau3-hoe7, au7-lai5 hoan2-hoe2 tng2-lai5 e5 su7. Chhin-chhiuN7 lou7-ka 15 chiuN e5 hong3-tong7-kiaN2 li7-khui ka-ki7 e5 chhu3, khi3 hai2-goa7 choe3 phaiN2, au7-lai5 hoan2-hoe2 tng2-lai5 in tau. Pou3-to7-ka khah-siong5 kong2 chit khoan2 lang5 oe7 tng2-lai5 lau7-bu2 e5 sou2-chai7. Tui3 an2-ni thang chai lau7-bu2 kap kiaN2 u7 tek8-piat8 chhim kap o3-biau7 e5 koan-he7. Tui3 sim2-mih8 chiah oe7 an2-ni? Ti7 Eng-kok u7 chit8 pun2 chheh “Understanding our childernl” (Jim7-sek lan2 e5 kiaN2-ji5), u7 kong2 phah-sng3 hit khoan2 lang5 ti7 soe3-soe3 han3 gin2-a2 e5 si5, i e5 lau7-bu2 he7 i ti7 bin5-chhng5 beh hou7 i khun3, u7 ui7-tioh8 i ki5-to2, kiu5 Siong7-te3 chiau3-kou3 i, pang-chan7 i, hou7 i tit-tioh8 kiu3. I sui-jian5 hiah e5 oe7 bo5 tu2-tu2 chai i3-su3, chong2-si7 u7 chhin-chhiuN7 siu7 sia2 chin beng5, chin peh8, ti7 i e5 thau5-nau2 lai7. Kui2-na7 ni5 au7 oe7 piN3-choe3 chhin-chhiuN7 oah8-oah8 e5 oe7 khi2-lai5. 
  (2) Lau7-bu2 kap kiaN2 e5 ka-teng5 koan-he7. Ti7 Eng-kok u7 chit8 e5 bok8-su mia5 kio3 Urwin; kun7-lai7 tu3 chit8 pun2 chheh mia5 kio3 “Can the family survive?” (Ka-teng5 u7 chun5-chai7 e5 kho2-leng5-seng3 a2-bo5?). Hian7-si5 ti7 se-iuN5 a2-si7 ti7 tang-iuN5 u7 chin-choe7 lang5 teh khoa3-lu7 ka-teng5 e5 chiong-lai5. Ku7-ni5 joah8-thiN e5 si5, chit8 e5 Bi2-kok chi2-to7-chia2 tu3 chit8 pun2 chheh mia5 kio3 “The Recovery of Family life” (Ka-teng5 seng-oah8 e5 chai3-kian3). Chit pun2 kong2, Hian7-si5 kiong7-san2 chu2-gi7 e5 se3-kai3 teh kiaN ka-teng5, kiaN-liau2 oe7 chou2-tong3 in sia7-hoe7 e5 ke3-oe7. Chu-pun2 chu2-gi7 e5 se3-kai3 ai3 chiong2-le7 ka-teng5 e5 kian3-kou3, chong2-si7 ti7 sit8-che3 seng-oah8 tiong u7 choe7-choe7 hang7 teh chou2-tong3 ka-teng5 e5 it-ti3. Ti7 hit tiong-kan bo5-lun7 to2-ui7 e5 se3-kai3, choe3 lau7-bu2 e5 lang5 toa7-toa7 u7 su3-beng7 thang kiu3 ka-teng5. 
  Kin-ni5 11 goeh8 2—16, ti7 Ma-ni5-lah beh chu7-chip8 chit8 e5 Siu-iong2-hoe7, beh gian2-kiu3 Tang A Ki-tok-kau3 ka-teng5 seng-oah8. Ng3-bang7 lan2 kau3-hoe7 chham-ka ti7 hit e5 hoe7 e5 tai7-piau2, oe7 siu7 choe7-choe7 e5 hiaN-che2 e5 ki5-to2, hou7 in siu7 toa7 chi2-to7 e5 leng5-lek8.
  (3) Lau7-bu2 kap kiaN2 e5 ka-teng5 kau3-iok8 koan-he7. U7 hak8-chia2 kong2 lang5 tit-tioh8 te7-it u7 i3-gi7 e5 kau3-iok8, si7 tui3 ka-teng5. Sou2-i2 ka-teng5 na7 eng7 kau3-iok8 e5 oe7 kong2 e5, si7 chhin-chhiuN7 choe3 chit8 keng toa7-oh8, ia7 hit keng toa7-oh8 e5 chong2-tiuN2 si7 lau7-bu2. Ti7 Ka-na2-tai7 u7 chin chhut-mia5 e5 tang5-siong7, si7 beh ki3-liam7 Chu2-jit8-oh8 chhong3-siat-chia2 Robert Raikes. Kun7-lai5 u7 lang5 kong2, Chu2-jit8-oh8 sou2 choe3 e5 kang-chok si7 chin toa7, chong2-si7 u7 sou2-chai7 khah chou2-tong3 Ki-tok-kau3 ka-teng5 e5 kau3-iok8, in-ui7 pe7-bu2 siuN khoai3 pang3 hit e5 chek-jim7 hou7 Chu2-jit8-oh8 e5 sian-siN. 
  (4) Lau7-bu2 kap kiaN2 e5 sia7-hoe7 chi2-to7 koan-he7. U7 siok8-gu2 kong2, “Io5-na5 e5 chhiu2 oe7 koan2-li2 se3-kai3.” Na7 mng7 se3-kai3 e5 toa7 chi2-to7-chia2, hek8-si7 choe3 bok8-su, kau3-iok8-ka, a2-si7 cheng3-ti7-ka, mng7 in chaiN2-iuN7 teh choe3 chit e5 kang-chok, in khah-siong5 khah oh in3. In siuN7 kong2 phah-sng3 si7 goa2 e5 lau7-bu2 ai3 an2-ni, ia7 ui7-tioh8 an2-ni lai5 ki5-to2. Tui3 an2-ni thang chai in e5 lau7-bu2 kap in e5 lau7-bu2 sou2 chi2-to7 e5 home si7 choe3 i khi3 sia7-hoe7 choe3 kang e5 chhut-hoat-tiam2. 
  (Tai5-oan5 Kau3-hoe7-kong-po3 te7 785 ki5, 1954 ni5 5 geh8) 
</CL>
<HL>

五月e5第二禮拜，逐年ti7台灣教會kap 濟濟別位e5 教會有迎接「老母e5日。」這擺寫chiah e5落ti7公報5月號，m7-ku2較無beh對重hit個「日」e5意思，抑是kan-ta 關係做老母e5意義。主筆叫我寫e5題目m7是hit個意思e5款。因為是講，「老母kap 子。」這個題目實在是較合基督教所著參考e5。An2-ni ka7伊想，有四項e5關係thang 講：
(1) 老母kap子e5 宗教關係。Ti7西洋，佈道家常常ai引例，講起人離開教會，後來反悔轉來e5事。親像路加15章e5放蕩子離開家己e5厝，去海外做歹，後來反悔轉來in兜。佈道家較常講這款人會轉來老母e5 所在。Tui3 an2-ni thang知老母kap子有特別深kap奧妙e5關係。Tui3 啥物才會an2-ni？Ti7英國有一本冊 「Understanding our children」(認識咱e5 子兒)，有講扑算hit 款人ti7細細漢囡仔e5 時，伊e5老母下伊ti7眠床beh hou7伊睏，有為著伊祈禱，求上帝照顧伊，幫贊伊，hou7 伊得著救。伊雖然hiah e5話無tu2-tu2知意思，總是有親像受寫真明，真白，ti7 伊 e5頭腦內。幾若年後會變做親像活活e5話起來。
(2)老母kap子e5家庭關係。Ti7英國有一個牧師名叫Urwin；近來著一本冊名叫「Can the family survive？」(家庭有存在e5可能性抑無？)。現時ti7西洋抑是ti7東洋有真濟人teh掛慮家庭e5將來。舊年熱天e5 時，一個美國指導者著一本冊名叫「The Recovery of Family life」 (家庭生活e5再見)。這本講，現時共產主義e5 世界teh 驚家庭，驚了會阻擋in社會e5計劃。資本主義e5世界ai3獎勵家庭e5 建構，總是ti7 實際生活中有濟濟項teh阻擋家庭e5一致。Ti7 hit中間無論to2位e5世界，做老母e5人大大有使命thang救家庭。
今年11月2—16，ti7 馬尼拉beh 聚集一個修養會，beh研究東亞基督教家庭生活。向望咱教會參加ti7 hit個會e5代表，會受濟濟e5兄姊e5祈禱，hou7 in受大指導e5能力。
(3) 老母kap子e5家庭教育關係。有學者講人得著第一有意義e5教育，是tui3家庭。所以家庭若用教育e5話講e5，是親像做一間大學，也hit間大學e5總長是老母。Ti7加拿大有真出名e5銅像，是beh紀念主日學創設者Robert Raikes。近來有人講，主日學所做e5工作是真大，總是有所在較阻擋基督教家庭e5教育，因為父母siuN 快放hit個責任hou7主日學e5先生。
(4)老母kap子e5社會指導關係。有俗語講，「搖籃e5手會管理世界。」若問世界e5大指導者，或是做牧師，教育家，抑是政治家，問in怎樣teh做這個工作，in較常較oh應。In 想講扑算是我e5老母ai3 an2-ni，也為著an2-ni來祈禱。Tui3 an2-ni thang知in e5老母kap in e5老母所指導e5 home是做伊去社會做工e5出發點。
(台灣教會公報第785期，1954年5月) 
</HL>