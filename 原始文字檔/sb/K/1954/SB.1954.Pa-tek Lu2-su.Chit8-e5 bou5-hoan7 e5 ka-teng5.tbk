<CL>
  Kai3-siau7 Chit Pun2 Chheh e5 Chok-chia2 
  Chit pun2 chheh e5 chok-chia2 Pa-tek lu2-su7 si7 Bi2-kok Niu2-iok seng2 e5 lang5. I ti7 Ko-lun5-pi2-a toa7-oh8 gian2-kiu3 chong-kau3 kau3-iok8, u7 tit-tioh8 Kau3-iok8 hak8-su7 kap Bun5-hak8 sek8-su7 e5 ham5-thau5. Bi2-kok Seng3-kong-hoe7 Choan5-kok Kau3-iok8 Ui2-oan5-hoe7 bat chhiaN2 i ti7 Lou5-chhui-su-tek kap Su-than2-teng-to2 nng7 sou2-chai7 chhong3-pan7 bou5-hoan7 chong-kau3 kau3-iok8 e5 su7-giap8, tit-tioh8 chin ho2 e5 hau7-ko2. I ti7 Bi2-kok Seng3-kong-hoe7 hok8-bu7 3 ni5-au7, siu7 Hek-tek-hok Sin5-hak8 Chong-kau3 Kau3-iok8-iN7 chhiaN2 i choe3 kau3-siu7. Au7-lai5 i kap Pa-ni2-pok Phok-su7 kiat-hun saN-kap lai5 Tiong-kok choe3 kang. 1920 ni5 Pa phok-su7 siu7 Ian3-kiaN toa7-oh8 pheng3-chhiaN2 tam-jim7 te7-chit-hak8 e5 kau3-siu7, Pa-tek lu2-su7 ia7 siu7 pheng3-chhiaN2 choe3 chit keng toa7-oh8 chong-kau3 kau3-iok8 e5 kau3-siu7. Chit pun2 chheh si7 Pa-tek lu2-su7 ti7 Ian3-kiaN toa7-oh8 hok8-bu7 e5 ki5-kan tiong sou2 sia2 e5. 
  Chit8 e5 bou5-hoan7 e5 ka-teng5 
  Ku7 ni5 gou7 geh8, goa2 kau3 Bi2-kok peng5-iu2 Pou3 Hu-jin5 e5 ke, ti7 hia tiam3 chit8 nng7 jit8. Goa2 chai i u7 lak8 e5 soe3-han3 gin2-na2 ia7 bo5 chhiaN3 kang-lang5. Sou2-i2 goa2 cha2-khi2 lak8 tiam2-cheng chiu7 khi2-lai5 siuN7 beh pang-chan7 i pi7-pan7 cha2-tng3, chong2-si7 i ian5-chhian5 kau3 beh chiah8 e5 si5 chiah chhut pang5-mng5. Goa2 chiu7 kong2, “Goa2 lai5 pang-chan7 li2 chiau3-kou3 soe3 eN-a2, ho2 mah ? ” I kong2, “M7-bian2, to-sia7. Soe3 eN-a2 bo5 khiam3-eng7 siat-hoat sim2-mih8, in-ui7 goa2 i2-keng soe2 i e5 seng-khu kau3 chheng-khi3, chiong i chhi7-pa2, pang3 ti7 bin5-chhng5. Chit si5 i teh thit-tho5 i e5 kha chng2-thau5-a2, bo5 joa7 ku2 chiu7 oe7 khun3-khi3 lah ! ” I chiu7 chhoa7 goa2 kau3 chiah8-png7-thiaN. Hit si5 i hiah e5 khah toa7-han3 e5 gin2-na2 tak8-e5 chin bo5-eng5 teh phang5 be5, chhai3, lai5 chiah8-png7 toh. Goa2 chiu7 mng7, “Be5 si7 sim2-mih8 lang5 chu2 e5 ?” Hu-jin5 kong2, “Tak8 thiN-kng e5 be5, long2 si7 chiah e5 gin2-na2 ka-ki7 pi7-pan7. Kin-a2-jit8 si7 lun5 kau3 tioh8 chap8-he3 e5 chu2 e5, gou7-he3 kap saN-he3 pai5 toh; chap8-ji7 he3 e5 toa7-han3 gin2-na2 piaN3 he2-hu kap sau3 thou5-kha; chhit-he3 e5 pai5-liat8, jiu5 lai7-bin7 e5 mih8-kiaN7. ” Goa2 chiu7 koh mng7, “Chi7-chui7 ka7 in chheng7 saN? Cha2-khi2 ia7 bo5 khoaN3-kiN3 li2 khi3 in e5 pang5. ” I in3 kong2, “SaN long2 si7 in ka-ki7 chheng7. Hit e5 saN-he3 e5 boe7 hiau2 liu2 liu2-a2, chong2-si7 in hiaN kap toa7-chi2 pang-chan7 i liu2.” 
  Teng2-bin7 chit toaN7 e5 kou3-su7, si7 sia2 chit pun2 chheh e5 lang5 ku7 ni5 kau3 chit8 ui7 peng5-iu2 e5 ke tiam3 chit8 jit8 goa7, sou2 khoaN3-kiN3 e5 su7. Goa2 siong-sin3 hit chit8 jit8 in sou2 choe3 e5 tai7-chi3 chiu7-si7 peng5-siong5 ke3-jit8 e5 cheng5-heng5, m7 si7 tek8-piat8 e5 chit8 jit8. In-ui7 goa2 tiam3 in e5 ke m7-na7 chit8 pai2 na7-tiaN7. Koh hit khoan2 e5 li2-ke hoat ia7 m7-na7 chi2-u7 chit e5 lang5 u7 an2-ni choe3 na7-tiaN7. Goa2 khoaN3-kiN3 chin choe7 choe3 lau7-bu2 e5, long2 u7 an2-ni choe3, put-ko3 i si7 tek8-piat8 e5 seng5-kong chiu7-si7. TaN koh lai5 chiap-soa3 kong2 hit chit8-jit8 sou2 keng-ke3 e5 su7. 
  Chiah8 cha2-khi2 pa2, tak8 e5 gin2-na2 long2 chiau3 in toa7-hiaN sou2 hun-phoe3 ho2 e5 jit8-theng5-piau2 pun-tui7 khi3 choe3 tai7-chi3. In pun-tui7 long2 si7 chit8 e5 toa7-han3 kap chit8 e5 soe3-han3. Bok8-tek chiu7-si7 beh kio3 toa7-han3 e5 ka3 soe3-han3 e5 chaiN2-iuN7 choe3. Ia7 koh siong5-siong5 oaN7 kang choe3, bian2-tit siuN7 ia3-sian7. Chit chit8 jit8 si7 lun5-tioh8 toa7-hiaN kap saN-he3 e5 sio2-be7 chhu bin5-chhng5, chap8-he3 siu chiah8-png7-toh, gou7-he3 e5 pang-chan7 goan2 soe2 oaN2-poaN5. Soe2 liau2 goan2 chiu7 chhiat bah, siah han-chu5, chiong e7-tau3 sou2 beh chu2 e5 mih long2 pi7-pan7 pian7. Iau2-be7 kau2 tiam2, kui ke teng2-poaN3 cha2-khi2 e5 kang chiu7 long2 chhong3 oan5. 
  Chit chit8-jit8 tu2-a2 si7 pang3-ke2 e5 jit8, Pou3 hu-jin5 m7 bian2 ka3 gin2-na2 thak8 chheh, i ia7 bo5 siuN7 soe2-saN, sou2-i2 i chiu7 chhoa7 goa2 chhut-khi3 kiaN5. Goa2 chiu7 kong2, “Soe3-han3 sio2-ti7 beh chaiN2-iuN7 ? ” I chiu7 kong2, “I iau2 ti7 i e5 bin5-chhng5 teh khun3, boe7 oe7 poah8-to2. Cha2-khi2 i2-keng chiah8-pa2, theng3-hau7 kau3 chap8-it tiam2-cheng chiah koh hou7 i chiah8 chit8 pai2, i oe7 koh khun3 nng7 tiam2-cheng; i chiu7 oe7 thit-tho5 i ka-ki7 e5 chng2-thau5-a2 theng3-hau7 lan2 to3-lai5.” 
  Goa2 beh chhut-mng5 e5 si5 khoaN3-kiN3 saN-he3 kap gou7-he3 e5 cha-bou2 kiaN2 ti7 chau2-be2-lau5 teh thit-tho5 soe3 sian ang-a2, koh nng7 e5 toa7-han3 cha-bou2 kiaN2 ti7 hoe-hng5-lai7 teh teng3 chit8 keng chha5 chhu3;toa7 kiaN2 teh sia2-ji7. Tak8 e5 lang5 bo5 eng5 choe3 in e5 tai7-chi3. In tak8 lang5 u7 ka-ki7 e5 thih-tho5 mih8, kap ke-si leng7-goa7 he7 ti7 kheh-thiaN e5 chit8 e5 ke3-teng2, beh e5 si5 thang ka-ki7 khi3 theh8. 
  Ti7 lou7-nih e5 si5 goa2 mng7 Pou3 Hu-jin5 kong2, “Li2 e5 gin2-na2 chaiN2-iuN7 oe7 hiau2 choe3 ke-lai7 e5 tai7-chi3 hou7 goa2 chin him-bou7. Li2 chaiN2-iuN7 ka3-si7 in ? ” I in3 goa2 kong2,“Goa2 long2 bo5 leng7-goa7 chhe7 chit8 e5 si5-kan lai5 ka3 in. Chi2-u7 tak8-pai2 goa2 ka-ki7 choe3 kang e5 si5, bo5-lun7 chu2-png7, soe2 saN, a2-si7 bo5-lun7 choe3 ke-lai7 sim2-mih8 kang, siong5-siong5 kio3 chit8 e5 iau2-be7 u7 oh8 choe3 hit hang7 kang e5 gin2-na2 te3 goa2 choe3. Hit si5 chu7-jian5 si7 khah hui3-khi3 tam7-poh8, chong2-si7 na7 kau3 oe7 choe3, i2-au7 chiu7 oe7 pang-chan7 ke-lai7 e5 su7, ia7 oe7 ka3-si7 iau2-be7 oh8 e5 hiaN-ti7;sou2-i2 kau3 be2 sng3 khi2-lai5 iau2 si7 seng2 goa2 chin choe7 si5-kan. Ti7 ki5-u5 chhun e5 si5-kan goa2 chiu7 thang lai5 khoaN3 tak8 teng2 hou7 li2-ke e5 chheh kap choe3 pat8 hang7 e5 su7. ” 
  “An2-ni, li2 tek-khak kui-jit8 bo5 eng5, bo5 si5-kan thang siau-khian2, si7 a2 m7-si7?” “M7-si7 an2-ni, goa2 kap gin2-na2 thih-tho5 chin choe7. Ti7 tang-thiN si5 goa2 kap in lau7-pe7 chhoa7 in khi3 peng-tiuN5 ka3 in liu-peng, khi3 hai2-piN ka3 in sai2 soe3 chiah chun5. Joah8-thiN si5 chhoa7 in lu2-heng5, tiam3 soaN-nih chiah8. Goa2 siuN7 bo5 chit8 e5 choe3 lau7-bu2 e5 chhin-chhiuN7 goa2 thit-tho5 hiah choe7. Kap gin2-na2 thit-tho5 chin u7 chhu3-bi7, koh in-ui7 si7 goan2 sou2 thiaN3 e5, goa2 khoaN3, choe3 lau7-bu2 sit8-chai7 si7 se3-kai3-siong7 te7-it khoai3-lok8 e5 su7.” I an2-ni chit8-e7 kong2, hou7 goa2 ki3-tit goa2 tang5-pan e5, tak8 e5 long2 kong2 i beh eng7 tioh8 i e5 chhong-beng5, chai5-ti3, kap ho2 e5 kau3-iok8, tioh8 tiam3 ti7 ke-lai7 soe2 oaN2-poaN5, kou3 gin2-na2, sit8-chai7 si7 kho2-lin5-tai7;bo5 phah-sng3 i chiu7-si7 tang5-pan tiong te7-it hok-khi3 e5, khoaN3 i chhiu2-e7 hit tin7 kiaN2, cha-bou2 kiaN2, tak8 e5 hiah ho2 ka3-si7, chin-chiaN3 si7 hou7 lang5 him-bou7. 
  EN-a2 chiah8-ni e5 si5 chha-put-to beh kau3, goan2 chiu7 to3-lai5. To3-lai5 e5 si5 khoaN3-kiN3 gin2-na2 tak8 e5 iau2 thit-tho5 kau3 chin hoaN-hi2, ia7 u7 nng7 e5 chhu3-piN e5 gin2-na2 kap in ti7 hoe-hng5 teh thit-tho5 soe3-teng2 chhia. Goan2 sun7 lou7 khi3 chau3-kha, siuN7 khi2-he2 pi7-pan7 e7-tau3 tng3, toa7 cha-bou2-kiaN2 khiok i2-keng teh chu2 lah. 
  Chiah8 e7-tau3, Pou3 Hu-jin5 theh8 chit8 toa7 na5 e5 phoa3 saN, goan2 nng7 lang5 chiu7 che7, chit8-piN pou2-saN, chit8-piN kong2-oe7. Goa2 chiu7 kong2, “Sim2-mih8 ian5-kou3 li2 beh ka-ki7 ka3 gin2-na2 thak8-chheh, m7 hou7 in khi3 oh8-tng5 thak8 ?” I kong2, “Goa2 pun2 ia7 siuN7 beh hou7 in khi3 oh8-tng5. Put-ko3 goa2 u7 tai7-seng khi3 oh8-tng5 khoaN3, khoaN3-kiN3 in e5 kho3-pun2 moa2-moa2 si7 kong2 lan2 ka-ki7 e5 kok e5 ho2 kap eng5-kng; goa2 kiaN-liau2 gin2-na2 iau2 soe3-han3 siu7-tioh8 hit ho7 e5 kau3-iok8, chiong-lai5 oe7 eng7 chit8 chiong2 bo5 Ki-tok-hoa3 e5 cheng-sin5 lai5 khoan2-thai7 goa7-kok. Sou2-i2 koat-i3 leng7-khou2 ka-ki7 ka3, theng3-hau7 in khah toa7-han3 chiah sang3 in jip8 Tiong-oh8. Chi2-u7 chit8 hang7 m7 ho2 e5 tai7-chi3, chiu7-si7 gin2-na2 long2 thak8 siuN kin2. Toa7 cha-bou2 kiaN2 kin-ni5 chiah chap8-he3, lak8-ni5 kip e5 chheh i2-keng thak8 liau2, e7-tang goa2 chi2-u7 nng7 e5 gin2-na2 thang ka3.” “Chong2-si7 li2 chaiN2-iuN7 u7 si5-kan thang ka3 in? ” “Si5-kan si7 u7. Pi2-pheng7 goa2 chit8-bin7 ut saN a2-si7 pang5 saN, chit8-bin7 chiu7 thang ka3 in thak8.” Kong2 oe7 e5 si5, goa2 chiah chai i ia7 tam-jim7 po3-choa2 lian5-hap8-hoe7 chit8 e5 kho-hak8 siong5-sek lan5. Tak8 jit8 tioh8 sia2 chit8 phiN kho-hak8 siong5-sek e5 bun5-ji7 hou7 kui2 chap8 ke po3-choa2 tang5-si5 teng-chhut. I e5 tiong7-hu si7 choe3 kau3-oan5, u7-si5 i ia7 pang-chan7 i. (Chit nng7 jit8 i e5 tiong7-hu chhut-mng7 khi3 pat8-ui7, sou2-i2 chio2 kong2-khi2 i e5 su7.) Chiah e5 i2-goa7 i koh khoaN3 choe7-choe7 chheh; na7-si7 koan-he7 ti7 ka3 gin2-na2 e5 chheh i long2 ai3 khoaN3. 
  Goa3 mng7 i kong2, “Si7 sim2-mih8 si5 choe3 chiah e5 su7.” I in3 kong2, “Mi5-si5, gin2-na2 teh khun3 e5 si5. ” “Li2 ia7 kong2 tak8 le2-pai3 nng7 e7-pou khi3 Hu7-Eng I-iN7 kong2 chhi7 kiaN2 e5 hoat-tou7 hou7 choe3 lau7-bu2 e5 lang5 thiaN; Chit nng7 e5 e7-pou li2 chaiN2-iuN7 siat-hoat?” “Chhu3-piN u7 chit8 e5 hu7-jin5-lang5, i e5 gin2-na2 long2 toa7-han3, i hoaN-hi2 choe3 tam7-poh8 te2-kang, goa2 chiu7 chhiaN2 i hit nng7 e7-pou lai5 thoe3 goa2 choe3 tam7-poh8 chhou-tang7 e5 kang; hit-si5 u7 i ti7-teh, goa2 chiu7 thang pang3-sim tiam3 goa7-bin7 khah ku2. ” 
  Kong2 oe7 e5 si5, soe3 eN-a2 chiah8 ni si5 koh kau3, i chiu7 ka7 i oaN7 jio7-pou3;chhi7 ni liau2, chiu7 ti7 goan2 e5 bin7-cheng5 chhu chit8 te3 soe3-nia2 mi5-phe7, kio3 i che7 tiam3 hit ui7, ia7 hou7 i kui2 ki thng-si5 thit-tho5. Goan2 chiu7 koh chiap-soa3 goan2 sou2 teh kong2 e5 oe7, ia7 eN-a2 ka-ki7 i-i a-a kong2 oe7, ia7 bo5 chha2 goan2. U7 si5 thng-si5 hiat khah hng7, theh8 boe7 tioh8, i oe7 i-i kio3, lau7-bu2 chiu7 chhun kha that-khi3 hou7 i, chiu7 bo5 tai7-chi3 lah. 
  Goan2 in-ui7 saN li7-khui chhit ni5 ku2, hit jit8 e7-pou kong2 oe7 chha-put-to kau3 gou7 tiam2, beh chiah8 e7-hng tng3 e5 si5, chhit-he3 e5 cha-bou2 kiaN2 theh8 chit8-sian ang-a2, kong2 si7 i eng7 poaN3-jit8 e5 kang choe3 e5, beh hou7 soe3-han3 sio2-ti7 thit-tho5. Che choan5-jian5 si7 chhut ti7 i ka-ki7 e5 i3-su3, long2 bo5 lang5 kio3 i an2-ni choe3. I ka-ki7 eng7 chit8-te3 peh8-pou3 kap chha5-sut choe3 chiaN5; eng7 pit-bak8 lai5 ui7 hi7-a2, bak8-chiu, chhui3, phiN7, thau5-mng5 kap saN, choe3 kau3 chin sui2. Goa2 kong2, “Li2 e5 gin2-na2 chaiN2-iuN7 chiah gau5 thoe3 ke-lai7 keng-eng5 ah?” I kong2, “Long2 si7 in ka-ki7 hoaN-hi2 e5. In liah8 ke-teng5 tong3-choe3 in ka-ki7 e5 ke-teng5, liah8 ke-lai7 e5 tai7-chi3 tong3-choe3 in ka-ki7 e5 tai7-chi3, sio2-ti7 si7 in ka-ki7 e5, in kap goa2 chit8-iuN7 e5 koan-sim ai3 beh hou7 i hoaN-hi2, ai3 i chiaN5-choe3 chit8 e5 ho2 tek-heng7 e5 lang5.” Goa2 o-lo2 in kong2, “In chin-chiaN3 si7 hui-siong5 e5 bo5 chu7-su, chiong-lai5 tek-khak beh chiaN5-choe3 ho2 jin5-phin2 e5 lang5.” I in3 kong2, “Chit e5 chiaN3 si7 goa2 sou2 ng3-bang7 e5. Li2 kong2 thiN-e7 iau2 u7 chit8 hang7 su7 pi2 chit hang7 khah iau3-kin2 mah ? ” 
  Teh beh chiah8 e7-hng png7 e5 si5, i tai7-seng pho7 sio2-ti7 pang3 ti7 bin5-chhng5, hou7 i to2-teh theng3-hau7 chiah8 ni e5 si5 kau3. Chiah8-png7 e5 si5 long2 bo5 thiaN-kiN3 i e5 siaN, kiam2-chhai2 si7 khun3 khi3. Chiah8 pa2, goa2 e5 peng5-iu2 chiu7 khi3 chhi7 sio2-ti7. SaN e5 soe3 cha-bou2 kiaN2 ka-ki7 khi3 soe2 seng-khu, pi7-pan7 khun3. Chhit-he3 e5, pang-chan7 saN-he3 e5 thng3 liu2-a2. Toa7-han3 e5 ta-pou kiaN2 kap cha-bou2 kiaN2 ti7 lang5-kheh-thiaN toaN5 tang5-soaN3 khim5. Goa2 e5 peng5-iu2 kap chit8 e5, chit8 e5 e5 gin2-na2 ki5-to2 liau2, chiu7 to3-tng2 lai5 kheh-thiaN. Goan2 chiu7 pang5 saN, ia7 gin2-na2 toaN5-khim5. 
  KhoaN3 chit khoan2 e5 cheng5-heng5, goa2 sim-lai7 boe7 kim3-tit am3-chiN7 ka-ki7 thou2-khui3 kong2, chit e5 ke-teng5 si7 chaiN2-iuN7 e5 khoai3-lok8 ! Ke-teng5 chit khoan2 e5 tam7-poh8, lian5 hi5, bah kap sin e5 saN to han2-tit khoaN3-kiN3, iau2-ku2 oe7 chit khoan2 e5 khoai3-lok8, chin-chiaN3 si7 oh tit-tioh8 kau3-kek8 ! 
  ThiaN-kiN3 lang5 u7 chiah ho2 e5 ke-teng5 seng-hoat8, hou7 lan2 boe7 bian2-tit ai3 mng7: Pat8 lang5 e5 soe3-kiaN2 chaiN2-iuN7 oe7 hiah ho2, lian5 saN-he2 e5 to oe7 hiau2 pang-chan7 ke-su7? Lang5 e5 gin2-na2 chaiN2-iuN7 boe7 chha2? Lang5 e5 lak8-geh8-jit8 e5 gin2-na2 chaiN2-iuN7 m7-bian2 pho7? Chiau3 tiam2-cheng chiah8 ni ia7 boe7 hau2? Lang5 choe3 lau7-bu2 e5 lang5 chaiN2-iuN7 m7-bian2 kap gin2-na2 tou2-khi3, ia7 gin2-na2 hoan2-tng2 oe7 hiau2 khoa3-lu7 chit8 ke e5 ho2 bai2? Chiah-e5 tau3-te2 choaN2-iuN7 ka3 e7 tit lai5? Lan2 m7 chai e7 chhin-chhiuN7 an2-ni chiong lan2 e5 gin2-a2 ka3 kau3 hiah ho2 boe7? 
  U7 lang5 beh kong2, “Pou3 Hu-jin5 in hu-hu7 gin2-na2 ka-ti7 chiaN5 chit8 ke, ai3 chaiN2-iuN7 ka3 chiu7 chaiN2-iuN7 ka3, bo5 pat8 lang5 kan-siap8. Chhin-chhiuN7 goan2 ia7 u7 in an2-ma2, in peh, long2-chong2 saN-kap khia7. Goan2 u7 sim2-mih8 hoat-tou7 thang ka3-si7 gin2-na2? Siat-su2 goan2 u7 beng5-pek8 sin e5 kau3-hoat, kong2 gin2-na2 m7 eng-kai pho7, chong2-si7 goan2 na7 ka7 i pang3 he7-teh chhut-chai7 i hau2, bo5 beh pho7 i, khah-theng5 i e5 an2-ma2 lai5, chiu7 ka7 i pho7. An2-ni u7 sim2-mih8 hoat-tou7 ? ” 
  U7 lang5 ia7 kong2, “Teng2-bin7 sou2 kong2 e5, u7 hang7 beng5-beng5 si7 lan2 e5 gin2-na2 choe3 boe7 kau3. Chhin-chhiuN7 Pou3 hu-jin5 e5 chap8-he3 gin2-na2 oe7 chu2 chit8 ke cha2-khi2 si5 e5 be5, chhin-chhiuN7 lan2 hit khoan2 e5 tiaN2 chau3 chap8-he3 gin2-na2 thai2-tho2 oe7 chu2 ah? ” Che ia7 si7 u7 iaN2. Put-ko3 lan2 tioh8 ki3-tit, lan2 sou2 beh oh8 e5 si7 ka3 gin2-na2 e5 goan5-li2 kap hong-hoat, m7 si7 beh si2-si2 pan2-pan2, tak8-hang7 oh8 pat8 lang5 e5 khoan2. In-ui7 tak8-lang5 e5 ke-lai7 long2 u7 bo5 tang5 e5 cheng5-heng5. 
  Ti7 chia u7 chit8 hang7, goa2 ai3 thok-chia2 chu3-i3 e5, chiu7-si7 lan2 eng-kai tioh8 seng2-chhat Pou3 Hu-jin5 hit khoan2 e5 chhut-lat8, i sou2 ng3-bang7 e5 tau3-ti2 si7 sim2-mih8? I sou2 ng3-bang7 e5, m7 si7 ka-ki7 e5 khoaN3-oah8, ka-ki7 e5 an-lok8;i u7 chit8 e5 khah koaiN5 e5 li2-siong2. Lan2 thiaN i ka-ki7 kong2----Cho7-chiu7 iu-liong5 e5 jin5-phin2, chiu7-si7 i e5 bok8-tek. 
</CL>
<HL>

介紹這本冊e5作者 
這本冊e5 作者Pa-tek 女士是美國紐約省e5 人。伊ti7 哥倫比亞大學研究宗教教育，有得著教育學士kap文學碩士e5 銜頭。美國聖公會全國教育委員會bat 請伊ti7 Lo5-chhui-su-tek kap Su-than2-teng-to2 兩所在創辦模範宗教教育e5 事業，得著真好e5 效果。伊ti7 美國聖公會服務3 年後，受Hek-tek-hok 神學宗教教育院請伊做教授。後來伊kap Pa-ni2-pok 博士結婚相kap 來中國做工。1920 年 Pa 博士受燕京大學聘請擔任地質學e5 教授，Pa-tek 女士也受聘請做這間大學宗教教育e5 教授。這本冊是Pa-tek 女士ti7 燕京大學服務e5 期間中所寫e5。 
一個模範e5 家庭 
舊年五月，我到美國朋友傅夫人e5 家，ti7 hia tiam3一二日。我知伊有6個細漢囡仔也無倩工人。所以我早起6點鐘就起來想beh 幫贊伊備辦早頓，總是伊延chhian5 到beh 食e5 時才出房門。我就講，「我來幫贊你照顧細嬰仔，好mah？」伊講，「M7免，多謝。細嬰仔無欠用設法甚物，因為我已經洗伊 e5 身軀到清氣，將伊飼飽，放ti7眠床。這時伊teh thit-tho5 伊e5腳指頭仔，無偌久就會睏去lah！」伊就chhoa7 我到食飯廳。Hit 時伊hiah e5較大漢e5 囡仔逐個真無閒teh捧糜、菜，來食飯桌。我就問，「糜是甚物人煮e5？」夫人講，「逐天光e5糜，攏是chiah e5囡仔家己備辦。今仔日是輪到著十歲e5 煮e5，5歲kap 3歲排桌；十二歲e5 大漢囡仔piaN3火灰kap 掃塗腳；7歲e5 排列、jiu5 內面e5 物件。」我就koh 問，「是誰ka7 in 穿衫？早起也無看見你去in e5 房。」伊應講，「衫攏是in 家己穿。Hit e5 三歲e5 boe7 曉鈕鈕仔，總是in 兄kap 大姊幫贊伊鈕。」 
頂面這段e5 故事，是寫這本冊e5人舊年到一位朋友e5家tiam3一日外，所看見e5 事。我相信hit一日in所做e5代誌就是平常過日e5情形，m7是特別e5一日。因為我tiam3 in e5家 m7-na7 一擺na7-tiaN7。Koh hit 款e5 理家法也m7-na7 只有這個人有an2-ni 做na7-tiaN7。我看見真濟做老母e5，攏有an2-ni 做，不過伊是特別e5成功就是。今koh 來接續講hit一日所經過e5 事。 
食早起飽，逐個囡仔攏照in 大兄所分配好e5日程表分隊去做代誌。In分隊攏是一個大漢kap 一個細漢。目的就是beh 叫大漢e5教細漢e5 怎樣做。也koh 常常換工做，免得想厭sian7。這一日是輪著大兄kap 3歲e5 小妹chhu眠床，十歲收食飯桌，5歲e5 幫贊阮洗碗盤。洗了阮就切肉、削蕃薯，將下晝所beh 煮e5 物攏備辦便。Iau2未到點，歸家頂半早起e5 工就攏創完。 
這一日tu2仔是放假e5 日，傅夫人m7 免教囡仔讀冊，伊也無想洗衫，所以伊就chhoa7 我出去行。我就講，「細漢小弟beh 怎樣？」伊就講，「伊iau2 ti7 伊e5 眠床teh 睏，boe7 會poah8倒。早起已經食飽，等候到十一點鐘才koh hou7 伊食一擺，伊會koh 睏兩點鐘；伊就會thit-tho5 伊家己e5 指頭仔等候咱倒來。」 
我beh 出門e5 時看見3歲kap 5歲e5查某子ti7 走馬樓teh thit-tho5 細仙尪仔，koh 兩個大漢查某子ti7 花園內teh釘一間柴厝；大子teh寫字。逐個人無閒做in e5 代誌。In逐人有家己e5 thih-tho5 物，kap ke-si另外下 ti7 客廳e5一個架頂，beh e5 時thang家己去拿。 
Ti7 路nih e5 時我問傅夫人講，「你的囡仔怎樣會曉做家內e5 代誌hou7 我真欣慕。你怎樣教示in？」伊應我講，「我攏無另外找一個時間來教in。只有逐擺我家己做工e5 時，無論煮飯、洗衫，抑是無論做家內甚物工，常常叫一個iau2未有學做hit 項工e5囡仔te3我做。Hit時自然是較費氣淡薄，總是若到會做，以後就會幫贊家內e5事，也會教示iau2未學e5兄弟；所以到尾算起來iau2 是省我真濟時間。Ti7 其餘chhun e5 時間我就thang來看逐頂護理家e5冊kap做別項e5事。」 
「An2-ni，你的確歸日無閒，無時間thang消遣，是抑m7 是？」「M7是an2-ni，我kap 囡仔thih-tho5真濟。Ti7 冬天時我kap in 老父chhoa7 in去冰場教in 溜冰、去海邊教in 駛細隻船。熱天時chhoa7 in旅行、tiam3山nih食。我想無一個做老母e5親像我thit-tho5 hiah濟。Kap 囡仔thit-tho5 真有趣味，koh 因為是阮所疼e5，我看，做老母實在是世界上第一快樂e5事。」伊an2-ni 一下講，hou7我記得我同班e5，逐個攏講伊beh用著伊e5 聰明、才智，kap 好e5教育，著tiam3 ti7家內洗碗盤、顧囡仔，實在是可憐代；無扑算伊就是同班中第一福氣e5，看伊手下hit 陣子、查某子，逐個hiah好教示，真正是hou7 人欣慕。 
嬰仔食奶e5 時差不多beh 到，阮就倒來。倒來e5 時看見囡仔逐個iau2 thit-tho5到真歡喜，也有兩個厝邊e5 囡仔kap in ti7 花園teh thit-tho5 細頂車。阮順路去灶腳，想起火備辦下晝頓，大查某子卻已經teh 煮lah。 
食下晝，傅夫人拿一大籃e5破衫，阮兩人就坐，一邊補衫，一邊講話。我就講，「甚物緣故你beh家己教囡仔讀冊，m7 hou7 in去學堂讀？」伊講，「我本也想beh hou7 in去學堂。不過我有代先去學堂看，看見in e5課本滿滿是講咱家己e5 國e5 好kap榮光；我驚了囡仔iau2 細漢受著hit號e5教育，將來會用一種無基督化e5精神來款待外國。所以決意寧可家己教，等候in較大漢才送in入中學。只有一項m7 好e5代誌，就是囡仔攏讀siuN緊。大查某子今年才十歲，6年級e5 冊已經讀了，下冬我只有兩個囡仔thang教。」「總是你怎樣有時間thang教in？」「時間是有。比並我一面熨衫抑是pang5衫，一面就thang教in讀。」講話e5 時，我才知伊也擔任報紙聯合會一個科學常識欄。逐日著寫一篇科學常識e5文字hou7 幾十家報紙同時登出。伊e5丈夫是做教員，有時伊也幫贊伊。( 這兩日伊e5 丈夫出門去別位，所以少講起伊e5事。) Chiah e5 以外伊koh 看濟濟冊；若是關係ti7 教囡仔e5 冊伊攏愛看。 
我問伊講，「是甚物時做chiah e5事。」伊應講，「暝時，囡仔teh 睏e5時。」「你也講逐禮拜兩e7晡去婦嬰醫院講飼子e5法度hou7做老母e5人聽；這兩個e7晡你怎樣設法？」「厝邊有一個婦人人，伊e5 囡仔攏大漢，伊歡喜做淡薄短工，我就請伊hit 兩e7晡來替我做淡薄粗重e5 工；hit時有伊ti7-teh，我就thang放心tiam3外面較久。」 
講話e5 時，細嬰仔食奶時koh到，伊就ka7伊換尿布；飼奶了，就ti7阮e5 面前chhu一塊細領棉被，叫伊坐tiam3 hit 位，也hou7 伊幾支湯匙thit-tho5。阮就koh 接續阮所teh講e5 話，也嬰仔家己i-i a-a講話，也無吵阮。有時湯匙hiat較遠，提boe7著，伊會i-i叫，老母就chhun腳踢去hou7伊，就無代誌lah。 
阮因為相離開7年久，hit日e7晡講話差不多到5點，beh 食下昏頓e5 時，7歲e5查某子提一仙尪仔，講是伊用半日e5工做e5，beh hou7 細漢小弟thit-tho5。這全然是出ti7伊家己e5 意思，攏無人叫伊an2-ni 做。伊家己用一塊白布kap柴屑做成；用筆墨來畫耳仔、目珠、嘴、鼻、頭毛kap衫，做到真sui2。我講，「你e5囡仔怎樣chiah gau5替家內經營ah？」伊講，「攏是in家己歡喜e5。In 掠家庭當做in 家己e5 家庭，掠家內e5 代誌當做in家己e5 代誌，小弟是in家己e5，in kap 我一樣e5 關心愛beh hou7伊歡喜、愛伊成做一個好德行e5人。」我o-lo2 in 講，「In 真正是非常e5無自私，將來的確beh 成做好人品e5人。」伊應講，「這個正是我所向望e5。你講天下iau2有一項事比這項較要緊mah？」 
Teh beh 食e5昏飯e5 時，伊代先抱小弟放ti7眠床，hou7 伊倒teh 等候食奶e5時到。食飯e5時攏無聽見伊e5聲，kiam2-chhai2是睏去。食飽，我e5 朋友就去飼小弟。3個細查某子家己去洗身軀，備辦睏。7歲e5，幫贊3歲e5褪鈕仔。大漢e5查甫子kap 查某子ti7人客廳彈銅線琴。我e5朋友kap 1個、1個e5囡仔祈禱了就倒轉來客廳。阮就pang5衫，也囡仔彈琴。 
看這款e5情形，我心內boe7禁得暗靜家己吐氣講，這個家庭是怎樣e5 快樂！家庭這款e5 淡薄，連魚、肉kap新e5衫都罕得看見，iau2-ku2 會這款e5 快樂，真正是oh得著到極！
聽見人有chiah 好e5家庭生活，hou7咱boe7 免得ai3問：別人e5 細子怎樣會hiah好，連3歲e5 都會曉幫贊家事？人e5 囡仔怎樣boe7吵？人e5 6月日e5囡仔怎樣m7免抱？照點鐘食奶也boe7哮？人做老母e5人怎樣m7免kap囡仔賭氣，也囡仔反轉會曉掛慮一家e5好歹？Chiah-e5 到底怎樣教會得來？咱m7知會親像an2-ni 將咱e5 囡仔教到hiah 好boe7？ 
有人beh 講，「傅夫人in 夫婦囡仔家己成一家，愛怎樣教就怎樣教，無別人干涉。親像阮也有in an2媽、in父，攏總相kap 企。阮有甚物法度thang 教示囡仔？設使阮有明白新e5 教法，講囡仔m7應該抱，總是阮若ka7 伊放下teh 出在伊哮，無beh 抱伊，較停伊e5 an2媽來，就ka7伊抱。An2-ni 有甚物法度？」 
有人也講，「頂面所講e5，有項明明是咱e5囡仔做boe7 到。親像傅夫人e5十歲囡仔會煮一家早起時e5糜，親像咱hit 款e5 鼎灶十歲囡仔thai2-tho2 會煮ah？」這也是有影。不過咱著記得，咱所beh學e5是教囡仔e5原理kap方法，m7 是beh死死板板逐項學別人e5款。因為逐人e5家內攏有無同e5情形。 
Ti7 chia 有一項，我ai3 讀者注意e5，就是咱應該著省察傅 夫人hit款e5 出力，伊所向望e5到底是甚物？伊所向望e5，m7 是家己e5 快活、家己e5安樂；伊有一個較懸e5理想。咱聽伊家己講─造就優良e5人品，就是伊e5目的。 
</HL>