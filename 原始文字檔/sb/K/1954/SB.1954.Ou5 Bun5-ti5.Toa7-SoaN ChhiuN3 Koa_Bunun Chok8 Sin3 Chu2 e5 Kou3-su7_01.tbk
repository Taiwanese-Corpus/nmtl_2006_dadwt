<CL>
  A-Tong E5 Chok8 Ti7 Tai5-Oan5 
  Tai5-oan5 te7-it koan5 e5 Giok8-san (13,000 chhioh) e5 hu7-kun7 khah-ke7 e5 sou2-chai7 u7 chin-choe7 bo5 khai-hoa3 e5 lang5 khia7-khi2 ti7 hia. In ka-ki7 kio3 in choe3 “Bunun” na7 chiau3 Hi-pek-lai5 e5 oe7 chiu7-si7 A-tong, hit e5 i3-su3 chiu7 si7 lang5. Chin sim-sek in e5 cha-bou2-lang5 choe7-choe7 ho7 mia5 choe3 Ha7-oa. 
  In tui3 sim2-mih8 sou2-chai7 lai5, tui3 sim2-mih8 si5 chiah u7, bo5 lang5 chai, chi2-u7 Siong7-te3 chai. Ti7 chit8-pah ni5 cheng5 in-ui7 jin5-khau2 cheng-ka chiu7 poaN-soa2 chit8-pou7-hun7, u7-e5 kau3 Tang-pou7, u7-e5 kau3 Ko-hiong5 e5 san-te7 khia7-khi2. 
  Sui-jian5 se3-kai3 kau3-kek8 bun5-beng5, chin3-pou7 kau3 goan5-chu2 e5 si5-tai7, na7-si7 chiah-e5 lang5 chhin-chhiuN7 teh khun3, tiaN7-tiaN7 tiam3-ti7 A-tong goan5-si2 e5 si5-tai7, goan5-si2 e5 seng-oah8. In bo5 ti3-sek, bo5 ka-ki7 e5 ji7, bo5 chheng7-khou3,chhin-chhiuN7 A-tong chheng7 cheng-siN e5 phoe5. In e5 to7-tek hu2-pai7, oe7-seng bai2, san3-hiong, chiu2-chui3, piN7-thiaN3, la-sam, sit8-chai7 kau3-kek8 e5 kho2-lin5. 
  Iau2-ku2 in chin iong2-kam2, ai3 thai5 lang5 e5 thau5-khak. Ti7 kau-chian3 e5 si5 in-ui7 ai3 hun-piat8 ka-ki7, sou2-i2 khah-cha2 in e5 chheng-lian5 tioh8 kha3 chhui3-lai7 e5 kak-khi2 hiat-kak8. In sui-jian5 gong7, iau2-ku2 ka-ki7 oe7 chu3 chheng3, ia7-oe7 che3-cho7 chheng3-ioh8. In-ui7 an2-ni soaN-teng2 e5 beng2-siu3 kiaN in, pat8-chok8 e5 lang5 ia7 long2 kiaN in. Sou2-i2 au7-lai5 Jit8-pun2 e5 cheng3-hu2 eng7 thih-soaN3 khan ti7 soaN-kha, pang3 tian7-khi3 ti7 hia, lai5 kim3 in loh8 soaN lai5 thai5 lang5. 
  KiaN kui2 e5 bin5-chok8 
  Bunun chok8 sui-jian5 pi2 te7-it beng2 e5 ia2-siu3 khah beng2, m7-kiaN lang5, iau2-ku2 pi2 te7-it bo5 taN2 e5 niau2-chhi2 khah kiaN kui2. Chiau3 in siuN7, sou2-u7 e5 piN7-thiaN3 kap chai-e7 long2 si7 tui3 kui2 lai5. In m7-chai u7 thiaN3-thang3, po2-hou7 lang5 e5 Sin5, chi2-u7 chai oe7 hai7 lang5 e5 kui2 lai5 kiaN-hiaN5, sit8-chai7 chin put-heng7. In siong5-siong5 khoaN3-tioh8 kui2, a2-si7 hou7 kui2 chhoa7-khi3 soaN-nih8 kiaN5 bo5 lou7. Bo5 kui2-ni5-cheng5, ti7 Li2-lang7 e5 hu7-kun7 ia7 u7 chit8 e5 phai3-chhut-sou2 e5 kang-iah8 in-ui7 kui2 lai5 kap i khun3, in-ui7 kiaN-liau2 koe3-thau5, bo5 kui2-jit8 chiu7 si2-khi3. Na7 u7 lang5 a2-si7 cheng-siN siN ki5-heng5 e5 chiu7 kong2 “minpaka-liba”... koai3 mih8, chin kiaN chiu7 ka7 i hai7 si2. Sou2-i2 ti7 Bunun chok8 m7-bat khoaN3-kiN3 u7 siang-siN, chap8-ji7-chaiN2 a2-si7 khih-chhui3 hit-khoan2 e5 lang5 oah8-teh, long2 chhut-si3 chiu7 ka7 i hai7 si2. Na7-u7 lang5 khi3 pat8-ui7 tng2-lai5 e5 si5, in-ui7 kiaN kui2 toe3 i tng2-khi3, i chiu7 ti7 lou7-thau5 liam7 chiu3 kong2: 
  “Xao,mosoxaisa moto xahito,Kato malavi madami, maxanso kamin,munsaina doma, sopaxtiti nakaonun, xo xo ” 
  Hit-e5 i3-su3 si7 kong2: 
  “Oeh, lin2 chiah e5 kui2 tioh8 tng2-khi3, M7-thang te3 goan2 lai5, in-ui7 goan2 chin chhau3,Tioh8 khi3 chhe7 pat8-lang5 khah u7 thang chiah8, huhhuh.” 
  Chiau3 in thou2-siuN7, kui2 si7 chhin-chhiuN7 lang5 bo5-ai3 chiu7-kun7 la-sam e5 lang5, kiaN chhau3-bi7 e5 lang5. Chit-khoan2 e5 be5-sin3 hou7 Bunun chok8 chiaN5-choe3 ai3 la-sam e5 sip8-koan3. In tui3 chhut-si3 kau3 si2 m7-bat se2 seng-khu. Jit8-pun2 e5 keng2-chhat beh kai2-liong5 chit khoan2 e5 sip8-koan3 bat kiong5-che3 liah8 in lai5 phai3-chhut-sou2, ui7-tioh8 in tiau-kang khi2 e5 ek8-tiuN5, ti7 hia ka7 in boah soat-bun5, ka7 in se2 seng-khu. In e5 saN ia7 han2-tit se2. Sou2-i2 chiau3 teng2-bin7 in tui3 kui2 sou2 kong2 in e5 seng-khu sit8-chai7 chin chhau3. Kui2-na7-pai2 goa2 u7 khoaN3 Tai5-oan5-lang5 chham Bunun saN-kap che7-teh le2-pai3, na7-si7 in-ui7 chhau3-bi7 Tai5-oan5-lang5 chiu7 tong3-boe7-tiau5 chiu7 chau2 chhut-khi3 goa7-bin7. Sin3-tou5 iau2-ku2 an2-ni, bo5 sin3 e5 lang5 si7 boe7-tang3 oa2. 
  Lan2 chai kau2 si7 chin cheng e5 cheng-siN, oe7 khoaN3 lang5 na7 chheng7 ho2 e5 saN chiu7 m7-kaN2 pui7. Ui7-tioh8 Bunun e5 saN la-sam, phoa3, thau5-mng5 tng5 koh sam3, sui-jian5 ti7 jit8-si5 in lai5 ke-lou7 kau2 ia7 khoaN3-khin lai5 pui7 in, gin2-a2 khoaN3-tioh8 in chin kiaN chiu7 chau2. 
  Khi2-seng goa2 m7-chai Bunun e5 chhu3-nih u7 bak8-sat kap ka-chau2. U7 chit8-pai2 goa2 khi3 tiam3-ti7 hiong-tiuN2 e5 chhu3 ke3-mi5. Kau3 poaN3-mi5 sin-khu chiuN7 khi2-lai5 tiam2 he2 chit8-e7 khoaN3, bak8-sat chhin-chhiuN7 kau2-hia7 hiah che7, chha-put-to kui2-na7-pah chiah, tui3 an2-ni hit am3 long2 bo5 khun3. Ke3 cha2-khi2 hiong-tiuN2 u7 kong2, in eng7 e5 tatami chiu7-si7 Jit8-pun2-lang5 Kong-hok8 e5 si5 beh tng2-khi3 e5 si5 hou7 i, an2-ni kui2-na7-ni5 in bo5 phak8-jit8, sou2-i2 siN-thoaN3 hiah che7. Tui3 hit-si5 khi2 goa2 na7 beh khi3 hoan-sia7, tiaN7-tioh8 u7 toa3 DDT. 
  In chiah8 png7 si7 eng7 thng-si5 tit8-chiap tui3 tiaN2 khat, ia7 thng-si5 m7-bat se2, kong-ke eng7, sou2-i2 hi3-piN7 e5 lang5 u7 80%. Tui3 in lam5-lu2-kan e5 bo5 chheng-khi3, koh hou7 in e5 seng3-piN7 chin che7. Tui3 an2-ni hou7 in e5 hu7-jin5-lang5 toa7-poaN3 boe7 siN kiaN2. An2-ni hi3-piN7 hou7 in bo5 lau7-lang5, seng3-piN7 hou7 in bo5 soe3-kiaN2, sou2-i2 Bunun chok8 e5 jin5-khau2 chit saN-chap8 ni5 i2-lai5 tiaN7-tiaN7 si7 18,000 lang5. 
  Thau2-Pang3 E5 Hi-Lian5 
  Ti7 Lou7-ka 8: 27 u7 ki3-chai3, ti7 Kek-lah8-sim u7 chit8 lang5 hoan7-tioh8 kui2, thong-jit8 tiam3-ti7 si2-lang5 sou2 tiam3 e5 bong7-khong3 khang ia7 m7-chai ka-ki7 si7 la-sam kho2-lin5. Chiau3 goan5-bun5 khoaN3, i si7 hou7 la-sam e5 leng5(kui2) pe2-pak8. An2-ni chiah-e5 kho2-lin5 e5 Bunun chok8 m7-si7 in ai3 la-sam, sit8-chai7 si7 hou7 la-sam e5 kui2 liah8-khi3, ai3 in e5 leng5-hun5 jiok8-the2 long2 biat8-bo5. In e5 si2-lang5 ti7 cha2-si5 long2 si7 tai5 ti7 chhu3-lai7 e5 thou5-te2 (au7-lai5 Jit8-pun2-lang5 u7 kim3), an2-ni si7 kap si2-lang5 tiam3 siang7 sou2-chai7, in e5 chhu3-lai7 ia7 hou7 chi2-png7 e5 he2, hun kau3 ou-ou chhau3-chhau3, ia7 bo5 khui po-le5-thang, sou2-i2 am3-am3 chhin-chhiuN7 khang-lai7. 
  Sui-jian5 Ia5-sou e5 hak8-seng u7 che7-chun5 ke3 hai2 lai5 beh kiu3 in, na7-si7 Mou5-kui2 u7 chioh Jit8-pun2 cheng3-hu2 e5 lat8 kim3-chi2 Hok-im e5 su2-chia2 khi3 thau2-pang3 in, beh hou7 in ku2-tng5 choe3 Mou5-kui2 kap in Jit8-pun2 lang5 e5 lou5-chai5. 
  Iau2-ku2 Siong7-te3 ia7 bo5 boe7-ki3-tit i e5 peh-siN3 ti7 lou5-chai5 e5 khou2-keng2. I ti7 tiaN7-tioh8 e5 si5 oe7 chin2-kiu3 in. Ti7 Ku7-iok Li7-bi7-ki3 25: 10 u7 kong2, Lin2 tioh8 eng7 te7 50 ni5 choe3 seng3, ti7 pian3-toe7 ka7 it-chhe3 khia7-khi2 e5 peh-siN3 soan-pou3 chu7-iu5, chit-ni5 beh choe3 lin2 hoaN-hi2 e5 ni5. Chu2-au7 1945 ni5, chiu7-si7 Jit8-pun2 thai5-su e5 ni5, chit-ni5 chiu7-si7 Jit8-pun2 koan2 Tai5-oan5 e5 te7 50 ni5, ia7-si7 Tai5-oan5 e5 piN5-toe7, san-te7 siu7 thau2-pang3 e5 hi-lian5. In-ui7 Tai5-oan5 e5 Kong-hok8 m7-na7 hou7 Tai5-oan5-lang5 tit-tioh8 cheng3-ti7 e5 thau2-pang3, tek8-piat8 san-te7 lang5 u7 tit-tioh8 chong-kau3 e5 chu7-iu5. 
  Ti7 te7-ji7-chhu3 e5 tai7-chian3-tiong, Ki-tok e5 hok-im ti7 am3-chiN7 e5 tiong-kan i2-keng u7 thoan5 kau3 Ami chok8 kap Tayal chok8. Sui-jian5 u7 siu7 Jit8-pun2 keng3-chhat chin toa7 e5 ap-pek, iau2-ku2 chhin-chhiuN7 chhou-tai7 e5 kau3-hoe7 siu7 Lo5-ma2 te3-kok e5 ap-pek, iau2-ku2 sin3-tou5 chiam7-chiam7 ke-thiN, kau3 Tai5-oan5 Kong-hok8 e5 si5 in san-te7 lang5 kong-jian5 jin7 Ki-tok e5 i2-keng u7 4,000 i2-siong7. Na7-si7 kau3 chit-si5 Bunun chok8 iau2 be7 u7 ki-hoe7 thang thiaN hok-im. 
  Kong-hok8 liau2 ti7 1946 ni5 Sun Nga2-kok bok8-su（Rev. James Dickson） u7 tui3 Bi2-kok tng2-lai5 Tai5-oan5 khoaN3 kau3-hoe7, u7 khoaN3-kiN3 Tayal kap Ami chok8 ti7 bo5 phah-sng3 e5 tiong-kan i2-keng u7 hiah che7 sin3-tou5, hou7 i tui3 soaN-te7 e5 thoan5-kau3 khng3 chin toa7 e5 ng3-bang7. Tek8-piat8 u7 1 hang7 hou7 i toa7-hoaN-hi2 e5 siau-sit. To7-si7 i kau3 tang-pou7 koan5-soaN e5 si5, u7 1 e5 Bunun e5 thau5-bak8 chhoa7 1 tin7 e5 Bunun chok8 chheng-lian5 tiau-kang tui3 chin-hng7 e5 soaN-te7 lai5 hoan-geng5 i, soa3-kong2, in e5 gin2-a2 hou7 Jit8-pun2-kun tiau3 khi3 Lam5-iuN5 cho3-peng, au7--lai5 Jit8-pun2 su, u7 hou7 Bi2-kok-peng liah8-khi3. Ti7 i2-cheng5 Jit8-pun2-lang5 u7 tui3 in soan-thoan5 Bi2-kok e5 phaiN2-oe7 kong2: “Bi2-kok-lang5 chin phaiN2, na7 hou7 in liah8-khi3 e5 lang5 m7-na7 e7 hou7 in thai5-si2, ia7 soah e7 hou7 in chiah8-bah8.” Sou2-i2 hit-e5 chheng-lian5 chin kiaN, phah-sng3 un2-tang3 si2, na7-si7 Bi2-kok-lang5 m7-na7 bo5 khou2-chhou2 in hoan2-tng2 chin ho2-khoan2-thai7 i, soah iong7 ho2 e5 saN, ho2 e5 chiah8-mih8 hou7 i. I-seng u7 pau i e5 siong-chhui3 tui3 i chin chhin-chhiat. Kau3 beh tng2--lai5 e5 si5 ia7 u7 chin-che7 mih8 hou7 i. I tng2-lai5 ka-ti7 e5 sou2-chai7 u7 chiong chit-e5 siau-sit kong2 hou7 in thiaN. Sou2-i2 thau5-bak8 u7 kong2 i tui3 Bi2-kok chin kam2-sia7, chai Ki-tok-kau3 chin ho2, na7-si7 u7 phai3-lang5 lai5 thoan5, in long2 beh sin3 Ki-tok. 
  Sun bok8-su thiaN-kiN3 chit-e5 iau-kiu5, koh hou7 i tui3 soaN-te7 e5 thoan5-kau3 ke-thiN jiat8-sim e5 hoe2. I bo5 joa7 ku2 u7 koh tng2-khi3 chiong chit-e5 soaN-te7 e5 ho2-siau-sit thoan5-po3 hou7 bu2-hoe7 e5 hiaN-ti7 chai, ti7 1947 ni5 koh-chai3 tng2-lai5 Tai5-oan5 e5 si5 u7 khng3 chin toa7 e5 ke3-oe7, beh tui3 choan5 Tai5-oan5 e5 soaN-te7 thoan5-kau3. U7 1 jit8 i u7 kio3 1-e5 Tai5-oan5-lang5 e5 bok8-su khi3 i e5 chhu3, u7 chiong Tai5-oan5 e5 te7-tou5 hou7 i khoaN3 soaN-te7, kong2-khi2 i e5 ke3-oe7 hou7 i thiaN. Ia7-u7 tui3 i kong2 hit-e5 Bunun e5 thau5-bak8 e5 oe7 hou7 i thiaN. Choe3-au7 u7 kio3 i tioh8 koaN2-kin2 khi3 Bunun chok8 thoan5 Ki-tok e5 hok-im. I thiaN-liau2 sim ia7 chhin-chhiuN7 hoe2 teh toh8, chiu7 chek-si5 iok-sok beh khi3. 
  Ti7 1947 ni5 e5 ni5-boe2 hit-e5 bok8-su chiu7 kap ka-chok8 che7-chun5 khi3 Hoa-lian-kang2. In-ui7 toa7 e5 hong-thai hit-si5 tang-pou7 e5 thih-lou7 long2 phaiN2, i kap ka-chok8 chiu7 kiaN5-lou7 kui2-na7-jit8 kau3 Koan-san e5 sou2-chai7. Hit-si5 ti7 Koan-san u7 1-e5 sin3 Chu2 e5 i-seng Ng5 Eng3-thiam sian-siN i2-keng u7 tui3 Bunun teh pou3-to7, i khi2-seng Kong-hok8 au7 u7 cho3 soaN-te7 e5 chi2-to7-oan5, hit-si5 i ia7 bat kau3 soaN-te7 pou3-to7, au7--lai5 koh tng2-lai5 cho3 i-seng ti7 ka-ti7 e5 peN7-iN7 lai7 ia7 u7 siat pai3-tng5, tak8 le2-pai3-jit8 u7 chu7-chip8 Bunun chok8 lai5 le2-pai3. Lai5 hia le2-pai3 e5 gin2-a2 u7 pun piaN2 hou7 in, toa7-lang5 bo5 ka7 in theh8 ioh8-chiN5. Tui3 an2-ni bok8-su chiu7 ti7 hia khai-si2 kang-chok, au7--lai5 chiu7 kau3 soaN-te7 pou3-to7. 
  Thau5 1 pai2 in thiaN bok8-su kong2 to7-li2 e5 si5, in long2 chin hoaN-hi2. In e5 sim si7 chhin-chhiuN7 gin2-a2 chin tan-sun5. Lan2 khah che7 e5 lang5 khoaN3 hok-im si7 cho3 sin3-giong2, na7-si7 in khoaN3-cho3 1 chiong2 iau3-kin2 e5 ti3-sek. Bok8-su ka7 in kong2: “ThiN-te7 si7 Siong7-te3 chhong3-cho7 e5, lan2 e5 si2-chou2 si7 A-tang. In kong2 chit-e5 su7 in cheng5 m7-bat siuN7-tioh8, ia7 bo5 lang5 bat po3 in chai.” U7 1 pai2 ti7 chit sou2-chai7 bok8-su kong2 to7-li2 liau2 e5 si5, in tiong-kan u7 kui2-na7 e5 chheng-lian5 kio3 i tioh8 koh kong2 1 pai2, in chiu7 theh8 ian5-pit8 chiong iau3-kin2 e5 sou2-chai7 long2 sia2--khi2-lai5, si7 kong2 kiaN liau2 boe7 ki3-tit. Bok8-su kau3 tak8 sou2-chai7 long2 si7 kong2 3 am3 e5 to7-li2 hou7 in thiaN. Kau3 lou7-boe2-am3 mng7 in ai3 sin3-giong2 bo5? In long2 giah8-chhiu2 kong2 ai3 sin3, an2-ni hou7 bok8-su siuN7 soaN-te7 e5 thoan5-kau3 si7 chin khoai3 e5 su7. 
  Chong2--si7 te7 2 pai2 bok8-su koh khi3 tak8 sou2-chai7 e5 si5, u7 hoat-kiN3 tioh8 cheng5 sou2 ia7 hok-im e5 cheng2-chi2 long2 hou7 chiau2 chiah8-khi3. In-ui7 ti7 soaN-te7 khia7-khi2 e5 Tai5-oan5-lang5 ti7 pou3-to7 liau2 chiu7 tui3 in kong2: “Ki-tok-tou5 na7-si7 u7-iaN2 ho2, goan2 chiu7 i2-keng sin3 liau2, bo5 kong2 lau5 kau3 chiah-ku2 chiah hou7 lin2 sin3 tioh8. Lin2 khi3 peN5-te7 ia7 thang khoaN3 bo5 siaN2-mih8 lang5 teh sin3, chi2-u7 tam7-poh8 e5 gong7-lang5 chiah hou7 in phian3 khi3 sin3.” Koh in e5 lau7-lang5 ia7 khi2-lai5 hoan2-tui3 kong2 lan2 tioh8 chiau3 chou2-kong liu5-thoan5 lai5 e5 ka3-si7. Tui3 an2-ni sui-jian5 u7 lang5 ai3 sin3 ia7 hou7 thoan5-the2 e5 lat8 ap-pek m7-kaN2 soa3-chiap lai5 sin3. Sou2-u7 khi3 thoan5 e5 chi2-u7 1 sou2-chai7 soa3-chiap sin3, ki5-i5 e5 long2 chin hoan2-tui3. 
  Tui3 chit-e5 keng-giam7 bok8-su chiah siuN7 tioh8 Chu2 Ia-sou e5 oe7. Lin2 sou2 jip8 e5 chhu3 tioh8 toa3 ti7 hia, tit8-kau3 li7-khui hit-e5 te7-hng e5 si5. Hit-e5 i3-su3 kiam2 m7-si7 kio3 lan2 tioh8 ti7 hit-e5 sou2-chai7 cho3-kang kau3 seng5-kong chiah thang oaN7 khi3 pat8-ui7--mah? Tui3 chit-tiap8 khi2 bok8-su thoan5-to7 e5 hong-chiam chiu7-si7 chiam7-chin3, chiu7-si7 chit sou2-chai7 seng5-kong liau2 chiah u7 oaN7 kau3 pat8 sou2-chai7, m7-bian2 u7 phang7 thang hou7 mou5-kui2 jip8-lai5. 
  Bunun Chok8 Bun5-ji7 E5 Kou3-su7 
  Bunun chok8 e5 lang5 m7-na7 siuN7 in si7 chin-chiaN3 e5 lang5, koh ia7 kong2 in ti7 cha2-si5 ia7 u7 in e5 bun5-ji7, ia7 bo5-su bun5-beng5-lang5. TaN in e5 ji7 tui3 ta2-loh8 khi3, in u7 kong2 chin sim-sek e5 kou3-su7:----
  “Kou2-cha2 bat u7 1 boe2 toa7-choa5 so5 lai5 goan2 e5 khe-thau5 chah8 ti7 khe-chui2, ti3-kau3 khe-chui2 chiam7-chiam7 tiN7. Na7-si7 hit-si5 goan2 tiam3-ti7 khe-boe2 e5 lang5 soah long2 bo5 chui2 thang chiah8. Hit-si5 u7 1 chiah toa7-chiah mou-he7 lai5, khoaN3-tioh8 an2-ni chin siuN7-khi3, chiu7 iong7 i e5 kha e5 ka-to ka7 ka hit-boe2 choa5 hou7 i tng7. Tui3 an2-ni sou2-u7 chek-chu7 ti7 khe-thau5 tiN-moa2-moa2 e5 chui2 chiu7 chit8-si5 , lau5-lai5 e7-bin7 chiaN5-cho3 toa7-chui2. Ui7-tioh8 an2-ni goan2 e5 chhu3 kap mih8 long2 lau5-khi3, goan2 e5 ji7 ia7 lau5-khi3. Tui3 chit-si5 khi2 goan2 chiu7 bo5 ji7.” 
  SoaN-te7 e5 lang5 sui-jian5 bat Jit8-pun2-ji7, iau2-ku2 sou2 bat si7 chhian2-chhian2, Jit8-pun2-oe7 e5 Seng3-keng in bat bo5 chit8-poaN3. Sou2-i2 Kong-hok8 au7 soaN-te7 soan-to7-hoe7-tiuN2 Sun bok8-su u7 ke3-oe7 beh hou7 soaN-te7-lang5 u7 in ka-ti7 e5 oe7 e5 seng3-keng. Lan2 sou2 phai3 ti7 Bunun e5 bok8-su ia7 u7 oh8 in e5 oe7, u7 iong7 19 ji7 e5 Lo5-ma2-ji7 lai5 cho3 Bunun e5 ji7-bu2. Kau3 1949 ni5 e5 chhun-thiN u7 in3 1 pun2 Bunun e5 ji7-bu2. Ti7 chit-pun2 e5 lai7-te2 ia7 u7 in3 kan2-tan e5 kau3-li2 kap 10 tiau5 kai3. 
  Hit-si5 chiu7-si7 ti7 1949 ni5 e5 chhun-thiN. Lan2 u7 tui3 Giok8-li2 Toh-khe-hiong e5 hiong-tiuN2 kong2-khi2 Ki-tok-kau3 e5 to7-li2 kap Bunun e5 ji7 hou7 i thiaN. I thiaN liau2 chin hoaN-hi2 chiu7 sui5-si5 tap-eng3 kong2: “An2-ni chin-ho2, lai5 khui kang2-sip8-hoe7 e5 su7 goa2 chin chan7-seng5, goa2 beh tui3 tak8 e5 hoan-sia7 phai3 tai7-piau2 lai5 kang2-sip8.” Ko2-jian5 ti7 Giok8-li2 kau3-hoe7 hit-jit8 u7 lam5-lu2 chheng-lian5 12 lang5 lai5 hu3. 
  “Lan2 ti7 kou2-cha2 hou7 toa7-chui2 lau5-khi3 e5 ji7 chit-pang Ki-tok-kau3 e5 sian-siN u7 koh ka3 lan2. Ia7 u7 ka3-si7 lan2 thiN e5 sin5 chhong3-cho7 ban7-mih8 kap lan2 lang5 e5 kou3-su7, long2 si7 lan2 sou2 m7-bat thiaN chin ho2 e5 su7.” Ko2-hong e5 chhoan-tiuN2 lai5 hu3 kang2-sip8-hoe7 2 jit8, sui5-si5 u7 tng2-khi3 ka-ti7 e5 hoan-sia7 po3 ho2 e5 siau-sit. Koe3 cha2-khi2 chiu7 koh lai5 hu3, kau3 thau3-boe2 chin ti3-i3 lai5 thiaN. 
  In khi2-seng e5 i3-su3 si7 ai3 oh8-ji7, tan7-si7 lan2 u7 iong7 Chhong3-se3-ki2 e5 kou3-su7 kap Ia-sou e5 lai5 lek8 kong2 hou7 in thiaN. Teh kong2 e5 si5 lan2 u7 iong7 Seng3-keng kap ang-a2-tou5 hou7 in khoaN3. Chin sim-sek in e5 oe7 “siong7” kap “tou5” si7 iong7 siang7-khoan2 e5 ji7 “xalingo” chit-ku3-oe7. An2-ni thang chai in khoaN3 Seng3-keng e5 tou5 tu2-tu2 si7 chhin-chhiuN7 khoaN3 sia2-chin e5 khoan2. Sou2-i2 in thiaN e5 kou3-su7 u7 chhim-chhim tiau5-ti7 in e5 thau5-khak. Tui3 chit-tiap8 khi2 lan2 ti7 soaN-te7 kong2 to7-li2 khah siong5 u7 iong7 ang-a2-tou5. In-ui7 in si7 chhin-chhiuN7 gin2-a2 ai3 khoaN3 sui2 e5 ang-a2, koh ia7 khah e7 ki3-tit lan2 e5 sou2 kong2, siang7-si5 in khah boe7 siuN7 li2 sou2 kong2 e5 si7 khang-khang e5 oe7. 
  Kang2-sip8-hoe7 e5 tiong-kan lan2 ia7 u7 ka3 in chin che7 in e5 oe7 e5 seng3-si. Ti7 im-gak8 e5 si5-kan i2-goa7 ti7 khai-si2 iah-si7 hioh-khun3, iah-si7 lan2 chhoa7 in le2-pai3 e5 si5 siong5-siong5 u7 gim5-si, chit-e5 ia7 chin toa7 pang-chan7 in e5 sin3-giong2. 
  An2-ni kau3-hoe7 e5 lou7-boe2-jit8 koat-sim-hoe7 e5 si5 in u7 kong2 khi2-seng in si7 kan-ta siuN7 ai3 lai5 oh8 in e5 ji7, kau3-taN chin chai Ki-tok e5 to7-li2 si7 chin-ho2, beh kiu3 in e5 lang5, beh chhoa7 in kiaN5 ti7 chin-chiaN3 e5 lou7. Sou2-i2 in long2 u7 koat-sim beh tng2-khi3 po3 chit-khoan2 e5 ho2 siau-sit hou7 in e5 lang5 thiaN. 
  Koh bo5 chin-ku2, lan2 ia7 u7 iong7 in e5 oe7 in3 chit-pun2 Na2-a2 toa7-chui2 e5 kou3-su7, lai5 chi2-beng5 in toa7-chui2 e5 kou3-su7 u7 m7-tioh8. Kau3 1951 ni5 lan2 e5 Bunun oe7 e5 Ma2-thai3 hok-im-su ia7 i2-keng tui3 Hiong-kang2 e5 Seng3-keng kong-hoe7 chhut-pan2. Ti7 1952 ni5 5 goeh8 lan2 ia7 koh tui3 Tai5-lam5 Kong-po3-sia7 chhut-pan2 in e5 seng3-si kiong7 u7 108 siu2. Lan2 ia7 ng3-bang7 koh bo5 kui2-ni5, in u7 thang iong7 in e5 oe7 thak8 Sin-iok choan5-pou7 e5 seng3-keng. 
  Bunun e5 ji7, pang-chan7 in e5 seng-oah8 chin toa7. In m7-na7 tui3 che thang thak8-chheh, ia7 thang sia2-phoe kap ki3-siau3. I2-cheng5 in-ui7 ai3 kong2 1 ku3-oe7, u7-si5 kiaN5 3 jit8 e5 lou7, hian7-chai7 sin3 Chu2 e5 lang5 long2 si7 iong7 Lo5-ma2-ji7 e5 phoe teh kou-thong. U7 1 pai2 iu5-kiok8 e5 lang5 theh8 Lo5-ma2-ji7 e5 phoe khi3 Sin3-gi7-hiong kong-sou2 mng7 siu-phoe e5 lang5 tiam3-ti7 ta2-loh8? In thau5-pai2 khoaN3-tioh8 chit-ho7 e5 phoe sui5-si5 to7 kong2: “Chit-khoan2 Eng-kok-ji7 hoan-a2 thai2 e7-hiau2 thak8?” Au7--lai5 kio3 hit lang5 lai5 mng7, khoaN3 i e7 thak8 e5 si5 tak8-ke toa7 gong5-ngiah8. 
  Seng3-sin5 E5 He2 Sio SoaN-te7 
  Li2 bat khoaN3-kiN3 he2 sio soaN bo5? Ti7 ou-am3 e5 mi5-si5 tui3 hng7 e5 sou2-chai7 lan2 bat khoaN3-kiN3 soaN-teng2 kui-phian3 teh toh8 e5 he2. Khi2-seng si7 chit8 sou2-chai7, au7-lai5 he2 ka-ki7 sio kau3 pat8-ui7, chit8-tiap8-a2 ku2 chiu7 moa2-soaN long2 si7 he2. Seng3 Sin5 ti7 san-te7 choe3 kang tu2-tu2 chhin-chhiuN7 an2-ni. Tek8-piat8 ti7 chit e5 ou-am3 m7-sin3 e5 si5-tai7 lan2 tui3 hng7-hng7 e5 piN5-toe7 lai5 khoaN3 Seng3 Sin5 e5 he2 ti7 soaN-teng2 teh toh8 e5 khoan2-sit, boe7-bian2-tit hou7 lan2 e5 sim oe7 kam2-kak sio. 
  Ti7 1949 ni5 chhun-thiN ti7 Giok8-li2 khui e5 Seng3-keng kang2-sip8-hoe7 khak-sit8 u7 chin toa7 e5 hau7-ko2. Lai5 hu3-hoe7 12 e5 Bunun e5 chheng-lian5 u7 siu7 toa7 e5 kam2-kek, khng3 toa7 e5 ng3-bang7 ti7 in e5 sim-lai7 soaN3-hoe7. Hit-si5 in e5 sin3-giong2 i2-keng u7 Seng3 Sin5 e5 he2 teh toh8, chhin-chhiuN7 gou7-sun5-choeh hit-si5 e5 hak8-seng, in e5 sim na7 bo5 kan-cheng3 to7-li2 chiu7 tong3-boe7-tiau5. Ti7 kang2-sip8-hoe7 soah hit am3, in tiong-kan 3 lang5 chiu7 khi3 Chheng-chui2 choe3 kian3-cheng3, kong2 khi2 in ti7 Giok8-li2 sou2 tit-tioh8 e5 to7-li2. 
  Lai5 hu3 Kang2-sip8-hoe7 e5 lang5 te7-it chhut-tioh8 e5 chiu7-si7 Kou2-hong e5 chhoan-tiuN2 Taliban. I tng2-khi3 liau2-au7 ti7 chit8 ni5 au7 u7 in2-chhoa7 70 lang5 lai5 sin3 Chu2, koh u7 khi2 Bunun thau5 chit8-keng e5 pai3-tng5. Hian3-tng5-sek e5 si5 chin seng7-hong2, Sun Bok8-su tiau-kang tui3 Tai5-pak lai5 hu3 sek. In tai7-ke ia7 chin hoaN-hi2, thai5-ti pan7 toh lai5 chhiaN2 piN5-toe7 san-toe7 iok u7 200 lang5 e5 hiaN-ti7. Koh ia7 tah-piN5 ti7 goa7-khau2, thiau3-bu2 kap choe3-hi3, lai5 piau2-hian7 in e5 hoaN-hi2. 
  I2-goa7 lai5 hu3 kang2-sip8-hoe7 e5 lang5 tng2-khi3 ia7 long2 u7 choe3 chin ho2 e5 kang ti7 ka-ki7 e5 hoan-sia7. 2 ni5 au7 ti7 Lun5-thian, Takimi, Chheng-chui2 ia7 u7 khi2 pai3-tng5. Toh-khe u7 70 lang5 e5 chu7-hoe7 ti7 Giok8-li2 e5 pai3-tng5, Lun5-san ia7 u7 60 lang5 e5 chu7-hoe7 ti7 Taiyal e5 pai3-tng5. Chiah e5 Bunun e5 sin3-tou5 u7 e5 u7 khi3 pat8 e5 hoan-sia7 choe3 kian3-cheng3, kau3 1952 ni5 Toh-khe hiong e5 Tiong-peng5 kap Ban-li2 hiong e5 Ma2-oan2 ia7 u7 khi2 pai3-tng5. 
  SaN-chiN Thian-kok 
  Ti7 1951 ni5 e5 ni5 be2, tui3 Tang-pou7 u7 nng7 e5 chheng-lian5 kiaN5 3 jit8 e5 lou7 poaN5-soaN peh-nia2 kau3 Sin-ko-soaN kha te7-it koan5 e5 Tong-pou e5 hoan-sia7. In e5 mia5 si7 Topas kap Laong. In u7 toa3 toa7-pak e5 ang-a2-tou5, chiau3 chit e5 lai5 kong2 Ku7-iok kap Ia5-sou e5 kou3-su7 hou7 Bunun thiaN. Ia7 u7 ka3 in Bunun e5 Lo5-ma2-ji7 kap Seng3-si. Chiah e5 long2 si7 in tui3 kou2-cha2 kau3 hian7-kim long2 m7-bat thiaN, m7-bat khoaN3 tioh8 e5 sin e5 tai7-chi3. Hit am3 e5 chu7-hoe7 u7 300 lang5. In tui3 am3-thau5 chiu7 chu7-chip8, na2 chhiuN3 Seng3-si na2 khoaN3 ang-a2-tou5 thiaN to7-li2 kap oh8 ji7. In-ui7 tak8 hang7 long2 si7 sin e5, sou2-i2 hoe7-chiong3 long2 boe7 sian7, kong2 e5 lang5 koh-khah si7 an2-ni. Kau3 koe thi5 e5 si5 in chiah chai i2-keng chin oaN3. Hit-si5 Topas kong2, “TaN tioh8 hioh-khun3, kiaN-liau2 siuN am3 oe7 eng2-hiong2 lin2 bin5-a2-jit8 e5 kang.” 
  “Boe7, boe7, goan2 long2 boe7 ai3-khun3, tioh8 koh ka3 goan2, goan2 m7 si3-soaN3, bin5-a2-chai3 e5 tai7-chi3 bo5 iau3-kin2.” 
  “Goan2 iau2 beh ti7 chia nng7 am3, m7-si7 bo5 ki-hoe7, sou2-i2 tioh8 hou7 goan2 hioh-khun3.” 
  “Kau3 bin5-a2 am3 siuN ku2,” u7 kui2-na7 lang5 toa7-siaN kong2, “Tioh8 the2-thiap goan2 kiaN5-lou7 chin sian7. Tioh8 hou7 goan2 hioh-khun3 kau3 bin5-a2 cha2-khi2 chiah koh kong2.” 
  Tui3 an2-ni hoe7-chiong3 chiah kam-goan7 soaN3. Kau3 ke3 cha2-khi2 cha2-cha2 chiu7 chin choe7 koh chu7-chip8 lai5 beh thiaN. Chhin-chhiuN7 an2-ni e5 jiat8-sim in thiaN 2 jit8 3am3 chiu7 long2 koat-sim beh sin3 Chu2. 
  In tiong-kan chit8 e5 50 hoe3 e5 hu7-jin5-lang5 mia5 kio3 Oli, thiaN tioh8 kong2 lan2 lang5 e5 choe7 kap Ia5-sou e5 chin2-kiu3, siu7 chin toa7 e5 kam2-kek. I tui3 siau3-lian5 chiu7 siong5-siong5 kau3 piN5-toe7 kap Tai5-oan5 lang5 choe3 phaiN2, sou2-i2 Tai5-oan5-oe7 chin gau5 kong2. I siu7 sia3-bian2 te7-it choe7 sou2-i2 te7-it thiaN3 Chu2, iau2 chit8 nng7 e5 sian-siN toa3 ti7 i e5 chhu3, chin ho2 khoan2-thai7 in. 
  Tui3 chia li7 saN tiam2-cheng e5 lou7 e5 pat8 sou2-chai7 kio3 Bong7-hiong e5 chhoan-tiuN2 u7 thiaN-tioh8 chit e5 siau-sit, ti7 te7-saN jit8 chiu7 phai3 lang5 lai5 ngia5-chih Topas kap Laong. Hit am3 ti7 hia u7 200 lang5 lai5 thiaN in e5 ka3-si7. Kau3 thiN beh kng koe thi5 e5 si5 2 e5 sian-siN u7 siuN7 beh hioh-khun3, na7-si7 chhoan-tiuN2 kap lau7-lang5 long2 m7 hou7 in hioh. In nng7 lang5 khoaN3-kiN3 200 lang5 e5 jiat8-sim, kou-put-chiong koh soa3-chiap kong2 to7-li2 kau3 thiN-kng. 
  Tng-si5 Sin3-gi7-hiong e5 tak8 sou2-chai7 i2-keng oh8 Tai5-oan5-lang5 pai3 kong-ma2-pai5. Keh-jit8 chhoan-tiuN2 Kulisima tui3 in kong2, “Cha-mi5 goan2 u7 thiaN lin2 ka3-si7 chin Sin5 e5 to7-li2, taN i2-keng chai goan2 tui3 piN5-toe7-lang5 oh8 e5 pang e5 sin5 si7 m7-tioh8 e5. TaN li2 khoaN3 pang-a2 e5 sin5 ti7 chia, chhiaN2 lin2 ka7 goa2 theh8 hiat-kak8.” 
  Tui3 an2-ni Laong chiu7 chhut chhiu2 theh8 hit-te3 kong-ma2-pai5 kiaN5 kau3 khah hng7 tek-pho7 e5 sou2-chai7 hiat ti7 hia. U7 chit8 e5 lau7-lang5 tui3 lang5 kong2 an2-ni choe3 Laong e5 pak-tou2 tek-khak oe7 thiaN3. Chong2-si7 khoaN3 Laong long2 bo5 an2-choaN2 chiu7 kong2, “Sit8-chai7 u7 chin e5 Sin5 teh po2-hou7 in.” Tui3 an2-ni hit chhoan choan5-pou7 tit-tioh8 kiu3. 
  Ti7 khah ke7 e5 sou2-chai7, tai7-iok chit8-tiam2-cheng e5 lou7 e5 Kiu2-bi2 e5 lang5 ia7 u7 thiaN-kiN3 ho2 e5 siau-sit, chai-iaN2 te7-saN-jit8 beh khi3 in e5 sou2-chai7, chiu7 cha2-cha2 phai3 kui2-na7 e5 chheng-lian5 lai5 ngia5-chih in nng7 lang5. Na7-si7 Bong7-hiong e5 Bunun lu2-chu2 chheng-lian5 kui2-na7 lang5 thiaN-kiN3 in e5 sian-siN, lang5 beh chhoa7-khi3 chiu7 koaN2-kin2 chau2-khi3, theh8 sian-siN e5 heng5-li2 khi3 chhang3 ti7 pat8-ui7. Tui3 an2-ni nng7 peng5 teh saN-chiN thian-kok. (Ma2-thai3 11:12) 
  In koh ti7 Kiu2-bi2, Sin3-gi7, Sin-hiong, Hong-kong, chiah e5 sou2-chai7 chhin-chhiuN7 an2-ni po3-thoan5 chin2-kiu3 e5 hok-im. 
  Tak8-ui7 u7 200 lang5 e5 chu7-hoe7, tak8-am3 na7 bo5 koe-thi5 bo5 thang khun3. Soan-to7-su na7 beh khi3 pat8 sou2-chai7 e5 si5, tiaN7-tioh8 u7 kui2-na7 lang5 toe3 in khi3 pat8-ui7 koh thiaN in e5 ka3-si7. 
  In ti7 Hong-kong (Toyoka) e5 si5 u7 chit8 e5 Bunun e5 tai7-jin5 mia5 kio3 Laong chu7-chip8 cheng3-lang5 lai5 phai3-chhut-sou2 thiaN to7-li2. I thiaN to7-li2 liau2-au7 u7 mng7 Soan-to7-su kong2, “I2-cheng5 lan2 e5 chou2-kong u7 ka7 lan2 kong2 lang5 si7 tui3 se3-se3 e5 thang5 lai5 pian3, u7 e5 kong2 si7 ka-chau2 lai5 pian3, an2-ni lan2 lang5 chin bo5 ke3-tat8. TaN u7 thiaN li2 kong2 si7 Siong7-te3 chhong3-cho7, si7 I e5 kiaN2, goa2 e5 sim chin hoaN-hi2. Chong2-si7 li2 sou2 kong2 e5 m7-chai si7 chin-sit8 a2-m7-si7? Si7 li2 ka-ki7 siuN7 e5 a2-si7 lek8-su2 e5 chheh u7 sia2?” Hit-si5 Soan-to7-su chiu7 eng7 Chhong3-se3-ki2 hou7 i khoaN3. I chin hoaN-hi2, chiu7 sin3 in e5 chhui3 sou2 chhut tak8-ku3 e5 oe7. Hit-am3 in m7-kheng2 hou7 Soan-to7-su khun3, thiaN to7-li2 kau3 thiN-kng. Kau3 beh si3-soaN3 e5 si5, thau5-lang5 Tiban chiu7 kong2, “TaN goan2 koat-teng7 beh hok8-sai7 Siong7-te3, tui3 bin5-a2-jit8 khi2 chiu7 beh khi2 pai3-tng5, kau3 lin2 khi3 pat8-ui7 koh tng2-lai5 chia chiu7 oe7 ho2.” Ko2-jian5 in tui3 ke3-jit8 chiu7 khi3 chho3 chhiu7-a2 lai5 khi2 pai3-tng5. Chit e5 chiaN5-choe3 Se-pou7 thau5-chit8-keng Bunun e5 pai3-tng5. 
  In nng7-lang5 koh loh8 khah ke7 e5 sou2-chai7, Lai7-hm5-pou e5 hoan-sia7. Ti7 hia iu5-goan5 siu7 siang7-khoan2 e5 hoan-geng5. Ke3-jit8 in-ui7 in 20 jit8 ku2 bo5-mi5 bo5-jit8 ke3-thau5 choe3 kang e5 koan-he7 Topas i2-keng peh boe7 khi2-lai5. I e5 sin-khu chin sio na2 kun2-chui2, choan5-sin long2 thiaN3. In u7 lang5 chiu7 khi3 kio3 i-seng, na7-si7 i-seng khi3 pat8-ui7 tioh8 kui2-na7-jit8 chiah oe7 tng2-lai5. In chin hoan5-lo2 kiaN-liau2 sian-siN oe7 si2, siuN7 kau3 bo5 hoat-tou7 chiu7 khi3 kio3 in e5 tang5-ki lai5 beh koaN2-kui2. Tang5-ki lai5 e5 si5 chiu7 kio3 Topas khi2-lai5, beh ka7 i koaN2-kui2. Topas tioh8-chit8-kiaN, chiu7 ka7 in kong2 lan2 bo5 sin3 chit-khoan2, tioh8 ki5-to2 ThiN Pe7. I toa7-siaN ki5-to2 chiu7 koh khun3. Kau3 hit-am3 i e5 jiat8 long2 the3, koh khia7 ti7 cheng3-lang5 e5 bin7-cheng5 kong2 to7-li2. Cheng3-lang5 toa7 gong5-ngiah8 kong2, “Chin-chiaN3 Sin5 u7 pang-chan7 i.” Chhin-chhiuN7 Boat8-tai7-liap8 e5 Ma2-li7-a toe3 Chu2, u7 chit8 e5 hu7-jin5-lang5 tui3 Sin3-gi7 toe3 in lai5 e5 Obao khoaN3-kiN3 chit e5 sin5-jiah chiu7 tng2-khi3 cheng5 sou2 thoan5 to7-li2 e5 tak8 e5 hiuN-sia7 po3-ko3 chit e5 su7, hou7 cheng3-lang5 e5 sin3-sim ke-thiN chit8-poe7 e5 jiat8. 
  Tng-si5 Bunun chok8 e5 Ia5-lou7-sat-leng2 Kou2-hong kau3-hoe7 u7 thiaN-kiN3 Seng3 Sin5 u7 toa7 io5-tang7, Sin3-gi7 hiong e5 lang5 chiu7 koh nng7 e5 lang5 koaN2-kin2 khi3 beh pang-chan7-thoan5-to2-li2 e5 kang. Chit8 e5 chiu7-si7 Bunun e5 Po2-lo5, mia5 Taliban, koh chit8 e5 chiu7-si7 Talima. Chit nng7 e5 lun7 sin3-giong2 kap leng5-lek8 si7 iaN5-ke3 cheng5 e5 lang5 kui2-na7 poe7. Lau5-thoan5 si7 ti7 chit chok8 te7-it hiong5-pian7, Talima si7 Seng3-keng te7-it chai, sou2-i2 in nng7 lang5 hou7 lang5 hoan-geng5 chhin-chhiuN7 thiN-sai3. In kau3 Lai7-hm5-pou bo5 kui2-jit8 chiu7 siau-sit thoan5 kau3 tak8 e5 hiuN-sia7. Tui3 tak8 e5 sou2-chai7 chiu7 phai3 lang5 lai5 chhiaN2, na7 bo5 lai5 chhiaN2 e5 sou2-chai7 in chiu7 bo5 thang khi3. U7 chit8 pai2 tui3 Langlun u7 phai3 tai7-piau2 lai5 Lai7-hm5-pou e5 sou2-chai7, kau3 e5 si5 chin siu7-khi3 me7 hia e5 Bunun kong2, “Lin2 chin phaiN2-sim, u7 ho2 e5 mih8 khng3-bat8 kiaN lang5 chai, tui3 Kou2-hong lai5 e5 sian-siN tiaN7-tiaN7 khng3 ti7 lin2 chia ka3-si7 ia7 bo5 po3 goan2 chai.” Chhin-chhiuN7 an2-ni in siong5-siong5 saN-chiN ai3 chhiaN2 sian-siN. Tui3 in khi3 hia choe3 kang liau2-au7 ti7 Langlun u7 tit-tioh8 500 lang5, ti7 Isingan u7 tit-tioh8 300 lang5 Tam-adoan u7 400 lang5, Walabi ia7 u7 200 mia5 sin3 Chu2. Tak8-sou2-chai7 cheng5 u7 sin3 e5, sin3-giong2 na2 kian-kou3, sin3 e5 lang5 ia7 na2 ke-thiN. 
</CL>
<HL>

亞當e5 族ti7 台灣 
台灣第一懸e5 玉山（13,000 尺）e5 附近較低e5 所在有真濟無開化e5 人企起ti7 hia。In 家己叫in 做「Bunun 」若照希伯來e5 話就是亞當，hit e5 意思就是人。真心適in e5 查某人濟濟號名做夏娃。 
In tui3 甚物所在來，tui3 甚物時才有，無人知，只有上帝知。Ti7一百年前因為人口增加就搬徙一部份，有e5 到東部，有e5 到高雄e5 山地企起。 
雖然世界到極文明，進步到原子e5 時代，但是chiah-e5 人親像teh 睏，定定tiam3-ti7 亞當原始e5 時代，原始e5 生活。In 無智識、無家己e5 字、無穿褲，親像亞當穿精牲e5 皮。In e5 道德腐敗、衛生bai2、散hiong、酒醉、病疼、la-sam，實在到極e5 可憐。 
Iau2-ku2 in 真勇敢，ai3 thai5 人e5 頭殼。Ti7 交戰e5 時因為ai3 分別家己，所以較早in e5 青年著kha3 嘴內e5 kak齒hiat-kak8 。In 雖然憨，iau2-ku2 家己會鑄銃 ，也會製造銃藥。因為an2-ni 山頂e5 猛獸驚in，別族e5 人也攏驚in 。所以後來日本e5 政府用鐵線牽ti7 山腳，放電氣ti7 hia，來禁in 落山來thai5 人。 
驚鬼e5 民族 
Bunun 族雖然比第一猛e5 野獸較猛，m7 驚人，iau2-ku2 比第一無膽e5 老鼠較驚鬼。照in 想，所有e5 病疼kap災厄攏是tui3 鬼來。In m7 知有疼痛、保護人e5 神，只有知會害人e5 鬼來驚惶，實在真不幸。In 常常看著鬼，抑是hou7 鬼chhoa7 去山nih 行無路。無幾年前，ti7 Li2-lang7 e5 附近也有1個派出所e5 工役因為鬼來kap伊睏，因為驚了過頭，無幾日就死去。若有人抑是精牲生畸形e5 就講「minpaka-liba 」…怪物，真驚就ka7 伊害死。所以ti7 Bunun族m7-bat 看見有雙生、十二指抑是khih 嘴hit 款的人活teh ，攏出世就ka7 伊害死。若有人去別位轉來e5 時，因為驚鬼toe3 伊轉去，伊就ti7 路頭唸咒講： 
「Xao，mosoxaisa moto xahito，Kato malavi madami，maxanso kamin，munsaina doma，sopaxtiti nakaonun，xo xo」 
Hit 個意思是講： 
「Oeh，lin2 chiah e5 鬼著轉去，m7-thang te3 阮來，因為阮真臭，著去chhe7 別人較有thang 食，huhhuh。」 
照in 土想，鬼是親像人無ai3 就近la-sam e5 人，驚臭味e5 人。這款e5 迷信hou7 Bunun 族成做ai3 la-sam e5 習慣。In tui3 出世到死m7-bat 洗身軀。日本e5 警察beh 改良這款e5 習慣bat 強制掠in 來派出所，為著in tiau-kang 起e5 浴場，ti7 hia ka7 in 抹雪文，ka7 in 洗身軀。In e5 衫也罕得洗。所以照頂面in tui3 鬼所講in e5 身軀實在真臭。幾若擺我有看台灣人chham Bunun相kap坐teh 禮拜，但是因為臭味台灣人就擋boe7-tiau5 就走出去外面。信徒iau2-ku2 an2-ni，無信e5 人是boe7-tang3 倚。 
咱知狗是真精e5 精牲，會看人若穿好e5 衫就m7 敢pui7 。為著Bunun e5 衫la-sam、破，頭毛長koh sam3，雖然ti7 日時in 來街路狗也看輕來pui7 in，囡仔看著in 真驚就走。 
起先我m7 知Bunun e5 厝nih 有bak8 蝨kap ka蚤。有一擺我去tiam3-ti7 鄉長e5厝過暝。到半暝身軀chiuN7 起來點火一下看，bak8 蝨親像kau2蟻hiah 濟，差不多幾若百隻，tui3 an2-ni hit 暗攏無睏。隔早起鄉長有講，in 用 e5 tatami就是日本人光復e5 時beh 轉去e5 時hou7 伊，an2-ni 幾若年in 無曝日，所以生thoaN3 hiah 濟。Tui3 hit 時起我若beh 去番社，定著有toa3 DDT 。 
In 食飯是用湯匙直接tui3 鼎khat ，ia7 湯匙m7-bat 洗，公家用，所以肺病e5 人有80% 。Tui3 in 男女間e5 無清氣，koh hou7 in e5 性病真濟。Tui3 an2-ni hou7 in e5 婦人人大半boe7 生子。An2-ni 肺病hou7 in 無老人，性病hou7 in 無細子，所以Bunun族e5 人口這三十年以來定定是18,000人。 
THAU2放E5 禧年 
Ti7 路加 8： 27 有記載，ti7 Kek-lah8-sim 有1人犯著鬼，通日tiam3-ti7 死人所tiam3 e5 墓壙空也m7知家己是la-sam 可憐。 照原文看，伊是hou7 la-sam e5 靈（鬼）pe2-pak8。An2-ni chiah-e5 可憐e5 Bunun 族m7是in ai3 la-sam，實在是hou7 la-sam e5 鬼掠去，ai3 in e5 靈魂肉體攏滅無。In e5 死人ti7早時攏是tai5 ti7 厝內 e5 塗底（後來日本人有禁），an2-ni 是kap死人tiam3 像所在，in e5 厝內也hou7 煮飯e5 火，薰到烏烏臭臭，也無開玻璃窗，所以暗暗親像空內。 
雖然耶穌e5 學生有坐船過海來beh 救in，但是魔鬼有借日本政府e5力禁止福音e5 使者去thau2放in，beh hou7 in 久長做魔鬼kap in 日本人e5 奴才。 
Iau2-ku2 上帝也無boe7 記得伊e5 百姓ti7 奴才e5 苦境。伊ti7 定著e5 時會拯救in。 Ti7舊約利未記 25： 10 有講，Lin2 著用第 50 年做聖，ti7 遍地ka7 一切企起e5 百姓宣佈自由，這年beh 做lin2 歡喜e5 年。主後 1945 年，就是日本thai5 輸e5 年，這年就是日本管台灣e5 第 50 年，亦是台灣e5 平地、山地受thau2放e5 禧年。因為台灣e5光復m7-na7 hou7 台灣人得著政治e5 thau2放，特別山地人有得著宗教e5 自由。 
Ti7 第二次e5 大戰中，基督e5 福音ti7暗靜 e5 中間已經有傳到Ami 族kap Tayal 族。雖然有受日本警察真大e5 壓迫，iau2-ku2 親像初代e5 教會受羅馬帝國e5 壓迫，iau2-ku2 信徒漸漸加添，到台灣光復e5 時in 山地人公然認基督e5 已經有 4,000 以上。但是到這時Bunun 族iau2 be7 有機會thang 聽福音。 
光復了ti7 1946 年孫雅各牧師（Rev。 James Dickson）有tui3 美國轉來台灣看教會，有看見Tayal kap Ami 族ti7無扑算e5 中間已經有hiah 濟信徒，hou7 伊tui3 山地e5 傳教khng3真大e5 向望。特別有1項hou7 伊大歡喜e5 消息。就是伊到東部懸山e5 時，有1個Bunun e5頭目chhoa7 1陣 e5 Bunun 族青年tiau-kang tui3 真遠e5 山地來歡迎伊，續講，in e5 囡仔hou7 日本軍召去南洋做兵，後來日本輸，有hou7 美國兵掠去。Ti7 以前日本人有tui3 in 宣傳美國e5 歹話講：「美國人真歹，若hou7 in 掠去e5人m7-na7 會hou7 in thai5死，也續會hou7 in 食肉。」所以hit 個青年真驚，扑算穩當死，若是美國人m7-na7 無苦楚in 反轉真好款待伊，煞用好e5 衫，好e5 食物hou7伊。醫生有包伊e5 傷嘴tui3 伊真親切。到beh 轉來e5 時也有真濟物hou7 伊。伊轉來家己e5 所在有將這個消息講hou7 in 聽。所以頭目有講伊tui3 美國真感謝，知基督教真好，若是有派人來傳，in 攏beh 信基督。 
孫牧師聽見這個要求，koh hou7 伊tui3山地e5 傳教加添熱心e5 火。伊無偌久有koh 轉去將這個山地e5 好消息傳播hou7母會e5 兄弟知，ti7 1947 年koh再轉來台灣e5 時有khng3真大e5 計畫，beh tui3 全台灣e5 山地傳教。有一日伊有叫1個台灣人e5 牧師去伊e5 厝，有將台灣e5 地圖hou7 伊看山地，講起伊e5 計畫 hou7 伊聽。也有tui3 伊講hit 個Bunun e5 頭目e5 話hou7 伊聽。最後有叫伊著趕緊去Bunun 族傳基督e5 福音。伊聽了心也親像火teh 著，就即時約束beh 去。 
Ti7 1947 年e5 年尾hit 個牧師就kap家族坐船去花蓮港。因為大e5 風颱hit時東部e5 鐵路攏歹，伊kap家族就行路幾若日到關山e5 所在。Hit時ti7關山有1個信主e5 醫生黃應添先生已經有tui3 Bunun teh 佈道，伊起先光復後有做山地e5 指導員，hit 時伊也bat 到山地佈道，後來koh 轉來做醫生ti7 家己e5 病院內也有設拜堂，逐禮拜日有聚集Bunun 族來禮拜。來hia 禮拜e5 囡仔有分餅hou7 in，大人無ka7 in 提藥錢。Tui3 an2-ni 牧師就ti7 hia 開始工作，後來就到山地佈道。 
頭1擺in 聽牧師講道理e5 時，in攏真歡喜。In e5 心是親像囡仔真單純。咱較濟e5 人看福音是做信仰，若是in 看做一種要緊e5 智識。牧師ka7 in 講：「天地是上帝創造e5 ，咱e5 始祖是亞當。In 講這個事in前m7-bat 想著，也無人bat 報in 知。」有1擺ti7 這所在牧師講道理了e5 時，in中間有幾若個青年叫伊著koh 講一擺，in 就提鉛筆將要緊e5 所在攏寫--起-來，是講驚了boe7記得。牧師到逐所在攏是講3 暗e5 道理hou7 in聽。到路尾暗問in ai3 信抑無？In 攏舉手講 ai3 信，an2-ni hou7 牧師想山地e5 傳教是真快e5 事。 
總--是第2擺牧師koh 去逐所在e5時，有發見著前所ia7福音e5 種子攏hou7 鳥食去。因為ti7 山地企起e5 台灣人ti7 佈道了就tui3 in 講：「基督教若是有影好，阮就已經信了，無講留到這久才hou7 lin2 信著。Lin2 去平地也thang看無甚物人 teh 信，只有淡薄 e5 憨人才hou7 in 騙去信。」Koh in e5 老人也起來反對講咱著照祖公流傳來e5 教示。Tui3 an2-ni 雖然有人ai3 信也hou7團體e5 力壓迫m7敢續接來信。所有去傳e5 只有一所在續接信，其餘e5攏真反對。 
Tui3 這個經驗牧師才想著主耶穌e5 話。Lin2 所入e5 厝著toa3 ti7 hia，直到離開hit 個地方e5 時。Hit 個意思kiam2 m7是叫咱著ti7 hit個所在做工到成功才thang 換去別位--mah？Tui3 chit-tiap8 起牧師傳道e5 方針就是漸進，就是這所在成功了才有換到別所在，m7免有phang7 thang hou7 魔鬼來入。 
BUNUN 族文字E5 故事 
Bunun 族e5 人m7-na7 想in 是真正e5人，koh 也講in ti7 早時也有in e5 文字，也無輸文明人。今in e5 字tui3 ta2落去，in 有講真心適e5 故事：－
「古早bat 有1尾大蛇so5 來阮e5 溪頭chah8 ti7 溪水，致到溪水漸漸tiN7。若是hit時阮tiam3-ti7 溪尾e5 人煞攏無水thang 食。Hit時有1隻大隻毛蟹來，看著an2-ni 真受氣，就用伊e5 腳e5剪刀ka7 剪hit尾蛇hou7 伊斷。Tui3 an2-ni 所有積聚ti7 溪頭tiN滿滿e5 水就1時，流來下面成做大水。為著an2-ni 阮e5厝kap物攏流去，阮e5 字也流去。Tui3這時起阮就無字。」 
山地e5 人雖然bat 日本字，iau2-ku2 所bat 是淺淺，日本話e5 聖經in bat 無一半。所以光復後山地宣道會長孫牧師有計畫 beh hou7 山地人有in 家己e5話e5 聖經。咱所派ti7 Bunun e5 牧師也有學in e5 話，有用19字e5 羅馬字來做Bunun e5字母。到1949 年e5 春天有印一本Bunun e5 字母。Ti7 這本e5 內底也有印簡單e5 教理kap 10條誡。
Hit時就是ti7 1949 年e5 春天。咱有tui3 玉里卓溪鄉e5 鄉長講起基督教e5道理kap Bunun e5 字hou7 伊聽。伊聽了真歡喜就隨時答應講：「An2-ni 真好，來開講習會e5 事我真贊成，我beh tui3 逐個番社派代表來講習。」果然ti7 玉里教會hit日有男女青年12 人來赴。 
「咱ti7 古早hou7 大水流去e5 字這pang 基督教e5 先生有koh 教咱。也有教示咱天e5 神創造萬物kap咱人e5 故事，攏是咱所m7-bat 聽真好e5 事。」Ko2-hong e5 村長來赴講習會2 日，隨時有轉去家己e5 番社報好e5 消息。過早起就koh 來赴，到透尾真致意來聽。 
In 起先e5 意思是ai3 學字，但是咱有用創世記e5 故事kap耶穌e5 來歷講hou7 in聽。Teh 講e5 時咱有用聖經kap尪仔圖hou7 in 看。真心適in e5 話「像」kap「圖」是用像款e5 字「xalingo 」這句話。An2-ni thang 知in 看聖經e5 圖tu2-tu2是親像看寫真e5 款。所以in 聽e5 故事有深深tiau5-ti7 in e5 頭殼。Tui3這tiap8 起咱ti7 山地講道理較常有用尪仔圖。因為in是親像囡仔ai3 看sui2 e5 尪仔，koh也較會記得咱e5 所講，像時in較boe7 想你所講e5 是空空e5 話。 
講習會e5 中間咱也有教in 真濟in e5 話e5 聖詩。Ti7 音樂e5 時間以外ti7 開始抑是歇睏，抑是咱chhoa7 in 禮拜e5 時常常有吟詩，這個也真大幫贊in e5 信仰。 
An2-ni 教會e5 路尾日決心會e5 時in 有講起先in 是kan-ta 想ai3 來學in e5 字，到今真知基督e5 道理是真好，beh 救in e5人，beh chhoa7 in 行ti7 真正e5 路。所以in攏有決心beh 轉去報這款e5 好消息hou7 in e5 人聽。 
Koh 無真久，咱也有用in e5 話印這本挪亞大水e5 故事，來指明in 大水e5 故事有m7著。到1951 年咱e5 Bunun話e5 馬太福音傳也已經tui3 香港e5 聖經公會出版。Ti7 1952 年5 月咱也koh tui3 台南公報社出版in e5 聖詩共有108首。咱也向望koh 無幾年，in 有thang 用in e5 話讀新約全部e5 聖經。 
Bunun e5 字，幫贊in e5 生活真大。In m7-na7 tui3 che thang 讀冊，也thang 寫批kap記數。以前因為ai3 講一句話，有時行3日e5 路，現在信主e5 人攏是用羅馬字e5 批teh 溝通。有一擺郵局e5 人提羅馬字e5 批去信義鄉公所問收批e5 人tiam3-ti7 ta2落？In 頭擺看著這號 e5 批隨時就講：「這款英國字番仔thai2 會曉讀？」後來叫hit人來問，看伊會讀e5 時逐家大gong5-ngiah8 。 
聖神E5 火燒山地 
你bat 看見火燒山無？Ti7 烏暗e5 暝時tui3 遠e5 所在咱bat 看見山頂歸遍teh 著e5 火。起先是1所在，後來火家己燒到別位，一tiap8仔久就滿山攏是火。聖神ti7 山地做工tu2-tu2親像an2-ni。特別ti7 這個烏暗m7信e5 時代咱tui3遠遠e5 平地來看聖神e5 火ti7 山頂teh 著e5 款式，boe7免得 hou7 咱e5 心會感覺燒。 
Ti7 1949 年春天ti7 玉里開e5 聖經講習會確實有真大e5 效果。來赴會12 個 Bunun e5 青年有受大e5 感激，khng3大e5 向望ti7 in e5 心內散會。Hit時in e5 信仰已經有聖神e5 火teh 著，親像5 旬節hit時e5 學生，in e5 心若無干證道理就擋boe7-tiau5。Ti7 講習會煞hit 暗，in 中間3 人就去清水做見證，講起in ti7 玉里所得著e5道理。 
來赴講習會e5 人第一出著 e5 就是Kou2-hong e5 村長Taliban。伊轉去了後ti7 1年後有引chhoa7 70 人來信主，koh有起Bunun 頭一間e5 拜堂。獻堂式e5時真盛況，孫牧師tiau-kang tui3 台北來赴式。In 逐家也真歡喜，thai5豬辦桌來請平地山地約有200 人e5 兄弟。Koh 也搭棚 ti7 外口，跳舞kap做戲，來表現in e5 歡喜。 
以外來赴講習會e5 人轉去也攏有做真好e5 工ti7 家己e5 番社。2 年後ti7崙天、 Takimi、清水也有起拜堂。卓溪有70 人e5 聚會ti7 玉里e5 拜堂，崙山也有60 人e5 聚會ti7 Taiyal e5 拜堂。Chiah e5 Bunun e5 信徒有e5 有去別e5 番社做見證，到1952 年卓溪鄉e5 中平kap Ban-li2 鄉e5 馬遠也有起拜堂。 
相 ChiN 天國 
Ti7 1951 年e5 年尾，tui3 東部有2個青年行3 日e5 路盤山peh嶺到新高山腳第一懸e5 東埔e5 番社。In e5 名是Topas kap Laong。In 有toa3 大幅 e5 尪仔圖，照這個來講舊約kap耶穌e5 故事hou7 Bunun 聽。也有教in Bunun e5 羅馬字kap聖詩。Chiah e5 攏是in tui3古早到現今攏m7-bat 聽、m7-bat 看著e5 新e5 代誌。Hit 暗e5 聚會有300 人。In tui3暗頭就聚集，那唱聖詩那看尪仔圖聽道理kap學字。因為逐項攏是新e5，所以會眾攏boe7 sian7，講e5 人koh較是an2-ni。到雞啼e5 時in 才知已經真晏。Hit時Topas 講，「今著歇睏，驚了傷暗會影響lin2 明仔日e5 工。」 
「Boe7，boe7，阮攏boe7 ai3睏，著koh 教阮，阮m7 四散，明仔再e5 代誌無要緊。」 
「阮iau2 beh ti7 chia 兩暗，m7是無機會，所以著hou7 阮歇睏。」 
「到明仔暗siuN久」，有幾若人大聲講，「著體貼阮行路真sian7。著hou7阮歇睏到明仔早起才koh 講。」 
Tui3 an2-ni 會眾才甘願散。到隔早起早早就真濟koh 聚集來beh聽。親像an2-ni e5 熱心in 聽2 日3暗就攏決心beh 信主。 
In 中間1個50 歲e5 婦人人名叫Oli ，聽著講咱人e5 罪kap耶穌e5 拯救，受真大e5 感激。伊tui3 少年就常常到平地kap台灣人做歹，所以台灣話真gau5 講。伊受赦免第一濟所以第一疼主，iau2一二個先生toa3 ti7 伊e5厝，真好款待in 。 
Tui3 chia 離3點鐘e5 路e5 別所在叫Bong7-hiong e5 村長有聽著這個消息，ti7 第3 日就派人來迎接Topas kap Laong。Hit 暗ti7 hia 有200 人來聽 in e5 教示。到天beh 光雞啼e5 時兩個先生有想beh歇睏，若是村長kap老人攏m7 hou7 in歇。In 兩人看見200 人e5 熱心，姑不chiong koh 續接講道理到天光。 
當時信義鄉e5 逐所在已經學台灣人拜公媽牌。隔日村長Kulisima tui3 in 講，「Cha暝阮有聽lin2 教示真神e5 道理，今已經知阮tui3 平地人學e5 pang e5 神是m7著e5 。今你看pang仔e5 神ti7 chia，請lin2 ka7 我提hiat-kak8。」 
Tui3 an2-ni Laong 就出手提hit-te3 公媽牌行到較遠竹pho7 e5 所在hiat ti7 hia。有一個老人tui3 人講 an2-ni 做Laong e5 腹肚的確會疼。總是看Laong攏無an2-choaN2 就講，「實在有真e5 神teh保護in 。」Tui3 an2-ni hit 村全部得著救。 
Ti7 較低e5 所在，大約1點鐘e5路 e5 Kiu2-bi2 e5 人也有聽見好e5 消息，知影第3 日beh 去in e5 所在，就早早派幾若個青年來迎接in兩人。若是Bong7-hiong e5 Bunun 女子青年幾若人聽見in e5 先生，人beh chhoa7去就趕緊走去，提先生e5 行李去藏ti7 別位。Tui3 an2-ni 兩爿teh 相chiN 天國。（馬太11：12） 
In koh ti7 Kiu2-bi2 、信義、Sin-hiong、Hong-kong、chiah e5 所在親像an2-ni 播傳拯救e5 福音。 
逐位有200 人e5 聚會，逐暗若無雞啼無thang 睏。宣道師若beh 去別所在e5 時，定著有幾若人toe3 in 去別位koh 聽in e5 教示。 
In ti7 Hong-kong (Toyoka) e5 時有1個Bunun e5大人名叫 Laong 聚集眾人來派出所聽道理。伊聽道理了後有問宣道師講，「以前咱e5 祖公有ka7 咱講人是tui3 細細e5 虫來變，有e5 講是ka蚤來變，an2-ni 咱人真無價值。今有聽你講是上帝創造，是伊e5 子，我e5 心真歡喜。總是你所講e5 m7知是真實抑m7是？是你家己想e5 抑是歷史e5 冊有寫？」Hit時宣道師就用創世記hou7 伊看。伊真歡喜，就信in e5 嘴所出逐句e5話。Hit暗in m7肯hou7 宣道師睏，聽道理到天光。到beh 四散e5 時，頭人Tiban就講，「今阮決定beh 服事上帝，tui3明仔日起就beh 起拜堂，到lin2 去別位koh 轉來chia 就會好。」果然in tui3 隔日就去chho3 樹仔來起拜堂。這個成做西部頭一間Bunun e5 拜堂。 
In 兩人koh 落較低e5 所在，Lai7-hm5-pou e5 番社。Ti7 hia 猶原受像款e5 歡迎。隔日因為in 20 日久無暝無日過頭做工e5 關係Topas 已經peh boe7 起來。伊e5 身軀真燒那滾水，全身攏疼。In有人就去叫醫生，但是醫生去別位著幾若日才會 轉來。In 真煩惱驚了先生會死，想到無法度就去叫in e5童乩來beh 趕鬼。童乩來e5 時就叫Topas 起--來，beh ka7 伊趕鬼。Topas 著一驚，就ka7 in 講咱無信這款，著祈禱天父。伊大聲祈禱就koh 睏。到hit 暗伊e5 熱攏退，koh 企ti7 眾人e5 面前講道理。眾人大gong5-ngiah8 講，「真正神有幫贊伊。」親像抹大拉 e5 馬利亞toe3 主，有一個婦人人tui3 信義toe3 in 來e5 Obao 看見這個神蹟就轉去前所傳道理e5 逐個鄉社報告這個事，hou7 眾人e5 信心加添一倍e5 熱。 
當時Bunun 族e5 耶路撒冷Kou2-hong 教會有聽見聖神有大搖動，信義鄉e5人就koh兩個人趕緊去beh 幫贊傳道理e5 工。1個就是Bunun e5 保羅，名Taliban，koh 1個就是Talima。這兩個論信仰kap能力是贏過前e5 人幾若倍。流傳是ti7 這族第一雄辯，Talima是聖經第一知，所以in 兩人hou7 人歡迎親像天使。In 到Lai7-hm5-pou 無幾日就消息傳到逐個鄉社。Tui3 逐個所在就派人來請，若無來請e5 所在in 就無thang去。有一擺tui3 Langlun 有派代表來Lai7-hm5-pou e5 所在，到e5 時真受氣罵hia e5 Bunun 講，「Lin2 真歹心，有好e5 物khng3密驚人知，tui3 Kou2-hong 來e5先生定定khng3 ti7 lin2 chia 教示也無報阮知。」親像an2-ni in 常常相chiN ai3 請先生。Tui3 in 去hia 做工了後ti7 Langlun 有得著500 人、ti7 Isingan 有得著300 人Tam-adoan 有400 人、Walabi 也有200 名信主。逐所在前有信e5，信仰那堅固，信e5 人也那加添。 
</HL>