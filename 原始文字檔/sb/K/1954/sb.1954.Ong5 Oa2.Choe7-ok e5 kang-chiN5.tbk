<CL>
  “Siong2-sian7 hoat8-ok” che-si7 thian-hoat; sui-jian5 u7 lang5 kong2, “Sian7-sim e5 to2 teh go7, ok-sim e5 ti3 se-bo7,” “cho3-ok cho3 tok8 khia5 be2 khok8-khok8,” u7 khah bo5 siu-iong2 e5 soa3 kong2, “ThiN-li2 bo5 bak8,” goa2 kong2 li2 m7-thang hiah toa7 chhui3-tau2, tui3 thiN hiah bo5 le2. “Thian-li2 chiau-chiau, si5-sin5 be7 to3 m7-si7 ho2 phaiN2 bo5 po3,” in-ui7 po3-eng3 u7 kin2 ban7 e5 cheng-chha. An2-ni khoaN3 choe7-ok tek-khak u7 kang-chiN5(po3-eng3). Kang-chiN5 si7 sim2-mih8? Si7 khoaN3 li2 e5 in lai5 kiat-ko2. Siok8-gu2 kong2, “Cheng3 tau7 siu tau7, cheng3 chhek siu chhek.” Ho5-se-a 8: 7 kong2, Sou2 cheng3 e5 si7 hong, sou2 siu e5 si7 kng2-le5-hong.” Lo5-ma2 6:23 kong2, “Choe7-ok e5 kang-chiN5 si7 si2, chit e5 si2 si7 choe3 thang kiaN e5 heng5-hoat88.” An2-ni thang siuN7. 
  Choe3 phaiN2 e5 lang5 m7-thang khoa-khau2, kong2 ham3-ham3 lah! ChhiuN2 iaN5 si7 siau3. Chu2 tek-khak e7 lai5 kap li2 chheng-sng3. U7 chit8-tui3 chheng-lian5 hu-hu7, ka-teng5 chin oan5-boan2, saN-thiaN3 teh koe3-jit8, au7-lai5 tiong7-hu tioh8 ai3 chhut-goa7, chiu7 ka7 I e5 hu7-jin5-lang5 kong2, li2 ai3 kin2-siu2 ka-hong, keng3 toa7 thiaN3 se3, hu7-jin5-lang5 in3 kong2, “Cho3 li2 an-sim.” Tiong7-hu ia7 thok I chit8 e5 chi3 chhin-bit8 e5 peng5-iu2 kong2, ti7 I chhut-goa7 tiong ka7 I koan-sim I e5 ka-teng5. Hu7-jin5-lang5 chui2-seng3 khah nng2-chiaN2, bo5 ku2 siu7 in2-iu2 te3 tioh8 chit8 e5 siau3-lian5 lang5, chit e5 siu7-thok e5 peng5-iu2 chai, teh siuN7 pat8-jit8 beh an2-choaN2 po3-ko3 chit e5 hu7-jin5-lang5 e5 sou2 kiaN5, I chiu7 chiong chit e5 hu7-jin5-lang5 kap hit e5 siau3-lian5 sou2 kiaN5 sou2 kong2 e5 oe7 it-it ka7 thau hip siong7 kap liok8-im khi2-lai5. Peng5-iu2 to3-lai5 lah, I chiu7 chiong I e5 hu7-jin5-lang5 e5 su7 po3-ko3, soa3 chiong sou2 hip e5 siong7 kap sou2 liok8 e5 im hou7 I khoaN3. Tiong7-hu mng7 I e5 hu7-jin5-lang5, hu7-jin5-lang5 lau2-a2 ke2 seng3-jin5, teh siuN7 I e5 su7 chin ki5-bit8, ke-lai7 bo5 lang5 chai, sin5-kui2 ia7 m7-chai, chiu7 teh se2 chheng, au7-lai5 I e5 tiong7-hu chiong I e5 peng5-iu2 sou2 hip e5 oah8-tang7 sia2-chin ka7 cho3 chhut-lai5, hu7-jin5-lang5 khoaN3 chit8 kiN3, khui-siaN toa7-khau3, jin7-choe7. Bat lang5 sim-lai7 e5 Siong7-te3, I m7-bian2 lang5 ka7 I kong2. Siong7-te3 khoan-iong5 si7 beh chhoa7 li2 hoan2-hoe2, li2 na7 m7 hoan2-hoe2, koh beh chiu2-chui3 hong3-tong7, oan-ke saN-phah, Chu2 kau3, khoaN3 li2 an2-ni kiaN5, beh tang7-tang7 heng5-hoat8 li2...(Ma2-thai3 24:49, 51). 
  KhoaN3-tioh8 phaiN2-lang5 teh heng-ong7, m7-thang put-peng5. 
  Tioh8 chai “Thian-bong2 khoe-khoe sou ji5 put-lou7.” U7 nng7-lang5 cho3-hoe2 kng-kio7, u7 chit8-jit8 kng tioh8 chit8 e5 ho2-giah8 lang5, toa3 chin-che7 gin5. Kah-a2 chio It-a2 lai5 bou5-chai5 hai7-beng7, It-a2 m7, kau3 bo5 lang5 sou2 kau3 e5 chhim-soaN, Kah-a2 chiu7 phah-si2 hu3-ong, chhiuN2 hiah e5 gin5, beh pun It-a2, It-a2 m7-tih8; Kah-a2 kiaN It-a2 ka7 lau7-siat, chiu7 eng7 I e5 cha-bou2-kiaN2 hou7 It-a2 cho3 sim-pu7, hoan-hu3 I tioh8 iu2-hau3, I e5 cha-bou2-kiaN2 ko2-jian5 chin iu2-hau3, saN tng3 chiah8 png7 e5 si5, long2 su-hau7 ka7 in ta-koaN te2 png7, beh ka7 te2 e5 si5, in ta-koaN tak8 pai2 to kong2, “Bo5 thiN”; kau3 u7 chit8-jit8, Kah-a2 in kiaN2 tiong3 chiong7-goan5 beh chiuN7 kiaN-siaN5 cho3 toa7 koaN, kui ke-hoe2 long2 che7 chun5, kau3 poaN3 hai2 tim5-chun5, Kah-a2 kui-ke long2 biat8-bo5, chit e5 siau-sit jip8 It-a2 e5 hi7-khang; hit e5-hng, in sim-pu7 beh koh ka7 te2 png7 e5 si5 chiu7 kong2, “U7 thiN”; in sim-pu7 chin ki5-koai3, chiah mng7, a-tia I2-cheng5 long2 kong2 bo5 thiN, kin-a2-jit8 goa2 e5 pe7-bo2, hiaN-ti7 choan5-ke biat8-bo5, li2 soa3 kong2 u7 thiN, si7 sim2-mih8 I3-su3? In ta-koaN chiong in lau7-pe7, bou5-chai5 hai7-beng7 teh heng-ong7, goa2 kio3 si7 bo5 thiN leh, taN u7 thiN lah, u7 po3-eng3 lah. (Chit nng7 lang5 chiu7-si7 Ou-ku kap Phou2-hin. (Ku7-lek8 12 goeh8 chhe 3 Ou-ku seN). 
  Liat8-ui7 ah, lan2 m7-thang kau3 khoaN3-tioh8 phaiN2-lang5 siu7 po3-eng3, chiah sin3 u7 thian-li2; Chu2 tek-khak beh lai5 sim2-phoaN3, ho2-phaiN2 tek-khak e7 hun-beng5. 
  Lan2 ai3 chai choe7-ok e5 li7-hai7. 
  “Sat-tan3 ia7 ka-ki7 chng-cho3 kng-beng5 e5 thiN-sai3” (Lim5 11:14), hou7 li2 ou-iaN2-taN7, soa3 liah8 choe7-ok cho3 sim-sek, chhin-chhiuN7 ti-tu eng7 hit ho7 thng5-bit8 tiN e5 oe7 lai5 in2-iu2 hou5-sin5. 
  Chiu2 lai5 kong2, sio2 im2 pou2 jin5 sin, chiah8 tam7-poh8 khah be7 sian7, tai7-seng lang5 chiah8 chiu2, au7-lai5 chiu2 chiah8 lang5, chiu2-chui3 gou7 kang-san. Kiau2 lai5 kong2, gu5-lok8-tai7, tai7-seng si7 sim-sek, au7-lai5 poah8 kau3 sim kong5 hoe2-jiat8, khang-khoe3 be7 kou3-tit cho3, png7 be7 kou3-tit chiah8, phah hai7 sin-the2, san3-hiong cho3 chhat8. U7 chit8 e5 gin2-na2 bin7-bou5 chin sui2, kho2-sioh tioh8 kau5, san2-san2 na2 kau5, put-si5 haiN, io kau3 khi3-sim lou2-mia7, soa3 siuN7-khi3 kong2 beh si2 ia7 m7 kin2 si2, toa3 teh leng5-ti7 lang5. Liat8-ui7 ah, m7-si7 gin2-na2 leng5-ti7 li2, si7 li2 leng5-ti7 I, I thai3-e7 m7-chiaN5 gin2-na2, si7-toa7-lang5 tui3 choe7-ok sou2 nia2 e5 moe5-tok8 kang-chiN5 lai5 lian5-lui7 li2 e5 kiaN2; sou2-I2 tioh8 me7 li2 ka-ki7. Li7-hai7 ah, choe7-ok e5 kang-chiN5, chit e5 sui2-sui2 ka-teng5, oan5-boan2 hu-hu7, choe7-ok chit8 e7 jip8-khi3, chiu7 long7-ke soaN3-theh8, li7-ian5 pun kiaN2. TaN u7 sim2-mih8 kiu3 hoat? U7. Chu2 Ia5-sou kong2, “KiN3-na7 tioh8-boa5 taN tang7-taN3 e5, tioh8 lai5 chiu7 Goa2, Goa2 beh hou7 lin2 an-hioh” (Thai3 11:28). Koh kong2, kiN3-na7 hoan7-choe7 e5, chiu7-si7 cho3 choe7 e5 lou5-chai5, KiaN2 (Ia5-sou) na7 hou7 lin2 chu7-iu5 chiu7 chin-chiaN3 chu7-iu5 (Han7 8:34, 36). Seng3-si 115 siu2, “KiN3-na7 u7 lang5 hou7 choe7 khou2-chhou2, tioh8 chhoe7 Kiu3-chu2 Ia5-sou, I e7 kiu3 li2, I beh kiu3 li2, chek-si5 chin2-kiu3 li2.” Hun3-heng koa 78. “Eng5-kng e5 thau2-pang3, ki5-biau7 e5 thau2-pang3...” Li2 ka-ki7 beh li7-khui choe7-ok si7 bo5 pan7-hoat, tioh8 kho3 Chu2 e5 po2-huih, ka7 li2 siok8-hoe5. Chhin-chhiuN7 Jit8-pun2 teh khou2-chhou2, Tai5-oan5 ka-ki7 be7 e7 thoat-li7, Beng5-kun eng7 goan5-chu2-tan5 phah kau3 hou7 Jit8-pun2 tau5-hang5, Tai5-oan5 chiu7 tit-tioh8 thau2-pang3. Chu2 e5 sip8-ji7-ke3 pi2 goan5-chu2-tan5 ke u7 chheng ban7 poe7 e5 leng5-lek8, e7 taN2-to2 Mou5-kui2, hui2-biat8 choe7-ok, hou7 lan2 bo5 koh u7 choe7-ok pe2-pak8 thong3-khou2, lai5 tiam3 ti7 in-tian2 lai7, cho3 Siong7-te3 chu7-iu5 kiaN2-ji5.
  (Tai5-oan5 Kau3-hoe7 Kong-po3 te7 788 ki5, 1954 ni5 8 goeh8)
</CL>
<HL>

「賞善罰惡」che是天法；雖然有人講，「善心e5倒teh餓，惡心e5戴紗帽，」 「做惡做毒騎馬khok8-khok8，」有較無修養e5 續講，「天理無目」，我講你m7-thang hiah 大嘴斗，tui3天hiah無禮。「天理昭昭，時辰未到m7是好歹無報，」 因為報應有緊慢e5精差。An2-ni看罪惡的確有工錢(報應)。工錢是甚物？是看你e5因來結果。俗語講，「種豆收豆，種粟收粟。」何西阿8： 7 講，所種e5是風，所收e5 是捲螺風。」羅馬6：23 講，「罪惡e5工錢是死，這個死是最thang驚e5刑罰」。An2-ni thang想。 
做歹e5人m7-thang誇口，講ham3-ham3 lah！搶贏是siau3。主的確會來kap你清算。 有一對青年夫婦，家庭真完滿，相疼teh過日，後來丈夫著ai3 出外，就ka7伊e5婦人人講，你ai3謹守家風，敬大疼細，婦人人應講，「做你安心」。丈夫也託伊一個至親密e5 朋友講，ti7伊出外中ka7伊關心伊e5家庭。婦人人水性較軟chiaN2，無久受引誘toe3著一個少年人，這個受託e5朋友知，teh想別日beh an2-choaN2報告這個婦人人e5所行，伊就將這個婦人人kap hit個少年所行所講e5話一一ka7偷翕像kap錄音起來。朋友倒來lah，伊就將伊e5婦人人e5事報告，續將所翕e5像kap所錄e5音hou7伊看。丈夫問伊e5婦人人，婦人人荖仔假聖人，teh想伊e5事真機密，家內無人知，神鬼也m7知，就teh洗清，後來伊e5丈夫將伊e5朋友所翕e5活動寫真ka7 做出來，婦人人看一見，開聲大哭，認罪。Bat人心內e5上帝，伊m7免人ka7伊講。上帝寬容是beh chhoa7你反悔，你若 m7反悔，koh beh 酒醉放蕩，冤家相扑，主到，看你an2-ni行，beh重重刑罰你…(馬太24：49，51)。 
看著歹人teh興旺，m7-thang 不平。 
著知「天網恢恢疏而不漏。」有兩人做伙扛轎，有一日扛著一個好額人，toa3真濟銀。甲仔招乙仔來謀財害命，乙仔m7，到無人所到e5深山，甲仔就扑死富翁，搶 hiah e5銀，beh 分乙仔，乙仔m7-tih8；甲仔驚乙仔ka7漏洩，就用伊e5查某子hou7 乙仔做新婦，吩咐伊著有孝，伊e5查某子果然真有孝，三頓食飯e5時，攏伺候ka7 in ta-koaN te2飯，beh ka7 te2 e5時，in ta-koaN 逐擺都講，「無天」；到有一日，甲仔in子中狀元beh上京城做大官，歸家伙攏坐船到半海沉船，甲仔歸家攏滅無，這個消息入乙仔e5耳空；hit e5昏，in新婦beh koh ka7 te2飯e5時就講，「有天」； in新婦真奇怪，才問，阿爹以前攏講無天，今仔日我e5父母、兄弟全家滅無，你續講有天，是甚物意思？In ta-koaN將in 老父，謀財害命teh興旺，我叫是無天leh，今有天lah，有報應lah。 (這兩人就是烏龜kap Phou2-hin。 (舊曆12月初3 烏龜生)。 
列位ah，咱m7-thang到看著歹人受報應，才信有天理；主的確beh來審判，好歹的確會分明。 
咱ai3知罪惡e5厲害。 
「撒旦也家己裝做光明e5天使」 (林 11：14)，hou7你烏影taN7，續掠罪惡做心適，親像蜘蛛用hit號糖蜜甜e5話來引誘胡蠅。 
酒來講，小飲補人身，食淡薄較be7 sian7，代先人食酒，後來酒食人，酒醉誤江山。Kiau2來講，娛樂代，代先是心適，後來跋到心狂火熱，空課be7顧tit做，飯be7 顧tit食，扑害身體，散hiong做賊。有一個囡仔面模真sui2，可惜著猴，san2-san2 若猴，不時haiN，io到氣身lou2命，續想去講beh死也m7緊死，toa3 teh凌治人。列位ah，m7是囡仔凌治你，是你凌治伊，伊thai3會m7成囡仔，序大人tui3罪惡所領e5梅毒工錢來連累你e5子；所以著罵你家己。利害ah，罪惡e5工錢，這個sui2-sui2家庭，完滿夫婦，罪惡一下入去，就弄家散宅，離緣分子。今有甚物救法？有。主耶穌講，「見若著磨擔重擔e5，著來就我，我beh hou7 lin2安歇」(太11：28)。Koh講，見若犯罪e5，就是做罪e5奴才，子(耶穌)若hou7 lin2自由就真正自由(翰 8：34，36)。聖詩115 首，「見若有人hou7 罪苦楚，著chhoe7 救主耶穌，伊會救你，伊beh救你，即時拯救你。」奮興歌78，「榮光e5 thau2放，奇妙e5 thau2放…」你家己beh離開罪惡是無辦法，著靠主e5寶血，ka7你贖回。親像日本teh苦楚，台灣家己be7會脫離，盟軍用原子彈扑到hou7日本投降，台灣就得著thau2放。主e5十字架比原子彈加有千萬倍e5 能力，會打倒魔鬼，毀滅罪惡，hou7咱無koh有罪惡pe2腹痛苦，來tiam3 ti7恩典內，做上帝自由子兒。 
(台灣教會公報第788期，1954年8月) 
</HL>