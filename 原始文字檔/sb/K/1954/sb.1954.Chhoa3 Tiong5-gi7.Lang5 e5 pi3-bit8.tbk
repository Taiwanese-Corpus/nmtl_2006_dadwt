<CL>
Pi3-bit8 si7 sim2-mih8?  “Pi3-bit8 si7 m7-ai3 hou7 lang5 chai, hoan2-tng2 lang5 ai3 chai, u7-si5 si7 lang5 sou2 boe7-oe7 chai, a2-si7 iau2-be7 chai--e5.”  Choe3-kun7 siong5-siong5 thiaN-kiN3 chit8 ku3 “goan5-chu2-tan5 e5 pi3-bit8;” chit e5 pi3-bit8, Bi2-kok m7-ai3 tui3-tek8 chai, Tek8-kok ai3 chai: chap8-goa7 ni5 cheng5 lang5 iau2 m7-chai, iau2 u7 pat8 hang7 pi3-bit8, hian7-tai7 lang5 m7-chai, ia7 boe7-oe7 chai.
Lang5 e5 pi3-bit8 si7 sim2-mih8?  Lang5 u7 hun lam5-seng3, lu2-seng3; lam5-seng3 e5 pi3-bit8 kap lu2-seng3 e5 pi3-bit8 bo5 tu2-tu2 saN-tang5.  Lam5-seng3 e5 tiong7-hu u7-si5 u7 pi3-bit8; lu2-seng3 e5 thai3-thai3 u7-si5 ia7 u7 pi3-bit8.  U7-si5 pa-pah u7 pi3-bit8, u7-si5 ma-mah u7 pi3-bit8; u7-si5 hau7-siN u7 pi3-bit8, u7-si5 cha-bou2-kiaN2 u7 pi3-bit8.
Sia7-hoe7 kok kai3----cheng3-ti7, goa7-kau, keng-che3, kau3-iok8, kho-hak8, ge7-sut8, i-hak8, chong-kau3 kok hong-bin7 siong5-siong5 u7 pi3-bit8 chun5-chai7: siok8-gu2 kong2, “Kang-ou5 chit8 tiam2 koat, chhe-chu2 put-kho2 soat,” che si7 lang5 u7 pi3-bit8 e5 pin5-ku3, put-ko3 chit ho7 pi3-bit8, pe7-bu2 e5 pi3-bit8, chu2-lu2 e5 pi3-bit8; ti7 chiah e5 siong-tui3-seng3 e5 tui3-chhiong7 sou2 chun5-chai7 e5 pi3-bit8, khah-siong5 u7 phaiN2--e5.  Sou2-i2 Po2-lo5 ti7 Lo5-ma2 1 chiuN 24 chat kau3 32 chat sou2 ki3 chit toaN7, long2 si7 lang5 sou2 ai3 khng3-bat8 e5.
ChhiaN2 lan2 tui3 lam5-lu2 e5 pi3-bit8 lai5 khoaN3; u7 loan5-ai3, ia7 u7 loan7-ai3, saN-kak, si3-kak, to-kak e5 loan5-ai3.  Ia7 u7 tong5-seng3-ai3, ia7 u7 lang5 u7 i e5 lau7-pe7 e5 bou2 (I Ko 5:1).  Ku7-iok, Siong7-te3 beh kang3 jiu5-ng5-he2 sio Sou2-to-ma2 siaN5 e5 si5, nng7 e5 thiN-sai3 kau3 Sou2-to-ma2 Lo5-tek e5 chhu3, hit siaN5 e5 lang5 tui3 siN-hun7 e5 lang5-kheh hit khoan2 e5 bo5-le2.  Lo5-tek ui7-tioh8 beh kai2-kiu3 chit nng7 e5 lang5, tah-eng3 beh chiong i nng7 e5 be7 chhut-ke3 e5 cha-bou2-kiaN2 chhut-chai7 in pa-le7 (Chhong3-se3-ki2 19:4-8).  Chit nng7-toaN7 Seng3-keng sou2 ki3, m7-si7 han7-tiaN7 kou2-cha2 e5 su7, hian7-si5 ia7 u7 chit ho7 e5 pi3-bit8.
Lun7 tiong7-hu e5 pi3-bit8, ti7 goa7-bin7 e5 su7-cheng5, i e5 hu7-jin5-lang5 oh-tit chai; u7 si5 tiong7-hu tak8 jit8 chhut-khun5 si7 teh tiong7-lou7, siau3 koe-lou7 chioh8, a2-si7 ti7 hi3-iN7, chiu2-koan2.  Sui-jian5 u7 cheng3-tong e5 su7-giap8, u7 si5 si7 teh bu2-pe3, a2-si7 kiaN5 kau3 chu7-sat, hu7-jin5-lang5 ia7 m7-chai-iaN2.  Hu7-jin5-lang5 e5 pi3-bit8, choe7-choe7 chhut-khi3 poah8-kiau2, khan-oe7, thiu-chhiam, pok-koa3, liap-chiN5, than3-chiN5 sai-khia, i e5 tiong7-hu ma7 m7-chai chiah e5 pi3-bit8.
Lau7-pe7 e5 pi3-bit8, ka-chok8 hiah choe7 lang5 ia7 khoaN3 boe7 chhut.  Bo5 phah-sng3 ni5-he3 ke3 kau3 poaN3-pah e5 lang5, chhoa7 soe3-i5 ti7 piN-a2, a2-si7 kim-ok chong5-kiau chhi7 cha-bou2, hou7 lang5 liau7 boe7 chhut.  U7 e5 lau7-bu2 pi2 lau7-pe7 ke siau3-lian5 chin-choe7, khoaN3 lau7-pe7 bo5 tioh8, theh8 chiN5 hou7 khah siau3-lian5--e5 eng7.  U7 e5 lau7-bu2 tok8-sat lau7-pe7, ia7 u7 lau7-bu2 soah-si2 kui2-na7 e5 tiong7-hu, lai7-tiong u7 si5 ia7 u7 pi3-bit8, pi3-bit8 chai7-ti7 to2-ui7, chio2-chio2 lang5 chhai oe7 tioh8.
Choe3-au7 lai5 siuN7 chu2-lu2 e5 pi3-bit8; u7 choe7-choe7 chu2-lu2 e5 phaiN2 e5 sip8-koan3, sun2-hoai7 ka-ki7 e5 sin-the2, sin5-keng soa3 soe-jiok8, pe7-bu2 chhoa7 khi3 chiu7-kun7 i-seng, i-seng ia7 bo5 hoat-tou7 ti7-liau5.  U7 si5 chu2-lu2 u7 phaiN2 e5 su-siong2, kau-poe5 phaiN2-iu2, kau3 hou7 koaN-thiaN hoat-kak, in e5 pe7-bu2 ia7 m7-chai in e5 pi3-bit8.  Bat u7 hak8-hau7 sian-siN khi3 gin2-na2 e5 chhu3 kio3 hak8-seng khi3 thak8-chheh, chhu3-nih e5 lang5 kong2, gin2-na2 to tak8-jit8 toa3 pian7-tong, phaiN7 chu-pau khi3 hak8-hau7, kiam2 bo5 khi3 hak8-hau7?  Hit-si5 chiah chai hak8-seng i2-keng piN3 lok8-to5.  Siok8-gu2 kong2, “Oe7 siN kiaN2 sin, boe7 siN kiaN2 sim,” kiaN2 sim chiu7-si7 chu2-lu2 e5 pi3-bit8.  U7 si5 pe7-bu2 beh ka7 hau7-seN chhoa7 ke-au7, hau7-siN m7 tong5-i3, hit-si5 chiah chai i u7 ka-ki7 teng3-i3 e5 tui3-chhiong7.  U7 si5 beh ka7 cha-bou2-kiaN2 phoe3-chhin, hit-si5 chiah hoat-kian3 cha-bou2-gin2-na2 i2-keng u7 sin-in7.  Lang5 beh cho3-chhin long2 chin gau5 tham3-thiaN, chong2-si7 chhoa7 sim-pu7 siong5-siong5 koa3-kui7 lai5.  Tak8-jit8 ti7 chhi7-lai7 teh kiN3-bin7 e5 chu2-lu2 to m7-chai in e5 pi3-bit8, siat-su2 in na7 chhut-goa7, tui3 ta2-loh8 chai-iaN2?
Chong2-ji5 gian5--chi, lang5 e5 pi3-bit8 toa7-poaN3 si7 lang5 e5 choe7-ok, chit e5 choe7-ok lian5 kong2 to kian3-siau3.  Lang5 e5 choe7-ok, tui3 kau3-iok8, cheng3-ti7, hoat-lut8 si7 boe7 thang kai2-tu5--tit.  Chi2-u7 tioh8 kho3 Ia5-sou Ki-tok e5 po2-huih thang tit-tioh8 soe2-chheng, soa3 tit-tioh8 khui3-lat8 thang thoat-li7.  Ko-san-chok8 tit-tioh8 Ki-tok, boe7 koh thai5 lang5-thau5, lian5 hun-chiu2 to bo5 chiah8, hoan2-tng3 iaN5 ke3 piN5-toe7 hiaN-ti7.
Lang5 e5 pi3-bit8 na7 chiam7-chiam7 kiam2-chio2, chiu7-si7 chiam7-chiam7 kun7 ti7 thian-kok.  Lang5 na7 hoan2-hoe2 jin7-choe7, chiu7-si7 lau7-chhut ka-ki7 e5 pi3-bit8.  Lan2 ai3 tit-tioh8 kiu3, tioh8 hoan2-hoe2 jin7-choe7.  Ia5-sou kong2, “Lin2 tioh8 hoan2-hoe2, in-ui7 thian-kok kun7 lah” (Ma2-thai3 4:17).
(Tai5-oan5 Kau3-hoe7-kong-po3 te7 783 ki5, 1954 ni5 3 geh8)
</CL>
<HL>

秘密是甚物？「秘密是m7-ai3 hou7人知，反轉人ai3知，有時是人所be7會知，抑是iau2-be7知--e5。」最近常常聽見一句「原子彈e5秘密；」這個秘密，美國m7-ai3對敵知，德國ai3知：十外年前人iau2 m7知，iau2有別項秘密，現代人m7知，也be7會知。
人e5秘密是甚物？人有分男性，女性，男性e5秘密kap女性e5秘密無tu2-tu2 相同。男性e5丈夫有時有秘密；女性e5太太有時也有秘密。有時爸爸有秘密，有時媽媽有秘密；有時後生有秘密，有時查某子有秘密。
社會各界─政治、外交、經濟、教育、科學、藝術、醫學、宗教各方面常常有秘密存在：俗語講，「江湖一點訣，妻子不可說，」che是人有秘密e5憑據，不過這號秘密，父母e5秘密，子女e5秘密；ti7 chiah e5相對性e5對像所存在e5秘密，較常有歹--e5。所以保羅ti7羅馬1章24 節到32節所記這段，攏是人所ai3 khng3密e5。
請咱tui3男女e5秘密來看；有戀愛，也有亂愛，三角，四角，多角e5亂愛。也有同性愛，也有人有伊e5老父e5某(I哥5：1)。舊約，上帝beh降硫黃火燒所多瑪城e5時，兩個天使到所多瑪羅得e5厝，hit城e5人tui3生份e5人客hit 款e5無禮。羅得為著beh解救這兩個人，答應beh將伊兩個未出嫁e5查某子出在in pa-le7 (創世記19：4-8)。這兩段聖經所記，m7是限定古早e5事，現時也有這號e5秘密。
論丈夫e5秘密，ti7外面e5事情，伊e5婦人人oh-tit知；有時丈夫逐日出勤是teh 丈路，數街路石，抑是ti7戲院，酒館。 雖然有正當e5事業，有時是teh舞弊，抑是行到自殺，婦人人也m7知影。婦人人e5 秘密，濟濟出去poah8-kiau2，牽話，抽韱，卜卦，攝錢，趁錢sai-khia，伊e5丈夫ma7 m7知chiah e5秘密。
老父e5 秘密，家族hiah濟人也看be7出。無扑算年歲過到半百e5人，娶細姨ti7邊仔，抑是金屋藏嬌飼查某，hou7人料be7 出。有e5老母比老父加少年真濟，看老父無著，提錢hou7較少年--e5 用。有e5老母毒殺老父，也有老母煞死幾若個丈夫，內中有時也有秘密，秘密在ti7 to2位，少少人猜會著。
最後來想子女e5秘密； 有濟濟子女e5歹 e5習慣，損壞家己e5身體，神經續衰弱，父母chhoa7去就近醫生，醫生也無法度治療。有時子女有歹e5思想，交陪歹友，到 hou7官廳發覺，in e5父母也m7知in e5 秘密。Bat有學校先生去囡仔e5厝叫學生去讀冊，厝nih e5人講，囡仔都逐日toa3  便當，揹書包去學校，kiam2無去學校？Hit時才知學生已經變lok8-to5。俗語講，「會生子身，be7生子心，」子心就是子女e5 秘密。有時父母beh ka7後生chhoa7家後，後生m7同意，hit時才知伊有家己中意e5 對象。有時beh ka7 查某子配親，hit時才發見查某囡仔已經有身孕。人beh做親攏真gau5探聽，總是chhoa7新婦常常掛kui7來。逐日ti7市內teh見面e5子女都m7知in e5秘密，設使in若出外，tui3 ta2-loh8 知影？
總而言--之，人e5秘密大半是人e5罪惡，這個罪惡連講都見笑。人e5罪惡，tui3 教育，政治，法律是be7 thang解除--tit。只有著靠耶穌基督e5寶血thang得著洗清，續得著氣力thang脫離。高山族得著基督，be7 koh thai5人頭，連薰酒都無食，反轉贏過平地兄弟。
人e5 秘密若漸漸減少，就是漸漸近ti7 天國。人若反悔認罪，就是漏出家己e5秘密。咱ai3得著救，著反悔認罪。耶穌講，「Lin2著反悔，因為天國近lah」 (馬太4：17)。
(台灣教會公報第783期，1954年3月)
</HL>