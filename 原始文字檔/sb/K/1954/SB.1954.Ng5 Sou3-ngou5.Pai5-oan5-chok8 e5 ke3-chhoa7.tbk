<CL>
  Pai5-oan5-chok8 e5 ke3-chhoa7 kap lan2 piN5-te7 u7 toa7 cheng-chha, thiaN-liau2 ia7 u7 kho2-chhu2, ia7 u7 chhu3-bi7, ia7 u7 kho2-lin5 e5 sou2-chai7. Sou2-i2 it-hoat kam2-kak tioh8 thoan5-to7-li2, chiong Ki-tok e5 kng chhio7 in. TaN ai3 kan2-tan lai5 kai3-siau7. 
  1. Cho3-chhin. 
  Pai5-oan5-chok8 in e5 cho3-chhin, khi2-chhou bo5 chhin-chhiuN7 eng7 moai5-lang5 kai3-siau7. Chiu7-si7 lam5 lu2 na7 tat8 kau3 kiat-hun e5 ni5-hoe3, lam5 chheng-lian5 tioh8 ai3 kau3 lu2 chheng-lian5 e5 sou2-chai7 siong5-siong5 khi3 thit-tho5, chhiuN3-koa, kong2-oe7 saN kau-poe5, u7 si5 ti7 chia, u7 si5 ti7 hia, au7-lai5 chiah chhoe7-chhut i3-khi3 saN ho5-hap8 e5 lang5 lai5 chin3-heng5 chhin-su7. Che si7 in tui3 kou2-cha2 i2-lai5 e5 hong-siok8, si7 in cho3-chhin e5 khi2-thau5, bo5-lun7 sim2-mih8 lang5 to7 ai3 an2-ni. Chit khoan2 e5 kau-poe5, in e5 oe7 kio3-cho3 khi-su2-juh. Siat-su2 na7 u7 chheng-lian5 khah bo5 chhu3-bi7 ti7 chit-e5, chiu7 lau7-lang5 ai3 kong-kek, beh kong2 “Li2 bo5 beh khi3 khi-su2-juh, sim2-mih8 lang5 beh phit-phoe3 li2.” In lam5 lu2 e5 kau-poe5, sui-jian5 si7 tai7-ke e5 kong-jin7, iau2-ku2 si7 boe7 eng7-tit su-khia kau-poe5, tioh8 ai3 tiam3 ti7 ka-teng5 si7-toa7-lang5 e5 kam-tok e7 lai5 kong-jian5 kau-poe5 chiah oe7 eng7-tit. Koh peng5-siong5 e5 le7, lu2 chheng-lian5 m7-bat khi3 chhoe7 lam5 chheng-lian5. 
  2. Chhin-su7 e5 seng5-lip8. 
  In lam5 lu2 an2-ni kau-poe5, na7 chhoe7-chhut u7 tau5-hap8--e5, lam5 chit peng5 chiu7 iong moai5-lang5 khi3 cho3-chhin. Ia7 lu2 chit peng5, moai5-lang5 na7 lai5 kong2, chiah khui chhin-chok8 hoe7-gi7 lai5 chham-siong5. Siat-su2 chhin-chok8 tiong na7 u7 chit8 lang5 bo5 chan3-seng5, sui-si7 lam5 lu2 chheng-lian5 chin i3-ai3, ia7 si7 tioh8 soah--khi3. Na7 u7 long2 chan3-seng5, lam5 lu2 liong2-hong chiah teng7 ki5-jit8 lai5 chham-siong5 pheng3-le2. (In teh cho3 pheng3-le2 e5 mih8, chiu7-si7 tiaN2, am-kng, ti5-thau5, gu5-le5, kou2-chu, chiu2, ti, gu5, chiN5). Pheng3-le2 na7 chham-siong5 ho2-se3, chiah koat-teng7 kiat-hun e5 jit8. (In khah-siong5 eng7 u7 goeh8 e5 jit8). Jit8 na7 teng7 liau2, ti7 chap8-goa7 jit8 cheng5 chiu7 cheng sek-a2 cho3 sek-a2 chiu2, kau3 si5 thang chhiaN2 lang5-kheh. Iu7-koh sio-siang5 ti7 hit e5 chap8-goa7 jit8 lai7, chheng-lian5 lam5 lu2, a2-si7 chhin-lang5 peng5-iu2, tak8 me5 tioh8 ai3 lai5 lu2-ka thiau3-bu2 chhiuN3-koa. Na7-si7 thau5-bak8 tioh8 ai3 pak8 chin koan5 e5 chhian-chhiu hou7 sin-niu5 kap it-poaN e5 peng5-iu2 haiN3, tak8 am3 thit-tho5 kau3 chin am3. Che si7 in kiat-hun cheng5 e5 nau7-jiat8, ia7 si7 in sou2 tui3-tiong7 e5, na7 bo5 cho3 sek-a2 chiu2, bo5 thiau3-bu2 e5 kiat-hun, chiu7-si7 si7-toa7-lang5 bo5 chan3-seng5, ka-ki7 chu7-iu5 e5 kiat-hun. 
  3. Kiat-hun-sek. 
  Kiat-hun-sek si7 ti7 lu2-ka lai5 ku2-heng5. Kau3 hit e5 tong-jit8, sin-niu5, kiaN2-sai3 kap it-poaN e5 lang5 long2 seng7-chong kau3 ti7 chng-tiong hoe7-hap8 e5 kong-tiaN5, ti7 hia chhiuN3-koa, thiau3-bu2, chiah8 chiu2 lai5 nau7-jiat8. Na7-si7 thau5-bak8 tioh8 chin-choe7 lang5 lai5 haiN3 chhian-chhiu. An2-ni chiu7-si7 in e5 kiat-hun tian2-le2-sek, ia7 chit e5 tian2-le2-sek si7 tai7-khai3 tui3 e7-pou si5 e5 3, 4 tiam2 cheng khi2, kau3 hit am3 e5 poaN3-mi5 au7 chiah u7 soah, u7-si5 kau3 thiN-kng ia7 bat. TaN sek na7 soah, kiaN2-sai3 e5 peng5-iu2 tioh8 lai5 aiN7 sin-niu5 khi3 kiaN2-sai3 e5 chhu3. Kau3 hit si5 sin-niu5 kap i e5 chhin-lang5, peng5-iu2, tioh8 lau5 li7-piat8 e5 bak8-sai2, au7-lai5 chiah hou7 lang5 aiN7--khi3. Chong2-si7 u7-si5 sek cho3 liau2-au7, sin-niu5 bo5 sui5-si5 khi3 kiaN2-sai3 e5 chhu3, chu7 an2-ni koh tng2-khi3 in tau keh kui2-na7 jit8 chiah khi3 e5, ia7 si7 u7. 
  I2-siong7 sou2 kong2 si7 it-poaN lang5 e5 kiat-hun-sek, chong2-si7 na7-si7 thau5-bak8 e5 kiat-hun chiu7 m7-si7 an2-ni na7-tiaN7. U7-si5 beh chhoa7 chit8 e5 sin-niu5 lai5 kau3 chhu3, tioh8 ai3 chhoa7 kui2-na7 jit8 chiah oe7 kau3, che si7 chaiN2-iuN7? Chiu7-si7 ti7 chit tiong-kan sin-niu5 ai3 beh tui3 kiaN2-sai3 lai5 tho2 chin-choe7 mih8, in teh kong2, Chhi7 cha-bou2-kiaN2 beh tui3 i lai5 tit-tioh8 mih8, chiu7-si7 chit e5 si5 na7-tiaN7, sou2-i2 chin7 sou2 oe7 chit e5 si5-kan tioh8 ka7 i ian5-chhian5 hou7 i ku2-ku2. TaN in chit tiong-kan beh eng7 chaiN2-iuN7 lai5 tit-tioh8 kiaN2-sai3 e5 mih8, chiu7-si7 sin-niu5 hou7 lang5 aiN7 kau3 tou5-tiong u7 chhiu7-a2 e5 sou2-chai7, i to7 tui3 chhiu7-a2-ki khiu2--leh, an2-ni chiu7-si7 i m7 kiaN5. Hit-si5 kiaN2-sai3 chit peng5 to7 koh theh8 mih8-kiaN7 a2-si7 chiN5 khi3 ka7 i kou-chiaN5, kio3 i to7 pang3, thang koh kiaN5. Chong2-si7 hit e5 mih8-kiaN7 hou7 i khoaN3 liau2 na7 bo5 boan2-chiok, tioh8 ai3 hou7 i kau3 boan2-chiok chiah e7-eng7--tit, na7 bo5, i to7 m7 kiaN5. Chhin-chhiuN7 chit khoan2 e5 tai7-chi3, m7 si7 chit8 pai2 iah si7 nng7 pai2 na7-tiaN7, si7 chiau3 sin-niu5 e5 sou2 cho3, beh kui2 pai2, long2 tioh8 chiau3 an2-ni. Goa2 chhin-sin chai, chit8 e5 thau5-bak8 khi3 chhoa7 chit8 e5 thau5-bak8 e5 cha-bou2-kiaN2, chhoa7 3 jit8 chiah kau3 chng-kha, tui3 chng-kha kau3 chhu3 30 hun e5 lou7 na7-tiaN7, chong2-si7 sin-niu5 m7 kiaN5, koh kou-chiaN5 chap8 goa7 pai2, chhian5 8 tiam2 goa7 cheng e5 si5-kan, ke iong7 liau2 20 goa7 te3 pou3, koh saN-kap lai5 chhoa7 e5 lang5 e5 chiN5 ia7 long2 kheng5 chhut-lai5 saN-thiN. Chhin-chhiuN7 chit khoan2 e5 hong-siok8, ku7-koan3 e5 lang5 liah8 cho3 chin the2-bin7, khoaN3 cho3 chin iau3-kin2. Chong2--si7 kin7-lai5 khah u7 ti3-sek e5 lang5 ia7 kam2-kak an2-ni si7 m7 ho2, u7 chiam7-chiam7 teh kai2. 
  (Tai5-oan5 Kau3-hoe7 Kong-po3 te7 789 ho7, 1954 ni5 9 geh8) 
</CL>
<HL>

排灣族e5嫁娶kap咱平地有大精差，聽了也有可取，也有趣味，也有可憐e5所在。所以一發感覺著傳道理，將基督e5光chhio7 in。今ai3簡單來介紹。 
1、做親。 
排灣族in e5做親，起初無親像用媒人介紹。就是男女若達到結婚e5年歲，男青年著ai3到女青年e5所在常常去thit-tho5、唱歌、講話相交陪，有時ti7 chia，有時ti7 hia，後來才chhoe7出意氣相和合e5人來進行親事。Che是in tui3古早以來e5風俗，是in 做親e5起頭，無論甚物人就ai3 an2-ni。這款e5交陪，in e5話叫做khi-su2-juh。設使若有青年較無趣味ti7這個，就老人ai3攻擊，beh講「你無beh去khi-su2-juh，甚物人beh匹配你。」In 男女e5交陪，雖然是逐家e5公認，iau2-ku2是be7用tit私khia交陪，著ai3 tiam3 ti7家庭序大人e5監督下來公然交陪才會用tit。Koh 平常e5例，女青年m7-bat去chhoe7男青年。 
2、親事e5成立。 
In男女an2-ni交陪，若chhoe7出有投合--e5，男這爿就央媒人去做親。也女這爿，媒人若來講，才開親族會議來參詳。設使親族中若有一人無贊成，雖是男女青年真意愛，也是著煞--去。若有攏贊成，男女兩方才定期日來參詳聘禮。(In teh 做聘禮e5物，就是鼎、am缸，鋤頭、牛犁、古珠、酒、豬、牛、錢)。聘禮若參詳好勢，才決定結婚e5日。(In較常用有月e5日)。日若定了，ti7十外日前就舂粟仔做粟仔酒，到時thang請人客。又koh 相像ti7 hit個十外日內，青年男女，抑是親人朋友，逐暝著ai3來女家跳舞唱歌。若是頭目著ai3縛真懸e5 韆鞦hou7新娘kap一般e5朋友haiN3，逐暗thit-tho5到真暗。Che是in結婚前e5鬧熱，也是in所tui3重e5，若無做粟仔酒，無跳舞e5 結婚，就是序大人無贊成，家己自由e5結婚。 
3、結婚式。 
結婚式是ti7女家來舉行。到hit個當日，新娘、子婿kap一般e5人攏盛裝到ti7庄中會合e5公埕，ti7 hia 唱歌，跳舞，食酒來鬧熱。若是頭目著真濟人來haiN3韆鞦。An2-ni 就是in e5結婚典禮式，也這個典禮式是大概tui3 e7晡時e5 三、四點鐘起，到hit暗e5 半暝後才有煞，有時到天光也bat。今式若煞，子婿e5 朋友著來aiN7新娘去子婿e5厝。到hit時新娘kap伊e5 親人，朋友，著流離別e5 目屎，後來才hou7 人 aiN7--khi3。總是有時式做了後，新娘無隨時去子婿e5厝，自an2-ni koh 轉去in tau 隔 幾若日才去e5，也是有。 
以上所講是一般人e5 結婚式，總是若是頭目e5 結婚就m7是an2-ni na7-tiaN7。有時beh娶一個新娘來到厝，著ai3 娶幾若日才會到，che是怎樣？就是ti7這中間新娘ai3 beh tui3子婿來討真濟物，in teh講，飼查某子beh tui3伊來得著物，就是這個時na7-tiaN7，所以盡所會這個時間著ka7伊延chhian5 hou7伊久久。今in這中間 beh用怎樣來得著子婿e5物，就是新娘hou7人aiN7到途中有樹仔e5 所在，伊to7 tui3 樹仔枝khiu2--leh，an2-ni就是伊m7行。Hit時子婿這爿to7 koh提物件抑是錢去ka7伊kou-chiaN5，叫伊to7放，thang koh 行。總是hit 個物件hou7伊看了若無滿足，著ai3 hou7伊到滿足才會用--tit，若無，伊to7 m7行。親像這款e5代誌，m7是一擺抑是兩擺na7-tiaN7，是照新娘e5所做，beh 幾擺，攏著照an2-ni。我親身知，一個頭目去娶一個頭目e5查某子，娶3日才到庄腳，tui3庄腳到厝30分e5路na7-tiaN7，總是新娘m7行，koh kou-chiaN5十外擺，chhian5 8點外鐘e5時間，加用了20外塊布，koh 相kap來娶e5人e5錢也攏 kheng5出來相添。親像這款e5風俗，舊慣e5人掠做真體面，看做真要緊。總--是近來較有智識e5人也感覺an2-ni是m7好，有漸漸teh 改。 
(台灣教會公報第789號，1954年9月) 
</HL>