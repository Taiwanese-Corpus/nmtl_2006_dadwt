<CL>
  Seng3-keng Kang2-sip8-hoe7 
  Kau3 hian7-chai7 Bunun chok8 u7 5000 e5 sin3-tou5 toa7-pou7-hun7 si7 tui3 in peng5-sin3-tou5 e5 kan-cheng3 tit-tioh8 e5. Kau3 taN ti7 in tiong-kan iau2-be7 u7 chit8 e5 Seng3-keng hak8-hau7 e5 pit-giap8-seng. In e5 to7-li2 thang-kong2 long2-si7 tui3 kui2-na7-pai2 e5 Seng3-keng kang2-sip8-hoe7 tit-tioh8 e5. 
  In peng5-sin3-tou5 sui-jian5 ai3 choe3 kan-cheng3, na7-si7 in Seng3-keng e5 ti3-sek bo5 kau3, sou2-bat e5 bo5 loa7 che7. In ti7 kau3-hoe7 si7 khah jiat8-sim e5 lang5 cho3 chu2-li2 chhoa7 in le2-pai3. In-ui7 an2-ni bo5 loa7 ku2 chiu7 bo5 chai5-liau7 thang kong2 ti7 in e5 kau3-hoe7. In ia7 boe7-hiau2 khoaN3 im-gak8 e5 phou2. Sou2-i2 in sou2 tui3 lang5 oh8 e5 Seng3-si iu2-han7, beh ka3 pat8-lang5 e5 si5 siong5-siong5 ia7 oe7 m7-tioh8 khi3. Lan2 kiaN liau2 in e5 kau3-li2 kap Seng3-si u7 bo5 si3-chiaN3, sou2-i2 tui3 kang2-sip8-hoe7 e5 hoat-tou7 lai5 chi2-to7 tak8 kau3-hoe7 e5 chi2-to7-chia2 kap iau3-kin2 e5 lang5.
  Ti7 1949 ni5 4 geh8 ti7 Giok8-li2 khui Bunun thau5-chit8-pai2 e5 kang2-sip8-hoe7 i2-au7 ti7 tang-pou7 ia7 u7 khui kui2-na7-pai2, ti7 Sin3-gi7 hiong ti7 1952 ni5 3 geh8 khui thau5-pai2 i2-au7 ti7 8 geh8 ia7 u7 koh tit-tioh8 Anderson Bok8-su u7 pang-chan7 koh khui te7 ji7 pai2. Tui3 an2-ni in e5 sin3-giong2 chiam7-chiam7 kian-kou3. 
  Ti7 1952 ni5 joah8-thiN ti7 Pou-li2 ia7-u7 Lam5-pou7 Soan-to7-hoe7 chu2-chhui, ui7-tioh8 Tiong-pou7 Bunun chit8 geh8-jit8-ku2 e5 kang2-sip8-hoe7. 
  Chiah e5 lai5-hu3 e5 lang5 si7 tai7-piau2 in e5 kau3-hoe7 lai5,sou2-i2 chin jin7-chin lai5 thiaN, long2 sia2 in sou2 thiaN e5 khi2-lai5 beh theh8 tng2-khi3. Na7-si7 oh8 sin e5 koa kiaN-liau2 boe7-ki3-tit chiu7 tit8-tit8 chhiuN3 kau3 am3-si5 to2-teh khun3 chiah soah. Sui-jian5 si7 si5-kan-goa7 hioh-khun3 e5 si5 in ia7 bo5 hioh teh chhiuN3 ti7 chhu3-lai7. 
  An2-ni Kang2-sip8-hoe7 si7 chhin-chhiuN7 teh chu2 chhe-chhau, tui3 Seng3-keng chhu2 chai5-liau7, in tai7-seng chiah8,au7-lai5 in thang tng2-khi3 koh chu2 hou7 pat8-lang5 chiah8. Sou2-i2 in siong5-siong5 teh tan2, u7 chin-choe7 siong5-siong5 mng7 sim2-mih8 si5 u7 beh-koh khui. 
  Pek-hai7 Kap Bi2-tam5 
  Bunun e5 tiong-kan tiam3-ti7 Tai5-tang kap Ko-hiong5 e5 Bubu-kun chok8 ti3-sek khah ke7, be5-sin3 khah tang7. Jit8-pun2 e5 tai7-jin5 eng7 kiong5-che3 u7 hoe3-tu5 in chin choe7 e5 be5-sin3, na7-si7 kong-hok8-liau2 u7 chit8 e5 mia5 kio3 Talum khi2-lai5 koh heng-khi2 in e5 be5-sin3. I si7 tiam3-ti7 Nga2-ni-hiong e5 chhim-soaN e5 sou2-chai7. 
  I peng5-si5 pin5-toaN7, hou7 lang5 khoaN3-khin. U7 chit8-pai2 i u7 thiau3-chui2 beh chu7-sat, bo5 si2, saN-jit8 au7 koh tng2-lai5. I ka7 lang5 kong2 i u7 si2 saN-jit8 koh oah8, i e5 leng5-hun5 u7 kau3 thiN-teng2. Hit-si5 geh8 e5 sin5 u7 kio3 i koh tng2-lai5 se3-kan, kio3 i tioh8 ka7 Bunun kong2 tioh8 koh hok8-heng cha2-si5 e5 be5-sin3, chiah oe7 ho2-siu-seng5 koh peng5-an. I koh kong2, “Geh8 si7 goa2 e5 peng5-iu2, goa2 thang eng7 leng5-hun5 kap i kau-thong. Sou2-i2 se3-kan tak8-hang7-su7 goa2 long2 chai.” 
  I chai cha2-si5 e5 be5-sin3, chiu7 koh kou2-bu2 ku7 e5 khian3-sng2. Ka7 lang5 kong2 se3-kan e5 boat8-jit8 toe7 oe7 piN3 chui2, na7 sin3 i e5 lang5 boe7 si2. Ka7 lang5 phoaN3-toan3 un7-mia7. U7 piN7-lang5 hou7 i khoaN3 chiu7 ka7 i kong2, i e5 piN7 si7 u7 kui2 tiam3 ti7 chhu3-nih a2-si7 saN-nih, tui3 an2-ni kio3 lang5 tioh8 thiah chhu3, kio3 lang5 theh8 saN khi3 khng3 ti7 soaN-teng2 3 jit8 .......
  Tui3 chit khoan2 e5 be5-hek8 ti7 Tai5-tang kap Ko-hiong5 e5 Bunun long2 sin3 i e5 oe7. Chit e5 lang5 chhut-hian7 liau2-au7 lan2 chiah khi3 thoan5, sou2-i2 u7 chin choe7 e5 pek-hai7 ti7 chit hong-bin7 u7 siN-chhut. Chin choe7 lau7-lang5 sin3 in na7 hoe3-tu5 be5-sin3 chiu7 oe7 tu2-tioh8 chai-e7, oe7 phaiN2 siu-tang, bo5 thang chiah8, Tui3-ti7 an2-ni in be5-sin3 khah tang7 e5 lang5 khoaN3 Ki-tok-kau3 si7 choe3 in e5 tui3-tek8. 
  Lan2 khi2-seng ti7 Tai5-tang-koan7 e5 kui2-na7 sou2-chai7 thoan5 to7-li2, sui-jian5 u7 chin choe7 siau3-lian5-lang5 ai3 sin3, na7-si7 ui7-tioh8 in e5 lau7-lang5 hoan2-tui3 chiu7 bo5 hoat-tou7 thang koh ke3-siok8. 
  Ti7 Bokdab e5 sou2-chai7 lan2 u7 4 hou7 e5 sin3-tou5 tak8 am3 siu7 in tim3 chioh8-thau5 ti3-kau3 boe7-thang tiam3 ti7 hia. Au7-lai5 tit-tioh8 chit8 e5 sin3-tou5 e5 i-seng Ng5 sian-siN e5 pang-chan7 hou7 in soa2 lai5 Li2-lang7 choh chhan5. 
  Lan2 ui7-tioh8 ai3 hou7 be5-sin3 e5 thau5-bak8 Talum Kabiad hoe2-kai2, ti7 1951 ni5 e5 ni5-be2 u7 soan-to7-su Talima kap Taxai ia7 u7 khi3 Nga2-ni-hiong. Ti7 hia ko2-jian5 Talum u7 lau5 bak8-sai2 hoan2-hoe2 jin7 i cheng5 e5 choe7, u7 be5-hek8 lang5 e5 m7-tioh8. Na7-si7 i oe7 thang chhut lai5 choe3 kan-cheng3 si7 chin u7 lat8, chong2-si7 i e5 bou2 chin hoan2-tui3. Iu7 koh hoan-sia7 e5 lang5 ia7 lai5 kong2 i na7-si7 beh sin3 Ki-tok-kau3, cheng5 i tui3 in theh8 khi3 e5 ke, ti, kap chiN5, long2 tioh8 heng5 in. An2-ni i bo5 hoat-tou7 thang tin2-tang7. 
  Lan2 ia7 ti7 Ko-hiong5 Ma-nga2-hiong u7 thoan5-to7-li2 ia7 u7 tit-tioh8, chin ho2 e5 seng5-chek, u7 choan5-hiong saN-hun7-nng7 i2-siong7 e5 lang5 i2-keng sin3 to7-li2, ti7 Takano ia7 i2-keng khi2 pai3-tng5. Na7-si7 ti7 hia u7 chit8 e5 chiang2-koan5-e5 hui-siong5 hoan2-tui3 to7-li2, eng7 chiong2-chiong2 e5 chou2-tong3 m7 hou7 lan2 koh jip8 soaN soa3-chiap choe3 kang, na7-si7 in ka-ki7 u7 khia7 chai7. 
  Ti7 pek-hai7 e5 tiong-kan u7 chit8-hang7 hou7 lan2 te7-it kam2-tong7 e5 kou3-su7; chiu7-si7 ti7 1952 ni5 e5 joah8-thiN, u7 chit8-am3 TiuN Seng5-chong Bok8-su khi3 Sin3-gi7 hiong e5 Lai7-hm5-pou choe3 hoan3-teng, choe3 Ia5-sou e5 lai5-lek8. Hit-am3 sin3-tou5 e5 kiaN2-ji5 ia7 chin choe7 khi3 khoaN3. Chit sou2-chai7 kok-bin5 hak8-hau7 e5 hau7-tiuN2 tui3 cheng5 chiu7 chou2-tong3 gin2-a2 m7-thang khi3 kau3-hoe7. Kui2 na7 pai2 gin2-na2 in-ui7 lai5 kau3-hoe7 chiu7 hou7 i phah. Sou2-i2 hit-am3 lai5 khoaN3 hoan3-teng e5 gin2-na2 long2 u7 kak-ngou7 beh siu7 piN phah. Na7-si7 keh cha2-khi2 hit tiong-kan u7 kui2 na7 e5 toa7-han3 e5 chiu7 chham-siong5 kong2, sian-siN na7-u7 mng7 kui2-e5 u7 khi3 khoaN3 hoan3-teng, lan2 tioh8 taN chit e5 choe7, m7-thang hou7 soe3-han3 e5 siu7 phah. Ko2-jian5 ti7 ke3-cha2-khi2 hak8-hau7-tiuN2 mng7 e5 si5, kui2-na7 e5 toa7-han3 e5 taN in sou2 u7 khi3 khoaN3 e5 gin2-a2 e5 choe7, siu7 hui-siong5 tang7 e5 heng5-hoat8. Hou7 hak8-hau7-tiuN2 eng7 kha lam3, eng7 kun3-a2 kong3 ti3-kau3 to2 ti7 toe7-nih. Chhin-chhiuN7 chit-khoan2 bo5 choe7 koh loan2-jiok8 e5 sio2-iuN5 hou7 hiong5-ok e5 chhai5-long5 teh thun-ka7 boe7 bian2 tit hou7 lan2 e5 sim chin sng. 
  Thang kong2 bo5-lun7 tak8 sou2-chai7, bo5-lun7 sim2-mih8 si5 beh sin3 Chu2 e5 lang5 long2 tioh8 kak-ngou7 siu7 pek-hai7. In Bunun chok8 khi2-seng beh sin3 e5 ia7 si7 u7 chit khoan2 e5 kak-ngou7, khi2-seng tak8 sou2-chai7 ia7 u7 choe7-chio2 e5 pek-hai7. Na7-si7 kau3 hian7-chai7 pek-hai7 u7 chiam7-chiam7 kiam2 chio2. 
  San-te7 e5 sin3-tou5 tui3 Kau3-hoe7 e5 chu7-hoe7 khah jiat8-sim, siong5-siong5 khah ke3-thau5 ti7 hak8-hau7 e5 ia7-hak8. Hak8-hau7 si7 beh ka3-si7 in bat kok-gu2, tak8 am3 u7 ki3 chhut-sek8, na7-si7 kau3-hoe7 bo5 ki3 chhut-sek8, ia7 bo5 hoat sim2-mih8, iau2-ku2 in khah jiat8-sim ti7 kau3-hoe7. Ti3-kau3 u7 e5 sian-siN chin bo5 hoaN-hi2, u7-si5 po3-ko3 m7 ho2 e5 su7. Lan2 chin7-sou2-oe7 kio3 in tioh8 sun7-than3 cheng3-hu2 e5 beng7-leng7, jiat8-sim oh8 kok-gu2, iau2-ku2 san-te7 e5 sin3-tou5 ia7-si7 khah ai3 chhiuN3 Seng3-si kap thak8 Seng3-keng. Che m7-si7 lan2 bo5 chi2-to7 in kap cheng3-hu2 hiap8-lek8, si7 in-ui7 kok-gu2 si7 khah chhim in ka-ki7 e5 oe7 e5 koa kap ji7. 
  U7 chit8-pai2 u7 chit8-e5 chheng-lian5 teh thak8 Seng3-keng, tu2-tng7 u7 chit8 e5 sian-siN lai5 khoaN3 tioh8 Lo5-ma2-ji7 chiu7 siu7-khi3 tui3 i kong2, “Li2 teh thak8 Lo5-ma2-ji7 boe7-eng7-tit, li2 choe3 Tiong-kok-lang5 chaiN2-iuN7 thak8 goa7-kok e5 ji7?” Hit-si5 hit e5 sin3-tou5 chiu7 in3 i kong2, “Che m7-si7 Lo5-ma2-kok e5 ji7, si7 Bunun e5 ji7. Goa2 m7-bat khi3 kau3 Lo5-ma2, thai2 u7 hiah gau5 oe7 bat Lo5-ma2 e5 ji7. Chit e5 ji7 put-ko3 si7 goan2 kong2-oe7 e5 ki3-ho7 na7-tiaN7. Li2 khoaN3, kau2 to oe7-hiau2 pang3-jio7 choe3 ki3-ho7 ti7 i sou2 kiaN5-ke3 e5 lou7, thang oe7 ki3-tit i e5 lou7, lan2 kiam2 pi2 cheng-siN khah gong7 boe7-oe7 choe3 ki3-ho7 ti7 lan2 sou2 kong2 ke3 e5 oe7 mah? Cheng-siN to bo5 lang5 chou2-tong3 i choe3 ki3-ho7, lan2 kiam2 pi2 i khah bo5 chu7-iu5 mah?” Tui3 an2-ni hit-e5 sian-siN bo5 thang koh kong2 chit8-ku3 oe7 chiu7 chau2-khi3. 
  Chit-e5 in3-tap sit8-chai7 chin thong, m7-si7 tui3 lang5 ka3 e5, si7 tui3 teng2-koan5 e5 siaN. Chu2 Ia5-sou bat kong2, “Sou2-tioh8 kong2 e5 ti7 hit-si5 beh siuN2-su3 li2. (Ma2-thai3 10:19)I sou2 kong2 e5 sit8-chai7 si7 chin-li2. Chhin-chhiuN7 “1, 2, 3”chit khoan2 e5 sou3-ji7, sui-jian5 khi2-goan5 si7 ti7 A-la-pek,“it, ji7, saN” chiah-si7 Tiong-kok chhut-san2 e5 sou3-ji7, iau2-ku2 choan5 se3-kai3 long2 eng7 1, 2, 3 choe3 sou3-hak8 e5 ki3-ho7, lan2 Tiong-kok ia7-si7 u7 eng7, bo5 lang5 kong2 si7 goa7-kok e5 ji7, ti3-kau3 m7-eng7. 
  Bunun E5 Po2-lo5 Lau5-thoan5 
  Ti7 3 ni5 cheng5 Taliban si7 choe3 Kou2-hong e5 chhoan-tiuN2. Taliban chit e5 mia5 e5 i3-su3 si7 siok8-hoe3 (m7-tioh8 si5 siN ) e5 koe2-chi2, si7 se3-liap8 koh bai2 e5 koe2-chi2. In-ui7 i si7 lou7-be2 e5 kiaN2, seng-khu chin se3, tui3 chhut-si3 chiu7 siong5-siong5 piN7, sou2-i2 i e5 lau7-pe7 chiu7 ka7 i ho7-mia5 kio3 Taliban. Chit e5 mia5 si7 chin ki5-koai3 e5 mia5, ti7 Bunun chok8 chi2-u7 nng7 e5 na7-tiaN7. Sui-jian5 lau7-pe7 kap hiaN-ti7 khoaN3 i si7 chhi7 boe7 oah8, khoaN3 i bo5 lou7-eng7, iau2-ku2 Siong7-te3 u7 hou7 chi3-bi5-soe3 e5 koah-chhai3-chi2 chiaN5-choe3 toa7-chang5 chhiu7, hou7 Bunun chok8 lai5 hioh ti7 i e5 im3-ng2. 
  I ti7 soe3-han3 e5 si5 pe7-bu2 chiu7 si2. I siong5-siong5 piN7, bin7 ng5-ng5, sou2-i2 hiaN-ti7 khoaN3 i bo5-khi2, bo5 thiaN3-thang3 i, goa7-lang5 koh khah si7 an2-ni. Tui3 chit khoan2 ka-teng5 e5 phaiN2 khoan5-keng2 kap sia7-hoe7 e5 leng2-tam7 hou7 se3-han3 e5 Taliban ti3-kau3 oan3-hun7 se3-kan long2-chong2 e5 lang5. Tui3 chu7-pou7 chu7-khi3 chheng-lian5 e5 Taliban chiaN5-choe3 m7-kiaN si2, m7-kiaN lang5 e5 iong2-beng2, kui2-na7 pai2 beh gia5 to thai5 lang5. 
  Seng5-lian5 i2-au7 i e5 sin-the2 piN3 choe3 chin iong2. I e5 thau5-nau2 ho2 koh gau5 kong2 oe7 koh iong2-kam2, Jit8-pun2 e5 tai7-jin5 chiu7 keng2 i choe3 chheng-lian5-thoan5 tiuN2. Chit e5 si5 chiu7-si7 i tui3 se3-kan po3 oan-siu5 e5 si5, i chiu7 chhut-chai7 i e5 i3-su3 phah hiah e5 chheng-lian5, sou2-i2 lang5 chin kiaN i chhin-chhiuN7 kui2 chit8-iuN7. I lim chiu2 ia7 si7 te7-it choe7, tak8 pai2 na7 bo5 lim kau3 to2 ti7 toe7 chiuN7 bo5 pang3-soah. 
  Taliban kan-ta siN chit8 e5 cha-bou2 gin2-na2. U7 chit8 pai2 lim chiu2 chin chui3, chin ai3 khun3, cha-bou2 gin2-a2 chau2-oa2 lai5 beh chhoe7 i e5 lau7-pe7, chin hoaN-hi2 toa7-siaN kio3 a-pa. Hit-si5 chiau3 peng5-siong5 e5 khoan2 i chin siu7-khi3 toa7 siaN kong2, “Bakayalo,” chiu7 eng7 kun5-thau5-bo2 cheng cha-bou2 gin2-na2 e5 ka-chiah-phiaN, chiu7 koh to2-teh khun3. Tui3 an2-ni cha-bou2 gin2-na2 chiu7 phoa3-piN7 hiam2-hiam2 si2, to2 ti7 chhng5-nih8 kui2-na7 ni5 ku2, au7-lai5 piN3 choe3 khiau-ku. Kau3 hian7-chai7 i2-keng 18 he3, seng-khu in-ui7 phoa3-piN7 koh khiau-ku chiu7 tiaN7-tiaN7 4 chhioh koan5. Tui3 chit hang7 su7 Taliban hoan2-hoe2 liau2 kam2-kak i e5 choe7 chin tang7, sim chin kan-khou2. 
  I cheng3-sek u7 chhoa7 3 e5 bou2, bo5 cheng3-sek e5 m7-chai joa7-choe7 e5. 
  U7 chit8-pai2 Jit8-pun2 tai7-jin5 beh chiah8 chiu2, chiu7 kio3 hoan-sia7 sui2 e5 cha-bou2 gin2-a2 lai5 thin5 chiu2. Hit-si5 chheng-lian5 e5 Taliban khia7 ti7 goa7-bin7 teh sau3 thou5-kha, chiam7-si5 hioh-khun3 teh khoaN3 lai7-bin7 e5 khoan2-sit. Tai7-jin5 u7 tam7-poh8 kiaN Taliban, sou2-i2 bo5 ai3 i ti7 hia khoaN3, chiu7 theh8 chit8-te3 bah beh hou7 i chiah8 chiu7 kong2, “Lin2 Bunun chin la5-sam kiaN-lang5, goan2 teh beh chiah8 chiu2 sou2-i2 m7 thang tiam3 hia khoaN3, chau2 khi3 pat8 ui7 ho2 lah.” 
  Taliban chai tai7-jin5 e5 i3-su3 si7 beh choe3 sim2-mih8, chin siu7-khi3 chiu7 kong2, “Kiam2 kan-ta Bunun lah-sap-kui2(kitanai), lin2 Jit8-pun2-lang5 ma7-si7 lah-sap-kui2.” “An2-choaN2 kong2 Jit8-pun2-lang5 lah-sap-kui2? bakayalo” “Sio he2-thoaN3 e5 Jit8-pun2-lang5 ma7-si7 kitanai.” Taliban chiu7 koh kong2,...... “Choh-chhan5 e5 Jit8-pun2-lang5 ma7-si7 kitanai. Goan2 Bunun kitanai, iah li2 kap goan2 e5 lu2-chu2 sng2, soa3 choe3 phaiN2, an2-ni li2 ma7-si7 kitanai.” 
  Hit-si5 tai7-jin5 me7 chit8 ku3 “bakayalo” chin toa7 siaN chiu7 peh khi2-lai5, chiu7 oat8 khi3 lai7 te2 beh gia5 to. 
  Hit-si5 iau2 chit8 e5 tai7-jin5 chiu7 kio3 Taliban tioh8 kin2 chau2, ia7 chit8 hong-bin7 khou2-khng3 hit e5 tong5-liau5 m7 thang gia5 to, an2-ni tai7-chi3 chiu7 soah khi3. 
  Kong-hok8 liau2 cheng3-lang5 khoaN3-kiN3 Taliban chin gau5, chiu7 keng2 i choe3 Kou2-hong chhoan-tiuN2. I thiaN-kiN3 lan2 e5 kang2-sip8-hoe7 beh ka3 Lo5-ma2-ji7, chiu7 tai7-piau2 hit chhoan lai5 hu3 hoe7, tui3 an2-ni chiu7 hou7 Chu2 liah8-tiau5. I lai5 hu3 hoe7 e5 te7-ji7 jit8 chiu7 tng2-khi3 ka-ki7 e5 sou2-chai7 choe3 kian3-cheng3. Ti7 lou7-be2 jit8 chiu7 kap goan2 khi3 Chheng-chui2 choe3 kian3-cheng3, an2-ni e5 khoan2 siong5-siong5 soa3-chiap choe3 Chu2 ho2 e5 kang ti7 tak8 sou2-chai7. 
  Tui3 chit si5 khi2 i e5 hun kap chiu2 ia7 kai2, seng3-chit ia7 oaN7-sin. I hian7-chai7 e5 bou2 pi2 i ke 6 he3 koh seng3-chit si7 chin bai2 e5 lang5. I2-cheng5 u7 kui2-na7 pai2 oan-ke beh li7-ian5, kau3 Taliban hoan2-hoe2 liau2-au7 chiu7 m7-bat koh an2-ni. Khi2-seng i e5 bou2 bo5 ai3 sin3 Chu2, iau2-ku2 tui3 lang5 kong2 sin3 Ki-tok-kau3 boe7 phaiN2, in-ui7 i e5 tiong7-hu tui3 sin3 Chu2 i2-au7 boe7 koh phah i, ia7 boe7 koh khi3 khai. 
  Tan2 ti7 Kou2-hong u7 siat chit-pou3 kang-tiuN5. U7 chit8 pai2 lam5-lu2 e5 chit-kang chap8 goa7 e5 bo5 beh thiaN Taliban e5 oe7 ai3 hioh-khun3. Taliban chin bo5 hoaN-hi2 chiu7 kio3 in lai5 chiu7 kong2,“Na7-si7 cha2-cheng5 e5 goa2 lin2 tioh8 hou7 goa2 phah, chong2-si7 goa2 chai in-ui7 goa2 si7 phaiN2 lang5 boe7 oe7 hou7 lin2 chun-keng3, ti3-kau3 lin2 m7 thiaN goa2 e5 oe7. An2-ni goa2 tioh8 heng5-hoat8 ka-ki7.” Chiu7 tui3 i ka-ki7 e5 chhui3-phoe2 tit8-tit8 sian3. Hiah e5 lu2-chu2 bin7 long2 aN3-loh8 ke7, m7-kaN2 khoaN3, u7 e5 lau5 bak8-sai2. Tui3 an2-ni in chiu7 long2 thiaN i e5 oe7 khi3 choe3 kang, m7-kaN2 pin5-toaN7. 
  I m7-na7 ti7 ka-ki7 e5 sou2-chai7 kou2-bu2 chit8 keng kau3-hoe7, kau3 tak8 sou2-chai7 u7 in2-chhoa7 choe7-choe7 lang5 kui Chu2. Tui3 i seng-oah8 e5 kai2-pian3 m7-na7 hou7 Bunun chok8 kam2-tong7, chiu7 kong-bu7-oan5 ia7 long2 kam2-sim o-lo2. Tui2 i e5 chin-sit8 e5 thiaN3, i e5 bou2 sui-jian5 ngi7-sim kau3 au7-lai5 ia7 u7 siu7 kam2-tong7 hoe2-kai2 sin3 Chu2. 
  Sin3-giong2 E5 Eng-hiong5 Sikav 
  “Lin2 chin phaiN2, goan2 bo5 kio3 lin2 sin3 Ki-tok-kau3 lin2 an2-choaN2 chu7-choan khi3 sin3. Lin2 kiam2 m7-chai che si7 Bi2-kok lang5 e5 chong-kau3, sou2-i2 goan2 long2 bo5-sin3. Lan2 Tiong-kok u7 lan2 ka-ki7 e5 chong-kau3. Cheng3-hu2 khoaN3 lin2 san3-hiong, bo5 ka7 lin2 khioh soe3-kim, na7-si7 lin2 hoan2-tng2 tak8 le2-pai3 lap8 hou7 kau3-hoe7, an2-ni lin2 oe7 piN3 san3-hiong.” Kong2 chit khoan2 e5 oe7 e5 lang5 m7-si7 bo5 hak8-bun7 e5 san-te7 lang5, chiu7-si7 teh chi2-to7 san-te7 u7 se3-lek8 e5 lang5. I kau3 ti7 Tamadoan e5 sou2-chai7 khoaN3 tioh8 kau3-hoe7 hiah toa7-keng chin gong5-ngiah8, chiu7 kio3 sin3-tou5 lai5 me7 chit khoan2 e5 oe7. Hit si5 chit8 e5 hiaN-ti7 mia5 Sikav, thiaN liau2 sim chhin-chhiuN7 he2 teh toh8, chiu7 chin3-cheng5 ho2-taN2 kong2, “Goan2 tui3 sin3 Ki-tok liau2-au7 u7 kai2-pian3 seng-oah8,bo5 koh lim chiu2, bo5 oan-ke, bo5 thau-theh8, bo5 koh kan-im5. Na7-si7 li2 kin-na2-jit8 kio3 goan2 tioh8 pang3-sak Ki-tok-kau3 chiu7-si7 ai3 goan2 koh-chai3 choe3 phaiN2. Li2 choe3 kong-bu7-oan5 kong2 chit khoan2 e5 oe7 beh chou2-tong3 goan2 chong-kau3 e5 chu7-iu5, kiam2 oe7 eng7-tit?” Sikav e5 siaN chin toa7 hou7 hit e5 lang5 chin tioh8-kiaN e5 khoan2. 
  Hit-si5 kui2-na7 e5 chi2-be7 kiaN-liau2 Sikav oe7 hou7 i phah, chiu7 koaN2-kin2 chin3-cheng5 lai5 chah8 ti7 i e5 thau5-cheng5. Na7-si7 hit e5 lang5 m7-kaN2 koh kong2 sim2-mih8 chiu7 chau2 tng2-khi3. 
  U7 chit8 pai2 i khi3 keh-piah e5 hiuN-sia7 Walabi pou3-to7. I e5 chhiu2 theh8 chit8 pun2 Bunun e5 Ma2-thai3 Hok-im-toan7 tui3 cheng3-lang5 teh kan-cheng3 to7-li2. I kong2, “Siong7-te3 chin thiaN3 lan2 Bunun, hou7 lan2 u7 chit khoan2 e5 Lo5-ma2-ji7, hou7 lan2 tak8 lang5 thak8 I e5 ka3-si7. Cheng5 lan2 hou7 lang5 kio3 lan2 chhiN-hoan, taN lan2 tioh8 chhut-lat8 oh8 ji7, thiaN Ia5-sou e5 ka3-si7, m7 thang tiaN7-tiaN7 choe3 hoan-a2.” 
  Chit e5 si5 si7 am3-si5. Sikav si7 am3-si5 bak8-chiu bo5 khoaN3-kiN3 (si7 ia7-bong5-cheng3). U7 chit8 e5 tai7-jin5 khia7 ti7 i e5 thau5-cheng5 teh thiaN i kong2 oe7, i bo5 khoaN3-kiN3 tit8-tit8 kong2. “Li2 theh8 che Eng-kok e5 ji7 teh ka3 lang5 boe7 eng7-tit, tioh8 soah.” Tai7-jin5 an2-ni kong2. 
  “Goa2 eng7 Ki-tok e5 to7-li2 ka3-si7 lang5 m7 thang choe3 phaiN2, na7-si7 li2 choe3 kong-bu7-oan5 beh pek-hai7 chong-kau3 mah?” Sikav e5 oe7 chin toa7-siaN (si7 siN-seng5 e5). Na7-si7 hit-e5 tai7-jin5 khoaN3-kiN3 an2-ni bo5 chhai2-kang chiu7 tng2-khi3. 
  Ti7 san-te7 beh pou3-to7 long2 si7 tioh8 am3-si5. I sui-jian5 si7 ia7-bong5-cheng3, ia7 bo5 hiam5 kiaN5 lou7 kan-khou2, siong5-siong5 khi3 pat8 sou2-chai7 choe3 kian3-cheng3 in2-chhoa7 lang5. Ti7 Tamadoan e5 kau3-hoe7 i te7-it u7 Seng3 Sin5 e5 lat8 teh choe3 cheng3-lang5 e5 bou5-hoan7. 
  Sin Chhong3-cho7 E5 Lang5 
  Hoe2-kai2 e5 seng-oah8 
  Ti7 Sin3-gi7-hiong Langlun e5 sou2-chai7 u7 chit8 e5 lu2-chu2 chin phaiN2 seng3-te7 koh ai3 kiaN5 kan-im5. I e5 seng-khu chin toa7-khou, chin u7 lat8, iaN5-ke3 cha-pou-lang5. Ti7 Lam5-tau5-koan7 choe3 lu2-chu2 hiat thih-kiu5 te7-it mia5 e5 soan2-chhiu2. Oan-ke kap saN-phah ti7 hit e5 sou2-chai7 ia7 si7 te7-it chhut-mia5, i e5 cha-pou-lang5 kap goa7 lang5 long2 kiaN i. I u7 siu7 lang5 in2-iu2, u7 chun2-pi7 heng5-li2 khi3 chhang3 ti7 soaN-nih, chhe7 ki-hoe7 beh te3 lang5 chau2. 
  Ti7 1952 ni5 u7 chit8 am3 Taliban u7 khi3 hia pou3-to7. I hit-am3 u7 kong2 lang5 e5 choe7 kap Ia5-sou Sip8-ji7-ke3 e5 to7-li2. Chit e5 lu2-chu2 thiaN-liau2 chin kam2-kek, bak8-sai2 tit8-tit8 lau5. Kau3 chu7-hoe7 soah e5 si5, i u7 khi3 Taliban e5 sou2-chai7 kong2: “Goa2 si7 se3-kan te7-it phaiN2 e5, sim2-mih8 choe7 long2 u7 hoan7-tioh8. An2-ni chiah tang7 e5 choe7 kiam2 oe7 thang tit-kiu3?” 
  “Oe7, tioh8 sin3 Chu2 Ia5-sou, li2 chiu7 tit-tioh8 kiu3.” Tui3 an2-ni i sui5-si5 sin3 Chu2 kai2-pian3 i e5 seng-oah8. Hit-am3 i tng2-khi3 sui5-si5 tui3 i e5 tiong7-hu jin7 choe7. Ke3-jit8 i kau3 oan-ke e5 lang5 e5 sou2-chai7, tak8 e5 ka7 in jin7-choe7, lau5 bak8-sai2 kiu5 sia3-bian2. Chhin-chhiuN7 Sat-ma2-li7-a e5 hu7-jin5-lang5, tui3 chit e5 phaiN2 e5 hu7-jin5-lang5 hoan2-hoe2, i e5 sou2-chai7 e5 lang5 long2 chin kam2-sim, choan5-pou7 u7 sin3 Chu2. Chu7-jian5 i e5 tiong7-hu ia7 tui3 i e5 chin-sit8 e5 hoe2-kai2 siu7 kam2-tong7 lai5 sin3 Chu2. 
  I ia7 u7 khi3 pat8 e5 hoan-sia7 choe3 kan-cheng3, hou7 chin choe7 lang5 sin3 Chu2. 
  Chhin-chhiuN7 chit khoan2 e5 le7 i2-goa7 chin choe7 lan2 bo5 beh koh kong2. 
  Kim3 chiu2 e5 seng-oah8. 
  Bunun chok8 ka-ki7 oe7 choe3 chiu2, cheng3-hu2 tek8-piat8 u7 un2-chun2 in chu7-iu5 thang choe3. In bo5-lun7 ho2-phaiN2 su7 long2 si7 chng-thau5 e5 lang5 long2 chu7-chip8 lai5 lim chiu2, sou2-i2 chin chiap8 lim. Lim e5 si5 si7 eng7 pu5-hia iuN2 lai5 lim, m7-si7 chhin-chhiuN7 lan2 eng7 au-a2 hiah chio2. An2-ni tak8-pai2 long2 tioh8 lim kau3 to2 ti7 hia khun3 chiah u7 pang3-soah. Lim chiu2 hit-hang7 si7 chit8 cheng2 e5 khoai3-lok8, koh-chai3 lam5-lu2 saN-kap lim ia7 si7 khoai3-lok8, ti7 hit-si5 ia7 u7 choe3 phaiN2 e5 ki-hoe7. Sou2-i2 lim chiu2 si7 choe7-ok e5 thau5. Tui3 khi2-seng lan2 chiu7 ka3-si7 in tioh8 choat8-tui3 kim3-chiu2. Khi2-seng in sin3 to7-li2 liau2-au7 u7 lang5 chiu7 sui5-si5 kim3-chiu2, u7 lang5 iau2-ku2 lim tam7-poh8, u7 lang5 ti7 am3-chiN7 thau lim. Na7-si7 Siong7-te3 u7 tek8-piat8 kiaN5 sin5-jiah hou7 in chit-si5 long2 tit-tioh8 kim3-chiu2. 
  Ti7 1950 ni5 e5 chhiu-thiN, ti7 Chheng-chui2 (Toh-khe-hiong) sou2 hoat-khi2 e5 su7. Ti7 hia u7 chit8 e5 lu2-chu2 si7 iau2 be7 chhut-ke3, mia5 kio3 Ali, bo5 sin3 Chu2. I u7 phoa3-piN7 chin ku2, na2 siong-tiong7, kau3 teh beh si2. I2-keng 7 jit8 ku2 boe7 oe7 chiah8. In Bunun u7 sin3, lang5 na7 si2 oe7 piN3 kui2, kiaN-liau2 i si2 ti7 chhu3-nih, i e5 kui2 oe7 tiam3 ti7 chhu3-nih. Ke-lai7 e5 lang5 chiu7 kng i kau3 soaN-teng2, an3-sng3 ti7 hia beh hou7 i si2. Hit-si5 i i2-keng m7-chai lang5. Kau3 ke3 cha2-khi2 chit e5 lu2-chu2 thau3-cha2 chiu7 ka-ki7 kiaN5 tng2-lai5 i e5 chhu3. Cheng3-lang5 liah8-choe3 Ali i2-keng si2, si7 i e5 kui2 tng2-lai5. Na7-si7 i ka7 in kong2 i bo5 si2, m7-bian2 kiaN. I chiu7 kong2, “Goa2 u7 si2 khi3 leng5-hun5 u7 khi3 chin koan5 e5 sou2-chai7 kiN3 tioh8 Ia5-sou. I u7 ka7 goa2 kong2, goa2 e5 si5 iau2-be7 kau3, kio3 goa2 tioh8 koh tng2-lai5. Ia5-sou u7 koh kong2 ti7 Bunun chok8 e5 tiong-kan sit8-chai7 u7 sin3 e5 lang5 chin chio2, chin choe7 iau2 teh lim chiu2, chiah8 hun. Sou2-i2 li2 na7 tng2-khi3 tioh8 kio3 in sit8-chai7 kim3 chiu2, kim3 hun.”I kong2 an2-ni hou7 cheng3-lang5 long2 sin3. I tui3 hit-si5 chin jiat8-sim sin3 Chu2, ia7 u7 khi3 tak8 e5 kau3-hoe7 choe3 kan-cheng3. Ti7 hit-si5 iau2 teh thau lim chiu2 e5 Bunun chek-si5 long2 kim3 chiu2. 
  ThiaN3-thang3 e5 seng-oah8 
  Bunun chok8 in-ui7 kiaN kui2 e5 in-toaN, lang5 na7 si2 pat8-lang5 m7-kaN2 oa2-khi3 tau3 pang-chan7. Taliban bat kong2 khi2 i i2-cheng5 iau2 be7 sin3 Chu2 e5 si5, i e5 bou2 si2 e5 si5 i tioh8 ka-ki7 phaiN7 i e5 bou2 leng2-leng2 e5 sin-si khi3 bong7-toe7 tai5. Tui3 sin3 Chu2 liau2-au7 in Bunun e5 sin3-tou5 long2 si7 kio3“hiaN-ti7.” In ia7 m7-kiaN kui2, sou2-i2 na7 u7 lang5 phoa3-piN7 pat8-lang5 chiu7 khi3 thoe3 i ki5-to2, na7 u7 lang5 si2 chiu7 khi3 ka7 in pang-chan7. Ti7 Toh-khe-hiong e5 Tiong-peng5 u7 chit8 e5 sin e5 sin3-tou5, si7 oa2 50 he3 e5 hu7-jin5-lang5. I sin3 Chu2 i2-au7, in-ui7 hi3-piN7, ti7 chit8 ni5 e5 tiong-kan i u7 si2 3 e5 cha-bou2-kiaN2. Na7-si7 in-ui7 tang5 sin3 e5 lang5 chin gau5 pang-chan7 i, sou2-i2 i long2 bo5 sit-chi3. 
  Bunun chok8 tui3 be5-sin3 ia7 thang khoaN3 chhut in long2 bo5 sit8-chai7 thiaN3 lang5 e5 sim. Ti7 siu-tang, beh siu in e5 ngou2-kok jip8 chhek-chhng e5 si5 in tioh8 liam7 kong2. 
  “Ti7 pat8 lang5 e5 chhek-chhng e5 ngou2-kok,long2 tioh8 chau2 lai5 chia,tioh8 hou7 goa2 e5 chhek-chhng kau3 moa2-moa2.” 
  Na7 khoaN3 chit e5, lang5 chai in e5 ti3-sek sit8-chai7 chin ke7, koh ia7 chin phaiN2 sim. Chong2-si7 sin3 Chu2 e5 lang5 m7-na7 bo5 chit khoan2 e5 be5-sin3, ia7 u7 sit8-heng5 saN-thiaN3. Na7 u7 tai7-chi3 saN pang-chan7, na7 bo5 chiah8-mih8 saN kiong-kip. 
  Toa7-soaN chhut-siaN chhiuN3-koa 
  Cheng5 in chhin-chhiuN7 teh khun3. In tak8 jit8 sou2 teh siuN7 e5, si7 chiu2 chiah8 kau3 bang5-bang5 lai5 khun3. TaN sin3 Chu2 liau2-au7 in i2-keng kak-chhiN2. 
  In ti7 leng5-seng3 kak-chhiN2, sou2-i2 ai3 le2-pai3. Chin choe7 sou2-chai7 u7 cho2-thian e5 le2-pai3. Tak8 cha2-khi2 tui3 thiN boe7 kng chiu7 gim5-si o-lo2 Siong7-te3. Ti7 tiam7-cheng7 e5 soaN-kan, ti7 tiam7-cheng7 e5 cha2-khi2 si5, in sou2 gim5 e5 chan3-bi2 e5 koa thang thiaN kau3 tak8 sou2-chai7. 
  Goan5-lai5 Bunun chok8 si7 chin im-gak8-tek e5 bin5-chok8. In e5 koa si7 ti7 hap8-chhiuN3 e5 si5 te7-it ho2, in-ui7 in ti7 hit-si5 oe7 chhiuN3 6 pou7 e5 ho5-siaN. In e5 im-kai si7 “do mi sou” chit saN im, si7 chin kan2-tan. Iau2-ku2 in chit saN im bo5-lun7 sim2-mih8 si5 lai5 chhiuN3 long2 oe7 ho5. An2-ni lam5-lu2, lau7 kap siau3-lian5 long2 chin ai3 chhiuN3-koa, bo5-lun7 sim2-mih8 si5 si7 pian7-pian7 thang hap8-chhiuN3, m7-bian2 chhin-chhiuN7 lan2 tioh8 lian7-sip8. Iau2-ku2 kau3 taN in kan-ta ti7 lim chiu2 e5 si5 chiah u7 saN-kap chu7-chip8 chhiuN3-koa, sou2 chhiuN3 e5 koa si7 lim chiu2 e5 koa, si7 ai3 khun3 e5 koa. 
  Na7-si7 taN in u7 tui3 lan2 oh8 chin choe7 e5 Seng3-si. In ia7 u7 lang5 oe7 choe3 Seng3-si lai5 gim5. An2-ni in m7-na7 ti7 le2-pai3 e5 si5, ti7 soaN-nih teh choh-sit, ti7 lou7-nih teh kiaN5 siong5-siong5 si7 gim5-si. In ti7 san3-hiong, khun3-khou2 e5 seng-oah8 tui3 chit e5 lai5 boe7 ki3-tit in e5 kan-khou2, hou7 in e5 seng-oah8 piN3 chiaN5 hoaN-hi2, o-lo2 e5 seng-oah8. I2-cheng5 si7 ti7 lim chiu2 e5 sou2-chai7, taN si7 ti7 soaN-teng2 tak8 sou2-chai7 thang thiaN-kiN3 in teh chan3-bi2 e5 siaN, ia7 thang thiaN-kiN3 toa7-soaN sio2-soaN ho5 im saN in3 siaN. Chin-chiaN3 si7 chhin-chhiuN7 I2-sai3-a sou2 kong2: 
  “Toa7-soaN sio2-soaN beh ti7 lin2 e5 bin7-cheng5 chhut-siaN chhiuN3-koa,Tian5-ia2 e5 chhiu7-bak8 long2 beh tah-chhiu2.” (I2-sai3-a 55:12) 
  Lan2 E5 Ng3-Bang7 
  I2-siong7 lan2 sou2 kong2, lan2 thoan5-kau3 3 ni5 ku2, Bunun chok8 e5 tiong-kan Sin-ko-soaN choe3 tiong-sim khia7-khi2 e5 Takebunowad i2-keng u7 20 keng e5 kau3-hoe7, na7-si7 ti7 lam5-peng5 e5 Bubu-kun kan-ta u7 4 keng kau3-hoe7. Sou2-i2 lan2 e5 kang iau2 chin choe7 tioh8 choe3. Lan2 ng3-bang7 18000 e5 Bunun chok8 ti7 bo5 ku2 e5 tiong-kan oe7 long2 tit-tioh8 kiu3. 
  Lan2 ia7 koh ng3-bang7 tai7-seng sin3 e5 lang5 u7 ho2 e5 bou5-hoan7 hou7 in thang khoaN3. Ti7 Lun-pou3-soaN u7 Bunun e5 hiaN-ti7 khoaN3-kiN3 Tayal e5 sin3-tou5 le2-pai3-jit8 choe3 kang, in chiu7 toe3 in choe3 kang. In khoaN3-kiN3 Tai5-oan5-lang5 e5 sin3-tou5 teh lim chiu2, in chiu7 u7 e5 koh lim chiu2. Sou2-i2 choe3 a-hiaN e5 tioh8 m7 thang hou7 sio2-ti7 tioh8-tak. Ng3-bang7 ti7 Tai5-oan5 e5 san-te7 lang5 oe7 long2 kui Chu2. 
  Eng5-kng kui Chu2 mia5. (A-beng7) 
</CL>
<HL>

聖經講習會 
到現在Bunun 族有5000個信徒大部份是tui3 in 平信徒e5 干證得著e5。到今ti7 in 中間iau2-be7 有1個聖經學校e5 畢業生。In e5 道理thang講攏是tui3 幾若擺e5 聖經講習會得--著e5。 
In 平信徒雖然ai3 做干證，但是in聖經e5 智識無夠。所bat e5 無偌濟。In ti7教會是較熱心e5 人做主理chhoa7 in禮拜。因為an2-ni 無偌久就無材料thang講 ti7 in e5 教會。In 也boe7曉看音樂e5譜，所以in 所tui3 人學e5 聖詩有限，beh教別人e5 時常常也會m7著去。咱驚了in e5 教理kap聖詩有無四正，所以tui3講習會e5 法度來指導逐教會e5 指導者kap要緊e5 人。 
Ti7 1949 年4 月ti7 玉里開Bunun 頭一擺e5 講習會以後ti7 東部也有開幾若擺，ti7 信義鄉ti7 1952 年3 月開頭擺以後ti7 8 月也有koh 得著Anderson 牧師有幫贊koh 開第2擺。Tui3 an2-ni in e5 信仰漸漸堅固。 
Ti7 1952 年熱天ti7 埔里也有南部宣道會主推，為著中部Bunun 一月日久e5 講習會。 
Chiah e5 來赴e5 人是代表in e5 教會來，所以真認真來聽，攏寫in 所聽e5起來beh 提轉去。若是學新e5 歌驚了boe7記得就直直唱到暗時倒teh 睏才煞。雖然是時間外歇睏e5 時in 也無歇teh 唱ti7 厝內。 
An2-ni 講習會是親像teh 煮chhe-chhau，tui3 聖經取材料，in 代先食，後來in thang 轉去koh 煮hou7 別人食。所以in 常常teh 等，有真濟常常問甚物時有beh-koh 開。 
迫害kap美談 
Bunun e5 中間tiam3-ti7 台東kap高雄 e5 Bubu-kun 族智識較低，迷信較重。日本e5 大人用強制有廢除in 真濟e5 迷信，若是光復了有1個名叫Talum 起來koh 興起in e5 迷信。伊是tiam3-ti7 Nga2-ni鄉e5 深山e5 所在。 
伊平時貧憚，hou7 人看輕。有1擺伊有跳水beh 自殺，無死，3日後koh轉來。伊ka7 人講伊有死3 日復活，伊e5 靈魂有到天頂。Hit時月e5 神有叫伊koh 轉來世間，叫伊著ka7 Bunun 講著koh 復興早時e5 迷信，才會好收成koh 平安。伊koh 講，「月是我e5 朋友，我thang 用靈魂kap伊溝通。所以世間逐項事我攏知。」 
伊知早時e5 迷信，就koh 鼓舞舊 e5 khian3-sng2。Ka7 人講世間e5 末日地會變水，若信伊e5 人boe7 死。Ka7 人判斷運命。有病人hou7 伊看就ka7 伊講，伊e5 病是有鬼tiam3 ti7 厝nih 抑是衫nih，tui3 an2-ni 叫人著拆厝，叫人提衫去khng3 ti7 山頂3 日…
Tui3 這款e5 迷惑ti7 台東kap高雄 e5 Bunun 攏信伊e5 話。這個人出現了後咱才去傳，所以有真濟e5 迫害ti7 這方面有生出。真濟老人信in若廢除迷信就會tu2著災厄、會歹收冬、無thang 食。Tui3-ti7 an2-ni in 迷信較重e5 人看基督教是做in e5 對敵。 
咱起先ti7 台東縣e5 幾若所在傳道理，雖然有真濟少年人ai3 信，但是為著in e5 老人反對就無法度thang koh 繼續。 
Ti7 Bokdab e5 所在咱有4 戶e5 信徒逐暗受in tim3 石頭致到boe7-thang tiam3 ti7 hia。後來得著1個信徒e5 醫生黃先生e5幫贊hou7 in 徙來Li2-lang7 作田。 
咱為著ai3 hou7 迷信e5 頭目Talum Kabiad悔改，ti7 1951 年e5 年尾有宣道師 Talima kap Taxai 也有去Nga2-ni 鄉。Ti7 hia 果然 Talum 有流目屎反悔認伊前e5 罪，有迷惑人e5 m7著。但是伊會thang 出來做干證是真有力，總是伊e5 某真反對。又koh 番社e5 人也來講伊若是beh 信基督教，前伊tui3 in 提去e5 雞、豬、kap錢，攏著還in。An2-ni 伊無法度thang 振動。 
咱也ti7 高雄Ma-nga2鄉有傳道理也有得著，真好e5 成績，有全鄉3 分2以上e5 人已經信道理，ti7 Takano 也已經起拜堂。但是ti7 hia 有一個掌權 e5 非常反對道理，用種種e5 阻擋m7 hou7咱koh 入山續接做工，但是in 家己有企在。 
Ti7 迫害e5 中間有1項hou7 咱第一感動e5 故事；就是ti7 1952 年e5 熱天，有一暗張Seng5-chong 牧師去信義鄉 e5 Lai7-hm5-pou 做幻燈，做耶穌e5 來歷。Hit 暗信徒e5 子兒也真濟去看。這所在國民學校e5 校長tui3 前就阻擋囡仔m7-thang 去教會。幾若擺囡仔因為來教會就hou7 伊扑。所以hit暗來看幻燈e5 囡仔攏有覺悟beh 受鞭扑。若是隔早起hit 中間有幾若個大漢e5 就參詳講，先生若有問幾個有去看幻燈，咱著擔這個罪，m7-thang hou7 細漢e5 受扑。果然ti7 隔早起學校長問e5 時，幾若個大漢e5 擔in 所有去看e5 囡仔e5罪，受非常重e5 刑罰。Hou7 學校長用腳lam3、用棍仔摃致到倒ti7 地nih 。親像這款無罪koh 軟弱e5 小羊hou7雄惡e5 豺狼teh 吞咬 boe7 免tit hou7 咱e5 心真酸。 
Thang 講無論逐所在，無論甚物時beh 信主e5 人攏著覺悟受迫害。In Bunun 族起先beh 信e5 也是有這款e5 覺悟，起先逐所在也有濟少 e5 迫害。但是到現在迫害有漸漸減少。 
山地e5 信徒tui3 教會e5 聚會較熱心，常常較過頭ti7 學校e5 夜學。學校是beh 教示in bat 國語，逐暗有記出席，但是教會無記出席，也無發甚物，iau2-ku2 in 較熱心ti7 教會。致到有e5 先生真無歡喜，有時報告m7 好e5 事。咱盡所會叫in 著順趁政府e5 命令，熱心學國語，iau2-ku2 山地e5 信徒也是較ai3 唱聖詩kap讀聖經。Che m7是咱無指導in kap政府協力，是因為國語是較深in 家己e5 話e5 歌kap字。 
有一擺有1個青年teh 讀聖經，tu2-tng7 有一個先生來看著羅馬字就受氣tui3 伊講，「你teh 讀羅馬字boe7用得，你做中國人怎樣讀外國e5 字？」Hit時hit 個信徒就應伊講，「Che m7是羅馬國e5 字，是Bunun e5 字。我m7-bat 去到羅馬，thai2 有hiah gau5 會bat 羅馬e5 字。這個字不過是阮講話e5 記號na7-tiaN7。你看，狗to 會曉放尿做記號ti7 伊所行過e5 路，thang會記得伊e5 路，咱kiam2比精牲較憨boe7會做記號ti7 咱所講過e5 話mah？精牲to 無人阻擋伊做記號，咱kiam2比伊較無自由mah ？」Tui3 an2-ni hit個先生無thang koh 講一句話就走去。 
這個應答實在真通，m7是tui3 人教e5 ，是tui3 頂懸e5 聲。主耶穌bat 講，「所著講e5 ti7 hit時beh 賞賜你。（馬太10：19）伊所講e5 實在是真理。親像「1、2、3 」這款e5 數字，雖然起源是ti7 阿拉伯，「壹、貳、參」才是中國出產e5 數字，iau2-ku2 全世界攏用1、2、3做數學e5 記號，咱中國也是有用，無人講是外國e5字，致到m7用。 
BUNUN E5 保羅流傳 
Ti7 3 年前Taliban 是做Kou2-hong e5 村長。Taliban 這個名e5 意思是siok8貨（m7著時生）e5 果子，是細粒koh bai2 e5 果子。因為伊是路尾e5 子，身軀真細，tui3 出世就常常病，所以伊e5 老父就ka7 伊號名叫Taliban。這個名是真奇怪e5 名，ti7 Bunun 族只有兩個na7-tiaN7。雖然老父kap兄弟看伊是飼boe7 活，看伊無路用，iau2-ku2 上帝有hou7 至微細e5 芥菜子成做大欉樹，hou7 Bunun 族來歇ti7 伊e5 蔭ng2。 
伊ti7 細漢e5 時父母就死。伊常常病，面黃黃，所以兄弟看伊無起，無疼痛伊，外人koh 較是an2-ni 。Tui3 這款家庭e5 歹環境kap社會e5 冷淡hou7 細漢e5 Taliban 致到怨恨世間攏總e5 人。Tui3 自暴自棄青年e5 Taliban 成做m7驚死、m7驚人e5 勇猛，幾若擺beh 舉刀thai5 人。 
成年以後伊e5 身體變做真勇。伊e5頭腦好koh gau5 講話koh 勇敢，日本e5 大人就揀伊做青年團長。這個時就是伊tui3 世間報冤仇e5 時，伊就出在伊e5 意思扑hiah e5 青年，所以人真驚伊親像鬼一樣。伊lim 酒也是第一濟，逐擺若無lim 到倒ti7 地上無放煞。 
Taliban kan-ta 生一個查某囡仔。有一擺lim 酒真醉，真ai3 睏，查某囡仔走倚來beh chhoe7 伊e5 老父，真歡喜大聲叫阿爸。Hit時照平常e5 款伊真受氣大聲講，「Bakayalo，」就用拳頭母cheng 查某囡仔e5 ka-chiah-phiaN ，就koh 倒teh 睏。Tui3 an2-ni查某囡仔就破病險險死，倒ti7 床nih8 幾若年久，後來變做khiau-ku。到現在已經18 歲，身軀因為破病koh khiau-ku 就定定4 尺懸。Tui3 這項事Taliban 反悔了感覺伊e5 罪真重，心真艱苦。 
伊正式有娶 3 個某，無正式e5 m7知偌濟個。 
有1擺日本大人beh 食酒，就叫番社sui2 e5 查某囡仔來thin5 酒。Hit時青年e5 Taliban 企ti7 外面teh 掃塗腳，暫時歇睏teh 看內面e5 款式。大人有淡薄驚Taliban ，所以無ai3 伊ti7 hia 看，就提一塊肉beh hou7 伊食就講，「Lin2 Bunun 真la5-sam 驚人，阮teh beh 食酒所以m7 thang tiam3 hia 看，走去別位好lah 。」 
Taliban 知大人e5 意思是beh 做甚物，真受氣就講，「Kiam2 kan-ta Bunun lah-sap鬼（kitanai ），lin2 日本人ma7是lah-sap鬼。」「An2-choaN2 講日本人lah-sap鬼？bakayalo 」「燒火炭e5 日本人ma7是kitanai 。」Taliban 就koh 講，…「作田e5 日本人ma7是kitanai 。阮Bunun kitanai，抑你kap阮e5 女子sng2，續做歹，an2-ni li2 ma7是kitanai 。」 
Hit 時大人罵1句「bakayalo 」真大聲就peh起來，就越去內底beh 舉刀。 
Hit 時iau2 1個大人就叫Taliban 著緊走，也一方面苦勸hit 個同僚m7 thang gia5刀，an2-ni 代誌就煞去。 
光復了眾人看見Taliban 真gau5，就揀伊做Kou2-hong 村長。伊聽見咱e5 講習會beh 教羅馬字，就代表hit 村來赴會，tui3 an2-ni 就hou7 主掠tiau5。伊來赴會e5 第2日就轉去家己e5 所在做見證。Ti7 路尾日就kap阮去清水做見證，an2-ni e5 款常常續接做主好e5 工ti7 逐所在。 
Tui3這時起伊e5 薰kap酒也改，性質也換新。伊現在e5 某比伊加6 歲koh 性質是真bai2 e5 人。以前有幾若擺冤家beh 離緣，到Taliban 反悔了後就m7-bat koh an2-ni 。起先伊e5 某無ai3 信主，iau2-ku2 tui3人講信基督教boe7 歹，因為伊e5 丈夫tui3 信主以後boe7 koh 扑伊，也boe7 koh 去開。 
等ti7 Kou2-hong 有設織布工場。有1擺男女e5 織工十外個無beh 聽 Taliban e5 話ai3 歇睏。Taliban 真無歡喜就叫in 來就講，「若是早前e5 我lin2 著hou7我扑，總是我知因為我是歹人boe7 會hou7 lin2 尊敬，致到lin2 m7 聽我e5 話。An2-ni 我著刑罰家己。」就tui3 伊家己e5嘴phoe2 直直sian3。Hiah e5 女子面攏aN3 落低，m7 敢看，有e5 流目屎。Tui3 an2-ni in 就攏聽伊e5 話去做工，m7 敢貧憚。 
伊m7-na7 ti7 家己e5 所在鼓舞一間教會，到逐所在有引chhoa7 濟濟人歸主。Tui3伊生活e5 改變m7-na7 hou7 Bunun 族感動，就公務員也攏感心o-lo2 。Tui3 伊e5 真實e5 疼，伊e5 某雖然硬心到後來也有受感動悔改信主。 
信仰 E5 英雄 SIKAV 
「Lin2 真歹，阮無叫lin2 信基督教lin2 an2-choaN2 chu7-choan 去信。Lin2 kiam2 m7知che是美國人e5 宗教，所以阮攏無信。咱中國有咱家己e5 宗教。政府看lin2 散hiong，無ka7 lin2 khioh 稅金，若是lin2 反轉逐禮拜納hou7 教會，an2-ni lin2 會變散hiong。」講這款e5 話e5 人m7是無學問e5 山地人，就是teh 指導山地有勢力e5 人。伊到ti7 Tamadoan e5 所在看著教會hiah大間真gong5-ngiah8 ，就叫信徒來罵這款e5 話。Hit 時一個兄弟名Sikav，聽了心親像火teh 著，就進前好膽講，「阮tui3 信基督了後有改變生活，無koh lim 酒、無冤家、無偷提、無koh 姦淫。若是你今仔日叫阮著放sak 基督教就是ai3 阮koh再做歹。你做公務員講這款e5 話beh 阻擋阮宗教e5 自由，kiam2會用得？」Sikav e5 聲真大hou7 hit 個人真著驚e5 款。 
Hit 時幾若個姊妹驚了Sikav 會hou7 伊扑，就趕緊進前來chah8 ti7 伊e5 頭前。若是hit 個人m7 敢koh 講甚物就走轉去。 
有1擺伊去隔壁e5 鄉社Walabi 佈道。伊e5 手提一本Bunun e5 馬太福音傳tui3 眾人teh 干證道理。伊講，「上帝真疼咱Bunun，hou7 咱有這款e5 羅馬字，hou7 咱逐人讀伊e5 教示。前咱hou7人叫咱生番，今咱著出力學字，聽耶穌e5 教示，m7 thang 定定做番仔。」 
這個時是暗時。Sikav 是暗時目珠無看見（是夜盲症）。有1個大人企ti7伊e5 頭前teh 聽伊講話，伊無看見直直講。「你提che 英國e5 字teh 教人boe7用得，著煞。」大人an2-ni 講。 
「我用基督e5 道理教示人m7 thang 做歹，若是你做公務員beh 迫害宗教mah ？」Sikav e5 話真大聲（是生成e5 ）。若是hit 個大人看見an2-ni 無采工就轉去。 
Ti7 山地beh 佈道攏是著暗時。伊雖然是夜盲症，也無嫌行路艱苦，常常去別所在做見證引chhoa7 人。Ti7 Tamadoan e5 教會伊第一有聖神e5 力teh做眾人e5 模範。 
新創造E5 人 
悔改e5 生活 
Ti7 信義鄉Langlun e5 所在有1個女子真歹性地koh ai3 行姦淫。伊e5 身軀真大khou、真有力，贏過查甫人。Ti7南投縣做女子hiat 鐵球第一名e5選手。冤家kap相扑ti7 hit 個所在也是第一出名，伊e5 查甫人kap外人攏驚伊。伊有受人引誘，有準備行李去藏ti7 山nih，chhe7 機會beh te3 人走。 
Ti7 1952 年有一暗Taliban 有去hia 佈道。伊hit暗有講人e5 罪kap耶穌十字架e5 道理。這個女子聽了真感激，目屎直直流。到聚會煞e5 時，伊有去Taliban e5 所在講：「我是世間第一歹e5 ，甚物罪攏有犯著。An2-ni chiah 重e5 罪kiam2 會thang 得救？」 
「會，著信主耶穌，你就得著救。」Tui3 an2-ni 伊隨時信主改變伊e5 生活。Hit暗伊轉去隨時tui3 伊e5 丈夫認罪。隔日伊到冤家e5 人e5 所在，逐個ka7 in 認罪、流目屎求赦免。親像撒馬利亞e5 婦人人，tui3 這個歹e5 婦人人反悔，伊e5 所在e5 人攏真感心，全部有信主。自然伊e5 丈夫也tui3 伊e5 真實e5 悔改受感動來信主。 
伊也有去別e5 番社做干證，hou7 真濟人信主。 
親像這款e5 例以外真濟咱無beh koh 講。 
禁酒e5 生活 
Bunun 族家己會做酒，政府特別有允准in 自由thang 做。In 無論好歹事攏是庄頭e5 人攏聚集來lim 酒，所以真chiap8 lim。Lim e5 時是用匏hia iuN2 來lim，m7是親像咱用au仔 hiah 少。An2-ni 逐擺攏著lim 到倒ti7 hia 睏才有放煞。Lim 酒hit項是1種 e5 快樂，koh再男女相kap lim 也是快樂，ti7 hit時也有做歹e5 機會。所以lim 酒是罪惡e5 頭。Tui3 起先咱就教示in 著絕對禁酒。起先in 信道理了後有人就隨時禁酒、有人iau2-ku2 lim 淡薄、有人ti7 暗靜偷lim。若是上帝有特別行神蹟hou7 in 這時攏得著禁酒。 
Ti7 1950 年e5 秋天，ti7 清水（卓溪鄉）所發起e5 事。Ti7 hia 有一個女子是iau2未 出嫁，名叫Ali，無信主。伊有破病真久，那傷重，到teh beh 死。已經7 日久boe7 會食。In Bunun 有信，人若死會變鬼，驚了伊死ti7 厝nih，伊e5 鬼會tiam3 ti7 厝nih 。家內e5 人就kng 伊到山頂，按算ti7 hia beh hou7 伊死。Hit時伊已經m7知人。到隔早起這個女子透早就家己行轉來伊e5 厝。眾人掠做Ali 已經死，是伊e5 鬼轉來。但是伊ka7 in 講伊無死，m7免驚。伊就講，「我有死去靈魂有去真懸e5所在見著耶穌。伊有ka7 我講，我e5 時iau2-be7 到，叫我著koh 轉來。耶穌有koh 講ti7 Bunun 族e5 中間實在有信e5 人真少，真濟iau2 teh lim 酒、食薰。所以你若轉去著叫in 實在禁酒、禁薰。」伊講 an2-ni hou7 眾人攏信。伊tui3 hit-時真熱心信主，也有去逐個教會做干證。Ti7 hit 時iau2 teh 偷lim 酒e5 Bunun 即時攏禁酒。 
疼痛e5 生活 
Bunun 族因為驚鬼e5 因端，人若死別人m7敢倚去鬥幫贊。Taliban bat 講起伊以前iau2 be7 信主e5 時，伊e5 某死e5 時伊著家己揹伊e5 某冷冷e5 身屍去墓地tai5 。Tui3 信主了後in Bunun e5 信徒攏是叫「兄弟」。In 也m7驚鬼，所以若有人破病別人就去替伊祈禱，若有人死就去ka7 in 幫贊。Ti7 卓溪鄉e5 中平有1個新e5 信徒，是倚50 歲e5 婦人人。伊信主以後，因為肺病，ti7一年e5 中間伊有死3 個查某子。若是因為同信e5 人真gau5 幫贊伊，所以伊攏無失志。 
Bunun 族tui3 迷信也thang 看出in攏無實在疼人e5 心。Ti7 收冬，beh 收in e5 五穀入粟倉e5 時in 著唸講： 
「Ti7 別人e5 粟倉e5 五穀，攏著走來chia，著hou7 我e5 粟倉到滿滿。」 
若看這個，人知in e5 智識實在真低，koh 也真歹心。總是信主e5 人m7-na7 無這款e5 迷信，也有實行相疼。若有代誌相幫贊、若無食物相供給。 
大山出聲唱歌 
前in 親像teh 睏。In 逐日所teh想e5，是酒食到茫茫來睏。今信主了後in 已經覺醒。 
In ti7 靈性覺醒，所以ai3 禮拜。真濟所在有cho2天e5 禮拜。逐早起tui3 天未光就吟詩o-lo2 上帝。Ti7 恬靜e5 山間、ti7 恬靜e5 早起時，in 所吟e5 讚美e5 歌thang 聽到逐所在。 
原來Bunun 族是真音樂的e5 民族。In e5 歌是ti7 合唱e5 時第一好，因為in ti7 hit時會唱6 部e5 和聲。In e5 音階是「do mi sou 」這3音，是真簡單。Iau2-ku2 in 這3音無論甚物時來唱攏會和。An2-ni 男女、老kap少年攏真ai3 唱歌，無論甚物時是便便thang 合唱，m7免親像咱著練習。Iau2-ku2 到今in kan-ta ti7 lim 酒e5 時才有相kap聚集唱歌，所唱e5 歌是lim 酒e5 歌、是ai3 睏e5歌。 
若是今in 有tui3 咱學真濟e5 聖詩。In也有人會做聖詩來吟。An2-ni in m7-na7 ti7禮拜e5 時、ti7 山nih teh 作穡、ti7 路nih teh 行常常是吟詩。In ti7 散hiong、困苦e5 生活tui3 這個來boe7 記得 in e5 艱苦，hou7 in e5生活變成歡喜、o-lo2 e5 生活。以前是ti7 lim 酒e5 所在，今是ti7 山頂逐所在thang 聽見in teh 讚美e5 聲，也thang 聽見大山小山和音相應聲。真正是親像以賽亞所講： 
「大山小山beh ti7 lin2 e5 面前出聲唱歌，田野e5 樹木攏beh tah手。」 （以賽亞55：12） 
咱E5 向望 
以上咱所講，咱傳教3年久，Bunun族e5 中間新高山最中心企起e5 Takebunowad 已經有20間e5 教會，但是ti7南爿e5 Bubu-kun kan-ta 有4 間教會。所以咱e5 工iau2 真濟著做。咱向望18000 e5 Bunun 族ti7 無久e5 中間會攏得著救。 
咱也koh 向望代先信e5 人有好e5模範hou7 in thang 看。Ti7 Lun-pou3山有Bunun e5 兄弟看見Tayal e5 信徒禮拜日做工，in 就toe3 in 做工。In 看見台灣人e5信徒teh lim 酒，in 就有e5 koh lim 酒。所以做阿兄e5 著m7 thang hou7 小弟著觸。向望ti7 台灣e5 山地人會攏歸主。 
榮光歸主名。(阿門)
</HL>