<CL>
  Toe5-bak8: Chit8 chiah lu5 kiN3-tioh8 ThiN-sai3
  Seng3-keng chat: Bin5-sou3-ki3 22-24 chiuN
  Kou3-su7 
  Kou2-cha2 u7 chit8 chiah lu5 kap i e5 chu2-lang5 Pa-lan5 saN-kap khia7-khi2 ti7 chit8 tiau5 ho5-piN. Ti7 hia u7 chhiN-chhui3 e5 chhau2-pou, chong2-si7 chit chiah lu5 na7 tioh8 chai3 Pa-lan5 khi3 pat8-ui7 e5 si5, chiu7 tioh8 li7-khui sui2 e5 ho5-piN, lai5 keng-ke3 chin choe7 tiau5 ta-so3 kham-khiat8 e5 lou7. 
  Chit chiah lu5 si7 chin koai, sou2-i2 i e5 chu2-lang5 chin thiaN3 i, bo5 phah i, hou7 i chiah8 kau3 pa2, koh ti7 am3-si5 pi7-pan7 ho2 e5 sou2-chai7 hou7 lu5 thang peng5-an hioh-khun3. 
  Pa-lan5 m7-si7 u7 chiN5 e5 lang5. I chi2-u7 u7 Chit chiah lu5 na7-tiaN7, sou2-i2 na7 beh khi3 pat8-ui7, tak8 pai2 tioh8 khia5 lu5 khi3. Pa-lan5 chin thiaN3 Siong7-te3, koh ka-ki7 oe7 hiau2 thiaN Siong7-te3 e5 siaN. Tui3 an2-ni, si3-bin7 tak8 e5 lang5 long2 chai i si7 chin u7 ti3-sek e5 lang5. 
  U7 chit8 jit8, u7 kui2-na7 e5 chheng7 sui2 saN, ong5 e5 su3-chia2 toa3 le2-mih8 lai5 chhoe7 Pa-lan5. In ai3 chhoa7 Pa-lan5 tng2-khi3, lai5 tiau-kiN3 kok-ong5. Hit e5 kok-ong5 chin kiaN, in-ui7 u7 chin choe7 goa7-kok lang5 tui3 Ai-kip8 lai5 kau3 ti7 i e5 kok. I phah-sng3 in chiah e5 lang5 oe7 tui3-tek8 koh khah-iaN5 i e5 kok, sou2-i2 ai3 Pa-lan5 lai5 ka7 in chiu3-chou2 . (Chiu3-chou2 chiu7-si7 ki5-kiu5 Siong7-te3 hou7 chiah e5 lang5 tu2-tioh8 chai-e7) 
  Pa-lan5 chiu7 ka7 chiah e5 su3-chia2 kong2, tioh8 theng3-hau7 keh-jit8 khoaN3 mai7, in-ui7 i beh tai7-seng thiaN Siong7-te3 e5 siaN, ka7 i kong2 tioh8 choe3 sim2-mih8. Keh-jit8 chiu7 ka7 hiah e5 lang5 kong2, “Siong7-te3 u7 i2-keng chiok-hok chiah e5 lang5.” ( I3-su3 chiu7-si7 Siong7-te3 i2-keng u7 pang-chan7 hiah e5 lang5 ai3 hou7 in tit-tioh8 peng5 an). Pa-lan5 chiu7 kong2, “In-ui7 Siong7-te3 u7 chiok-hok in, goa2 koat-toan3 m7 chiu3-chou2 in.” Sou2-i2 hiah e5 lang5 li7 khui khi3, chong2-si7 bo5 loa7-ku2 chiu7 u7 koh khah toa7 e5 jin5-sin5 toa3 le2-mih8 lai5 beh sang3 hou7 Pa-lan5, koh ai3 chhoa7 i khi3 tiau5-kiN3 ong5, ia7 chiu3-chou2 hiah e5 chin choe7 chhut Ai-kip8 e5 goa7-kok lang5. Pa-lan5 kong2, “Ong5 na7 eng7 moa2-chhu3 e5 kim-gun5 hou7 goa2, goa2 ia7 m7-kaN2 poaN5-ke3 goa2 e5 Siong7-te3 e5 beng7-leng7.” Chong2-si7 Pa-lan5 koh chhiaN2 hiah e5 jin5-sin5 hit mi5 hioh ti7 i hia, hou7 i u7 si5-kan thang koh thiaN kiN3 Siong7-te3 e5 siaN. 
  Kiam2-chhai2 Pa-lan5 hoaN-hi2 ong5 u7 koh chit8 pai2 chhe jin5-sin5 lai5, koh kiam2-chhai2 i ai3 tit-tioh8 hiah e5 tat8-chiN5 e5 le2-mih8. Bo5 lun7 ju5-ho5, keh-jit8 i tah-eng3 beh kap in cho3-hoe2 khi3, m7-ku2 i kong2 m7 ui5-keh8 Siong7-te3 e5 beng7-leng7. 
  Sou2-i2 Pa-lan5 khia5 lu5 lai5 kap hiah e5 ong5 e5 jin5-sin5 saN kap khi3. Hit chiah lu5 long2 m7-chai sim2-mih8 tai7-chi3, tok8-tok8 chai i tioh8 koai-koai chai3 Pa-lan5 kiaN5-lou7. M7 ku2 lu5 kam2-kak bo5 an-sim. Phah-sng3 Pa-lan5 pun2-sin ia7 bo5 chap8-hun an-sim. Lu5 na2 kiaN5 na2 bo5 peng5-an, chiu7 hut-jian5-kan oat8-tng2-sin li7-khui lou7 siam2-jip8 piN-thau5 chit8 khu hng5. Pa-lan5 m7-bat phah lu5, chong2-si7 chit pai2 chin siu7-khi3, eng7 koaiN2-a2 ka7 i phah, bian2-kiong2 lu5 koh chiuN7-lou7 kiaN5. In kiaN5 kau3 phu5-to5-hng5 lai7 e5 chit8 tiau5 oeh8 e5 lou7, lu5 koh-chai3 theng5. Ti7 lou7-piN u7 chioh8-chhiuN5. Lu5 kiaN5 oa2 chhiuN5, hou7 i e5 seng-khu kheh Pa-lan5 e5 kha ti7 chhiuN5 nih. Pa-lan5 koh khah siu7-khi3, ka7 i phah. Lu5 koh chin3-cheng5 kau3 ti7 koh-khah oeh8 e5 lou7, chiu7 to2 ti7 lou7-tiong, m7 koh kiaN5. Chit pai2 Pa-lan5 hui-siong5 siu7-khi3, eng7 koaiN2-a2 ka7 lu5 phah kau3 chin thiam2. Hut-jian5-kan Pa-lan5 thiaN lu5 kong2-oe7. (Li2 bat thiaN kau2-a2 a2 si7 niau kong2 oe7 a2 m7 bat? U7-si5 si7 na2 chhin-chhiuN7 in teh kong2, “ChhiaN2 li2 hou7 goa2 thang chiah8,” a2-si7 “Lai5 kap goa2 thit-tho5.” U7 si5 tong7-but8 oe7 hiau2 kong2-oe7 kau3 chin chheng-chho2. Lan2 na7 thiaN3 tong7-but8, lan2 sit8-chai7 oe7 chai in sou2 kong2 e5 oe7). Pa-lan5 chin thiaN3 i e5 lu5, taN chai-iaN2 lu5 to2 ti7 hia teh kong2, “Goa2 tui3 li2 choe3 sim2-mih8, li2 keng2-jian5 phah goa2 chi2 saN-pai2 ah?” Pa-lan5 kong2, “Si7 in-ui7 li2 m7 thiaN chhui3.” Lu5 koh kong2,“Goa2 kiam2 m7-si7 li2 e5 lu5 mah? Goa2 peng5-sou3 bat tui3 li2 an2-ni kiaN5 mah?” Pa-lan5 kong2, “Bo5.” 
  Tu2-tu2 ti7 hit-si5, Siong7-te3 khui Pa-lan5 e5 bak8-chiu, hou7 i khoaN3-kiN3 ti7 lou7-tiong u7 thiN-sai3 teh khia7, i e5 chhiu2 puih8 to. Pa-lan5 chiu7 chai lu5 u7 tai7-seng khoaN3 thiN-sai3, sou2-i2 m7 kaN5, na7 kaN5 chiu7 u7 gui5-hiam2. Pa-lan5 chiu7 kan-khou2-sim, chai i choe3 m7-tioh8, ia7 chai lu5 si7 chin koai. Pa-lan5 kong2, “Goa2 choe3 m7 tioh8. Lan2 lai5 to3-tng2-khi3 lah. Siong7-te3 m7 hou7 lan2 chin3-cheng5 khi3.” Ti7 hit-si5 thiN-sai3 kong2,“TaN tioh8 chin3-cheng5 khi3 kiN3 kok-ong5, chong2-si7 seng5-sit8 tioh8 chiau3 Siong7-te3 e5 oe7 lai5 kong2.” Pa-lan5 chiu7 koat-teng7 beh chin soe3-ji7 thiaN Siong7-te3 e5 siaN,koh chiau3 Siong7-te3 e5 beng7-leng7 lai5 kiaN5 kap kong2. In chiu7 chin3-cheng5 khi3, lu5 peng5-an kiaN5 lou7 kau3 ti7 kok-ong5 e5 sou2-chai7. Ong5 chhoa7 Pa-lan5 kau3 ti7 chit8 e5 soaN-teng2. Ti7 soaN-kha u7 kui2-na7 chheng e5 goa7-kok lang5, u7 tah pou3-piN5 chat-iaN5 teh hioh ti7 hit e5 soaN-kok. Ong5 kong2,“TaN li2 chiu3-chou2 hiah e5 lang5.” Pa-lan5 kong2, “Siong7-te3 thiaN3 in. Siong7-te3 u7 ka7 in chiok-hok, goa2 thai3-tho2 oe7 chiu3-chou2 in, goa2 beh kiu5 Siong7-te3 chiok-hok.”Kok-ong5 chin siu7-khi3, sou2-i2 Pa-lan5 tioh8 koaN2-kin2 li7-khui khi3. I long2 bo5 tit-tioh8 hiah e5 sui2 e5 le2-mih8, chong2-si7 i sim-lai7 chin peng5-an khia5 lu5 tng2-khi3 ti7 hit e5 chhiN-chhui3 e5 ho5-piN. 
  Li2 chai hiah e5 goa7-kok lang5 si7 sim2-mih lang5? In si7 Mou5-se sou2 in2-chhoa7 chhut Ai-kip8 e5 I2-sek-liat8 peh-siN3. Au7-lai5 Chu2 Ia5-sou choe3 eN a2 chhut si3 ti7 in tiong-kan, sou2-i2 chiah e5 I2-sek-liat8 peh-siN3 chin-chiaN3 u7 tit-tioh8 Siong7-te3 e5 chiok-hok. 
 (Tai5-oan5 Kau3-hoe7 Kong-po3 te7 771 ho7, 1953 ni5 3 goeh8) 
</CL>
<HL>

題目：一隻驢見著天使 
聖經節：民數記22-24章 
故事 
古早有一隻驢kap伊e5 主人巴蘭相kap企起ti7一條河邊。Ti7 hia有青翠e5草埔，總是這隻驢若著載巴蘭去別位e5 時，就著離開sui2 e5河邊，來經過真濟條礁燥坎坷e5路。 
這隻驢是真乖，所以伊e5 主人真疼伊，無扑伊，hou7伊食到飽，koh ti7暗時備辦好e5所在hou7驢thang平安歇睏。 
巴蘭m7 是有錢e5人。伊只有有這隻驢na7-tiaN7，所以若beh去別位，逐擺著騎驢去。巴蘭真疼上帝，koh家己會曉聽上帝e5聲。Tui3 an2-ni，四面逐e5人攏知伊是真有智識e5人。 
有一日，有幾若個穿sui2衫，王e5使者帶禮物來chhoe7巴蘭。In愛chhoa7巴蘭轉去，來朝見國王。Hit e5國王真驚，因為有真濟外國人tui3埃及來到ti7伊e5 國。伊扑算in chiah e5人會對敵koh較贏伊e5 國，所以愛巴蘭來ka7 in咒詛。(咒詛就是祈求上帝hou7 chiah e5人tu2著災厄 ) 
巴蘭就ka7 chiah e5使者講，著聽候隔日看mai7，因為伊beh代先聽上帝e5聲，ka7伊講著做甚物。隔日就ka7 hiah e5人講，「上帝有已經祝福chiah e5人。」(意思就是上帝已經有幫贊hiah e5人ai3 hou7 in得著平安 ) 。巴蘭就講，「因為上帝有祝福in，我決斷m7咒詛in。」所以hiah e5人離開去，總是無偌久就有koh較大e5人臣帶禮物來beh送hou7巴蘭，koh愛chhoa7伊去朝見王，也咒詛hiah e5真濟出埃及e5外國人。巴蘭講，「王若用滿厝e5金銀hou7我，我也m7敢盤過我e5 上帝e5命令。」總是巴蘭koh請hiah e5人臣hit 暝歇ti7伊hia ，hou7伊有時間thang koh聽見上帝e5聲。 
Kiam2-chhai2巴蘭歡喜王有koh一擺差人臣來，koh kiam2-chhai2伊愛得著hiah e5值錢e5禮物。無論如何，隔日伊答應beh kap in做伙去，m7-ku2伊講m7違格上帝e5命令。 
所以巴蘭騎驢來kap hiah e5王e5人臣相kap去。Hit隻驢攏m7知甚物代誌，獨獨知伊著乖乖載巴蘭行路。M7 ku2驢感覺無安心。扑算巴蘭本身也無十分安心。驢那行那無平安，就忽然間越轉身離開路閃入邊頭一坵園。巴蘭m7-bat扑驢，總是這擺真受氣，用枴仔ka7伊扑，勉強驢koh上路行。In行到葡萄園內e5一條隘e5路，驢koh再停。Ti7路邊有石牆。驢行倚牆，hou7伊e5身軀kheh巴蘭e5腳ti7牆nih。巴蘭koh較受氣，ka7伊扑。驢koh進前到ti7 koh較隘e5路，就倒ti7路中，m7 koh行。這擺巴蘭非常受氣，用枴仔ka7驢扑到真thiam2。忽然間巴蘭聽驢講話。( 你bat聽狗仔抑是貓講話抑m7 bat？有時是那親像in teh講，「請你hou7我thang食。」抑是「來kap我thit-tho5。」有時動物會曉講話到真清楚。咱若疼動物，咱實在會知in所講e5話 )。巴蘭真疼伊e5 驢，今知影驢倒ti7 hia teh講，「我對你做甚物，你竟然扑我chi2 3擺ah？」巴蘭講，「是因為你m7 聽嘴。」驢koh講，「我kiam2 m7 是你e5 驢mah？我平素bat 對你an2-ni 行mah？」巴蘭講，「無。」 
Tu2-tu2 ti7 hit 時，上帝開巴蘭e5目珠，hou7 伊看見ti7 路中有天使teh企，伊e5 手拔刀。巴蘭就知驢有代先看天使，所以m7敢，若行就有危險。巴蘭就艱苦心，知伊做m7 著，也知驢是真乖。巴蘭講，「我做m7著。咱來倒轉去lah。上帝m7 hou7咱進前去。」Ti7 hit 時天使講，「今著進前去見國王，總是誠實著照上帝e5話來講。」巴蘭就決定beh真細膩聽上帝e5聲，koh照上帝e5命令來行kap講。In就進前去，驢平安行路到ti7國王e5所在。王chhoa7巴蘭到ti7一個山頂。Ti7山腳有幾若千個外國人，有搭布棚紮營teh歇ti7 hit e5 山谷。王講，「今你咒詛hiah e5人。」巴蘭講，「上帝疼in。上帝有ka7 in祝福，我thai3-tho2會咒詛in，我beh求上帝祝福。」國王真受氣，所以巴蘭著趕緊離開去。伊攏無得著hiah e5 sui2 e5禮物，總是伊心內真平安騎驢轉去ti7 hit e5青翠e5河邊。 
你知hiah e5外國人是甚物人？In是摩西所引chhoa7出埃及e5以色列百姓。後來主耶穌做嬰仔出世ti7 in中間，所以chiah e5以色列百姓真正有得著上帝e5祝福。 
(台灣教會公報第771號，1953年3月) 
</HL>