<CL>
Pun2-goeh8 10 ho7 si7 Bo2-chhin-cheh.  Ti7 1908 ni5, Bin5-kok cheng5 4 ni5, tui3 Pak Bi2 e5 tang hai2-hoaN7 e5 Se But8-ni2-ni5-a chiu (West Virginia), chit8 e5 hiuN-chng cho3 khi2.  Mui2-ni5 5 goeh8 te7 2 le2-pai3-jit8 cho3 siau3-liam7 lau7-bo2 e5 “Bo2-chhin-cheh.”  
Tui3 40 ni5 cheng5 khi2, kau3 hian7-si5, ti7 Bo2-chhin-cheh e5 jit8, Bi2-kok lang5 e5 ka-teng5 koa3 kok-ki5, tui3 lau7-bo2 piau2 keng3-i3.
Li2 khoaN3, u7 chit8 tiau5 soaN3, chiong jin5-lui7 e5 lek8-su2 thiN7 liam5 cho3-hoe2, hou7 i long2 bo5 tng7.  Hit te3 sui2 e5 pou3 siong5-siong5 siu7 hong, siu7 chian2-tng7, a2-si7 the3-sek--khi3.  Kai-chai3 u7 chit tiau5 soaN3 ka7 i thiN7 tiau5-teh, hou7 i bian2 tng7--khi3, iah8 bian2 the3-sek.  Chit tiau5 soaN3 chiu7-si7 lau7-bo2 e5 thiaN3.  Bo2-seng3-ai3, sui-jian5 hit e5 chhut-hoat si7 kap pat8 khoan2 tong7-but8 e5 lau7-bo2 siang5-khoan2.  Chiu7-si7 chhut tui3 pun2-leng5.  M7-ku2 ti7 hit e5 pun2-leng5 e5 lai7-bin7 u7 siu7 jin5-to7 e5 chheng-chui2 ka7 i se2 chheng-khi3, ia7 siu7 ti3-sek e5 jiat8-hoe2 ka7 i khui-khe2.  M7-na7 oan5-seng5 ko3-jin5, koh e7 seng5-chiu7 sia7-hoe7 e5 heng7-hok.
Khiok iah8 u7 theng5-tun3 ti7 tong7-but8 e5 kai-kip e5 bo2-seng3.  Iah8 u7 chi2-u7 boan2-chiok ko3-jin5-tek seng5-kong e5 lau7-bo2 ti7-teh.
Po2-chun5 ti7 Munhen Bi2-sut8-koan2, u7 chit8 tiuN Lubens e5 siong2-siong7-tou5.  Chiu7-si7 Hi-lut8 ong5 ui7-tioh8 Ia5-sou e5 ian5-kou3, thai5 Pek-li7-heng5 nng7 hoe3 i2-ha7 e5 eN-a2 e5 tou5.  Hou7 lan2 khoaN3 liau2 e7 kiaN, m7-kaN2 khoaN3.  U7 chin che7 peng, tui3 lau7-bo2 e5 chhiu2 chhiuN2 eN-a2, ka7 i thai5-si2.  Kong5-loan7 e5 lau7-bo2 thoa peng e5 chhiu2 lai5 ka7.  U7 e5 chiong pun2-sin e5 seng-khu lai5 jia-kham3 eN-a2.  Iah8 u7 eN-a2 i2-keng si2 lah, lau7-bo2 iau2 m7 pang3, tui3 peng e5 chhiu2 beh chhiuN2 to3-ng2.  U7 e5 toa7 siaN thi5-khau3, tui5-heng.  Tui3 chit tiuN tou5 thang khoaN3 chhut bo2-seng3-ai3 e5 chit8-pou7-hun7.
TaN bo2-seng3-ai3 e7-thang chiaN5-cho3 chit8 e5 tian2-heng5, si7 in-ui7 i u7 tit8-chiap, kan3-chiap teh kong3-hian3 jin5-lui7 choan5-the2.  Lau7-bo2 bo5 kou3 ka-ki7 e5 an-ek8, mia5-siaN, chi2-u7 ng3-bang7 kiaN2 kap sia7-hoe7 e5 heng7-hok.  U7 hi-seng, u7 bak8-sai2, u7 jim2-chiong5, u7 ki5-to2, u7 kek-le7, ti7 chia lau7-bo2 e5 thiaN3 chiah si7 chun-kui3.  Thang cho3 teng lai5 chio3 jin5-lui7.  Bo5 lun7 oan5-seng5 ko3-jin5, a2-si7 hou7 sia7-hoe7 tit-tioh8 heng7-hok, to si7 chin ho2.  Lau7-bo2 hoaN-hi2 ui7-tioh8 kiaN2 hi-seng i e5 seng-gai5, chit khoan2 sui2 e5 hok8-bu7 e5 seng3-keh, hong2-hut chhin-chhiuN7 lan2 e5 Kiu3-chu2 ui7-tioh8 lan2 lim5-kau3 se3-kan, lai5 hian2-beng5 Siong7-te3 e5 sim, cho3 lan2 e5 bou5-iuN7, e7-thang chhin-bak8 khoaN3-kiN3 Siong7-te3 e5 thiaN3 e5 khoan2-sit.
Tui3 cha2 kau3 taN, eng2-oan2, bo5 hun chong-chok8, bo5 piat8 pang-kok, bo5-lun7 pin5-chian7 hu3-kui3, lau7-bo2 kau3 to2-ui7 to si7 lau7-bo2.  Siong7-te3 ui7-tioh8 beh hou7 lang5 chai, I beh-kap tak8 e5 lang5 ti7-teh, sou2-i2 chiong lau7-bo2 cho3 I e5 tai7-piau2 hou7 lan2 bat Siong7-te3 e5 thiaN3.  Sou2-i2 tui3 se3-han3 chiu7 bo5 lau7-bo2 e5 lang5, be7 thang chiap-chhiok lau7-bo2 e5 thiaN3 e5 lang5 che7-che7 chin oh khoaN3-kiN3 Siong7-te3 e5 thiaN3.
TaN lan2 ti7 chit e5 Bo2-chhin-cheh eng-kai sit8-heng5 hau3-sun7 lau7-bo2; iah8 tioh8 siuN7 tioh8 chaiN2-iuN7 lai5 thiaN3 Siong7-te3.
Bat chit8 e5 lu2-oh8 tioh8 chhat8-thau, kiong5-to7 ti7 lau5-kha chhiuN2 mih8-kiaN7, au7-lai5 tah8-chiuN7 lau5-teng2 chhiuN2 mih8.  U7 chit8 e5 lu2-chu2 tui3 hiong-ok e5 kiong5-to7 ai-kiu5 kong2, “Chit nia2 saN chhian-ban7 m7-thang ka7 goa2 toa3 khi3, in-ui7 si7 goa2 e5 lau7-bo2 e5 ui5-but8.  Lau7-bo2 iau2 ti7-teh e5 si5 chhin-chhiu2 cho3 e5, goa2 piaN3-mia7 to m7 pang3-sak i.”  Chit8-e7 ka7 khoaN3, to m7-si7 sim2-mih8 ho2 saN.  Chiu7 bo5 ka7 i theh8.  Hoan2-tng2 siuN7-tioh8 lau7-bo2 e5 thiaN3.  Kiong5-to7 e5 sim chit8 si5 siu7 kam2-kek.  Chiu7 chhut-khi3.  Hit si5 chit e5 lu2-chu2 chiong chit8 pun2 Seng3-chheh hou7 i theh8-khi3.  Kiong5-to7 tng2-khi3 i e5 chhu3, chiu7 siuN7 lau7-bo2 e5 thiaN3, chit8-bin7 thak8 Seng3-keng, soa3 chai-bat Siong7-te3 e5 thiaN3.  Kau3-boe2 tit-tioh8 Chu2 e5 Sin5 khui i e5 sim, i chiu7 hoan2-hoe2 jin7 choe7, lai5 sin3 Ia5-sou cho3 Kiu3-chu2.  Au7-lai5 i u7 keng-eng5 phah-thih tiam3, iah8 kian3-siat chin bi2-moa2 e5 Ki-tok-hoa3 ka-teng5.
TaN ti7 Bo2-chhin-cheh, lan2 lai5 siau3-liam7 siN lan2 jiok8-the2 e5 lau7-bo2, che si7 chin sui2 e5 su7.  Koh chit8-bin7 iah8 tioh8 e7 ki3-tit seN lan2 leng5-hun5 chu5-ai3 e5 Siong7-te3.  Lan2 eng-kai tioh8 koh khah jiat8-sim hok8-sai7 I.
(Tai5-oan5 Kau3-hoe7-kong-po3 te7 773 ki5, 1953 ni5 5 geh8)
</CL>
<HL>

本月10號是母親節。Ti7 1908 年，民國前4年，tui3北美e5東海岸e5西維吉尼亞州 (West Virginia)，一個鄉莊做起。每年五月第二禮拜日做數念老母e5「母親節。」
Tui3 40年前起，到現時，ti7 母親節e5日，美國人e5家庭掛國旗，tui3老母表敬意。
你看，有一條線，將人類e5歷史thiN7連做伙，hou7伊攏無斷。Hit塊sui2 e5布常常受風，受剪斷，抑是退色--去。佳哉有這條線ka7伊thiN7 tiau5-teh，hou7伊免斷--去，亦免退色。這條線就是老母e5疼。母性愛，雖然hit個出發是kap別款動物e5老母像款。就是出tui3本能。M7-ku2 ti7 hit個本能e5內面有受人道e5清水ka7伊洗清氣，也受智識e5熱火ka7伊khui-khe2。M7-na7完成個人，koh會成就社會e5幸福。
卻也有停頓ti7動物e5階級e5母性。亦有只有滿足個人tek成功e5老母ti7-teh。
保存ti7 Munhen美術館，有一張Lubens e5想像圖。就是希律王為著耶穌e5緣故，thai5伯利恆兩歲以下e5嬰仔e5圖。Hou7咱看了會驚，m7敢看。有真濟兵，tui3老母e5手搶嬰仔，ka7伊thai5死。狂亂e5老母拖兵e5 手來咬。有e5將本身e5身軀來jia-kham3嬰仔。亦有嬰仔已經死lah，老母iau2 m7 放，tui3兵e5手beh 搶倒轉。有e5大聲啼哭，搥胸。Tui3這張圖thang看出母性愛e5一部份。
今母性愛會thang 成做一個典型，是因為伊有直接，間接teh貢獻人類全體。老母無顧家己e5安逸，名聲，只有向望子kap 社會e5幸福。有犧牲，有目屎，有忍從，有祈禱，有激勵，ti7 chia老母e5疼才是尊貴。Thang 做燈來照人類。無論完成個人，抑是hou7社會得著幸福，都是真好。老母歡喜為著子犧牲伊e5生涯，這款sui2 e5服務e5性格，彷彿親像咱e5救主為著咱臨到世間，來顯明上帝e5心，做咱e5 模樣，會thang親目看見上帝e5疼e5款式。
Tui3早到今，永遠，無分宗族，無別邦國，無論貧賤富貴，老母到to2位都是老母。上帝為著beh hou7人知，伊beh-kap逐個人 ti7--leh，所以將老母做伊e5代表hou7 咱bat上帝e5疼。所以tui3細漢就無老母e5人，be7 thang 接觸老母e5疼e5人濟濟真oh 看見上帝e5疼。
今咱ti7這個母親節應該實行孝順老母；亦著想著怎樣來疼上帝。
Bat一個女學著賊偷，強盜ti7樓腳搶物件，後來踏上樓頂搶物。有一個女子tui3 兇惡e5強盜哀求講，「這領衫千萬m7-thang ka7我toa3去，因為是我e5老母e5遺物。老母iau2 ti7--leh e5時親手做e5，我拚命都m7放sak伊。」一下ka7看，都m7是啥物好衫。就無ka7伊提。反轉想著老母e5疼。強盜e5心一時受感激。就出去。Hit時這個女子將一本聖冊hou7 伊提去。強盜轉去伊e5厝，就想老母e5 疼，一面讀聖經，續知bat上帝e5疼。到尾得著主e5神開伊e5 心，伊就反悔認罪，來信耶穌做救主。後來伊有經營扑鐵店，亦建設真美滿e5基督化家庭。
今ti7母親節，咱來數念生咱肉體e5老母，che是真sui2 e5事。Koh一面亦著會記tit 生咱靈魂慈愛e5上帝。咱應該著koh 較熱心服事伊。
(台灣教會公報第773期，1953年5月)
</HL>