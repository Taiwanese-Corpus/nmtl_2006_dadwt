<CL>
  Ku7-su7 tiong5 the5, chai3 lun7 peh8-oe7-ji7 e5 tiong7-iau3-seng3. Ti7 kui2 ni5 cheng5 i2-keng u7 kiong5-tiau teh hou-iok8 kong2, Peh8-oe7-ji7 m7-thang hoe3; m7-ku2 choe3-kun7 su7-sit8-siong7 si7 chiam7-chiam7 teh hong-hoe3 e5 khoan2, sui-jian5 u7 chin-choe7 in-sou3 teh siu7 eng2-hiong2, chong2-si7 siong-sin3 peh8-oe7-ji7 iu5-goan5 oe7 ke3-siok8 chun5-chai7, lan2 ai3 kiong7-tong5 lai5 lo2-lek8 i5-chhi5. 
  Lan2 chai, Jit8-jin5 si5-tai7, eng7 tong5-hoa3 cheng3-chhek kiong5-che3 thong2-ti7 Tai5-oan5 e5 si5, lan2 to long2 jin7-teng7 peh8-oe7-ji7 si7 lan2 kau3-hoe7 su-iau3 e5 bun5-ji7; sou2-i2 po2-chun5 kau3 taN. 
  Lun7 peh8-oe7-ji7 tui3 lan2 Tai5-oan5 Ki-tok kau3-hoe7 lai5 khoaN3, si7 bun5-hoa3 e5 kong-sin5, tui3 kau3-hoe7 e5 kian3-lip8 si7 u7 chin toa7 e5 pang-chan7 lek8-liong7. Tai5-oan5 chhou-tai7 kau3-hoe7 e5 si5, bat ji7 e5 lang5 chin chio2-sou3, kai-chai3 tui3 bat peh8-oe7-ji7 oe7 thak8 Seng3-keng, oe7 gim5-si, thang pian3-thoan5 to7-li2 ti7 kok toe7-hng, lai5 heng-khi2 kau3-hoe7 ti7 tak8 sou2-chai7. Peh8-oe7-ji7 e5 kong3-hian3 ia7 u7 Kau3-hoe7 kong-po3, u7 i2-goa7 e5 khan-but8 a2-si7 chheh, ki5-thaN e5 tu3-chok thang thak8, lai5 the5-ko hoe7-iu2 bun5-hoa3 e5 chui2-chun2. Chiau3 lo2-hu sou2 keng-giam7 lai5 cheng3-sit8, tui3 6, 70 ni5 cheng5 kau3-hoe7 jin5-su7 pi2 i2-goa7 e5 lang5, khah cha2 chin3-pou7, khah chai-bat e5 in-sou3 toa7 pou7 hun7 tui3 peh8-oe7-ji7 e5 eng2 hiong2 sou2 cho7-seng5 e5 lek8-liong7 put-sian2. 
  Che si7 ke3-khi3 kau3-hoe7 bun5-hoa3 e5 su2-sit8 . Kiam2 thang hoe3-iong7 peh8-oe7-ji7 mah? 
  Eng-kai ai3 kou2-le7 ke3-siok8 chhui-heng5, po2-chun5, thang kong2 pe7-bu2-oe7 e5 ke3-tat8, ia7 si7 kau3-hoe7 bun5-hoa3 su2-siong7 e5 tiong7-iau3 bun7-toe5. Lan2 e5 pe7-bu2-oe7 chiu7-si7 Ban5-lam5-gu2, chiu7-si7 lan2 Tiong-hoa5 Bin5-kok e5 hong-gian5, hian7-si5 pian3-pou3 ti7 Tong-lam5 A kap se3-kai3 tak8 sou2-chai7, ia7 si7 chin tiong7-iau3 e5 gu2-gian5. Choe3-kun7 chheng-siau3-lian5 e5 oe7-gu2 chin bo5 cheng3-khak e5 hoat-im, na7 eng7 peh8-oe7-ji7, oe7-thang cheng3-khak. Sou2-i2 iu2-sim e5 kau3-hoe7 jin5-su7 ai3 liu5-sim chit e5 bun7-toe5. Kok-kok long2 u7 i e5 bun5-chiuN kap bun5-hoat teh hoat-piau2 i e5 su-siuN2, chong2-si7 ia7 u7 i e5 gian5-bun5 it-ti3 e5 bun5-ji7, chiu7-si7 oe7 kap bun5 siang7-si5 piau2-tat8 chhut-lai5, oe7 si7 bun5, bun5 si7 oe7, chit ho7 tan-khui2-seng3 e5 peh8-oe7-ji7 chin kan2-tan koh ho2 eng7, bo5 bun5-hoat, ia7 bian2 kai2-sek, chin khoai3 hak8-sip8, chin peh8, chin ho2 thak8; hak8-sip8 peh8-oe7-ji7 choe3 ban7 kui2 geh8-jit8 chiu7 oe7-thang thak8 Seng3-keng kap i2-goa7 e5 khan-but8; na7 beh thak8 Kok-bun5 Seng3-keng, chiu7 ai3 thak8 kui2-na7 ni5, chhou-tiong i2-siong7 e5 theng5-tou7 chiah oe7 hiau2 thak8, chong2-si7 ia7 boe7 sun7-li7. Tui3 kok-bin5 hak8-hau7 kau3 chhou-tiong ai3 kui2 ni5 ku2, kiam2 bo5 pi2 peh8-oe7-ji7 e5 hak8-sip8 khah ui5-lan5? 
  Goa2 ti7 kau3-hoe7 seng-oah8 60 goa7 ni5 ku2 e5 koan-kam2, chiau3 khoaN3 hian7-si5 Tai5-oan5 e5 bun5-hoa3 chui2-chun2 iau2 be7 tat8 kau3 li2-siong2 e5 theng5-tou7, 3-40 he3 i2-siong7 e5 hoe7-iu2, iu5-ki5-si7 chng-sia7 e5 lam5-lu2 hoe7-iu2, thak8 Kok-bun5 e5 Seng3-keng oe7 chheng-chho2 e5 iau2 si7 chin chio2-sou3. In-ui7 Jit8-jin5 si5-tai7 sou2 thak8 e5 Kok-bun5 bat bo5 choe7, long2 si7 eng7 peh8-oe7-ji7 e5 Seng3-keng kap si khah choe7; ti7 tou-chhi7 ia7 chha-put-to. Goa2 bat siat thak8 Seng3-keng-pan (ti7 le2-pai3-jit8) thak8 peh8-oe7-ji7 e5 chin sun7-su7 koh khah oe7 beng5-pek8, thak8 Kok-bun5 e5 chiu7 khah ui5-lan5, ia7 boe7 sun7-li7, ia7 oh beng5-pek8 hit e5 i3-gi7. Peh8-oe7-ji7 si7 gian5-bun5 it-ti3; Kok-bun5 tioh8 koh kai2-sek chin oh li2-kai2. Goa2 kong2 chit8 e5 su7-sit8, m7-si7 phian-tiong7 peh8-oe7-ji7, hut-liok8 Kok-bun5, Kok-bun5 si7 lan2 Tiong-hoa5 Bin5-kok bun5-hoa3 e5 cheng-hoa5, si7 kok-bin5 long2 tioh8 hak8-sip8 e5, chong2-si7 ti7 chit e5 chheng-hong5 put chiap e5 si5-tai7, peh8-oe7-ji7 si7 pou2-chou7 chit e5 eng3-hu3 put-kip8 e5 chit8 chiong2 bun5-ji7, ia7 si7 pang-chan7 Kok-bun5 e5 chin3-tian2, in-ui7 tui3 bat peh8-oe7-ji7 lai5 hak8-sip8 Kok-bun5 e5 lang5, ti7 kau3-hoe7 tiong put-ke3 ki5 sou3, u7 Kam ji7-tian2, u7 Lak8-pah-ji7 phian, u7 i2-goa7 chin-choe7 e5 Kok-bun5 peh8-oe7-ji7 tui3-chiau3 e5 chheh thang hak8-sip8, pang-chan7 Kok-bun5 e5 chin3-pou7. 
  Peh8-oe7-ji7 ai3 ti7 Chu2-jit8-oh8 hak8-hau7, ti7 ka-teng5 chit nng7 hong-bin7 jin7-chin kau3-iok8, m7-thang hong-hoe3, tui3 soe3-han3 ka3 kau3 oe7 thak8 oe7 sia2, u7 ho2 e5 ki-chhou2, chiu7 kau3 lau7 ia7 kho2-i2 thang eng7. Goa2 e5 keng-giam7, pun2-lang5 tui3 soe3-han3 ti7 ka-teng5 oh8, ia7 goa2 e5 kiaN2-sun chu7 soe3-han3 ka3 oe7 bat, chin pian7-li7, beh thak8 Kok-bun5 ia7 ho2, beh thak8 peh8-oe7-ji7 ia7 ho2, ti7 Bi2-kok e5 kiaN2-ji5 eng7 peh8-oe7-ji7 sia2 pe7-bu2-oe7 e5 phoe, kam2-kak chin chu7-jian5. 
  Sng Hong5-tin3 Bok8-su chai3 lun7-khi2 peh8-oe7-ji7 e5 tiong7-iau3-seng3, tong5-si5 the5-gi7 hi-bang7 kai2-chin3 e5 kui2 tiam2, ia7 u7 “Kong-po3-sia7 e5 chhu3-piN” iu2 sou2 kam2-gian5 e5 chham-kho2, taN goa2 bo5 ai3 to-gian5 pheng5-tiong5 lun7-toan2, put-ko3 kak-tit peh8-oe7-ji7 e5 “tong5-im-hoa3”, “kan2-bun5-hoa3”, “kan2-ji7-hoa3” si7 li2-siong2 an3, chong2-si7 sit8-che3-siong7 iau2 u7 saN-li7 e5 tiam2, hi-bong7 chhu2-au7 chai3 gian2-kiu3 lai5 hap8 sit8-iong7. 
  Chong2-kong2, Peh8-oe7-ji7 tui3 lan2 Ki-tok kau3-hoe7 e5 tiong7-iau3-seng3, kau3-hoe7 iu2-sim jin5-su7 lai5 saN kou2-le7 kap thui-heng5 si7 sou2 goan7-bang7. 
  (Tai5-oan5 Kau3-hoe7 Kong-po3 te7 1019, 1020 ho7, 1967 ni5 12 geh8) 
</CL>
<HL>

舊事重提，再論白話字e5重要性。Ti7幾年前已經有強調teh呼籲講，白話字m7-thang廢；m7-ku2最近事實上是漸漸teh荒廢e5款，雖然有真濟因素teh受影響，總是相信白話字猶原會繼續存在，咱ai3共同來努力維持。 
咱知，日人時代，用同化政策強制統治台灣e5時，咱都攏認定白話字是咱教會需要e5文字，所以保存到今。 
論白話字對咱台灣基督教會來看，是文化e5功臣，對教會e5 建立是有真大e5 幫贊力量。台灣初代教會e5時，bat字e5人真少數，佳哉tui3 bat白話字會讀聖經，會吟詩，thang 遍傳道理ti7各地方，來興起教會ti7逐所在。白話字e5 貢獻也有教會公報，有以外e5刊物抑是冊，其他e5著作thang 讀，來提高會友文化e5水準。照老夫所經驗來証實，tui3 6、70年前教會人士比以外e5人，較早進步，較知bat e5因素大部份對白話字e5影響所造成e5力量不鮮。 
Che是過去教會文化e5史實。Kiam2 thang 廢用白話字mah？ 
應該ai3鼓勵繼續推行，保存，thang 講父母話e5價值，也是教會文化史上e5重要問題。咱e5父母話就是閩南語，就是咱中華民國e5 方言，現時遍佈ti7東南亞 kap世界逐所在，也是真重要e5語言。最近青少年e5話語真無正確e5 發音，若用白話字，會thang正確。所以有心e5教會人士ai3留心這個問題。各國攏有伊e5文章kap文法teh發表伊e5思想，總是也有伊e5言文一致e5文字，就是話kap 文siang7時表達出來，話是文，文是話，這號單軌性e5白話字真簡單koh好用，無文法，也免解釋，真快學習，真白，真好讀；學習白話字最慢幾月日就會thang讀聖經 kap以外e5刊物；若beh讀國文聖經就ai3讀幾若年，初中以上e5 程度才會曉讀，總是也be7順利。Tui3國民學校到初中ai3幾年久，kiam2無比白話字e5學習較為難？ 
我ti7教會生活60外年久e5 觀感，照看現時台灣e5文化水準iau2未達到理想e5程度，3~40歲以上e5會友，尤其是庄社e5男女會友，讀國文e5聖經會清楚e5 iau2 是真少數。因為日人時代所讀e5國文bat無濟，攏是用白話字e5聖經kap詩較濟；ti7都市也差不多。我bat設讀聖經班(ti7禮拜日) 讀白話字e5真順序koh較會明白，讀國文e5就較為難，也boe7順利，也oh明白hit個意義。白話字是言文一致；國文著koh解釋真oh 理解。我講一個事實，m7是偏重白話字，忽略國文，國文是咱中華民國文化e5 精華，是國民攏著學習 e5，總是ti7這個青黃不接 e5時代白話字是補助這個應付不及e5一種文字，也是幫贊國文e5 進展，因為tui3 bat白話字來學習國文e5人，ti7教會中不計其數，有甘字典、有六百字篇，有以外真濟e5 國文白話字對照e5冊thang 學習，幫贊國文e5進步。 
白話字ai3 ti7主日學學校，ti7家庭這兩方面認真教育，m7-thang 荒廢，tui3細漢教到會讀會寫，有好e5基礎，就到老也可以thang用。我e5經驗，本人tui3細漢ti7家庭學，也我e5子孫自細漢教會bat，真便利，beh讀國文也好，beh讀白話字也好，ti7美國e5子兒用白話字寫父母話e5批，感覺真自然。 
孫鴻鎮牧師再論起白話字e5重要性，同時提議希望改進e5幾點，也有「公報社e5厝邊」有所感言e5參考，今我無ai3多言評長論短，不過覺得白話字e5 「同音化」、「簡文化」、「簡字化」是理想案，總是實際上iau2有相離e5 點，希望此後再研究來合實用。 
總講，白話字對咱基督教會e5 重要性，教會有心人士來相鼓勵kap推行是所願望。 
(台灣教會公報第1019、1020號，1967年12月) 
</HL>