<CL>
Kim-ku3 E5 Kou3-su7<BR>1959 5 Geh8
5 Geh8 3 Jit8
Kim-ku3: Ia5-ho5-hoa ah, kiu5 Li2 eng7 Li2 e5 to7-lou7 chi2-si7 goa2. (Si-phian 27:11)
I2-cheng5 u7 chit8 e5 Sin5-hak8-seng, tu2-tu2 pit-giap8 Sin5-hak8-inn7 hit-jit8 e5 su7. ----In-ui7 i e5 seng5-chek iu-siu3, chin choe7 lang5 ka7 i chiok-ho7. Tak8-lang5 to o-lo2 i chin kho2-chhu2 koh gau5 thak8-chheh, i e5 kou3-hiong e5 bok8-su ia7 lai5, kong2-khi2 i siau3-lian5 e5 si5 chiu7 chin koai, Chu2-jit8-oh8 m7-bat khiam3-sek8, hian3-kim si7 choe3 siong7 che7 e5, bat cho3 bou7-hoan7-seng, chiong-lai5 u7 toa7 seng5-kong e5 ng3-bang7. I pun2-sin ia7 teh siunn7, pit-giap8 au7 beh toa3 toa7-keng koh chhut-mia5 e5 kau3-hoe7, thang cho3 chit8 e5 u7 mia5-siann lang5-lang5 o-lo2 e5 bok8-su. Hit-jit8 chih-chiap lang5-kheh chin bo5 eng5, chong2-si7 chin khoai3-lok8, chin tek-i3.
Kau3 am3-si5, i chin ia3-sian7 siunn7 beh khi3 khun3, chiu7 kui7 ti7 bin5-chhng5 cheng5 ki5-to2, kam2-sia7 Siong7-te3 hou7 i long2 sun7-su7 pit-giap8 Sin5-hak8-inn7, ia7 kiu5 Siong7-te3 pang-chan7 i hou7 i oe7-thang chiau3 sou2 ke3-oe7 tit8-tit8 seng5-kong. Au7-lai5 chiunn7 chhng5 khi3 khun3.
Chong2-si7 chin ki5-koai3, hit am3 i khoann3-kinn3 i ka-ki7 i2-keng pinn3-choe3 chin lau7 e5 lau7-lang5, khia7 ti7 chit8-tiau5 chin sui2 chhin-chhiunn7 phou kim oe7 hoat-kng e5 lou7, chim-chiok khoann3 i e5 seng-khu, thau5-mng5, chhui3-chhiu long2 peh8, bin7 jiau5-jiau5 seng-khu ku-ku, si7 i2-keng chin lau7, chheng7 e5 sann phoa3-phoa3, kha-chiah-phainn7 chit8-ki senn-sian e5 sip8-ji7-ke3, si3-bin7 khoann3, kong-keng2 chin sui2 na2 chhin-chhiunn7 m7-si7 ti7 se3-kan. Tu2-teh ki5-koai3 e5 si5 thau5-cheng5 chit8 e5 chheng7 peh8-sann e5 lang5 teh lai5. I chiu7 mng7 i khoann3 chia si7 sim2-mih8 sou2-chai7, hit e5 lang5 ka7 i kong2: “Chit tiau5 lou7 si7 thinn-lou7 thau3-kau3 thinn-siann5 e5, ia7 lin2 si7 teh kiann5 thinn-lou7 e5, goa2 si7 thinn-sai3 teh an3-nai7 kiann5 thinn-lou7 e5 lang5.”
I koh mng7 kong2: “Na7 an2-ni goa2 thai3 chheng7 kau3 phoa3-phoa3, chit-ki sip8-ji7-ke3 chiah-nih bai2?” Thinn-sai3 chiah ka7 i kong2: “Kiann5 thinn-lou7 u7 nng7-khoan2 e5 lang5. Chit-khoan2 si7 hi-seng ka-ki7 e5 mia5-siann, chai5-li7, chi2-u7 ui7-tioh8 Siong7-te3 e5 eng5-kng, hit-khoan2 e5 lang5, i e5 sann sui2 koh peh8, i gia5 e5 sip8-ji7-ke3 kim kau3 oe7 hoat-kng, li2 khoann3 au7-bin7 teh lai5 hit e5 lang5.....” Thinn-sai3 po3 i khoann3 chit8 e5 chheng7 peh8-sann, gia5 chit-ki kim e5 sip8-ji7-ke3 e5 lang5 tui3 au7-bin7 teh lai5, chiu7 koh kong2: “Iau2 u7 chit8-khoan2 kiann5 thinn-lou7 e5 lang5, sui-jian5 ui7-tioh8 Siong7-te3 cho3-kang, chong2-si7 toa7-pou7-hun7 si7 ui7-tioh8 ka-ki7 e5 mia5-siann, chai5-li7 teh tou5-bou5--e5, chiu7-si7 chhin-chhiunn7 li2. Li2 se3-han3 ti7 Chu2-jit8-oh8 sui-jian5 chin kho2-chhu2, na7-si7 li2 e5 chhut-sek si7 ui7-tioh8 siunn2-phin2, li2 e5 hian3-kim si7 ui7-tioh8 hou7 lang5 o-lo2, li2 thak8 Sin5-hak8-inn7 ia7 si7 chi2-u7 ui7-tioh8 mia5-siann, li2 ti7 kau3-hoe7 chi2-u7 tui-kiu5 ka-ki7 e5 te7-ui7 kap beng5-u7, sou2-i2 li2 e5 sip8-ji7-ke3 senn-sian, li2 e5 sann phoa3-phoa3.”
Chit e5 lang5 thiann liau2-au7 hui-siong5 tioh8-kiann, ia7 toa7 iu-bun7, chiu7 ti7 hia khui-siann thi5-khau3.
In-ui7 i khau3 e5 siann, i chiah chhinn2 khi2-lai5, chiah chai i si7 teh cho3-bang7, theh8 kiann3 khoann3 ka-ki7 e5 bin7, iau2 siau3-lian5 chiah an-sim, chiu7 kui7-teh chham3-hoe2 ki5-to2 kong2: “Chu2 ah, kam2-sia7 li2 u7 eng7 li2 e5 to7-lou7 chi2-si7 goa2. Tann kiu5 Li2, hou7 goa2 iau2 siau3-lian5 e5 si5 oe7-hiau2 hi-seng ka-ki7, ui7 Li2 cho3 kang bo5 hiam5 kan-khou2, chi2-u7 kiu5 eng5-kng Siong7-te3. Chit8-si3-lang5 kiann5 Li2 e5 to7-lou7.” (T. T. T. sia2)
5 Geh8 10 Jit8
Kim-ku3: Chiau3 goan2 e5 hi7-khang sou2 thiann-kinn3 e5, bo5 chit8 e5 oe7 pi2 tit Li2. Li2 i2-goa7 bo5 u7 Siong7-te3. (Ⅱ Sat-bo2-jinn2 7:22)
Chha-put-to 200 goa7 ni5 cheng5, u7 chit8 lang5 mia5 kio3 Hu-liat8-chia2, si7 ti7 Sui7-se chhut-si3, ti7 Eng-kok cho3 chin chhut-mia5 e5 bok8-su. In-ui7 i e5 cho3 lang5 chin ho2, sou2-i2 thiann i kong2-oe7, khoann3 i sou2 cho3, na2 chhin-chhiunn7 thinn-sai3 e5 khoan2-sit, sou2-i2 che7-che7 lang5 chin chun-keng3 i, chin ai3 kap i choe3-hoe2. M7-na7 chin-che7 gin2-na2 beh chau2 lai5 chhoe7 i, lian5 ti7 khong3-soann teh cho3-kang e5 kang-lang5, i2-kip8 tai7-hak8 e5 kau3-siu7 hak8-seng iah8 long2 him-bou7, ai3 lai5 siu7 i ka3-si7.
Chit e5 Hu-liat8-chia2 se3-han3 e5 si5 ia7 chin thih-khi2, cho3 che7-che7 gui5-hiam2 e5 tai7-chi3. Kui2-na7 pai2 khi3 khe-nih siu5, kui2-na7 pai2 hiam2-hiam2 si2, u7-si5 bat chiah8-chui2 chiah8 kau3 m7-chai lang5, soa3 lau5 khi3 chin hng7, hou7 chui2-chhia e5 chhia-lian2 kng2 jip8-khi3. Chong2-si7 long2 tit-tioh8 Siong7-te3 e5 chin2-kiu3, u7 chit8-pai2 kap i e5 ko-koh eng7 kiam3 lian7 sann tuh8 e5 si5, hou7 to tuh8 tioh8 pak-tou2 ia7 hiam2-si2, u7-si5 tui3 chhiunn5-a2 teng2 poah8 loh8-lai5, u7-si5 hou7 sio kun2-chui2 thng3 tioh8, chong2-si7 long2 siu7 Siong7-te3 e5 pang-chan7 bo5 ti3-kau3 si2. I na7 siunn7 chiah-e5 su7, chin kam2-kek Siong7-te3 e5 un-ai3, boe7-thang bo5 sin3 Siong7-te3, po3-tap Siong7-te3 e5 thiann3, sou2-i2 pinn3-chiann5 hiah-nih ho2 e5 lang5.
Sio2 peng5-iu2, lan2 chin ai3 thiann, chin gau5 e5 Tai7-pit8 ia7-si7 chin che7 pai2 siu7 Siong7-te3 po2-hou7 e5 lang5. I se3-han3 e5 si5 teh kou3-iunn5, bat chit8-pai2 him5 lai5 ka7 iunn5-a2, i chiu7 jiok khi3 phah-si2 him5, u7 chit8-pai2 sai lai5 ka7 iunn5-a2 i iah8 si7 khi3 phah-to2 sai, chhiunn2 iunn5-a2 to3-tng2. Siong7-te3 long2 po2-siu2 i. Iah8 au7-lai5 Sat-bo2-jinn2 siat-jip8 i cho3 te7 2 e5 ong5.
Koh keng-koe3 chin ku2 i siu7 pa-pa e5 beng7-leng7, koann7 pian7-tong khi3 hou7 ti7 chian3-tiunn5 e5 ko-koh e5 si5, ia7 phah-si2 toa7-han3 lang5 Ko-li7-a2. In-ui7 Siong7-te3 pang-chan7 i chiah oe7-thang iann5 Ko-li7-a, si7 m7-si7?
Au7-lai5 in-ui7 Tai7-pit8 e5 sou2 cho3, cheng3-lang5 long2 o-lo2, ti3-kau3 So3-lo5 ong5 khi2 oan3-hun7 beh hai7-si2 Tai7-pit8, Tai7-pit8 ia7 tu2-tioh8 chin-che7 e5 gui5-hiam2, chong2-si7 long2 tit-tioh8 Siong7-te3 e5 po2-hou7, kau3-boe2 Tai7-pit8 chiu7 cho3 ong5 lah.
Tai7-pit8 siunn7 kau3 i e5 koe3-khi3 kap thiann koe3-khi3 e5 lek8-su2, hou7 i chhim-chhim kam2-kak Ia5-ho5-hoa Siong7-te3 i2-goa7 bo5 pat8 e5 Siong7-te3. Sou2-i2 kam2-kak kong2: “Ia5-ho5-hoa Siong7-te3 ah, Li2 si7 chi3-toa7, chiau3 goan2 e5 hi7-khang sou2 thiann-kinn3 e5, bo5 chit8-e5 oe7 pi2-tit Li2, Li2 i2-goa7 bo5 u7 Siong7-te3.”
Tai7-pit8 si7 chin iong2 e5 tai7-chiong3, iah8 si7 chin gau5 e5 ong5, ia7 chin gau5 gim5-si, in-ui7 i tui3 Siong7-te3 seng5-sit8 sun7-than3, sou2-i2 tit Siong7-te3 e5 po2-siu2 kau3 chit8-si3-lang5, ia7 cho3 lan2 e5 Chu2 Ia5-sou e5 chou2-sian. Goan7 lan2 chit8-si3-lang5 liah8 Siong7-te3 cho3 i5-it e5 Siong7-te3, lai5 hok8-sai7 I. (T. H. C. sia2)
5 Geh8 17 Jit8
Kim-ku3: “Ia5-ho5-hoa ah, chun-toa7, leng5-lek8, eng5-kng, tek-seng3, ui-giam5 long2 si7 Li2 e5.” (Ⅰ Lek8-tai7 chi3-liok8 29:11)
Hak8-seng lan2 teng2 le2-pai3 u7 thak8 tioh8 sim2-mih8 lang5 choe3 ong5? Lan2 long2 e7 ki3-tit, si7 chit8 e5 chin chhut-mia5 e5 ong5 kio3-choe3 Tai7-pit8. Tai7-pit8 ong5 e5 sou2 choe3, lin2 siang7 e7 ki3-tit--e5 si7 i u7 choe3 sim2-mih8? Chiu7-si7 tng choe3 gin2-na2 e5 si5, i u7 kho3 Siong7-te3, chiu7 eng7 chioh8-thau5-a2 tim3-si2 Ko-li7-a si7 m7-si7? Au7-lai5 i u7 soa3-chiap So3-lo5 e5 ui7 choe3 I2-sek-liat8 kok e5 ong5, koan2-li2 I2-sek-liat8 40 ni5-ku2.
Tann i u7 chit8 e5 kiann2 chin gau5, mia5 kio3 cho3 Sou2-lo5-bun5. I u7 chiap-soa3 lau7-pe7 Tai7-pit8 e5 ui7, i ia7 ti7-li2 I2-sek-liat8 40 ni5. Lan2 cha2-khi2 beh lai5 kong2 chit e5 ong5 e5 su7. Tng chit e5 Sou2-lo5-bun5 ong5 ti7-li2 I2-sek-liat8 e5 si5 chiu7-si7 in e5 kok siang7-heng, siong7 eng5-iau7 e5 si5.
Tann lan2 lai5 kong2 chit e5 ong5 sou2 choe3 siang7 chhut-mia5 e5 su7, ki5-tiong e5 kui2-na7 hang7.
1. I u7 khi2 seng3-tian7, Sou2-lo5-bun5 iau2-boe7 khi2 seng3-tian7 e5 i2-cheng5, Ia5-ho5-hoa e5 iok-kui7 si7 khng3 ti7 hoe7-bou7 nih. Hoe7-bou7 chiu7-si7 pou3-pinn5 e5 i3-su3. Lan2 chai hoe7-bou7 m7-si7 chin ho2 e5 chhu3, si7 lim5-si5 eng7 pou3 lai5 tah--e5. Si7 cha2-si5 I2-sek-liat8 peh-sinn3 chhut Ai-kip8, ti7 khong3-ia2 phiau-liu5, lai5-lai5 khi3-khi3 toe3 I2-sek-liat8 lang5 soa2-lai5 soa2-khi3 e5 pou3-pinn5. Tann I2-sek-liat8 lang5 i2-keng kian3-kok lah. Pun2 i e5 lau7-pe7 Tai7-pit8 chiu7 pi7-pan7 beh khi2. Na7-si7 Siong7-te3 m7 ai3 Tai7-pit8 khi2, I ai3 Sou2-lo5-bun5 khi2. Sou2-lo5-bun5 chiu7 chiau3 Siong7-te3 sou2 chi2-si7 i e5 lau7-pe7 Tai7-pit8 e5 hong-hoat lai5 khi2. Chhai5-liau7 long2 eng7 chin ho2 e5 bok8-chhai5, ho2 chioh8, kim, gun5, tang5, hek8-chia2 si7 tiu5, si, po2-chioh8. Khi2 liau2 hui-siong5 sui2. Chu7 kou2-cha2 kau3 hian7-kim, boe7-bat u7 hiah sui2 e5 tian7.
2. Ngia5-chih Iok-kui7, lai5 an-ti3 ti7 seng3-tian7 e5 chi3-seng3-sou2, seng3-tian7 u7 hun chi3-seng3-sou2 kap seng3-sou2, ia7 u7 hun lai7-inn7 kap goa7-inn7. Seng3-sou2 u7 khng3 ki2-toh pai5-piann2 kap teng-tai5 thang tiam2-teng, tiong-ng u7 khng3 hiunn-toann5 thang sio-hiunn. Hiah e5 long2 si7 eng7 siang7 ho2 e5 kim lai5 choe3--e5. Seng3-sou2 kap chi3-seng3-sou2 e5 tiong-kan u7 chiong tiu5-si khi3 chit u7 thinn-sai3 e5 pou3-li5 chah8-teh. Lai7-bin7 kio3-choe3 chi3-seng3-sou2. Chi3-seng3-sou2 chi2-u7 khng3 Iok-kui7 ti7 hia. Iok-kui7 chiu7-si7 piau2-si7 “Siong7-te3 kap lang5 sann-kap ti7-teh”. Iok-kui7 si7 eng7 kim choe3--e5, kui7-teng2 u7 nng7-sian thinn-sai3 thian2-khui sit8, sio-ng3 kiong2-chhiu2, kui7-loh8 teh ki5-to2 e5 siong7. Hit-ui7 kio3 choe3 “Si-un-sou2” chiu7-si7 mui2-ni5 che3-si-thau5 eng7 iunn5-ko e5 huih hiu3 ti7 hia, lai5 the3 peh-sinn3 siok8-choe7, koh kiu5 in. Kui7-lai7 u7 khng3 Ma2-na2, kap chap8-tiau5-kai3 e5 chioh8-pi.
Tann Iok-kui7 ku2-ku2 ui7-tioh8 I2-sek-liat8 lang5 hoan7-choe7, hian2-beng5 Ia5-ho5-hoa bo5 khoann3-kou3 in, chiu7 Iok-kui7 bo5 ti7 hoe7-bou7. Kau3 Tai7-pit8 ong5 e5 si5, tiong7-kian3 hoe7-bou7, chiu7 ngia5-chih Ia5-ho5-hoa e5 Iok-kui7 kau3 Ia5-lou7-sat-leng2 e5 hoe7-bou7. Tann chit-pai2 Sou2-lo5-bun5 u7 khi2 seng3-tian7, chiu7 chiong Iok-kui7 ngia5-chih jip8 seng3-tian7. Tui3 chit-chan5 su7 Ia5-ho5-hoa Siong7-te3 hui-siong5 hoann-hi2 Sou2-lo5-bun5 e5 sou2 choe3. Siong7-te3 I si7 chhong3-cho7 u2-tiu7 e5 chin Sin5, I pun2 si7 bo5 su-iau3 lang5 khi2-chhu3 hou7 I tiam3. I ia7 bo5 tiam3 lang5 e5 chhiu2 sou2 khi2 e5 chhu3. Chong2-si7 Sou2-lo5-bun5 sou2 choe3 si7 hian2-beng5 khian5-seng5, kiong-keng3 e5 sim. Sou2-i2 Siong7-te3 chiu7 si-un su3-hok i. Siong7-te3 tui3 lan2 ia7-si7 an2-ni. Tng i hian3 tian7 e5 ki5-to2 e5 si5, kek8-ki5 khiam-pi, kek8-ki5 khian5-seng5. Siong7-te3 chiu7 siunn2-su3 i u7 ti3-hui7, hiang-ngou2, pu3-u7, koh tng5 hoe3-siu7.
3. Ui7-tioh8 i e5 ti3-hui7, chiu7 sou2 choe3 ban7-su7 heng-thong. Kok-ui7 toa7-chin3, si3-bin7 e5 kok long2 lai5 hang5-hok8, long2 lai5 chin3-kong3. Tui3 an2-ni mia5-siann thiann kau3 chin hng7. Lian5 Lam5-hng Ai-the5-o-pek e5 lu2-ong5 ia7 thiann-kinn3, chiu7 chhin-sin tui3 hng7-hng7 e5 sou2-chai7 (Lam5 A-hui-li7-ka) tiau5-ti5 lai5 kau3 Ia5-lou7-sat-leng2 lai5 pai3-kinn3 Sou2-lo5-bun5, ai3 thiann i e5 ka3-si7. Kau3 ui7 e5 si5 chit8-e7 khoann3 hui-siong5 e5 tioh8-kiann. Kong2 i ti7 chhu3-nih sou2 thiann, m7-tat8-tioh8 chhin-bak8 sou2 khoann3-kinn3 e5 chit8-poann3. Chin-chiann3 si7 be7-hiau2 heng5-iong5 e5 hiang-ngou2.
Tann Sou2-lo5-bun5 i beh thai2 u7 chit-ho7 chai5-tiau7 thang ti7-li2 kok-ka kau3 an2-ni. Bo5 m7-si7 tui3 i peng5-si5 e5 khian5-seng5 hok8-sai7 Ia5-ho5-hoa. I siong5-siong5 tui3 lang5 kong2, ia7 choe3 Chim-gian5 e5 chheh kong2: “Keng3-pai3 Ia5-ho5-hoa si7 ti3-sek e5 kun-pun2.” Koh i hoan7-su7 chun Ia5-ho5-hoa choe3 toa7.
Sann-kap lai5 liam7 kim-ku3. Lai5 ki5-to2 ng3-bang7 lan2 sann-kap oh8 Sou2-lo5-bun5 e5 khian5-seng5. (L. J. S. sia2)
5 Geh8 24 Jit8
Kim-ku3: Tok8-tok8 ai3 li2 kiann5 kong-gi7, sim chun5 lin5-bin2, khiam-pi kap li2 e5 Siong7-te3 sann-kap kiann5. (Bi2-ka 6:8)
U7 chit8 e5 toa7-han3 ta-pou-lang5, lang5 long2 chheng-hou i choe3 Tai7-lek8-su7. I chin pui5, kui seng-khu bah-bah-bah, kha-kut chhiu2-kut chin toa7-khou, koh chin u7 lat8, i na7 pho7 gin2-na2 chit8-ki chhiu2 chiu7 oe7 pho7 khi2-lai5. Chit8-tiunn chin tang7 e5 toh, i chit8-e7 chhiu2 chiu7 ka7 theh8 khi2-lai5 seh8 kui2-na7-lian3, koh oe7 phah si2 ia2-siu3, sit8-chai7 chin u7 lat8.
Tai7-lek8-su7 u7 chit8 e5 ta-pou-kiann2, kio3-choe3 Iong2-su7, i chin ai3 i e5 kiann2 ia7 oe7 chhin-chhiunn7 i an2-ni hiah-nih u7 lat8, chiong-lai5 choe3 tai7-chiong3, choe3 chhut-mia5 e5 eng-hiong5, sou2-i2 Iong2-su7 soe3-han3 e5 si5, chiu7 siu7 lau7-pe7 giam5-keh e5 hun3-lian7. Tai7-lek8-su7 mui2-jit8 tioh8 hun3-lian7 Iong2-su7 gia5 thih-lian2, the2-chhau, hainn3 siang-khoan5.....teng2 cheng2-cheng2 e5 un7-tong7, hou7 i chiann5-choe3 u7 lat8 e5 lang5. Beh chiann5-choe3 eng-hiong5 tai7-chiong3 m7-na7 si7 an2-ni e5 hun3-lian7 na7-tiann7, koh te7-it iau3-kin2--e5, si7 tioh8 hun3-lian7 tann2, sim-chong7 tioh8 kiong5, tann2-thau5 tioh8 chai7, chiah e7 pinn3-choe3 chin-chiann3 e5 eng-hiong5.
U7 chit8-jit8 lau7-pe7 in-ui7 beh hun3-lian7 kiann2 e5 ho2-tann2, sou2-i2 tioh8 kio3 i lai5 kong2: “A-pa hiah-nih u7 lat8, lang5 kio3 goa2 choe3 Tai7-lek8-su7, chong2-si7 goa2 ia7 ai3 li2 chhin-chhiunn7 A-pa an2-ni, u7 lat8 koh ho2-tann2. Tann e5-hng-am3, A-pa beh chhoe7 li2 lai5 chhim e5 chhiu7-na5 lai7......ti7 hia u7 sim2-mih8 li2 chai bo5?” Iong2-su7 in3 kong2: “Hia u7 sai, u7 pa3, u7 hou2, soann-ti, soann-kau2......tek8-piat8 ti7 am3-si5 ia7 koh-khah che7, in long2 oe7 chhut-lai5 tho2-chiah8. Goa2 thai2 e7 kann2 khi3?” A-pa kong2: “Na7 siat-su2 it-tan3 chhut-lai5, li2 chiu7 eng7 li2 e5 lat8 kap i ti2-khong3, li2 m7-bian2 kiann, thiah-lih8 in e5 chhui3...... In-ui7 li2 chin u7 lat8.”
Kau3 am3-si5 Tai7-lek8-su7 chiu7 chhoa7 i e5 kiann2 Iong2-su7 chit8-pou7 chit8-pou7 ng3 chhiu7-na5 lai7 teh kiann5, ia7 chit8-pou7 chit8-pou7 kiann5 jip8 chhim ti7 soann-kan lai7.
Thinn chin am3, te7 chin am3, si3-ui5 long2 chin am3, Iong2-su7 ti7 chit-e5 ou-am3 e5 khoan5-keng2, ui7-tioh8 beh thiann-than3 A-pa e5 oe7, beh chiann5-choe3 iong2-kam2 e5 eng-hiong5, sou2-i2 chin chu3-i3, na7 siat-su2 u7 ia2-siu3 lai5 i chiu7 beh khi2-lai5 ti2-khong3. Te7-it thau5-a2 chin kiann, na2 lai5 chiu7 na2 m7-kiann, ti7 hia Iong2-su7 kou3-siu2 kau3 thinn-kng, thong-mi5 long2 bo5 su7, chin an-jian5.
Thau3-cha2 a-pa lai5 chhoa7 i tng2-khi3, a-pa mng7: “Li2 cha-mi5 u7 kiann bo5? Ia2-siu3 u7 lai5 bo5?” Iong2-su7 in3 kong2: “Thau5-a2 oe7 kiann, kau3-boe2 chiu7 boe7 kiann lah, ia2-siu3 ia7 long2 bo5 lai5, na7 lai5, goa2 chiu7 beh thiah-lih8 in e5 chhui3 phah-si2 in.” Lau7-pe7 kong2: “Ti7 cha-mi5 ti7 hia, na7-si7 a-pa ia7 ti7 li2 e5 pinn-thau5 thong-mi5 teh kou3-siu2 li2, goa2 koan-sim ti7 li2, goa2 kiann-liau2 li2 it-tan3 tu2-tioh8 hiong5-ok e5 ia2-siu3 e5 si5, ti2-tng be7 khi2, sou2-i2 thong-mi5 kou3-siu2 li2.”
Ia5-ho5-hoa si7 goa2 oah8-mia7 e5 khui3-lat8, goa2 beh kiann chi7-chui7? Sio2-peng5-iu2, Siong7-te3 ai3 lan2 choe3 Ki-tok e5 iong2-su7, Ki-tok e5 cheng-peng, sui-jian5 ti7 chit e5 se3-kai3 u7 Mou5-kui2 chhin-chhiunn7 pa3, hou2, choa5, sai, hiah-nih hiong5-ok, na7-si7 Ia5-ho5-hoa chin u7 khui3-lat8, i oe7 kou3-siu2 lan2, Ia5-ho5-hoa e5 khui3-lat8 toa7 pi2 Tai7-lek8-su7 e5 lat8 khah toa7, lan2 beh kiann sim2-mih8 lang5? Ti7 ou-am3 e5 khoan5-keng2 nih beh kiann chi7-chui7? (L. L. H. sia2)
</CL>
<HL>

金句E5故事<BR>1959 5月
5月3日
金句：耶和華ah，求你用你e5道路指示我。(詩篇27：11)
以前有chit8 e5神學生，tu2-tu2畢業神學院hit日e5事。─因為i e5成績優秀，真choe7人ka7 i祝賀。Tak8人都o-lo2 i真可取koh gau5讀冊，i e5故鄉e5牧師也來，講起i少年e5時就真乖，主日學m7-bat欠席，獻金是做上che7 e5，bat做模範生，將來有大成功e5 ng3望。I本身也teh想，畢業後beh toa3大間koh出名e5教會，thang做chit8 e5有名聲人人o-lo2 e5牧師。Hit日chih接人客真無閒，總是真快樂、真得意。
到暗時，i真ia3-sian7想beh去睏，就跪ti7眠床前祈禱，感謝上帝hou7 i攏順事畢業神學院，也求上帝幫贊i hou7 i oe7-thang照所計畫直直成功。後來chiunn7床去睏。
總是真奇怪，hit暗i看見i家己已經變做真老e5老人，khia7 ti7 chit8條真sui2親像鋪金oe7發光e5路，斟酌看i e5身軀，頭毛、嘴鬚攏白，面jiau5-jiau5身軀ku-ku，是已經真老，穿e5衫破破，kha-chiah-phainn7 chit8枝生sian e5十字架，四面看，光景真sui2 na2親像m7是ti7世間。Tu2-teh奇怪e5時頭前chit8 e5穿白衫e5人teh來。I就問i看chia是sim2-mih8所在，hit e5人ka7 i講：「Chit條路是天路透到天城e5，ia7 lin2是teh行天路e5，我是天使teh按耐行天路e5人。」
I koh問講：「若an2-ni我thai3穿到破破，chit枝十字架chiah-nih bai2？」天使chiah ka7 i講：「行天路有nng7款e5人。Chit款是犧牲家己e5名聲、財利，只有為tioh8上帝e5榮光，hit款e5人，i e5衫sui2 koh白，i gia5 e5十字架金到oe7發光，你看後面teh來hit e5人…」天使報i看chit8 e5穿白衫、gia5 chit枝金e5十字架e5人對後面teh來，就koh講：「Iau2有chit8款行天路e5人，雖然為tioh8上帝做工，總是大部份是為tioh8家己e5名聲、財利teh圖謀--e5，就是親像你。你細漢ti7主日學雖然真可取，若是你e5出色是為tioh8賞品，你e5獻金是為tioh8 hou7人o-lo2，你讀神學院也是只有為tioh8名聲，你ti7教會只有追求家己e5地位kap名譽，所以你e5十字架生sian，你e5衫破破。」
Chit e5人聽了後非常tioh8驚，也大憂悶，就ti7 hia開聲啼哭。
因為i哭e5聲，i chiah醒起來，chiah知i是teh做夢，提鏡看家己e5面，iau2少年chiah安心，就跪teh懺悔祈禱講：「主ah，感謝你有用你e5道路指示我。Tann求你，hou7我iau2少年e5時oe7曉犧牲家己，為你做工無嫌艱苦，只有求榮光上帝。Chit8世人行你e5道路。」 (T. T. T. 寫)
5月10日
金句：照goan2 e5耳孔所聽見e5，無chit8 e5話比得你。你以外無有上帝。(Ⅱ Sat-bo2-jinn2 7：22)
差不多200外年前，有chit8人名叫Hu-liat8-chia2，是ti7 Sui7-se出世，ti7英國做真出名e5牧師。因為i e5做人真好，所以聽i講話、看i所做，na2親像天使e5款式，所以che7-che7人真尊敬i，真愛kap i做夥。M7-na7真che7 gin2-na2 beh走來chhoe7 i，連ti7礦山teh做工e5工人，以及大學e5教授學生iah8攏欣慕，愛來受i教示。
Chit e5 Hu-liat8-chia2細漢e5時也真鐵齒，做che7-che7危險e5代誌。幾na7 pai2去溪nih siu5，幾na7 pai2險險死，有時bat食水食到m7知人，soa3流去真遠，hou7水車e5車輪捲入去。總是攏得tioh8上帝e5拯救，有chit8-pai2 kap i e5哥哥用劍練sann tuh8 e5時，hou7刀tuh8 tioh8腹肚也險死，有時對牆a2頂poah8落來，有時hou7燒滾水燙tioh8，總是攏受上帝e5幫贊無致到死。I若想chiah-e5事，真感激上帝e5恩愛，boe7-thang無信上帝、報答上帝e5疼，所以變chiann5 hiah-nih好e5人。
小朋友，lan2真愛聽，真gau5 e5 Tai7-pit8也是真che7 pai2受上帝保護e5人。I 細漢e5時teh顧羊，bat chit8-pai2熊來咬羊a2，i就jiok去phah死熊，有chit8-pai2獅來咬羊a2 i iah8是去phah倒獅，搶羊a2倒轉。上帝攏保守i。Iah8後來Sat-bo2-jinn2設立i做第2 e5王。
Koh經過真久i受爸爸e5命令，koann7便當去hou7 ti7戰場e5哥哥e5時，也phah死大漢人Ko-li7-a2。因為上帝幫贊i chiah oe7-thang贏Ko-li7-a，是m7是？
後來因為Tai7-pit8 e5所做，眾人攏o-lo2，致到So3-lo5王起怨恨beh害死Tai7-pit8，Tai7-pit8也tu2-tioh8真che7 e5危險，總是攏得tioh8上帝e5保護，到尾Tai7-pit8就做王lah。
Tai7-pit8想到i e5過去kap聽過去e5歷史，hou7 i深深感覺耶和華上帝以外無別e5上帝。所以感覺講：「耶和華上帝ah，你是至大，照goan2 e5耳孔所聽見e5，無chit8-e5話比得你，你以外無有上帝。」
Tai7-pit8是真勇e5大將，iah8是真gau5 e5王，也真gau5吟詩，因為i對上帝誠實順趁，所以得上帝e5保守到chit8世人，也做lan2 e5主耶穌e5祖先。願lan2 chit8世人掠上帝做唯一e5上帝，來服侍I。(T. H. C. 寫)
5月17日
金句：「耶和華ah，尊大、能力、榮光、得勝、威嚴攏是你e5。」 (Ⅰ Lek8-tai7 chi3-liok8 29：11)
學生lan2頂禮拜有讀tioh8 sim2-mih8人做王？Lan2攏e7記得，是chit8 e5真出名e5王叫做Tai7-pit8。Tai7-pit8王e5所做，lin2 siang7 e7記得--e5是i有做sim2-mih8？就是當做gin2-na2 e5時，i有靠上帝，就用石頭a2 tim3死Ko-li7-a是m7是？後來i有續接So3-lo5 e5位做以色列國e5王，管理以色列40年久。
Tann i有chit8 e5 kiann2真gau5，名叫做Sou2-lo5-bun5。I有接續老pe7 Tai7-pit8 e5位，i也治理以色列40年。Lan2早起beh來講chit e5王e5事。Tng chit e5 Sou2-lo5-bun5王治理以色列e5時就是in e5國siang7興、上榮耀e5時。
Tann lan2來講chit e5王所做siang7出名e5事，其中e5幾na7項。
1. I有起聖殿，Sou2-lo5-bun5 iau2-boe7起聖殿e5以前，耶和華e5 iok櫃是khng3 ti7會幕nih。會幕就是布棚e5意思。Lan2知會幕m7是真好e5厝，是臨時用布來搭--e5。是早時以色列百姓出埃及，ti7曠野飄流，來來去去toe3以色列人徙來徙去e5布棚。Tann以色列人已經建國lah。本i e5老pe7 Tai7-pit8就備辦beh起。若是上帝m7愛Tai7-pit8起，I愛Sou2-lo5-bun5起。Sou2-lo5-bun5就照上帝所指示i e5老pe7 Tai7-pit8 e5方法來起。材料攏用真好e5木材、好石、金、銀、銅，或者是綢、絲、寶石。起了非常sui2。自古早到現今，boe7-bat有hiah sui2 e5殿。
2. 迎chih Iok櫃，來安置ti7聖殿e5至聖所，聖殿有分至聖所kap聖所，也有分內院kap外院。聖所有khng3矩桌排餅kap燈檯thang點燈，中央有khng3香壇thang燒香。Hiah e5攏是用siang7好e5金來做--e5。聖所kap至聖所e5中間有將綢絲去chit有天使e5布籬chah8-teh。內面叫做至聖所。至聖所只有khng3 Iok櫃ti7 hia。Iok櫃就是表示「上帝kap人sann-kap ti7-teh」。Iok櫃是用金做--e5，櫃頂有nng7仙天使thian2開翅，相ng3拱手，跪落teh祈禱e5相。Hit位叫做「施恩所」就是每年祭司頭用羊羔e5血hiu3 ti7 hia，來替百姓贖罪，koh求in。櫃內有khng3 Ma2-na2，kap chap8條誡e5石碑。
Tann Iok櫃久久為tioh8以色列人犯罪，顯明耶和華無看顧in，就Iok櫃無ti7會幕。到Tai7-pit8王e5時，重建會幕，就迎chih耶和華e5 Iok櫃到耶路撒冷e5會幕。Tann chit-pai2 Sou2-lo5-bun5有起聖殿，就將Iok櫃迎chih入聖殿。對chit層事耶和華上帝非常歡喜Sou2-lo5-bun5 e5所做。上帝I是創造宇宙e5真神，I本是無需要人起厝hou7 I tiam3。I也無tiam3人e5手所起e5厝。總是Sou2-lo5-bun5所做是顯明虔誠，恭敬e5心。所以上帝就施恩賜福i。上帝對lan2也是an2-ni。Tng i獻殿e5祈禱e5時，極其謙卑、極其虔誠。上帝就賞賜i有智慧、hiang-ngou2、富裕，koh長歲壽。
3. 為tioh8 i e5智慧，就所做萬事興通。國威大振，四面e5國攏來降服、攏來進貢。對an2-ni名聲聽到真遠。連南方Ai-the5-o-pek e5女王也聽見，就親身對遠遠e5所在(南阿非利加) tiau5-ti5來到耶路撒冷來拜見Sou2-lo5-bun5，愛聽i e5教示。到位e5時chit8-e7看非常e5 tioh8驚。講i ti7厝nih所聽，m7值tioh8親目所看見e5 chit8半。真正是be7曉形容e5 hiang-ngou2。
Tann Sou2-lo5-bun5 i beh thai2有chit號才調thang治理國家到an2-ni。無m7是對i平時e5虔誠服侍耶和華。I常常對人講，也做箴言e5冊講：「敬拜耶和華是智識e5根本。」Koh i凡事尊耶和華做大。
Sann-kap來唸金句。來祈禱ng3望lan2 sann-kap學Sou2-lo5-bun5 e5虔誠。(L. J. S. 寫)
5月24日
金句：獨獨愛你行公義，心存憐憫、謙卑kap你e5上帝sann-kap行。(Bi2-ka 6：8)
Ti7某所在有chit8 e5 niau2鼠國，內面toa3真choe7 niau2鼠，中間有chit8隻niau2鼠王，也chiah e5 niau2鼠a2攏聽chit隻王e5命令，koh得tioh8王e5保護平安tiam3-ti7 chit e5所在。
有chit8日chit e5王發出chit e5命令講，Lin2 ti7 sann日後tak8-e5攏tioh8 chhoe7 chit8項寶貝來到我chia，提來e5時我beh看sim2-mih8人e5寶貝是最第一好，我就beh hou7 i永遠跟隨ti7我e5身邊。Tann chit e5命令chit8-e7出，tak8隻niau2鼠chit8-e5走chit8路，心內也攏teh想看oe7-thang得tioh8上好e5、第一價值e5寶貝a2-boe7，thang永遠kap王sann-kap toa3。
Tann已經經過chit8日nng7日la3，有e5 m7知去loa7-nih遠，a2是loa7-nih危險e5所在teh chhoe7，總是到ti7第sann日tak8隻都攏有ka7 in e5寶貝，直直teh轉來，已經到位就chit8隻chit8隻提in e5寶mih8獻ti7王e5面前，王e5心真歡喜，將hiah e5寶mih8 chit8項chit8項ka7 i提來看，tu2-tu2 teh看e5時頭前koh有nng7隻漸漸teh來，第一隻e5嘴nih咬chit8粒金sih-sih e5 mih8就是鑽石，i做頭前揚揚得意一直行來，第ji7隻行真慢，koh真悲傷e5款，嘴nih也無半項mih8，離第一隻真遠慢慢teh來。
第一隻e5心內想講上價值e5穩當是i chit粒，有影chit粒是chit中間最第一好e5，所以i真sang2勢就ka7王講：「王！我chit粒鑽石 是我親身歷過che7-che7冒險來得tioh8 e5，koh我也相信ti7 chit中間無koh有比chit粒khah價值e5 la3，所以請王提起來看thang hou7我跟隨ti7你e5身邊。」王看了有影chit粒是第一價值，就愛beh ka7 i高升，總是第ji7隻也到位，i真恭敬謙卑khia7 ti7王e5面前，無出聲。
王就ka7 i問：「你為sim2-mih8無聽命令pin5-toann7無chhoe7半項寶貝來？」I應講：「王！我本來猶原oe7-thang chhoe7 tioh8 kap chit粒鑽石平平價值e5 mih8來獻ti7你e5面前，總是我到ti7真遠tu2 teh chhoe7 e5時ti7路邊nih，發見tioh8 goan2 e5朋友，hou7人phah重傷倒ti7 hia親像beh死la3，所以我看了就憐憫i，趕緊去chhoe7藥a2 beh ka7 i kou5，看救oe7活，真可惜因為真重傷soa3救be7活，就an2-ni死去，總是i有ka7我講chit8句話講：『朋友我有得tioh8 chit8粒真大粒koh價值e5鑽石，若是lan2 e5同伴真無公道，i看tioh8我e5比i e5重倍好就起野心強強ka7我搶去，koh ka7我phah到半死，朋友！多謝你來救我，總是我…我已…已經be7好la3，你…你tioh8替我申冤。』I講了就死去。所以我只有趕緊ka7 i埋埋le3想beh koh去chhoe7已經無時間la3，因為an2-ni我chiah空手來見王。」
王聽了真受感動，chit8面真受氣chit隻提鑽石來e5 niau2鼠，知i用無公道e5，koh殘忍方法去搶奪鑽石，koh害死同伴e5性命，就命令ka7 i縛起來，hiat ti7外面烏暗咬牙切齒e5所在，來高升chit e5第ji7隻有行憐憫koh謙卑e5 niau2鼠，thang永遠跟隨ti7 i e5身邊kap i sann-kap行。(T. C. L. 寫)
5月31日
金句：耶和華是我活命e5氣力，我beh驚chi7-chui7？(詩篇27：1)
有chit8 e5大漢ta-pou人，人攏稱呼i做大力士。I真肥，kui身軀肉肉肉，腳骨手骨真大箍，koh真有力，i若抱gin2-na2 chit8支手就oe7抱起來。Chit8張真重e5桌，i chit8-e7手就ka7提起來seh8幾na7-lian3，koh oe7 phah死野獸，實在真有力。
大力士有chit8 e5 ta-pou-kiann2，叫做勇士，i真愛i e5 kiann2也oe7親像i an2-ni hiah-nih有力，將來做大將，做出名e5英雄，所以勇士細漢e5時，就受老pe7嚴格e5訓練。大力士每日tioh8訓練勇士gia5鐵輪、體操、hainn3雙環…等種種e5運動，hou7 i chiann5做有力e5人。Beh chiann5做英雄大將m7-na7是an2-ni e5訓練na7-tiann7，koh第一要緊--e5，是tioh8訓練膽，心臟tioh8強，膽頭tioh8在，chiah e7變做真正e5英雄。
有chit8日老pe7因為beh訓練kiann2 e5好膽，所以tioh8叫i來講：「A-pa hiah-nih有力，人叫我做大力士，總是我也愛你親像A-pa an2-ni，有力koh好膽。Tann e5-hng暗，A-pa beh chhoe7你來深e5樹林內…ti7 hia有sim2-mih8你知無？」勇士應講：「Hia有獅、有豹、有虎、山豬、山狗…特別ti7暗時ia7 koh-khah che7，in攏oe7出來討食。我thai2 e7敢去？」A-pa講：「若設使一旦出來，你就用你e5力kap i抵抗，你m7免驚，拆lih8 in e5嘴… 因為你真有力。」
到暗時大力士就chhoa7 i e5 kiann2勇士chit8步chit8步ng3樹林內teh行，也chit8步chit8步行入深ti7山間內。
天真暗，地真暗，四圍攏真暗，勇士ti7 chit-e5烏暗e5環境，為tioh8 beh聽趁A-pa e5話，beh chiann5做勇敢e5英雄，所以真注意，若設使有野獸來i就beh起來抵抗。第一頭a2真驚，na2來就na2 m7驚，ti7 hia勇士顧守到天光，thong暝攏無事，真安然。
透早a-pa來chhoa7 i轉去，a-pa問：「你昨暝有驚無？野獸有來無？」勇士應講：「頭a2 oe7驚，到尾就boe7驚lah，野獸也攏無來，若來，我就beh拆lih8 in e5嘴phah死in。」老pe7講：「Ti7昨暝ti7 hia，若是a-pa也ti7你e5邊頭thong暝teh顧守你，我關心ti7你，我驚了你一旦tu2-tioh8 hiong5惡e5野獸e5時，抵當be7起，所以thong暝顧守你。」
耶和華是我活命e5氣力，我beh驚chi7-chui7？小朋友，上帝愛lan2做基督e5勇士，基督e5精兵，雖然ti7 chit e5世界有魔鬼親像豹、虎、蛇、獅，hiah-nih hiong5惡，若是耶和華真有氣力，i oe7顧守lan2，耶和華e5氣力大比大力士e5力khah大，lan2 beh驚sim2-mih8人？Ti7烏暗e5環境nih beh驚chi7-chui7？(L. L. H. 寫)
</HL>