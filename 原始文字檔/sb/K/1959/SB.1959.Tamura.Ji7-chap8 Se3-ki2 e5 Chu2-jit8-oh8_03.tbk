<CL>
Te7 2 Phinn Chong2-lun7
Te7 3 Chiunn
Kong2-khi2 Au-bi2 kok-kok e5 ji5-tong5 chong-kau3 kau3-iok8 lai5 kong2-ko3 lan2 e5 ji5-tong5 kau3-iok8-ka.
Kio3-cho3 bun5-beng5 khai-hoa3 e5 kok-ka tiong, bo5 chit8 kok khoann3-khin ji5-tong5 e5 chong-kau3 kau3-iok8. Chong-kau3 si7 kok-ka e5 senn3-mia7, chit e5 senn3-mia7 e5 chong-kau3 na7 bo5 tui3 ji5-tong5 e5 si5 ka7 ka3, beh chainn2-iunn7 hou7 hit e5 kok-bin5 e5 kian7-choan5 e5 hoat-tat8? Au-bi2 e5 kok-ka long2 khoann3-tang7 chong-kau3-tek e5 ji5-tong5 kau3-iok8, long2 si7 in-ui7 chit e5 ian5-kou3. E7-bin7 beh tai7-iok kong2-khi2 in e5 chong7-hong2.
(1) Tek-kok
Tek-kok e5 kau3-iok8 long2 si7 tui3 Tiong-iong cheng3-hu2 teh koan2-hat. Tak8 chiu e5 kau3-iok8 hong-chiam, long2 si7 chiau3 Tiong-iong cheng3-hu2 e5 beng7-leng7. Tan3-si7 ho2 ka-chai3, in-ui7 Tek-kok e5 lam5-pou7 hiah e5 chin sin3 ku7-kau3 (Thian-chu2-kau3) ia7 pak-pou7 hiah e5 chin sin3 sin-kau3 (Ki-tok-kau3), sou2-i2 in beh si-heng5 chong-kau3-tek e5 ji5-tong5 kau3-iok8 chin ho2-se3, e7 thang ka3-si7 sou2 sin3 e5 kau3-li2. Tek-kok e5 kau3-iok8 e5 toa7 bok8-tek chiu7-si7 che3-cho7, kiann-ui3 Siong7-te3, thiann3 kok-ka, thang chu7-chu2 tok8-lip8 e5 kok-bin5. Sou2-i2 ti7 hak8-hau7 ka3 phou2-thong e5 kau3-iok8, ia7 teh ka3 chong-kau3. Ti7 phou2-thong e5 hak8-hau7, chit8 le2-pai3 u7 4-5 tiam2-cheng teh ka3 chong-kau3 e5 kui-chek. Tui3 sio2-oh8 kau3 tiong-oh8, tui3 tiong-oh8 kau3 tai7-hak8 teh thak8, kau3 pit-giap8 tiong-kan, hak8-seng kau3-giah8 thang tit-tioh8 chong-kau3-tek e5 iau3-sou3. Thong se3-kai3 e5 tiong-kan phah-sng3 bo5 chit8 e5 kok-ka chhin-chhiunn7 Tek-kok tui3 in e5 kok-bin5 si-heng5 hiah-nih u7 kui-ki2 e5 chong-kau3 kau3-iok8.
(2) Hoat-kok
Hoat-kok sui-jian5 sin3 ku7-kau3 e5 lang5 chiam3 to-sou3, ia7 u7 chin che7 sin3 sin-kau3, ia7 u7 sin3 Iu5-thai3-kau3 e5 lang5, sou2-i2 be7 thang chhin-chhiunn7 Tek-kok hiah ho2-se3 ti7 koann-lip8 kap kong-lip8 e5 hak8-hau7 lai5 si-heng5 chong-kau3-tek e5 ji5-tong5 kau3-iok8, Hoat-kok e5 chong-kau3 hak8-hau7 tui3 cheng3-hu2 tit-tioh8 chin-choe7 e5 pou2-chou7-kim, eng-kai si7 e7 chin ho2-se3, chong2-si7 su7-sit8 tui3-hoan2. Ti7 phou2-thong e5 hak8-hau7 bo5 teh si-heng5 chong-kau3-tek kau3-iok8, chong2-si7 chit8-le2-pai3 chit8-jit8, eng7 pai3-si3 cho3 hak8-hau7 e5 hioh-khun3-jit8, theng5 pat8-mih8 hak8-kho3, choan-choan lai5 si-heng5 chong-kau3 kau3-iok8. Kin7-lai5 ti7 Hoat-kok tui3 chong-kau3-tek e5 ji5-tong5 kau3-iok8 e5 bun7-te5 put-chi2 khah chhiong-seng7.
(3) Eng-kok
Eng-kok m7-na7 ti7 phou2-thong hak8-hau7 si-heng5 chong-kau3-tek e5 ji5-tong5 kau3-iok8, ti7 Chu2-jit8-oh8 ia7 put-chi2 teh kou2-bu2. In jip8 Chu2-jit8-oh8 e5 hak8-seng-sou3, thiann-kong2 pi2 jip8-oh8 ti7 phou2-thong hak8-hau7 e5 hak8-seng-sou3 ke chin-che7. Tui3 chit hang7 thang hou7 lan2 chai, Eng-kok e5 jin5-bin5 loa7 jiat8-sim ti7 chong-kau3-tek e5 ji5-tong5 kau3-iok8. Ti7 se3-kan khoann3 Eng-kok e5 sin kau3-iok8-an3 (hoat-lut8) gou7-kai2 kong2 Eng-kok jin5-bin5 teh hoan2-tui3 chong-kau3 kau3-iok8 e5 khoan2, ki5-sit8 m7-si7 an2-ni. Chi2-u7 m7-si7 kok-kau3-phai3 e5 lang5 teh hoan2-tui3 ti7 phou2-thong hak8-hau7 ka3 in sou2 bo5 teh sin3 e5 kau3-li2, m7-si7 teh hoan2-tui3 chong-kau3-tek e5 ji5-tong5 kau3-iok8. Hian7-si5 ti7 Eng-kok koan-he7 chong-kau3-tek e5 ji5-tong5 kau3-iok8 put-chi2 oah8-tang7 ti7 cheng2-cheng2 e5 hong-bin7.
(4) Bi2-kok
Bo5 chit8 kok chhin-chhiunn7 Bi2-kok hiah che7 chong-phai3. Ia7 bo5 chit8 kok chhin-chhiunn7 Bi2-kok hiah-nih teh the5-chhiong3 bin5-chu2 chu2-gi7. Chit nng7 e5 su7-sit8 hou7 Bi2-kok bo5 hoat-tou7 thang ti7 koann-lip8 kap kong-lip8 e5 hak8-hau7 lai5 ka3 chong-kau3. Bi2-kok tui3 phou2-thong hak8-hau7 tu5-khi3 chong-kau3 kau3-iok8 e5 bin5-chu2, si7 oan5-choan5 ui7-tioh8 an2-ni, tek-khak m7-si7 in-ui7 in tui3 chong-kau3 leng2-tam7, chhin-chhiunn7 Ki-tok-kau3 ti7 Bi2-kok hiah-nih hoat-tian2 e5 kok, bo5 tang3 chhoe7. Ti7 chit e5 Bi2-kok beh si-heng5 chong-kau3 kau3-iok8 ti7 ji5-tong5 a2-si7 chheng-lian5 e5 sou2-chai7, chu2-iau3 si7 ti7 Chu2-jit8-oh8, i2-goa7 e5 sou2-chai7 long2 bo5. Sou2-i2 ti7 Bi2-kok chong-kau3-ka, tak8 e5 long2 eng7 choan5-lek8 piann3 ti7 Chu2-jit8-oh8 e5 kau3-iok8. Chong2-si7 Bi2-kok e5 chong-kau3 kau3-iok8, bo5 kau3 chhin-chhiunn7 Eng-kok a2-si7 Tek-kok hiah-nih u7 kui-lut8, koh ia7 m7-si7 kho-hak8-tek e5.
Choe3 Chu2-jit8-oh8 e5 kau3-su e5 lang5 bo5 tek-khak si7 kau3-iok8-ka, si7 tok-chi3-ka teh ka3, sou2-i2 na7 chong-kau3-tek e5 ti3-sek kiam2-chhai2 Tek-kok a2-si7 Eng-kok e5 kau3-su cham2-jian5 khah-iann5. Chong2-si7 ti7 chong-kau3-tek e5 cheng-sin5 kap chong-kau3-tek e5 oah8-tang7 bo5 chit8 sou2-chai7 tat8 tioh8 Bi2-kok. Kau3 kin7-lai5 ti7 Bi2-kok u7 siat chong-kau3-tek kau3-iok8 hiap8-hoe7, ia7 chhut-mia5 e5 kau3-iok8-ka long2 ka-jip8 ti7 chit e5 hoe7, chiau3 sin kau3-iok8-hak8 kap sin sim-li2-hak8 e5 goan5-li2, put-chi2 chin7-lat8 teh si-heng5 chong-kau3-tek e5 ji5-tong5 kau3-iok8.
</CL>
<HL>

第2篇總論
第3章
講起歐美各國e5兒童宗教教育來廣告lan2 e5兒童教育家。
叫做文明開化e5國家中，無chit8國看輕兒童e5宗教教育。宗教是國家e5性命，chit e5性命e5宗教若無對兒童e5時ka7教，beh chainn2樣hou7 hit e5國民e5健全e5發達？歐美e5國家攏看重宗教的e5兒童教育，攏是因為chit e5緣故。下面beh大約講起in e5狀況。
(1) 德國
德國e5教育攏是對中央政府teh管轄。Tak8州e5教育方針，攏是照中央政府e5命令。但是好ka-chai3，因為德國e5南部hiah e5真信舊教(天主教) ia7北部hiah e5真信新教(基督教)，所以in beh施行宗教的e5兒童教育真好勢，e7 thang教示所信e5教理。德國e5教育e5大目的就是製造、驚畏上帝、疼國家，thang自主獨立e5國民。所以ti7學校教普通e5教育，也teh教宗教。Ti7普通e5學校，chit8禮拜有4-5點鐘teh教宗教e5規則。對小學到中學，對中學到大學teh讀，到畢業中間，學生到額thang得tioh8宗教的e5要素。Thong世界e5中間phah算無chit8 e5國家親像德國對in e5國民施行hiah-nih有規矩e5宗教教育。
(2) 法國
法國雖然信舊教e5人占多數，也有真che7信新教，也有信猶太教e5人，所以be7 thang親像德國hiah好勢ti7官立kap公立e5學校來施行宗教的e5兒童教育，法國e5宗教學校對政府得tioh8真choe7 e5補助金，應該是e7真好勢，總是事實對反。Ti7普通e5學校無teh施行宗教的教育，總是chit8禮拜chit8日，用拜si3做學校e5歇睏日，停別mih8學課，專專來施行宗教教育。近來ti7法國對宗教的e5兒童教育e5問題不止khah昌盛。
(3) 英國
英國m7-na7 ti7普通學校施行宗教的e5兒童教育，ti7主日學也不止teh鼓舞。In入主日學e5學生數，聽講比入學ti7普通學校e5學生數加真che7。對chit項thang hou7 lan2知，英國e5人民loa7熱心ti7宗教的e5兒童教育。Ti7世間看英國e5新教育案(法律)誤解講英國人民teh反對宗教教育e5款，其實m7是an2-ni。只有m7是國教派e5人teh反對ti7普通學校教in所無teh信e5教理，m7是teh反對宗教的e5兒童教育。現時ti7英國關係宗教的e5兒童教育不止活動ti7種種e5方面。
(4) 美國
無chit8國親像美國hiah che7宗派。也無chit8國親像美國hiah-nih teh提倡民主主義。Chit nng7 e5事實hou7美國無法度thang ti7官立kap公立e5學校來教宗教。美國對普通學校除去宗教教育e5民主，是完全為tioh8 an2-ni，的確m7是因為in對宗教冷淡，親像基督教ti7美國hiah-nih發展e5國，無tang3 chhoe7。Ti7 chit e5美國beh施行宗教教育ti7兒童a2是青年e5所在，主要是ti7主日學，以外e5所在攏無。所以ti7美國宗教家，tak8 e5攏用全力拚ti7主日學e5教育。總是美國e5宗教教育，無到親像英國a2是德國hiah-nih有規律，koh也m7是科學的e5。
做主日學e5教師e5人無的確是教育家，是督志家teh教，所以若宗教的e5智識kiam2-chhai2德國a2是英國e5教師嶄然khah贏。總是ti7宗教的e5精神kap宗教的e5活動無chit8所在達tioh8美國。到近來ti7美國有設宗教的教育協會，也出名e5教育家攏加入ti7 chit e5會，照新教育學kap新心理學e5原理，不止盡力teh施行宗教的e5兒童教育。
</HL>