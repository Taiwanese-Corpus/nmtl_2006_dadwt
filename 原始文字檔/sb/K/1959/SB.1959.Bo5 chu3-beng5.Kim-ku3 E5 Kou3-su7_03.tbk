<CL>
Kim-ku3 E5 Kou3-su7<BR>1959 3 Geh8
3 Geh8 1 Jit8
Kim-ku3: Lian5 gin2-na2 ti7 sou2 choe3 e5, ia7 hian2-beng5 i e5 pun2-seng3. (Chim-gian5 20:11)
Ti7 A-hui-li7-ka e5 bou2 chit8 sou2-chai7. U7 chit8-jit8 chit8 e5 phah-lah8--e5 ti7 chhiu7-na5 lai7 chhoe7-khoann3 u7 sim2-mih8 khim5-siu3 thang liah8 bo5. Hut-jian5 tu2-tioh8 chit8 e5 chhim-chhim e5 ham7-khinn, oa2-khi3 khoann3-mai7, ti7 hit lai7-bin7 u7 chit8 e5 gin2-na2, chit8-chiah pa3, chit8-chiah niau2-chhi2, chit8-boe2 tok8-choa5, in si7 poah8-loh8 chit e5 ham7-khinn boe7 tit khi2-lai5 e5. In khoann3-kinn3 chit e5 phah-lah8 e5 chiu7 au5-kio3 kong2, “Kho2-lin5 kiu3 goan2 khi2-lai5 ah.” Hit e5 phah-lah8 e5 sui5-si5 kiu3 hit e5 gin2-na2 khi2-lai5. Chong2-si7 tui3 pa3 kong2, “Li2 siong5-siong5 thau ka7 goan2 e5 iunn5-a2 goa2 m7 kiu3 li2.” Tui3 choa5 kong2, “Li2 siong5-siong5 ai3 ka7 lang5 goa2 ia7 m7 kiu3 li2.” Tui3 niau2-chhi2 kong2, “Li2 ai3 thau chiah8 lang5 e5 mih8 m7 kiu3 li2 chhut-lai5.” Chit 3 chiah tong7-but8 tui3 an2-ni lau5 bak8-sai2 ai-kiu5, “Chhiann2 li2 kho2-lin5 goan2, li2 na7 kiu3 goan2, goan2 au7-lai5 tek-khak oe7 po3-tap li2 e5 un.” Tui3 an2-ni i long2 ka7 in kiu3 khi2-lai5, tai7-ke ka7 i seh-sia7 cho3 in khi3. Chong2-si7 chit e5 gin2-na2 bo5 chhu3 thang to3-khi3, chit e5 ho2-sim e5 lah8-jin5 chiu7 chhoa7 i khi3 in chhu3 toa3.
Koe3 bo5 joa7-ku2 hit-chiah choa5 theh8 chit8-pau e5 ioh8-a2 lai5 sang3 chit e5 lah8-jin5, kong2, “Bo5-lun7 sim2-mih8 tok8-choa5 ka7 tioh8 ka7 i boah tiam3 khang-chhui3 tek-khak oe7 ho2, goa2 eng7 che ka7 li2 tap-sia7.” I chiu7 siu khi2-lai5 toa3 ti7 i e5 sin-khu. Hit chiah pa3 ia7 tak8 cha2-khi2 ka7 lok8-a2 a2-si7 thou3-a2, a2-si7 pat8-hang7 e5 cheng-sinn lai5 hou7 in chiah8. Tui3 an2-ni chit e5 lah8-jin5 m7-bian2 koh chhut-khi3 phah-lah8, hit e5 gin2-na2 ia7 kap i sann-kap hiong2-siu7. Koe3 bo5 joa7-ku2 hit-chiah niau2-chhi2 ka7 chit8-te7 e5 pou3-te7 lai5 sang3 hit e5 lang5 kong2: “Chit lai7-bin7 u7 kim-gun5 po2-poe3 chhiann2 li2 siu khi2-lai5 thang hiong2-siu7.” I khui khoann3-mai7 ko2-jian5 lai7-bin7 long2 si7 chin tat8-chinn5 e5 mih8. I chiu7 boe7 tam7-poh8 khi2 sin-chhu3, boe2 sin-sann pinn3-cho3 chin ho2-giah8 e5 lang5. Hit e5 gin2-na2 ia7 ti7 hia hou7 i ho2 khoan2-thai7, m7-na7 bo5 kam2-sia7 hit e5 lang5 kiu3 i, hoan2-tng2 khi2 phainn2-sim siunn7 beh hai7 hit e5 lang5, thang tit-tioh8 i e5 po2-poe3.
U7 chit8-jit8 chit e5 gin2-na2 thiann-tioh8 ong5 e5 ko3-si7 kong2: “Na7 u7 lang5 liah8-tioh8 a2-si7 lai5 po3 thau-theh8 ong5-kiong e5 po2-mih8 e5 beh chiong hiah e5 po2-mih8 e5 chit8-poann3 siunn2 i.” Chit e5 gin2-na2 siunn7 kong2 si7 chin ho2 e5 ki-hoe7 chiu7 khi3 po3, kio3 kui2-na7 e5 peng-a2 lai5 liah8 chit e5 lah8-jin5 khi3. Ong5 chin siu7-khi3 sui5-si5 beng7-leng7 keh-jit8 tioh8 ka7 i chhu2 si2-heng5. Tann tu2-tu2 beh si2-heng5 e5 si5, u7 thiann kong2 ong5-chu2 hou7 choa5 ka7-tioh8 tit beh si2, chit e5 lang5 thiann-tioh8 chiu7 kong2 i u7 chin ho2 e5 ioh8-a2 tek-khak oe7 ho2, chiu7 theh8 tok8-choa5 hou7 i e5 ioh8-a2 khi2-lai5, hou7 ong5-chu2 chhi3-kou5. Kou5 liau2 ko2-jian5 ho2, ong5 chiu7 sia3-bian2 i bo5 choe7, au7-lai5 tiau-cha liau2 chiah chai hiah e5 po2-poe3 m7 si7 i thau-theh8 e5, si7 chhat8-a2 thau-theh8 chhut-lai5 chhang3 ti7 chhiu7-na5 lai7 e5, hou7 niau2-chhi2 thoa-khi3 sang3 hit e5 lah8-jin5 e5. Na7-si7 hit e5 phainn2-sim gin2-na2, ong5 beng7-leng7 liah8-khi3 koainn-kann ka7 i heng5-hoat8.
---- Chham-kho2 ----
1) Lang5 u7 si5 pi2 cheng-sinn khah bong5-in poe7-gi7.<BR>2) Chu2 Ia5-sou lai5 se3-kan kiu3 choe7-jin5, hoan2-tng2 hou7 lang5 teng7-choe7.<BR>3) Chit-te3 kou3-su7 si7 thoan5-soat, m7-si7 su7-sit8 e5.
3 Geh8 8 Jit8
Kim-ku3: Goan7 li2 hou7 chit e5 poe li7-khui goa2, chong2-si7 m7-si7 chiau3 goa2 sou2 ai3, si7 chiau3 li2 sou2 ai3. (Ma2-kho2 14:36)
U7 chit8 sou2-chai7 u7 chit8 e5 gin2-na2 mia5 kio3 Pat-long5, si7 chit8 e5 hui-siong5 phainn2, hui-siong5 ban5-phoe5, thih-khi2 e5 gin2-na2. Phah keh-piah e5 gin2-na2, kong2 peh8-chhat8, thau-theh8 mih8 lai5 chiah8......hou7 chhu3-pinn e5 lang5 chin kan-khou2 sim.
U7 chit8-pai2 iu5-goan5 cho3 phainn2, hou7 lang5 me7, chong2-si7 i chin ban5-phoe5 long2 bo5 beh jin7 m7-tioh8, bo5 beh ka7 lang5 hoe7 sit-le2. Pat-long5 in-ui7 i e5 pa-pa khi3 sio-thai5, hou7 lang5 thai5-si2, sou2-i2 chi2-u7 kap ma-ma cho3-hoe2 toa3 na7-tiann7. Sou2-i2 i e5 ma-ma eng7 chin ho2-chhui3, un5-un5-a2 ka7 i kong2 li2 m7-tioh8, sou2-i2 tioh8 ka7 lang5 kiu5 sia3-bian2, chong2-si7 i ia7 long2 tenn3 m7-chai. In ma-ma koh eng7 che7-che7 phi3-ju7, eng7 che7-che7 e5 to7-li2 ka7 i kong2 chong2-si7 long2 bo5 beh chu-tau2, na2 chhin-chhiunn7 khoann3-cho3 chau7-liam7-po5 m7 chhap i. Chong2-si7 kau3 12 tiam2, i2-keng chin ai3 khun3 lah, kou-put-chiong eng7 chhui3-boe2 kong2: “Goa2 m7-tioh8, chhiann2 sia3-bian2.” Chu7 an2-ni bih loh8-khi3 khun3. Kau3 keh cha2-khi2 long2 boe7 ki3-tit liau2-liau2 lah.
Chong2-si7 tioh8 koh khai-si2 cha2-khi2 e5 le2-pai3, sui-jian5 chi2-u7 2 e5 lang5, gim5-si, thak8 Seng3-keng liau2, in ma-ma chiu7 khai-si2 ki5-to2. Ma-ma ki5-to2 kong2 Pat-long5 oe7 hiah-nih phainn2 si7 ui7-tioh8 goa2 e5 m7-tioh8, ui7-tioh8 goa2 e5 ham-ban7, ui7-tioh8 goa2 e5 ...... tit8-tit8 lau5 bak8-sai2 tui3 Siong7-te3 kiu5 sia3-bian2. Kim3 boe7-tiau5 e5 bak8-sai2, chin kan-khou2 sim teh ki5-to2 kau3 20 hun, 30 hun ...... Nge7-sim, ban5-phoe5 e5 Pat-long5 ia7 thiann chit e5 ki5-to2, tui3 sim-te2 lai5 hoan2-hoe2, jin7 m7-tioh8. Koat-sim kong2: “Na7 tioh8 hou7 ma-ma chiah-nih kan-khou2, goa2 tek-khak m7 koh cho3 phainn2 lah.” Chit-khoan2 lau7-bu2 e5 bak8-sai2 chit8-pai2 koh chit8-pai2 e5 tiong-kan, Pat-long5 chin-chiann3 oann7 cho3 sin e5 lang5. Hian7-si5 teh cho3 bok8-su, ui7-tioh8 Siong7-te3 teh cho3 kang.
Ia5-sou lau5 hoeh-koann7 e5 ki5-to2, ia7-si7 chhoa7 lan2 kau3 tit-tioh8 kiu3--e5. Kiam2 m7-si7 chin thang kam2-sia7?
3 Geh8 15 Jit8
Kim-ku3: Lin2 na7 kiann5 Goa2 sou2 beng7-leng7 lin2 e5, chiu7-si7 Goa2 e5 peng5-iu2. (Iok-han7 15:14)
Sio2 peng5-iu2 lin2 ti7 hak8-hau7 u7 ho2 peng5-iu2 a2-bo5? U7 kui2 e5? Ti7 lin2 chhu3-pinn u7 ho2 peng5-iu2 a2-bo5? U7 kui2-e5? In khah-siong5 kap li2 choe3-hoe2 chhong3 sim2-mih8? Choe3-hoe2 thit-tho5, choe3-hoe2 iong7-kong, sim2-mih8? Choe3-hoe2 oan-ke, ji5-chhiann2 sann pang-chan7. Tai7-ke siong-ho2, sann chiau3-kou3, bo5 sio-hai7. Lin2 u7 hoann-hi2 chit-khoan2 peng5-iu2 a2-bo5? Goa2 siong-sin3 lan2 long2 ai3 u7 ho2 peng5-iu2, na2 che7-e5 na2 ho2. Siat-su2 na7 u7 lang5 long2 ai3 bo5 peng5-iu2, li2 siunn7 ho2--bo5? Un2-tang3 chin kan-khou2, ka-ki7 chit8 e5 bo5 phoann7, bo5 lang5 beh kap i thit-tho5, thak8-chheh be7-hiau2 ia7 bo5 lang5 beh sann pang-chan7. Koh siat-su2 na7 tu2-tioh8 phainn2-lang5 beh hai7--i, ia7 bo5 lang5 thang ui7--i. Li2 siunn7 u7 ho2 e5 peng5-iu2 si7 ho5-teng2 e5 iau3-kin2.
Tann lan2 cha2-khi2 ti7 chia sann-kap lai5 siunn7 lan2 e5 Chu2 sou2 tu2-tioh8 e5 kan-khou2, chin-chiann3 tat8-tit lan2 hoan2-seng2 e5 sou2-chai7. Lan2 e5 Chu2 tng i beh si2 e5 i2-cheng5 chin-chiann3 ui7-tioh8 lan2 siu7 ban7-poann e5 kan-khou2, chhin-chhiunn7 lan2 chai I u7 siu7 kong-hoe7 bo5 kong-to7 e5 sim2-mng7 kap phoann3-koat, koh hou7 peng-teng hi2-lang7, pinn7 chhi3-a2 e5 bian2-liu5 ka7 i ti3, chhi3-a2 chit8-ki, chit8-ki long2 tuh8-jip8 i e5 thau5-khak, huih chim-chim-lau5. Koh eng7 lou7-tek-a2 ka7 i ng bak8-chiu, chiah ka7 i sian3 chhui3-phoe2, koh ka7 i cheng, chiah mng7 i khoann3 chit-pai2 to2 chit8 e5 phah--i.
Koh ka7 i pak8-iap-au7 eng7 pinn ka7 i phah, phah kau3 thong seng-khu long2 ou-chhinn, che7-che7 khang long2 lau5-huih. Thong-mi5 bo5 khun3, lai5 siu7 pah-poann bo5-li2 e5 sim2-mng7 kap heng5-hoat8. Na7-si7 lan2 e5 Chu2 long2 bo5 hian2-chhut m7-kam-goan7, a2-si7 hoan2-khong3 e5 khoan2. Chong2-si7 ki5-sit8 ti7 i e5 sim-te2, iau2-u7 pi2 chiah e5 hou7 i e5 sim koh-khah kan-khou2 e5 su7. Lin2 siunn7 he si7 sim2-mih8? Chiu7-si7 iu2-cheng5 e5 poe7-poan7.
Li2 khoann3, Chu2 e7 hou7 lang5 liah8, goan5-in ti7 to2-ui7? Kiam2-m7-si7 hou7 i e5 hak8-seng Iu5-tai7 sou2 be7 mah? Chiong chi3 chhin-ai3 e5 sian-sinn be7 lang5 30 khou. An2-ni chiu7 chhoa7 phainn2-lang5 giah8 thui5, giah8 to, chhoa7 peng lai5 chhin-chhiunn7 teh liah8 kiong5-to7 e5 khoan2 lai5 liah8 Ia5-sou. Ji5-chhiann2 kau3-ui7 koh eng7 chim-chhui3, choe3 te7-it chhin-bit8, thiann3-sim e5 ki3-ho7 lai5 tui3 Chu2 chheng2-an. Eng7 an2-ni choe3 am3-ho7 lai5 kio3 lang5 liah8 sian-sinn. Li2 siunn7 chit-khoan2 hak8-seng u7 iu2-gi5 a2-bo5?
Koh li2 khoann3 Iok-han7, Iok-han7 peng5-si5 si7 Chu2 sou2 thiann3 e5 hak8-seng. Bo5-lun7 ti7 pian3-hoa3 iong5-mau7 e5 soann, ti7 Gai5-lou2 e5 tau, chiah8 boan2-chhan e5 si5 che7 ti7 Ia5-sou e5 sin-pinn, hiann3 ti7 sian-sinn e5 heng-cheng5, kap Chu2 tek8-piat8 chhin-bit8 lai5 kong2-oe7. Kau3-si5 toa7-kiann, pang3-sak i e5 goa7-sann piann3 chau2, long2 m7-kann2 koh oat8-thau5, bo5 chit8-tiam2 hian2-beng5 siau3-liam7 sian-sinn e5 khoan2-sit.
Koh li2 khoann3 Pi2-tek, Pi2-tek peng5-si5 kek8 jiat8-sim, kek8 ho2-tann2 jin7 Chu2. I bat kiann5 chui2-bin7 chiu7-kin7 Chu2. I kap Nga2-kok, Iok-han7 tak8-pai2 tek8-piat8 siu7 Chu2 e5 khan-ka3. I the3 hak8-seng hoat-piau2 i3-kian3, seng5-jin7 Ia5-sou si7 tok8-it-chin chin-oah8 Siong7-te3 e5 Kiann2 Ia5-sou Ki-tok, Chu2 o-lo2 i choe3 chioh8-poann5. I ti7 Chu2 e5 bin7-cheng5 chiu3-choa7 beh kap Chu2 sann-kap si2. Tann chainn2-iunn7, keng3-jian5 chiau3 Chu2 sou2 kong2, ke boe7-thi5 e5 tai7-seng, sann-pai2 m7-jin7 Chu2. Ah! Sit8-chai7 chin kian3-siau3, koh kau3-giah8 e5 bo5 cheng5.
Koh ki5-thann e5 bin5-chiong3, che7-che7 si7 cheng5 siu7 Chu2 i-ti7, chiah8 Chu2 e5 piann2, bat thiann Chu2 kong2 to7-li2, hek8-chia2 kui2-jit8 cheng5 chiah tai7-ke chho3 chhiu7-ki, eng7 hoe, eng7 sann phou-lou7, chiap Chu2 khia5-lu5 jip8 Ia5-lou7-sat-leng2 siann5 e5 lang5. Kin-a2-jit8 keng3-jian5 long2 pian3-sim lai5 kong-kek Ia5-sou.
Li2 siunn7 lan2 e5 Chu2 chhin-chhiunn7 an2-ni si3-pinn long2 si7 hoan2-tui3, kong-kek. I e5 sim kan-khou2 mah? Chu7-jian5 chin kan-khou2, chong2-si7 ki5-tiong te7-it kan-khou2 e5 chiu7-si7 iu2-cheng5 e5 poe7-poan7, che-si7 hian2-beng5 bo5-cheng5, thiann3-sim e5 pheng-hoai, Mou5-kui2 sou2 choe3 choe3-toa7 khou2-ounn3 e5 su7, hui2-biat8 thiann3-sim. Chu2 kin-a2-jit8 tui3 lan2 iau3-kiu5, chhiat-chhiat ng3-bang7 lan2 tui3 I po2-siu2 chhin-bit8 e5 iu2-cheng5. Koh lan2 sann-kap choe3 sin3-tou5 e5 tiong-kan ia7 tioh8 si5-si5 po2-siu2 chit e5 thiann3 e5 iu2-cheng5. I kong2, “Lin2 na7 kiann5 Goa2 sou2 beng7-leng7 lin2 e5, chiu7-si7 goa2 e5 peng5-iu2.” (Iok-han7 15:14) Sio2 peng5-iu2 tui3 chia khi2 goan7 lan2 tai7-ke sann-kap lai5 siu2 Chu2 e5 ka3-si7, sann-kap lai5 choe3 I e5 peng5-iu2.
3 Geh8 22 Jit8
Kim-ku3: Pe7 ah, sia3-bian2 in, in-ui7 in sou2 choe3 e5 in m7-chai. (Lou7-ka 23:34)
A-lin5 chiu7-si7 Seng3-tek kok-bin5 hak8-hau7 e5 4 ni5 seng, ti7 hak8-hau7 thak8-chheh chin iu-siu3, ia7-si7 Chu2-jit8-oh8 e5 bou7-hoan7-seng. I e5 pa-pa toa3 ti7 gin5-hang5, ui7-tioh8 choan2-khin5 khi3 pat8-ui7, A-lin5 ia7 choan2-hak8 kau3 Kong-hok8 kok-bin5 hak8-hau7, tu2-chiah choan2-hak8 long2 bo5 peng5-iu2, hak8-seng u7 lang5 soa3 ai3 me7 i “Ia5-sou kau3”. Chong2-si7 i chin gau5 thak8-chheh ho2 kui-ki2, lau7-su chin thiann3 i, hak8-seng na2 m7-goan7 tek8-piat8 thak8 1 mia5 e5 Phok-bun5 e5 seng5-chek hou7 A-lin5 jiok-koe3. Phok-bun5 chiu7 koh-khah bo5 hoann-hi2 A-lin5, soa3 sai2-long7 hak8-seng mai3 kap i kong2-oe7.
U7 chit8-jit8 A-lin5 pang3-oh8 chiu7 sui5-si5 tng2-khi3. Phok-bun5 kap kui2-na7 e5 hak8-seng siunn7 hoat-tou7 ai3 beh hai7 A-lin5, chiu7 chiong lau7-su e5 toh-teng2 kap thoa-a2 ka7 i chhiau kah loan7-chhau-chhau. Chiu7 kap kui2-na7 e5 hak8-seng khi3 pan7-kong-sek chhoe7 lau7-su kong2: “Lau7-su, A-lin5 ka7 li2 chhiau toh-a2, ia7 chhiau kah loan7-chhau-chhau chiu7 tng2-khi3 lah.”
Khi2-chhou lau7-su bo5 siong-sin3 kong2 A-lin5 chin koai i boe7 choe3 chit e5 su7. Chong2-si7 kai2-na7 e5 hak8-seng sann-kap kan-cheng3 kong2: “Lau7-su ah, A-lin5 kong2 li2 chin thiann3 i boe7 ka7 i me7, na2 kong2 na2 chhiau li2 e5 thoa-a2 ouh”, au7-lai5 lau7-su khi3 kau3-sek khoann3 chin-chiann3 loan7-chhau-chhau. Ti7 keh-jit8 cha2-khi2 lau7-su chiu7 kio3 A-lin5 khi2-lai5 ka7 i mng7 kiam2 u7 chhiau lau7-su e5 toh-a2, i chin ki5-koai3 chiu7 kong2 goa2 cha-hng pang3-oh8 chiu7 sui5-si5 tng2-khi3 goa2 bo5 choe3 chit e5 su7, na7-si7 lau7-su kong2, “Li2 kong2 bo5, chainn2-iunn7 kui2-na7 e5 hak8-seng kong2 in u7 khoann3-kinn3?”
Au7-lai5 Phok-bun5 kap kui2-na7 e5 hak8-seng chiu7 khi2-lai5 kan-cheng3, hit-si5 A-lin5 chiu7 sui5-si5 siunn7-tioh8 Chu2-jit8-oh8 e5 lau7-su sou2 kong2 Ia5-sou beh lai5 kiu3 lang5 hoan2-tng2 hou7 lang5 teng3 ti7 sip8-ji7-ke3, ia7 Ia5-sou ti7 sip8-ji7-ke3 teng2 the3 hiah e5 teng3 i e5 lang5 ki5-to2 kong2, “Pe7 ah, sia3-bian2 in, in-ui7 in e5 sou2 choe3 e5 in m7-chai”, ia7 bat thiann-tioh8 lau7-su kong2, “Su7-the5-hoan2 teh kong2 to7-li2 e5 si5, hou7 lang5 eng7 chioh8-thau5 tim3 iau2-ku2 i u7 ki5-to2 kong2: “Chu2 ah, boh8-tit chiong chit e5 choe7 kui-ti7 in.”
A-lin5 chiu7 chai in tui3 oan3-hin7 beh lai5 hai7 i, i chiu7 bo5 koh kong2 sim2-mih8 thau5-khak ann3-loh8-khi3. Lau7-su ia7 phah-sng3 si7 u7-iann2 chiu7 ka7 A-lin5 hoat8-khia7 chit8-tiam2-cheng ku2. U7 chit8-jit8 Phok-bun5 ti7 un7-tong7-tiann5 teh chau2 e5 si5 hou7 po-le5 chhak8-tioh8 kha teh lau5-huih, tu2-ho2 A-lin5 tui3 hia koe3 khoann3-tioh8 koann2-kin2 eng7 ka-ki7 e5 chhiu2-kin ka7 i pau kha, koh ainn7 i khi3 hou7-su7 hia ti7-liau5, hut-jian5 Phok-bun5 toa7-siann hau2, tui3 A-lin5 seh-sia7 koh chhe7 m7-tioh8 chiah ka7 i kong2 i2-cheng5 hou7 lau7-su hoat8-khia7 si7 i choe3 e5, soa3 kap i khi3 lau7-su hia. Phok-bun5 ti7 lau7-su e5 bin7-cheng5 jin7-choe7. Au7-lai5 lau7-su chiong A-lin5 e5 su7 the5-chhut ti7 kau3-oan5-hoe7, au7-lai5 chiu7 choe3 Kong-hok8 kok-bin5 hak8-hau7 e5 bou7-hoan7-seng. I2-au7 Phok-bun5 chiu7 kap A-lin5 choe3 ho2 peng5-iu2 chhoa7-chhut chhoa7-jip8, choan5-pan e5 hak8-seng ia7 kap A-lin5 choe3 chin ho2 e5 peng5-iu2 lah.
3 Geh8 29 Jit8
Kim-ku3: Goa2 bat si2, tann li2 khoann3, Goa2 si7 oah8 kau3 tai7-tai7. (Khe2-si7-liok8 1:18)
Kou3-su7: Lan2 e5 Chu2 Ia5-sou tui3 Thinn kang3-lim5 lai5 se3-kan, ti7 te7-bin7-chiunn7 kiann5 chin-choe7 sin5-jiah i-ti7 chin-choe7 phoa3-pinn7 e5 lang5. Au7-lai5 I ui7-tioh8 beh kiu3 se3-kan lang5, choe3 seng3 e5 Iunn5-ko hou7 lang5 siu7 teng3 ti7 Sip8-ji7-ke3 teng2, lau5-huih the3 lan2 si2, sou2-i2 lan2 hian7-chai7 e5 se3-kan lang5, sui-bong2 u7 choe7 tioh8 eng-kai loh8 te7-gak8. Chong2-si7 m7-bian2 hoan5-lo2, in-ui7 Chu2 i2-keng the3 lan2 khui-lou7, sou2-i2 lan2 na7 sin3 I the3 lan2 si2 lan2 chiu7 oe7 tit-tioh8 kiu3 m7-bian2 si2. Sio2 peng5-iu2, li2 ai3 si2 bo5? M7 ai3, tioh8, tai7-ke m7 ai3 si2, chong2-si7 na7 u7 choe7 e5 lang5, cho3 phainn2-su7 e5 lang5, chiau3 Siong7-te3 e5 lut8-hoat tioh8 eng2-oan2 si2 siu7 kan-khou2, li2 ai3 bo5? Bo5 ai3, na7-si7 an2-ni u7 sim2-mih8 pan7-hoat bian2 siu7-khou2, bian2 eng2-oan2 si2, biat8-bong5? Tioh8 sin3 Chu2 Ia5-sou! Tioh8! Tai7-ke tioh8 sin3 Ia5-sou chiah bian2 siu7 sim2-phoann3 loh8 te7-gak8.
Tann Chu2 the3 lan2 si2, I u7 chiu7 an2-ni si2-khi3 bo5? Bo5! I u7 koh-oah8, chiunn7-thinn, hian7-chai7 ia7 oah8-teh teh thiann lan2 e5 ki5-to2, chiau3-kou3 po2-hou7 lan2.
I2-cheng5 u7 chit8 e5 chin chhut-mia5 e5 bok8-su kio3-cho3 Lou7-tek Ma2-teng, i si7 Tek-kok lang5. I bat ui7-tioh8 kau3-hoe7 choe3 chin-choe7 kang, in2-chhoa7 chin-choe7 lang5 lai5 sin3 Chu2 Ia5-sou, si7 chit8 e5 chin jiat8-sim e5 bok8-su.
U7 chit8-jit8 i chin iu-chhiu5, hoan5-lo2, in-ui7 u7 chit8 hang7 tai7-chi3 pan7 liau2 bo5 ho2-se3, peng5-iu2 chin-choe7 long2 bo5 beh lai5 chhap i, pang-chan7 i, sou2-i2 i chin sit-bang7 long2 bo5 phoann7. Lou7-tek Ma2-teng bok8-su e5 hu7-jin5-lang5 jip8-lai5 i e5 pang5-keng, Lou7-tek Ma2-teng khoann3-tioh8 i e5 hu7-jin5-lang5 chheng7 moa5-sann jip8-lai5, chin tioh8-kiann chiu7 mng7 i e5 hu7-jin5-lang5 kong2, “Si7 sim2-mih8 lang5 si2-khi3, li2 teh chheng7 moa5-sann?” I e5 hu7-jin5-lang5 in3 kong2, “Ia5-sou Ki-tok si2-khi3, sou2-i2 goa2 chheng7 moa5-sann.” Lou7-tek Ma2-teng thiann liau2 chiu7 kong2, “Ki-tok thai3 oe7 si2 Chu2 Ia5-sou si7 oah8-teh, I bo5 si2.” I e5 hu7-jin5-lang5 in3 kong2, “Na7-si7 an2-ni li2 thai3 hiah-nih sit-chi3, hoan5-lo2, lang5 e5 pang-chan7, Ki-tok eng2-oan2 oah8-teh teh cho3 lan2 e5 peng5-iu2, cho3 lang5 e5 pang-chan7, lan2 thai3 to7 hoan5-lo2 bo5 lang5 beh ka7 lan2 tau3 kha-chhiu2?”
Ma2-teng thiann-liau2 chiah hiau2-ngou7, toa7-siann kong2, “Si7, Chu2 si7 oah8-oah8 e5 Chu2, oah8 kau3 tai7-tai7 teh chiau3-kou3 lan2, goa2 m7-kiann, na7-si7 u7 Chu2 e5 chiau3-kou3, goa2 iau2 tioh8 kiann sim2-mih8!” Au7-lai5 Lou7-tek Ma2-teng chin-chiann3 bo5 koh ui7-tioh8 sio2-khoa2 e5 su7 hoan5-lo2 lah, in-ui7 i chai-iann2 Chu2 Ia5-sou si7 oah8-oah8 e5 Chu2, tak8-jit8 teh thiann lan2 e5 ki5-to2, koh chiau3-kou3 pang-chan7 lan2.
</CL>
<HL>

金句E5故事<BR>1959 3月
3月1日
金句：連gin2-na2 ti7所做e5，也顯明i e5本性。(箴言20：11)
Ti7阿非利加e5某chit8所在。有chit8日chit8 e5 phah獵--e5 ti7樹林內chhoe7看有sim2-mih8禽獸thang掠無。忽然tu2-tioh8 chit8 e5深深e5陷坑，oa2去看mai7，ti7 hit內面有chit8 e5 gin2-na2、chit8隻豹、chit8隻niau2鼠、chit8尾毒蛇，in是poah8落chit e5陷坑boe7得起來e5。In看見chit e5 phah獵e5就au5叫講，「可憐救goan2起來ah。」Hit e5 phah獵e5隨時救hit e5 gin2-na2起來。總是對豹講，「你常常偷咬goan2 e5羊a2我m7救你。」對蛇講，「你常常愛咬人我也m7救你。」對niau2鼠講，「你愛偷食人e5 mih8 m7救你出來。」Chit 3隻動物對an2-ni流目屎哀求，「請你可憐goan2，你若救goan2，goan2後來的確oe7報答你e5恩。」對an2-ni i攏ka7 in救起來，大家ka7 i說謝做in去。總是chit e5 gin2-na2無厝thang倒去，chit e5好心e5獵人就chhoa7 i去in厝toa3。
過無joa7久hit隻蛇提chit8包e5藥a2來送chit e5獵人，講，「無論sim2-mih8毒蛇咬tioh8 ka7 i抹tiam3孔嘴的確oe7好，我用che ka7你答謝。」I 就收起來帶ti7 i e5身軀。Hit隻豹也tak8早起咬鹿a2 a2是兔a2，a2是別項e5精牲來hou7 in食。對an2-ni chit e5獵人m7免koh出去phah獵，hit e5 gin2-na2也kap i sann-kap享受。過無joa7久hit隻niau2鼠咬chit8袋e5布袋來送hit e5人講：「Chit內面有金銀寶貝請你收起來thang享受。」I開看mai7果然內面攏是真值錢e5 mih8。I就賣tam7-poh8起新厝，買新衫變做真好額e5人。Hit e5 gin2-na2也ti7 hia hou7 i好款待，m7-na7無感謝hit e5人救i，反轉起phainn2心想beh害hit e5人，thang得tioh8 i e5寶貝。
有chit8日chit e5 gin2-na2聽tioh8王e5告示講：「若有人掠tioh8 a2是來報偷提王宮e5寶mih8 e5 beh將hiah e5寶mih8 e5 chit8半賞i。」Chit e5 gin2-na2想講是真好e5機會就去報，叫幾na7 e5兵a2來掠chit e5獵人去。王真受氣隨時命令隔日tioh8 ka7 i處死刑。Tann tu2-tu2 beh死刑e5時，有聽講王子hou7蛇咬tioh8得beh死，chit e5人聽tioh8就講i有真好e5藥a2的確oe7好，就提毒蛇hou7 i e5藥a2起來，hou7王子試kou5。Kou5了果然好，王就赦免i無罪，後來調查了chiah知hiah e5寶貝m7是i偷提e5，是賊a2偷提出來藏ti7樹林內e5，hou7 niau2鼠拖去送hit e5獵人e5。若是hit e5 phainn2心gin2-na2，王命令掠去關監ka7 i刑罰。
─參考─
1) 人有時比精牲khah忘恩背義。<BR>2) 主耶穌來世間救罪人，反轉hou7人定罪。<BR>3) Chit-te3故事是傳說，m7是事實e5。
3月8日
金句：願你hou7 chit e5杯離開我，總是m7是照我所愛，是照你所愛。(馬可14：36)
有chit8所在有chit8 e5 gin2-na2名叫Pat-long5，是chit8 e5非常phainn2，非常ban5-phoe5、鐵齒e5 gin2-na2。Phah隔壁e5 gin2-na2、講白賊、偷提mih8來食…hou7厝邊e5人真艱苦心。
有chit8-pai2猶原做phainn2，hou7人罵，總是i真ban5-phoe5攏無beh認m7-tioh8，無beh ka7人會失禮。Pat-long5因為i e5爸爸去相thai5，hou7人thai5死，所以只有kap媽媽做夥toa3 na7-tiann7。所以i e5媽媽用真好嘴，勻勻a2 ka7 i講你m7-tioh8，所以tioh8 ka7人求赦免，總是i也攏tenn3 m7知。In媽媽koh用che7-che7譬喻、用che7-che7 e5道理ka7 i講總是攏無beh知道，na2親像看做chau7唸婆m7 chhap i。總是到12點，已經真愛睏lah，姑不衷用嘴尾講：「我m7-tioh8，請赦免。」自an2-ni bih落去睏。到隔早起攏boe7記得了了lah。
總是tioh8 koh開始早起e5禮拜，雖然只有2 e5人，吟詩、讀聖經了，in媽媽就開始祈禱。媽媽祈禱講Pat-long5 oe7 hiah-nih phainn2是為tioh8我e5 m7-tioh8、為tioh8我e5 ham-ban7、為tioh8我e5…直直流目屎對上帝求赦免。禁boe7-tiau5 e5目屎，真艱苦心teh祈禱到20分、30分… Nge7心、ban5-phoe5 e5 Pat-long5也聽chit e5祈禱，對心底來反悔，認m7-tioh8。決心講：「若tioh8 hou7媽媽chiah-nih艱苦，我的確m7 koh做phainn2 lah。」Chit款老母e5目屎chit8-pai2 koh chit8-pai2 e5中間，Pat-long5真正換做新e5人。現時teh做牧師，為tioh8上帝teh做工。
耶穌流血汗e5祈禱，也是chhoa7 lan2到得tioh8救--e5。Kiam2 m7是真thang感謝？
3月15日
金句：Lin2若行我所命令lin2 e5，就是我e5朋友。(Iok-han7 15：14)
小朋友lin2 ti7學校有好朋友a2無？有幾e5？Ti7 lin2厝邊有好朋友a2無？有幾e5？In khah常kap你做夥創sim2-mih8？做夥thit-tho5、做夥用功，sim2-mih8？做夥oan-ke，而且sann幫贊。大家相好、sann照顧、無相害。Lin2有歡喜chit款朋友a2無？我相信lan2攏愛有好朋友，na2 che7-e5 na2好。設使若有人攏愛無朋友，你想好--無？穩當真艱苦，家己chit8 e5無伴，無人beh kap i thit-tho5，讀冊be7曉也無人beh sann幫贊。Koh設使若tu2-tioh8 phainn2人beh害--i，也無人thang為--i。你想有好e5朋友是何等e5要緊。
Tann lan2早起ti7 chia sann-kap來想lan2 e5主所tu2-tioh8 e5艱苦，真正值得lan2反省e5所在。Lan2 e5主當i beh死e5以前真正為tioh8 lan2受萬般e5艱苦，親像lan2知I有受公會無公道e5審問kap判決，koh hou7兵丁戲弄，pinn7刺a2 e5冕liu5 ka7 i戴，刺a2 chit8枝、chit8枝攏tuh8入i e5頭殼，血chim-chim流。Koh用蘆竹a2 ka7 i ng目chiu，chiah ka7 i sian3嘴phoe2，koh ka7 i cheng，chiah問i看chit-pai2 to2 chit8 e5 phah--i。
Koh ka7 i縛iap後用鞭ka7 i phah，phah到thong身軀攏烏青，che7-che7孔攏流血。Thong暝無睏，來受百般無理e5審問kap刑罰。若是lan2 e5主攏無顯出m7甘願，a2是反抗e5款。總是其實ti7 i e5心底，iau2有比chiah e5 hou7 i e5心koh-khah艱苦e5事。Lin2想he是sim2-mih8？就是友情e5背叛。
你看，主e7 hou7人掠，原因ti7 to2位？Kiam2-m7是hou7 i e5學生Iu5-tai7所賣mah？將至親愛e5先生賣人30 khou。An2-ni就chhoa7 phainn2人giah8鎚、giah8刀，chhoa7兵來親像teh掠強盜e5款來掠耶穌。而且到位koh用chim嘴、最第一親密、疼心e5記號來對主請安。用an2-ni做暗號來叫人掠先生。你想chit款學生有友誼a2無？
Koh你看Iok-han7，Iok-han7平時是主所疼e5學生。無論ti7變化容貌e5山，ti7 Gai5-lou2 e5 tau，食晚餐e5時坐ti7耶穌e5身邊，hiann3 ti7先生e5胸前，kap主特別親密來講話。到時大驚，放sak i e5外衫拚走，攏m7敢koh越頭，無chit8點顯明siau3念先生e5款式。
Koh你看Pi2-tek，Pi2-tek平時極熱心，極好膽認主。I bat行水面就近主。I kap Nga2-kok、Iok-han7 tak8-pai2特別受主e5牽教。I替學生發表意見，承認耶穌是獨一真真活上帝e5 Kiann2耶穌基督，主o-lo2 i做石盤。I ti7主e5面前咒詛beh kap主sann-kap死。Tann chainn2樣，竟然照主所講，雞boe7啼e5代先，sann-pai2 m7認主。Ah！實在真kian3-siau3，koh到額e5無情。
Koh其他e5民眾，che7-che7是曾受主醫治、食主e5餅、bat聽主講道理，或者幾日前chiah大家chho3樹枝，用花、用衫鋪路，接主騎驢入耶路撒冷城e5人。今a2日竟然攏變心來攻擊耶穌。
你想lan2 e5主親像an2-ni四邊攏是反對、攻擊。I e5心艱苦mah？自然真艱苦，總是其中第一艱苦e5就是友情e5背叛，che是顯明無情、疼心e5 pheng-hoai，魔鬼所做最大可惡e5事，毀滅疼心。主今a2日對lan2要求，切切ng3望lan2對I保守親密e5友情。Koh lan2 sann-kap做信徒e5中間也tioh8時時保守chit e5疼e5友情。I講，「Lin2若行我所命令lin2 e5，就是我e5朋友。」(Iok-han7 15：14) 小朋友對chia起願lan2大家sann-kap來守主e5教示，sann-kap來做I e5朋友。
3月22日
金句：Pe7 ah，赦免in，因為in所做e5 in m7知。(Lou7-ka 23：34)
A-lin5就是Seng3-tek國民學校e5 4年生，ti7學校讀冊真優秀，也是主日學e5模範生。I e5爸爸toa3 ti7銀行，為tioh8轉勤去別位，A-lin5也轉學到光復國民學校，tu2-chiah轉學攏無朋友，學生有人soa3愛罵i「耶穌教」。總是i真gau5讀冊好規矩，老師真疼i，學生na2 m7願特別讀1名e5 Phok-bun5 e5成績hou7 A-lin5 jiok過。Phok-bun5就koh-khah無歡喜A-lin5，soa3使弄學生mai3 kap i講話。
有chit8日A-lin5放學就隨時轉去。Phok-bun5 kap幾na7 e5學生想法度愛beh害A-lin5，就將老師e5桌頂kap thoa-a2 ka7 i chhiau kah亂chhau-chhau。就kap幾na7 e5學生去辦公室chhoe7老師講：「老師，A-lin5 ka7你chhiau桌a2，ia7 chhiau kah亂chhau-chhau就轉去lah。」
起初老師無相信講A-lin5真乖i boe7做chit e5事。總是幾na7 e5學生sann-kap干證講：「老師ah，A-lin5講你真疼i boe7 ka7 i罵，na2講na2 chhiau你e5 thoa-a2 ouh」，後來老師去教室看真正亂chhau-chhau。Ti7隔日早起老師就叫A-lin5起來ka7 i問kiam2有chhiau老師e5桌a2，i真奇怪就講我cha-hng放學就隨時轉去我無做chit e5事，若是老師講，「你講無，chainn2樣幾na7 e5學生講in有看見？」
後來Phok-bun5 kap幾na7 e5學生就起來干證，hit時A-lin5就隨時想tioh8主日學e5老師所講耶穌beh來救人反轉hou7人釘ti7十字架，ia7耶穌ti7十字架頂替hiah e5釘i e5人祈禱講，「Pe7 ah，赦免in，因為in e5所做e5 in m7知」，也bat聽tioh8老師講，「Su7-the5-hoan2 teh講道理e5時，hou7人用石頭tim3 iau2-ku2 i有祈禱講：「主ah，莫得將chit e5罪歸ti7 in。」
A-lin5就知in對怨恨beh來害i，i就無koh講sim2-mih8頭殼ann3落去。老師也phah算是有影就ka7 A-lin5罰khia7 chit8點鐘久。有chit8日Phok-bun5 ti7運動埕teh走e5時hou7玻璃chhak8-tioh8腳teh流血，tu2好A-lin5對hia過看tioh8趕緊用家己e5手巾ka7 i包腳，koh ainn7 i去護士hia治療，忽然Phok-bun5大聲hau2，對A-lin5說謝koh chhe7 m7-tioh8 chiah ka7 i講以前hou7老師罰khia7是i做e5，soa3 kap i去老師hia。Phok-bun5 ti7老師e5面前認罪。後來老師將A-lin5 e5事提出ti7教員會，後來就做光復國民學校e5模範生。以後Phok-bun5就kap A-lin5做好朋友chhoa7出chhoa7入，全班e5學生也kap A-lin5做真好e5朋友lah。
3月29日
金句：我bat死，tann你看，我是活到代代。(啟示錄1：18)
故事：Lan2 e5主耶穌對天降臨來世間，ti7地面chiunn7行真choe7神跡醫治真choe7破病e5人。後來I為tioh8 beh救世間人，做聖e5羊羔hou7人受釘ti7十字架頂，流血替lan2死，所以lan2現在e5世間人，雖罔有罪tioh8應該落地獄。總是m7免煩惱，因為主已經替lan2開路，所以lan2若信I替lan2死lan2就oe7得tioh8救m7免死。小朋友，你愛死無？M7愛，tioh8，大家m7愛死，總是若有罪e5人，做phainn2事e5人，照上帝e5律法tioh8永遠死受艱苦，你愛無？無愛，若是an2-ni有sim2-mih8 辦法免受苦、免永遠死、滅亡？Tioh8信主耶穌！Tioh8！大家tioh8信耶穌chiah免受審判落地獄。
Tann主替lan2死，I有就an2-ni死去無？無！I有koh活、chiunn7天，現在也活teh teh聽lan2 e5祈禱，照顧保護lan2。
以前有chit8 e5真出名e5牧師叫做路德馬丁，i是德國人。I bat為tioh8教會做真choe7工，引chhoa7真choe7人來信主耶穌，是chit8 e5真熱心e5牧師。
有chit8日i真憂愁、煩惱，因為有chit8項代誌辦了無好勢，朋友真choe7攏無beh來chhap i、幫贊i，所以i真失望攏無伴。路德馬丁牧師e5婦jin5人入來i e5房間，路德馬丁看tioh8 i e5婦jin5人穿麻衫入來，真tioh8驚就問i e5婦jin5人講，「是sim2-mih8人死去，你teh穿麻衫？」I e5婦jin5人應講，「耶穌基督死去，所以我穿麻衫。」路德馬丁聽了就講，「基督thai3 oe7死主耶穌是活teh，I無死。」I e5婦jin5人應講，「若是an2-ni你thai3 hiah-nih失志、煩惱，人e5幫贊，基督永遠活teh teh做lan2 e5朋友，做人e5幫贊，lan2 thai3就煩惱無人beh ka7 lan2 tau3腳手？」
馬丁聽了chiah曉悟，大聲講，「是，主是活活e5主，活到代代teh照顧lan2，我m7驚，若是有主e5照顧，我iau2 tioh8驚sim2-mih8！」後來路德馬丁真正無koh為tioh8 sio2-khoa2 e5事煩惱lah，因為i知影主耶穌是活活e5主，tak8日teh聽lan2 e5祈禱，koh照顧幫贊lan2。
</HL>