<CL>
Ti7 chit8 e5 hong-ho5 jit8-le7 e5 cha2-khi2, chit8-ui7 jiat8-sim ti7 kau3-hoe7 e5 hiaN-ti7 lai5 chhoe7 goa2, i chiu7-si7 PhiN5-ou5 Peh8-soa kau3-hoe7 te7-it e5 chiap-siu7 to7-li2 e5 Ng5 Sun7-thian5 hiaN.  Goan2 hou7-siong7 chheng2 an liau2-au7, i ka7 goa2 kong2 kin-a2-jit8 beh chhoa7 i e5 lau7-pe7 khi3 Tai5-oan5, choe3 toa7 e5 bok8-tek chiu7-si7 i e5 lau7-pe7 i2-keng koat-sim beh sin3 Chu2, in-ui7 i si7 keng-bio7 e5 lau7-toa7, iu7 koh si7 toe7-hng e5 tiong2-poe3, chit toe7-hng be5-sin3 chin chhim, chit8-si5 beh kai2-pian3 sin3-giong2 oe7 siu7 lang5 e5 kong-kek le2-me7, ui7-tioh8 beh po2-siu2 i kui2-chap8 ni5 lai5 beng5-u7 chun-giam5, ai3 beh khi3 chhin-chhek TiN7 Tau2 tiuN2-lo2 e5 sou2-chai7 bou7-to7 tit8-kau3 siu7 soe2-le2 liau2 chiah beh tng2-lai5.  Goa2 thiaN liau2 chin hoaN-hi2, in-ui7 i e5 lau7-pe7 Siu-peh si7 chit8-ui7 po2-siu2, kou3-chip khoaN3 chong-kau3 long2-si7 tai7-tong5 e5 lau7-lang5, goa2 chit e5 chio2-hoe3 e5 gin2-na2 khi3 in2-chhoa7 i, siong5-siong5 hou7 i eng7 lo2-poe3 e5 lip8-tiuN5 lai5 ka3-si7 goa2 chit8-hoan, taN u7 chit-khoan2 e5 koat-sim, goa2 tu5 liau2 ka7 in chiok-ho7 i2-goa7, ia7 ui7-tioh8 in e5 li7-piat8 ki5-to2, kiu5 Siong7-te3 hou7 in it-phang5 hong-sun7, peng5-an khi3, ia7 peng5-an tng2-lai5. Goan2 chiu7 an2-ni li7-piat8, bo5 siuN7 kau3 ia7 si7 chit8 e5 eng2-oan2 e5 li7-piat8------
Kong2 khi2 Sun7-thian5 hiaN chit8-ke e5 sin3 Chu2 keng-koe3: In e5 sin3 Chu2 na2 chhin-chhiuN7 chhut ti7 poaN3 kiong5-pek, choaN2-iuN7 kong2?  Goan5-lai5 Sun7-thian5 hiaN si7 TiN7 Tau2 tiuN2-lo2 e5 kiaN2-sai3 kap goe7-seng.  Tng PhiN5-ou5 soan-to7 un7-tong7 ti7 Lim5-chiau3 bok8-su leng2-to7 ha7 khai-si2 e5 si5, TiN7 tiuN2-lo2 chiu7 tng2-lai5 kou3-hiong Chhiah-kham3 thoan5 hok-im, choe3 tai7-seng chiu7-si7 in2-chhoa7 in chit8-ke. Kau3 goa2 siu7 phai3 lai5 Peh8-soa kau3-hoe7 sit8-sip8 e5 si5, chiau3 goa2 sou2 chai, tu5 Sun7-thian5 hiaN e5 sin3-giong2 si7 tiong-sit8 ti7 Siong7-te3 i2-goa7, Sun7-thian5-so2 kap i e5 kiaN2-ji5 long2-si7 iu2-beng5 bu5-sit8, che si7 chit8 e5 sin3-giong2 hok8-chap8 e5 ka-teng5 e5 eng2-hiong2: Lau7-bu2 si7 ang-i5, u7 hok8-sai7 chit8-sian chou2 thoan5 saN-pah goa7 ni5 ku2 e5 put8-chou2, ui7-tioh8 an2-ni Sun7-thian5-so2 e5 sin3-sim chhin-chhiuN7 phu5-hun5, pian3-hoan3 put-teng7, Ia5-sou, put8-chou2 long2-chong2 ho2, le2-pai3-jit8 le2-pai3, ni5-cheh jit8 pai3 put8-chou2, chi2 u7 chit8-hang7 thang kam2-sim e5 si7 in m7 kiaN pat8-lang5 e5 hui2-pong3 le2-me7 iau2-ku2 lai5 le2-pai3,m7-ku2 chit e5 sin3-giong2 hok8-chap8 mau5-tun2 e5 ka-teng5 kiam2 oe7 keng-tit-khi2 chit e5 chin toa7 e5 chhi3-lian7?!
Kong-im teh chau2 chhin-chhiuN7 niau chit8-iuN7 khin e5 kha-pou7, ti7 put-ti put-kak tiong teh koe3, Sun7-thian5 hiaN i2-keng chiong tai7-chi3 pan7 liau2 chun2-pi7 beh tng2-lai5 PhiN5-ou5, i e5 lau7-pe7 ia7 chin seng5-sim teh bou7-to7, ti7 TiN7 tiuN2-lo2 hia long2 chin sun7-su7, che hou7 i chin hong3-sim.  Lai5 Ko-hiong5 liau2-au7, i chit8-si5 boe2 bo5 chun5-phio3, in-ui7 thiN-khi3 bai2, hong-eng2 toa7, Ko-hiong5 Ma2-kong kan e5 pan-lun5 long2 theng5 khui kui2-na7 jit8, lang5-kheh chin-choe7, in i2-keng chiong chun5-phio3 boe2 liau2, taN chun5 u7 koat-teng7 e7-pou beh khui, in-ui7 i e5 hu7-jin5-lang5 beh seng-san2, hoe5-ka sim chhiat, chiu7 siuN7 pan7-hoat beh tah e7-pou e5 chun5, ko2-jian5 bo5 hou7 i sit-bang7.  Bo5 ku2 Te7-ji7 kong-seng7 lun5 chai3-tioh8 Sun7-thian5 hiaN kap chit8-pah goa7 e5 li2-kheh chhiong phoa3 hong-long7 ng3 PhiN5-ou5 teh khui.  M7-ku2 thian iu2 put-chhek chi hong-hun5!  In kiam2 oe7 chai boe7 lai5 e5 cho-gu7?
1956 ni5 11 geh8 16 jit8 e5 chheng-cha2 tui3 Ma2-kong lai5 e5 siau-sit. “Te7-ji7 kong-seng7” ti7 cha2-khi2 loe5 tioh8 Sai-kiat hu3-kin7 e5 am3-ta, u7 hoat-chhut kin2-kip kiu5-kiu3 e5 sin3-ho7, mia7-un7 bi7 pok, hit jit8 e5 thiN-khi3 chin bai2, iok-liok8 chap8-ji7 kip e5 hong u7 chiong hai2-chui2 chhoe chiuN7 liok8-toe7 piN3 choe3 kiam5-hou7, chhiN-chhui3 e5 chhau2-bak8 long2 ta khi3, hai2-eng2 chin hiong-beng2, i sou2 hoat-chhut e5 siaN-im na2 chun2 chheng-ban7 chiah e5 hau2-sai beh thun-biat8 it-chhe3 e5 siN3-mia7, goa2 chin thoe3 chit chiah chun5 e5 seng7-kheh e5 mia7-un7 tam-iu, ti7 chit-khoan2 thiN-khi3 e5 tiong-kan sit-su7 si7 hiong-to kiat-siau2. Bo5 ku2 koh tui3 Ma2-kong lai5 e5 siau-sit. “Te7 ji7 kong-seng7” lun5 ti7 kau2-tiam2 cho2-iu7 i2-keng tim5-but8, kiu3-hou7-chun5 in-ui7 hong-eng2 toa7 bo5 hoat chiap-kin7,bo5 hoat-hian7 u7 seng-hoan5 e5 li2-kheh.  Chit si5 goa2 iau2 m7 chai Sun7-thian5 hiaN ia7 si7 chit chiah chun5 e5 seng7-kheh chi-it, tit8-kau3 chit8 e5 kap i cho3-tin7 lai5 Ko-hiong5 ia7 phah bo5 chun5-phio3 chiu7 che7 hui-ki tng2-lai5 e5 hiaN-ti7 kong2-khi2 e5 si5 chiah chai, “Ou3! Si7 Siong7-te3 e5 chi2-i3?” Goa2 e5 sim chin tioh8-kip ia7 chin kan-khou2.“Chit-e5 ka-teng5 oe7 kham-tit chit-khoan2 e5 chhi3-lian7?  A2-si7 beh in-ui7 an2-ni lai5 li7-khui to7-li2?  Chit e5 beh choe3 bi7-sin3-chia2 kong-kek kau3-hoe7 e5 tui3-siong7 la3, Siong7-te3 a3!  Li2 siaN2-su7 chiong chit e5 chhi3-lian7 lim5-kau3 goan2?” Goa2 e5 sim tui3 I an2-ni teh mng7. Chiap tioh8 i e5 toa7-han3 kiaN2 la3, kiN3-tioh8 goa2 e5 bin7 e5 si5 chiu7 tit8-tit8 hau2, ki3-jian5 tai7-chi3 i2-keng chin-sit8, goa2 chiu7 chin7-lat8 lai5 an-ui3 i, kau3-hoe7 e5 hiaN-che2 ia7 che7-che7 chu7-chip8 ti7 pai3-tng5 teh thoe3 in e5 ka-teng5 ki5-to2, goan2 ia7 long2 khng3 chit8 e5 ng3-bang7, chiu7-si7 hou7 Sun7-thian5 hiaN oe7 thang peng5-an tng2-lai5.  Au7-lai5 i e5 toa7-kiaN2 soe3-soe3 siaN ka7 goa2 kong2, i e5 lau7-bu2 ia7 ti7 cha2-khi2 siN chit8 e5 ta-pou eN-a2, A3!  Chiah-nih khiau2-hap8. 
SeN, li7, si2, piat8, si7 jin5-seng e5 thong3-khou2 su7, tek8-piat8 si7 si2 e5 phaiN2 siau-sit i2-keng hou7 chit e5 ka-teng5 sit-khi3 kong-chhai2 sou2 chhun e5 si7 thi5-khau3 e5 siaN kap bai5-oan3 e5 siaN, chit e5 tiuN5-bin7 hou7 lang5 sim-sng, boe7 kim3-tit lau5 chhut tong5-cheng5 e5 bak8-sai2, “Siong7-te3 a3, Li2 siaN2-su7 beh chiong chhi3-lian7 lim5-kau3 chit e5 loan2-jiok8 e5 ka-teng5?  SiaN2-su7 beh hou7 chu7-jian5 kai3 lai5 hui2-biat8 lang5 e5 siN3-mia7?  Che si7 Li2 e5 chi2-i3 mah?” I e5 siaN na2 chhin-chhiuN7 tui3 goa2 teh kong2: “Ban7-hang7 tai7-chi3 tauh8-tauh8 lai5 long2 si7 beh hou7 thiaN3 I e5 lang5 tit-tioh8 li7-ek.”
Se3-kan su7 ong2-ong2 long2 chin khiau2-hap8, ti7 pi-kek8 koe3 au7 e5 chit8 e5 am3-si5, Sun7-thian5 hiaN e5 lau7-bu2, i e5 hu7-jin5-lang5, kap i e5 sio2-ti7 long2 cho3 chit8 e5 sio-siang7 e5 bang7, chiu7-si7 bang7-kiN3 Sun7-thian5 hiaN chheng7 peh8-saN teh kap in kong2-oe7, i ka7 i e5 lau7-bu2 kong2: “I i2-keng tiam3 ti7 thian-kok, m7 bian2 ui7-tioh8 i e5 si2 lai5 hoan5-lo2, koh kio3 i ai3 li7-khui put8-chou2, lai5 sin3 Ia5-sou, in-ui7 im-kan m7-tat8-tioh8 thian-kok.” Ka7 i e5 hu7-jin5-lang5 kong2: “Tioh8 choan-sim hok8-sai7 Siong7-te3, m7 thang koh ham3-ham3, ia7 tioh8 chiau3-kou3 hit e5 soe3-han3 eN-a2.” Tui3 i e5 sio2-ti7 Sun7-beng7 hiaN kong2: “Tng i beh li7-khui se3-kan e5 si5, u7 chin-choe7 lang5 e5 leng5-hun5 beh kap i khi3 thian-kok, in-ui7 bo5 kang7 lou7, sou2-i2 boe7-e7, ia7 kio3 i tek-khak tioh8 sin3 Ia5-sou.” Tui3 chia e5 bang7 hou7 in ti7 pi-siong sit-bang7 e5 tiong-kan tit-tioh8 an-ui3.  Bo5 ku2 ia7 tui3 hiah e5 tit-kiu3 e5 lang5 e5 tiong-kan thiaN-kiN3 chit8 e5 siau-sit, kong2 u7 chit8 e5 sin3 Ia5-sou e5 lang5 ti7 chun5 loe5 tioh8 ta-chioh8 teh jip8 chui2 e5 si5, teh thoan5 to7-li2 hou7 lang5 thiaN ia7 teh an-ui3 pat8-lang5, chiau3 si2-bong5 mia5-toaN sou2 chai, ti7 pah-goa7 e5 li2-kheh e5 tiong-kan, sin3 Chu2 e5 chi2-u7 chit8-lang5, bo5 gi5 e5 i chiu7-si7 Sun7-thian5 hiaN--- chit8 e5 iong2-kam2 e5 Ki-tok peng-su7.
Khou2-lan7 si7 beh chhoa7 lang5 kau3 ti7 Siong7-te3 e5 sou2-chai7, chit e5 chiu7-si7 siu7-khou2 e5 i2-au7, chhi3-lian7 e5 tai7-ke3, goeh8 bo5 si5-siong5 si7 iN5 e5, peng5-an ia7 bo5 si5-siong5 kap lang5 ti7-teh, chhi3-lian7 kiam2 chi2 u7 seN, li7, si2, piat8?  Che si7 jin5-seng e5 hian7-siong7, chu7-jian5 e5 teng7-lut8, Siong7-te3 u7 si5 beh thong-koe3 chit e5 lai5 seng5-choan5 I e5 chi2-i3. TaN Sun7-thian5 hiaN e5 si2 put-tan3 bo5 hou7 in e5 ka-teng5 sit-loh8 sin3-giong2, hoan2-tng2 hou7 i e5 ang-i5 lau7-bu2 li7-khui put8-chou2 lai5 sin3 Ia5-sou, ia7 tit-tioh8 i e5 sio2-ti7 Sun7-beng7 hiaN choan5-ke.  TaN hian7-chai7 chit e5 sin3-giong2 hok8-chap8 e5 ka-teng5 i2-keng si7 jiat8-sim e5 Ki-tok-hoa3 ka-teng5, in e5 khi3-sia5 kui-cheng3 u7 eng2-hiong2 choe7-choe7 bi7-sin3-chia2, ia7 kek-le7 Peh8-soa Hia7-tang5, Kang2-boe2, Au7-liau5 e5 hiaN-ti7 chi2-moe7. I chhin-chhiuN7 chit8-liap8 beh8 loh8 toe7 taN u7 puh-iN2 u7 tiong2-toa7 u7 kiat-sit8.  I e5 siu7-lan7 u7 kho2-giam7 in e5 ka-teng5, eng7 chit e5 kho2-giam7 cho3 mui5-kai3 hoan2-tng2 hou7 chit e5 ke kian-kou3, hou7 i e5 lau7-bu2 kap i e5 sio2-ti7 sin3 Chu2, che kiam2 m7-si7 Siong7-te3 e5 chi2-i3? Tng pi-kek8 hoat-seng e5 si5 kiam2 m7-si7 bi7-sin3-chia2 e5 leng2-chhio3, hui2-pong3, ki-chhi3 e5 siaN kau3 ti7 in mah?  Na7-si7 Chu2 e5 chi2-i3 si7 poaN5-koe3 lang5 sou2 siuN7 oe7 kau3 e5.
Nng7-ni5 goa7 la3!  Sui-jian5 jit8-thau5 iu5-goan5 si7 kng-beng5, m7-ku2 kiong-chhong e5 hun5 m7 chai pian3-oaN7 kui2 chheng pai2?  Goa2 eng7 pi-siong e5 sim hoai5-liam7 koe3-khi3, ou3!  Sun7-thian5 hiaN i si7 hiah-nih8 put-heng7 lai5 si2 ti7 hai2-tiong, i e5 sin-si ia7 bo5 chhoe7 tioh8.  Tng goan2 e5 kau3-hoe7 su-iau3 i e5 si5-chun7, i chiu7 an2-ni lai5 li7-khui goan2. “Siong7-te3 a3! Li2 siaN2-su7 hou7 Li2 chin7-tiong e5 kiaN2-ji5 cho-gu7 chit khoan2 e5 put-heng7? Goa2 chai la3!  In-ui7 Li2 e5 chi2-i3 pun2 si7 an2-ni.” TaN i i2-keng eng2-oan2 an-hioh ti7 Li2 e5 heng-cheng5, goan2 ia7 beh ui7-tioh8 che lai5 siu7 an-ui3.  Tng i ti7 thiN-nih8 khoaN3-tioh8 ka-ki7 sou2 kiat e5 koe2-chi2 e5 si5, i e5 leng5-hun5 u7 tit-tioh8 an-ui3 la3.
Sou2 siau3-liam7 e5 Sun7-thian5 hiaN, goa2 sia2 chia e5 lai5 ui7 li2 cho3 kian3-cheng3, ia7 eng7 an2-ni lai5 siau3-liam7 li2.
(Oah8-mia7 e5 Bi2-niu5 te7 63 ki5, 1959 ni5 6 geh8)
</CL>
<HL>

Ti7一個風和日麗e5早起，一位熱心ti7教會e5兄弟來chhoe7我，伊就是澎湖白沙教會第一個接受道理e5黃順田兄。阮互相請安了後，伊ka7我講今仔日beh chhoa7伊e5老父去台灣，最大e5目的就是伊e5老父已經決心beh信主，因為伊是經廟e5老大，又koh是地方e5長輩，這地方迷信真深，一時beh改變信仰會受人e5攻擊le2罵，為著beh保守伊幾十年來名譽尊嚴，ai3 beh去親戚鄭斗長老e5所在慕道直到受洗禮了chiah beh轉來。我聽了真歡喜，因為伊e5老父修伯是一位保守，固執看宗教攏是大同e5老人，我這個少歲e5囡仔去引chhoa7伊，常常hou7伊用老輩e5立場來教示我一番，今有這款e5決心，我除了ka7 in祝賀以外，也為著in e5離別祈禱，求上帝hou7 in一帆風順，平安去，也平安轉來。阮就an2-ni離別，無想到也是一個永遠e5離別-----
講起順田兄一家e5信主經過：In e5信主那親像出ti7半強迫，怎樣講？原來順田兄是鄭斗長老e5子婿kap外甥。當澎湖宣道運動ti7林照牧師領導下開始e5時，鄭長老就轉來故鄉赤崁傳福音，做代先就是引chhoa7 in一家。到我受派來白沙教會實習e5時，照我所知，除順田兄e5信仰是忠實ti7上帝以外，順田嫂kap伊e5子兒攏是有名無實，che是一個信仰複雜e5家庭e5影響：老母是尪姨，有服事一仙祖傳三百外年久e5佛祖，為著an2-ni順田嫂e5信心親像浮雲，變幻不定，耶穌、佛祖攏總好，禮拜日禮拜，年節日拜佛祖，只有一項thang感心e5是in m7驚別人e5毀謗le2罵iau2-ku2來禮拜，m7-ku2這個信仰複雜矛盾e5家庭kiam2會經得起這個真大e5試煉？！
光陰teh走親像貓一樣輕e5腳步，ti7不知不覺中teh過，順田兄已經將代誌辦了準備beh轉來澎湖，伊e5老父也真誠心teh慕道，ti7鄭長老hia攏真順序，che hou7伊真放心。來高雄了後，伊一時買無船票，因為天氣bai2，風湧大，高雄馬公間e5班輪攏停開幾若日，人客真濟，in已經將船票買了，今船有決定e7晡beh開，因為伊e5婦人人beh生產，回家心切，就想辦法beh tah e7晡e5船，果然無hou7伊失望。無久第二公盛輪載著順田兄kap一百外個旅客衝破風浪向澎湖teh開。M7-ku2天有不測之風雲！In kiam2會知未來e5遭遇？
1956年11月16日e5清早tui3馬公來e5消息。「第二公盛」ti7早起loe5著西結附近e5暗礁，有發出緊急求救e5信號，命運未卜，hit日e5天氣真bai2，約略十二級e5風有將海水吹上陸地變做鹹雨，青翠e5草木攏礁去，海湧真兇猛，伊所發出e5聲音那準千萬隻e5吼獅beh吞滅一切e5性命，我真替這隻船e5乘客e5命運擔憂，ti7這款天氣e5中間失事是兇多吉少。無久koh tui3馬公來e5消息。「第二公盛」輪ti7九點左右已經沈沒，救護船因為風湧大無法接近，無發現有生還e5旅客。這時我iau2 m7知順田兄也是這隻船e5乘客之一，直到一個kap伊做陣來高雄也扑無船票就坐飛機轉來e5兄弟講起e5時chiah知，「ou3！是上帝e5旨意？」我e5心真著急也真艱苦。「這個家庭會堪得這款e5試煉？或是beh因為an2-ni來離開道理？這個beh做未信者攻擊教會e5對象la3，上帝a3！你啥事將這個試煉臨到阮？」我e5心tui3伊an2-ni teh問。接著伊e5大漢子la3，見著我e5面e5時就直直哮，既然代誌已經真實，我就盡力來安慰伊，教會e5兄姐也濟濟聚集ti7拜堂teh替in e5家庭祈禱，阮也攏囥一個向望，就是hou7順田兄會thang平安轉來。後來伊e5大子細細聲ka7我講，伊e5老母也ti7早起生一個查甫嬰仔，A3！Chiah-nih巧合。
生、離、死、別，是人生e5痛苦事，特別是死e5歹消息已經hou7這個家庭失去光彩所chhun e5是啼哭e5聲kap埋怨e5聲，這個場面hou7人心酸，boe7禁tit流出同情e5目屎，「上帝a3，你啥事beh將試煉臨到這個軟弱e5家庭？啥事beh hou7自然界來毀滅人e5性命？Che是你e5旨意mah？」伊e5聲那親像tui3我teh講：「萬項代誌tauh8-tauh8來攏是beh hou7疼伊e5人得著利益。」
世間事往往攏真巧合，ti7悲劇過後e5一個暗時，順田兄e5老母，伊e5婦人人，kap伊e5小弟攏做一個相像e5夢，就是夢見順田兄穿白衫teh kap in講話，伊ka7伊e5老母講：「伊已經tiam3 ti7天國，m7免為著伊e5死來煩惱，koh叫伊ai3離開佛祖，來信耶穌，因為陰間m7值著天國。」Ka7伊e5婦人人講：「著專心服事上帝，m7 thang koh ham3-ham3，也著照顧hit個細漢嬰仔。」Tui3伊e5小弟順孟兄講：「當伊beh離開世間e5時，有真濟人e5靈魂beh kap伊去天國，因為無共路，所以boe7會，也叫伊的確著信耶穌。」Tui3 chia e5夢hou7 in ti7悲傷失望e5中間得著安慰。無久也tui3 hiah e5得救e5人e5中間聽見一個消息，講有一個信耶穌e5人ti7船loe5著礁石teh入水e5時，teh傳道理hou7人聽也teh安慰別人，照死亡名單所知，ti7百外個旅客e5中間，信主e5只有一人，無疑e5伊就是順田兄---一個勇敢e5基督兵士。
苦難是beh chhoa7人到ti7上帝e5所在，這個就是受苦e5以後，試煉e5代價，月無時常是圓e5，平安也無時常kap人ti7-teh，試煉kiam2只有生、離、死、別？Che是人生e5現象，自然e5定律，上帝有時beh通過這個來成全伊e5旨意。今順田兄e5死不但無hou7 in e5家庭失落信仰，反轉hou7伊e5尪姨老母離開佛祖來信耶穌，也得著伊e5小弟順孟兄全家。今現在這個信仰複雜e5家庭已經是熱心e5基督化家庭，in e5棄邪歸正有影響濟濟未信者，也激勵白沙瓦桐、港尾、後寮e5兄弟姊妹。伊親像一粒麥落地今有puh-iN2有長大有結實。伊e5受難有考驗in e5家庭，用這個考驗做媒介反轉hou7這個家堅固，hou7伊e5老母kap伊e5小弟信主，che kiam2 m7是上帝e5旨意？當悲劇發生e5時kiam2 m7是未信者e5冷笑、毀謗、譏刺e5聲到ti7 in mah？若是主e5旨意是盤過人所想會到e5。
兩年外la3！雖然日頭猶原是光明，m7-ku2穹蒼e5雲m7知變換幾千擺？我用悲傷e5心懷念過去，ou3！順田兄伊是hiah-nih8不幸來死ti7海中，伊e5身屍也無chhoe7著。當阮e5教會需要伊e5時陣，伊就an2-ni來離開阮。「上帝a3！你啥事hou7你盡忠e5子兒遭遇這款e5不幸？我知la3！因為你e5旨意本是an2-ni。」今伊已經永遠安歇 ti7你e5胸前，阮也beh為著che來受安慰。當伊ti7天nih8看著家己所結e5果子e5時，伊e5靈魂有得著安慰la3。
所數念e5順田兄，我寫chia e5來為你做見證，也用an2-ni來數念你。
(活命e5米糧第63期，1959年6月)
</HL>