<CL>
Kim-ku3 E5 Kou3-su7<BR>1959 11 Geh8
11 Geh8 1 Jit8
Kim-ku3: Sin3 e5 lang5 long2 chit8-sim chit8-i3, ...... tak8-hang7 mih8 choe3 kong--e5. (Su3-tou5 heng7-toan7 4:32)
Thau5-su5:
Chhou-tai7 e5 sin3-tou5, in hoe2-kai2 kui Chu2 liau2-au7, chin jiat8-sim lai5 kun-toe3 tng-si5 e5 sin3-tou5 tiong. In sim7-chi3 soa3 chiong sou2 u7 e5 chinn5-chai5 but8-chit, long2-chong2 hong7-hian3 ti7 cheng3 hiann-ti7 tiong, choe3 kong-kiong7 e5 lou7-eng7. Lan2 na7 thiann3 Chu2, chiu7 oe7 sinn-chhut chit-teng2-ho7 bo5 su-khia, hi-seng sio2-ngou2, seng5-choan5 tai7-ngou2 e5 cheng-sin5.
Kou3-su7: “Tang3-sng e5 Sio2-lim5”
Ti7 chit8-keng kau3-hoe7 e5 Chu2-jit8-oh8, u7 chit8-e5 gin2-na2 kio3-choe3 “tang3-sng e5 Sio2-lim5”. Sio2-lim5 chai ai3 chinn5, ia7-si7 chin tang3-sng. I m7-ai3 hong7-hian3, m7-ai3 pang-chan7 pat8-lang5, i siong5-siong5 tui3 a-pa a-bu2 tho2 chinn5, kong2 beh ti7 le2-pai3-jit8 hian3-kim, chong2-si7 long2 bo5-iann2, si7 khi3 lok8 ti7 su-khia, pi3-bit8 e5 chinn5-tang5-a2 nih8, sou2-i2 an2-ni i e5 chinn5-tang5-a2, chiu7 chiam7-chiam7 moa2 khi2-lai5. U7 chit8-mi5 i teh siunn7 i e5 chinn5 tioh8 lai5 cho3 sim2-mih8 lou7-eng7, be2 sui2 e5 sann? Bo5-ai3, a-bu2 oe7 be2 hou7 goa2, be2 thit-tho5 mih8? M7-bian2, goa2 thang tui3 a-i5, a-chek iau3-kiu5. Kiat-kiok8 tang3-sng e5 Sio2-lim5 chiu7 chiong hiah e5 chinn5 koh siu khi2-lai5.
U7 chit8 le2-pai3, ti7 Chu2-jit8-oh8 lau7-su kong2, Seng3-tan3 beh kau3 lah, ai3 be2 sann lai5 sang3 hou7 lou7-pinn e5 khit-chiah8, sou2-i2 chhiann2 tai7-ke chin7-lat8 hong7-hian3. Sio2-lim5 siunn7 kong2 an2-ni chin bo5-chhai2. Koh chit8-pai2, kau3-hoe7 u7 chit8-ui7 kho2-lin5 bo5 i-oa2 e5 lau7-lang5 phoa3-pinn7, lau7-su ai3 tai7-ke ui7-tioh8 i hong7-hian3 thang pang-chan7 i, Sio2-lim5 khiok siunn7 an2-ni si7 chin phah-sng2. Chi2-u7 i e5 chinn5-tang5-a2 jit8-jit8 it-tit8 tinn7 khi2-lai5.
U7 chit8-me5-hng Sio2-lim5 teh khun3 e5 si5, u7 khoann3-kinn3 chit8 e5 chheng7 phoa3-noa7 e5 sann, koann5 kau3 chhun-chhiu2 tui3 i kiu5-khit kong2, “Tang3-sng e5 Sio2-lim5, chhiann2 li2 kho2-lin5 goa2!” Khiok Sio2-lim5 tioh8 chit8-kiann, kin2-kin2 chiong chinn5-tang5-a2 lam2-oa2 khi2-lai5 kong2, “Bo5-chhai2, bo5-chhai2, che si7 goa2 e5 chinn5, bo5-ai3 hou7 li2!” Hit e5 thang kiann e5 khit-chiah8 tit8-tit8 pek oa2-khi3, hou7 Sio2-lim5 thoe3 kau3 long2 bo5 ui7. Kou-put-chiong, in-ui7 kiann-hiann5, Sio2-lim5 chiu7 khui chinn5-tang5-a2, tui3 hit lai7-bin7 chhiau-chhoe7 chit8-tiunn phoa3-noa7, beh tng7 cho3 koeh8 e5 gin5-phio3 hiat hou7 i. Hit e5 khit-chiah8 chiu7 pian3-choe3 chit8 e5 chin sui2 e5 thinn-sai3, tui3 Sio2-lim5 seh-sai7, lai5 pian3 bo5-khi3.
Sio2-lim5 khai-si2 ui7-tioh8 i hit e5 phoa3-noa7 e5 gin5-phio3 kam2-kak bo5-chhai2 lai5 siong-sim.
Tng i koh teh khun3 e5 si5, tang3-sng e5 Sio2-lim5 chiu7 koh khoann3-kinn3, u7 chit8 e5 tai3 tang7-pinn7 soe-jiok8 e5 lau7-lang5 khia7 ti7 i e5 chhng5-cheng5, chhun-chhiu2 tui3 i ai-kiu5 kong2, “Tang3-sng e5 Sio2-lim5, chhiann2 li2 kho2-lin5 goa2!” Khiok Sio2-lim5 tioh8-kiann, kin2-kin2 chiong hit e5 chinn5-tang5-a2 lam2 tiau5 teh, kong2, “Phah-sng2, phah-sng2, che si7 goa2 e5 chinn5, bo5-ai3 hou7 li2!” Hit-ui7 heng5-iong5 thang kiann e5 lau7-lang5 tit8-tit8 pek oa2, hou7 Sio2-lim5 thoe3 kau3 long2 bo5 ui7. Kou-put-chiong, in-ui7 kiann-hiann5, Sio2-lim5 chiu7 koh khui chinn5-tang5-a2, tui3 hit lai7-bin7 chhiau-chhoe7 chit8-tiunn phoa3-noa7, beh tng7 cho3 koeh8 e5 gin5-phio3 hiat hou7 i.
Hit e5 lau7-lang5 chiu7 pian3-choe3 chit8 e5 chin sui2 e5 thinn-sai3, tui3 Sio2-lim5 seh-sia7 lai5 pian3 bo5-khi3. Sio2-lim5 koh khai-si2 ui7-tioh8 hit-tiunn phoa3-noa7 e5 gin5-phio3 lai5 siong-sim, tng i teh khoann3 hiah e5 gin5-phio3 e5 si5, hut-jian5 hiah e5 gin5-phio3 long2 khai-si2 sinn thang5, thang kiann e5 thang5 chit8-chiah chit8-chiah tui3 hit e5 tang5-a2 lai7 so5 chhut-lai5, au7-lai5 chiu7 so5 moa2 i e5 chhng5-teng2 kap pang5-keng, tit8-kau3 hiah e5 chinn5 long2 oan5-choan5 pian3-choe3 thang5.
Bo5 ku2 hiah e5 thang5 chiu7 tiong2-toa7 khi2-lai5 khai-si2 beh chiah8 Sio2-lim5 e5 bah. Sio2-lim5 kiann kau3 chau2 long2 bo5 lou7, i phe-mia7 teh chau2, hiah e5 thang5 tit8-tit8 teh tui-jiok. Ti3-kau3 Sio2-lim5 ti7 chau2 bo5 lou7 e5 si5 soa3 poah8-loh8 ti7 chit8 e5 ou-am3 e5 chhim-khinn. Sio2-lim5 khoann3-kinn3 hit e5 chhim-khinn e5 lai7-bin7 long2 si7 tun2 moa2 hu2-pai7 sinn-sian e5 chinn5-kak-a2 kap phoa3-noa7 e5 chinn5-phio3, Sio2-lim5 khoann3-liau2 chin kiann. Bo5-ku2 ko2-jian5 tui3 hiah e5 chinn5 e5 e7-bin7 u7 bu5-sou3-ban7 e5 chinn5-thang5, so5 chhut-lai5 beh chiah8 Sio2-lim5 e5 bah, Sio2-lim5 hou7 hiah e5 thang5 ka7 i so5 kau3 moa2 sin-khu, chiu7 kiann-hiann5 hoah kio3 kong2, “Kiu3 goa2 lah, kiu3 goa2 lah, goa2 m7-ai3 chinn5 lah!”
U7 nng7 e5 chheng7 peh8-sann e5 thinn-sai3 chhut-hian7 ti7 thinn-nih8, tui3 i kong2, “Tang3-sng e5 Sio2-lim5, li2 ai3 goan2 ka7 li2 choe3 sim2-mih8?” Sio2-lim5 jin7-chhut hit nng7-ui7 chiu7-si7 khit-chiah8 kap lau7-lang5, chiu7 hoann-hi2 tui3 in kiu5 kong2, “Chhiann2 lin2 kiu3 goa2 thoat-li7 chit e5 chinn5-thang5 e5 chhim-khinn!” Hit nng7-ui7 thinn-sai3 chiu7 chiong Sio2-lim5 hou7 in phoa3-noa7 e5 chinn5-phio3 theh8 ti7 chhiu2-nih8, tui7 loh8-khi3, chhiann2 Sio2-lim5 tioh8 khinn5 ti7 hit e5 chinn5-phio3, lai5 thoat-li7 chhim-khinn. Sio2-lim5 kin2-kin2 chit8-chhiu2 khi3 khinn5 ti7 chit-tiunn chinn5-phio3, khoann3-tioh8 hit e5 phoa3-noa7 beh tng7 e5 chinn5-phio3, hit-si5 Sio2-lim5 chiah hou7-hoe2, i an2-choann2 bo5 eng7 khah che7, khah ho2 e5 chinn5-phio3 hiat hou7 in, hit tiunn chinn5-phio3 si7 hiah-nih8 kho3 put-chu7, hiah-nih8 bo5 ng3-bang7.
I hou7-hoe2 koh hou7-hoe2 soa3 chek-pi7 ka-ki7 e5 tang3-sng, iau2-ku2 i khinn5 ti7 hit e5 chinn5-phio3, ng3-bang7 hit e5 chinn5-phio3 bo5 tng7-khi3. I e5 sin-khu u7 phu5 ti7 khong-tiong, chinn5-phio3 chiam7-chiam7 beh tng7 khi3 lah, hit e5 si5 chit8-tiunn5 thang-kiann, kin2-tiunn e5 si5-kan. Ko2-jian5 kau3 ti7 poann3 khong-tiong e5 si5 hiah e5 chinn5-phio3 chiu7 tng7-khi3, i chiu7 koh siak loh8-khi3 lah.
Sio2-lim5 ti7 toa7 kiann-hiann5 e5 si5 lai5 chhinn2 khi2-lai5, chiah chai-iann2 goan5-lai5 si7 teh choe3-bang7. I kin2-kin2 khoann3 i e5 chinn5-tang5-a2, iau2-ku2 ti7 i e5 sin-pinn, hiah-e5 chinn5 ia7 long2 bo5 sit bo5 khi3, i khai-si2 tui3 hiah e5 chinn5 u7 chit8-chiong2 e5 put-an. Chong2-si7 kau3 le2-pai3-jit8, tang3-sng e5 Sio2-lim5 chiu7 theh8 i e5 chinn5-tang5-a2 khi3 hian3 hou7 Chu2, thang pang-chan7 hit nng7-ui7 kho2-lin5 e5 lang5, i2-au7 lang5 chiu7 m7-bat koh kio3 i “tang3-sng e5 Sio2-lim5” lah. (Ng5. L. L.)
11 Geh8 8 Jit8
Kim-ku3: Sun7-than3 Siong7-te3 khah ke3-thau5 ti7 sun7-than3 lang5, si7 hap8-gi5. (Heng7-toan7 5:29)
U7 chit8 e5 gin2-na2 mia5 kio3 Chu2-hui7 khi3 goa7-kok thak8-chheh, tai7-seng bo5 peng5-iu2, chin bo5 phoann7, i e5 pa-pa kap ma-ma long2 bo5 kap i khi3, i chin ai3 u7 peng5-iu2, au7-lai5 chiu7 chiam7-chiam7 kap tong5-oh8 sek8-sai7, bo5-ku2 chiu7 pinn3 chin che7 peng5-iu2, iah8 u7 ho2 e5, iah8 u7 phainn2 e5, Chu2-hui7 e5 lau7-pe7 siong5-siong5 sia2 phoe hou7 i, ka7 i kong2, “Li2 m7-thang kap peng5-iu2 khi3 poah8 pai5-a2, m7-thang khoann3 m7 ho2 e5 tian7-iann2, m7-thang ka-ki7 chit8 e5 khi3 iu5-eng2, li2 tioh8 khi3 le2-pai3, iah8 tioh8 khin5-khin5 thak8-chheh, iah8 tioh8 tu2-ho2 e5 un7-tong7 kap hioh-khun3.” Chu2-hui7 chai i e5 pa-pa kap ma-ma si7 se3-kai3 siong7 te7-it thiann3 i e5 lang5, i siunn7 kong2 sui-jian5 pe7-bo2 bo5 ti7 i e5 sin-pinn, iau2-ku2 goa2 na7 thiann in e5 oe7 pa-pa ma-ma tek-khak chin hoann-hi2, i iah8 chai sun7-than3 pe7-bo2 chiu7-si7 iu2-hau3, sou2-i2 i siong5-siong5 siunn7-khi2 i e5 pa-pa sou2 sia2 e5 phoe.
U7 chit8-jit8 i e5 phainn2 peng5-iu2 lai5 beh chio i khi3 poah8 pai5-a2, tit8-tit8 ka7 i chio, chong2-si7 Chu2-hui7 kong2 goa2 e5 lau7-pe7 kio3 goa2 m7-thang, sou2-i2 goa2 m7 kap li2 khi3, koh chit8-pai2 i e5 peng5-iu2 lai5 beh koh chio i khi3 khoann3 tian7-iann2, Chu2-hui7 chiu7 ka7 i kong2 goa2 e5 lau7-pe7 sia2 phoe lai5 kio3 goa2 tioh8 khin5-khin5 thak8-chheh, koh lan2 kho2-chhi3 teh-beh kau3 la3, goan2 m7-ai3 khi3, hit e5 peng5-iu2 chiu7 chin siu7-khi3, bo5-ai3 kap Chu2-hui7 cho3 peng5-iu2, hit e5 phainn2 peng5-iu2 chiu7 khi3 chio chin che7 peng5-iu2 kap Chu2-hui7 phainn2, Chu2-hui7 e5 sim chin kan-khou2, chong2-si7 i chai sun7-than3 lau7-pe7 e5 oe7 si7 khah tioh8, au7-lai5 i sui-jian5 bo5 chin che7 e5 peng5-iu2, iau2-ku2 i jin7-chin thak8-chheh, kau3-boe2 cho3 chin gau5 e5 phok-su7, i si7 chit8-ui7 sun7-than3 pe7-bo2 e5 lang5, Siong7-te3 u7 chiok-hok i chin seng5-kong.
Lan2 e5 Seng3-keng u7 ka3-si7 lan2, sun7-than3 Siong7-te3 khah koe3-thau5 ti7 sun7-than3 lang5 si7 hap8-gi5, i3-su3 si7 thiann Siong7-te3 e5 oe7 khah tioh8, thiann lang5 e5 oe7 khah m7-tioh8, Siong7-te3 chiu7-si7 lan2 thinn-teng2 e5 lau7-pe7, I u7 kia3 phoe lai5 hou7 lan2, chiu7-si7 Seng3-keng, Siong7-te3 e5 oe7 long2 ki3 ti7 Seng3-keng, lan2 na7 sun7-than3 Thinn-pe7 kiam2-chhai2 oe7 hou7 lang5 oan3-hin7, hou7 lang5 me7, chong2-si7 lan2 na7 oh8 Chu2-hui7 teh sun7-than3 i e5 lau7-pe7 e5 ka3-si7 kau3-boe2 lan2 e5 Thinn-pe7 beh chiok-hok lan2, lan2 tioh8 ho2-tann2 tioh8 oe7 ki3-tit Seng3-keng e5 oe7 kong2, “Sun7-than3 Siong7-te3 khah koe3-thau5 ti7 sun7-than3 lang5 si7 hap8-gi5. (T. K. C.)
11 Geh8 15 Jit8
Kim-ku3: Tiam3 ti7 siunn2-su3 goa2 khui3-lat8 e5, goa2 su7-su7 long2 oe7. (Hui-lip8-pi2 4:13)
Sio2 peng5-iu2 li2 ka-ki7 bat siunn7, li2 si7 chin loan2-jiok8, a2-si7 chin u7 lek8-liong7? Kiam2-chhai2 u7 lang5 ka-ki7 bat siunn7 i si7 chin u7 lek8-liong7, ki5-sit8 bo5-iann2. Li2 e7-ki3-tit koe3-khi3 8 geh8, Tiong-pou7 e5 toa7 chui2-chai a2-be7? Goa2 pun2-sin u7 khi3 khoann3 hiah e5 tu2-tioh8 chai-e7 e5 lang5, soa3 phoe3-un7 kiu3-che3-phin2 khi3 hou7 in. Khi3 kau3-ui7 chit8-e7 khoann3, u7 sou2-chai7 kui e5 chng-sia7 lau5 liau2-liau2, chhu3 long2 to2, lian5 tek-pho7, toa7-chhiu7 ia7 long2 khau khi2-lai5, chui2-chun3 eng7 chui2-ni5 choe3 e5 chui2-mng5, kio5-niu5, lian5 thih-kio5 to chhoah tng7 lau5-khi3.
Goa2 ia7 bat khoann3 hong-thai au7 e5 cheng5-keng2, phai3-chhut-sou2 e5 cheng-thah, a2-si7 tian7-lek8 tian7-soann3 e5 thih-thah, hou7 hong chhoe, soa3 chhin-chhiunn7 iu5-chiah8-koe2 an2-ni kng2-lun2-chun7 to2 ti7 thou5-kha. Ah! Li2 siunn7 Siong7-te3 e5 khui3-lat8 e5 thang kiann. (ti7 Hoa-lian5 e5 su7)
Koh bat khoann3 ti7 chit8-am3 tng lang5 teh khun3 e5 tiong-kan, Siong7-te3 eng7 toa7-hong kng2 khi2 thou5-soa lai5 kham3 chit8 e5 tek-ui5, chhin-chhiunn7 an2-ni goa2 bat khoann3 Hong-oan2 (cha2 kio3-choe3 Hoan-a2-oah) hu7-kin7 e5 chng-sia7 hou7 thou5-soa kham3-khi3. Li2 siunn7 lang5 ti7 Siong7-te3 e5 bin7-cheng5 u7 sim2-mih8 lek8-liong7 a2-bo5? Bo5, oan5-choan5 bo5.
Sou2-i2 lang5 be7-tit ti2-tek8 Siong7-te3, chi2-u7 sun7-hok8 na7-tiann7, siat-su2 li2 na7 sun7-hok8 Siong7-te3, lai5 tiam3 ti7 I e5 khui3-lat8, li2 chiu7 beh choe3-chhut li2 ka-ki7 siunn7 bo5 kau3 e5 su7. Li2 bat thiann Bi2-kok He-len-khe-lah sian-sinn e5 su7 a2-bo5? I si7 chit8 e5 thang kho2-lin5 se3-se3 e5 cha-bou2 gin2-na2. Tng i se3-han3 e5 si5 chiu7 e2-kau2, chhinn-mi5, koh chhau3-hi7-lang5, li2 siunn7 che si7 joa7-nih8 chhi-chham2 e5 su7, chhinn-mi5 long2 bo5 khoann3-kinn3 sim2-mih8, to chhi-chham2 lah, soa3 ia7 bo5 thiann-kinn3 sim2-mih8 siann, koh e2-kau2 kan-khou2, pak-tou2 iau ia7 be7-hiau2 kong2. Lang5 na7 ka7 i hiat teh, i ka-ki7 ti7 hia na2 chun2 si2 e5 kan-khou2, kin-tu2 ia7 bo5 khoann3-kinn3 sim2-mih8 si3-pinn am3-bin5-bong. Koh ia7 bo5 thiann-kinn3 sim2-mih8, sim-koann siunn7 ia7 be7-hiau2 kong2, thong-jit8 kan-ta tiam7-tiam7 che7. Li2 siunn7 u7 kan-khou2 a2-bo5?
Na7 si7 i sin3 Siong7-te3, u7 thiann Chu2 Ia5-sou. I chhim-chhim oa2-kho3 Chu2, oa2-kho3 Siong7-te3 pang-chan7, bo5 loe2-chi3 lai5 lou2-lek8, kau3-boe2 i pinn3 chin gau5, i choe3 phok-su7, tann e7 kong2-oe7, kau3 tak8 sou2-chai7 kang2-ian2. I tu3 che7-che7 chheh, soa3 ui7-tioh8 phoa3-siunn3, chan5-hoe3 e5 phainn2-mia7-lang5 lai5 chou-chit che7-che7 kiu3-che3 e5 ki-koan, pinn3 choe3 tng chit e5 si5-tai7 m7-na7 Bi2-kok lang5 ia7-si7 se3-kai3 chit8 e5 chin toa7 e5 jin5-but8. Hian2-beng5 lang5 na7 tiam3 ti7 Siong7-te3 e5 un-tian2, khui3-lat8 e5 tiong-kan lai5 lou2-lek8 e5, ban7-su7 to e7.
Sio2 peng5-iu2 li2 sin3 Siong7-te3 mah? Li2 u7 khun3-lan5 mah? Kau-tai3 Chu2, sin3 I lai5 lou2-lek8, kau3-boe2 tek-khak e7 seng5-kong. (L. J. S.)
11 Geh8 22 Jit8
Kim-ku3: Goan7 lin2 peng5-an; Goa2 chhe lin2, chhin-chhiunn7 Pe7 u7 chhe Goa2. (Iok-han7 20:21)
U7 chit8-pai2 kau3-hoe7 siu7 toa7 khun2-tiok8, hoe7-iu2 long2 chin kiann, in-ui7 na7 hou7 lang5 chai-iann2 i si7 thiann to7-li2 e5, lang5 chiu7 lai5 liah8 in, chiong in e5 ke-hoe2 long2 theh8-khi3, lang5 ia7 soa3 liah8-khi3 koainn ti7 kann-nih8, u7 e5 hou7 lang5 hai7-si2. Sou2-i2 in na7 beh keng3-pai3 Siong7-te3 long2 tioh8 koainn-mng5, ia7 chin kiann lang5 chai-iann2, Seng3-keng, seng3-si long2 te7 tiam3 lak8-te7-a2 lai7-bin7, m7-kann2 hou7 lang5 khoann3-kinn3.
Ti7 hit e5 kau3-hoe7 lai7 u7 3 e5 chheng-lian5 lang5, u7 chit8 e7-hng khi3 chhoe7 bok8-su, kong2, “Bok8-su kiam2 u7-iann2 u7 Ia5-sou, na7 u7 thai2 bo5 tui3 thinn-teng2 chhe thinn-sai3 lai5 liah8 chiah e5 ham7-hai7 lan2 e5 lang5.” Bok8-su ka7 i kong2, Li2 m7-thang giau5-gi5 Siong7-te3, Siong7-te3 sou2 cho3 e5 tai7-chi3, bo5 chiau3 lang5 e5 sou2 siunn7, lin2 tioh8 m7-thang giau5-gi5, it-hoat pek-chhiat ki5-to2, chiu7 beh khoann3-kinn3 Siong7-te3 e5 koan5-leng5. Hit si5 bok8-su chiu7 chio hit 3 e5 chheng-lian5 lang5 kui7 ti7 pai3-tng5-thiann5 ki5-to2.
Hit 3 e5 chheng-lian5 chiau3 lun5 ki5-to2, lun5 liau2 bok8-su koh kong2 long2 chhut-siann pek-chhiat ki5-to2. 4 e5 lang5 e5 ki5-to2 hut-jian5 chhin-chhiunn7 kui-pah lang5 e5 siann, pai3-tng5 chhin-chhiunn7 jit8--si5 e5 khoan2, kng iann3-iann3. Thiann-kinn3 siann kong2, “Goan7 lin2 tai7-ke peng5-an; Goa2 beh chhe lin2 khi3 si3-koe3 thoan5 hok-im.”
Sann e5 chheng-lian5 e5 tiong-kan, ki5-tiong chit8 e5 kio3-cho3 Jin5-tek, chhut-siann hoah chhut-lai5, bok8-su ah...... si7 Ia5-sou e5 siann, oah8-oah8 e5 Chu2 ko2-jian5 bo5 li7-khui lan2, Ha-le-lu-iah, si3 e5 lang5 chhut-siann gim5-si.
Seng3-si 103 siu2
Hok-im cheng-siann teh toa7-tan5, <BR>Thiann-kinn3 kau3 cheng3-hai2 kap soann, <BR>Po3-thoan5 tit8-kau3 hoann-hi2 siau-sit, <BR>Peh8-peh8 siunn2-su3 li2 kap goa2; <BR>“Siong7-te3 chiong tok8-sinn e5 kiann2, <BR>Siunn2-su3 se3-kan ban7-ban7 lang5, <BR>Sin3-kho3 Kiu3-chu2 put-lun7 chi7-chui7, <BR>Oe7-tit eng2-oan2 oah8 un2-tang3.”
(Chit e5 si5-chun7 chhiann2 kau3-oan5 kio3 hak8-seng long2 gim5 chit-chat liau2 chiah koh kong2)
Chit 4 e5 gim5 liau2, sim chhiong-moa2 khoai3-lok8, koat-sim beh jip8 soann thoan5 to7-li2, tui3 hit-tiap khi2 m7-kiann khun2-tiok8, m7-kiann si2 phe-mia7 ui7 Chu2 cho3 kian3-cheng3, tit-tioh8 choe7-choe7 lang5 hoan2-hoe2 lai5 sin3 Ia5-sou.
Chhiann2 koh lai5 liam7 kin-a2-jit8 e5 kim-ku3. (I. L. Chh.)
11 Geh8 29 Jit8
Kim-ku3: Lai5 te3 Goa2, Goa2 beh hou7 lin2 tit-tioh8 lang5 chhin-chhiunn7 tho2-hi5 e5. (Ma2-thai3 4:10)
Kou3-su7: “Be7 koe2 e5 Ma2-le7”
Ma2-le7 khi3 sin3 Ia5-sou liau2-au7, m7-na7 ka-teng5 e5 lang5 phainn2 khoan2-thai7 i, lian5 choan5 chng e5 lang5 long2 hoan2-tui3 kong-kek i.
Siong-sim e5 Ma2-le7 khiok chiau3-siong5 ti7 chng-lai7 teh be7 a-ma2 sou2 cho3 e5 chinn3-koe2, chong2-si7 tui3 i sin3 Ia5-sou liau2-au7 bo5 lang5 ai3 koh ka7 i boe2, ti3-kau3 i chi2 u7 khang-khang ti7 hit e5 han5-leng2 e5 ke-lou7 teh kiann5-seh8.
Ma2-le7 bo5 sit-bong7 bo5 hoe5-sim, sui-jian5 i tng2-khi3 it-teng7 oe7 hou7 a-ma2 me7 lai5 kui7 ti7 tng5-nih8, khiok i iau2-ku2 seng5-jin7 si7 chit8 e5 sin3 Ia5-sou e5 lang5. In-ui7 i chai-iann2 sin3 Ia5-sou chiah u7 Siong7-te3 e5 su3-hok.
I kiann5 koe3 chap8-hoe3 tiam3 e5 a-peh e5 mng5-khau2 koe3-khi3 e5 si5, a-peh chiu7 leng2-chhio3 i kong2, “Se3-se3 e5 poe7-kau3-chia2.” I tui3 piann2-tiam3 e5 a-po5 e5 mng5-khau2 koe3 e5 si5 a-po5 chiu7 bi3-chhui3 ka7 keh-piah e5 lang5 kong2, “M7-chiann5-kui2, sin3 Ia5-sou u7 sim2-mih8 li7-ek.” I kiann5 koe3 phah-thih e5 a-chek e5 tiam3-khau2 koe3-khi3 e5 si5, a-chek chiu7 kap tang5-phoann7 e5 ta-pou-lang5 kong2-oe7 lai5 thiau-lan5 i, “Sin3 Ia5-sou m7-bian2 be7 koe2 ho2 lah, Ia5-sou oe7 siunn2-su3 lah.” Be7-chhai3 e5 a-chim2, be7-bah e5 lau7- a-peh long2 si7 lau7-iunn7 tui3 i chin hoan2-kam2. Lian5 ke-lou7 e5 gin2-na2 ia7 thi2-chhio3 i soa3 ka7 i phui3-noa7, ui7-tioh8 an2-ni kau3 chin am3, Ma2-le7 e5 koe2 iau2-boe7 be7 khi3. Ma2-le7 m7-kann2 tng2-khi3 chi2-u7 khang-khang teh kiann5.
I kiann5 kau3 ti7 chit8 e5 an-cheng7 e5 sip8-ji7-lou7 thau5 e5 si5, u7 tu2-tioh8 chit8 e5 pai2-kha e5 ta-pou-lang5, poah8-to2 ti7 lou7-nih8 teh peh boe7 khi2-lai5, Ma2-le7 kin2-kin2 pang3 i e5 koe2-siunn-a2, lai5 hu5-chou7 hit e5 pai2-kha e5 lang5 kau3 ti7 lou7-pinn e5 chioh8-teng2. “A-peh, li2 an2-choann2 tioh8 bo5?” Ma2-le7 an2-ni mng7 i. “Goa2 si7 chit8 e5 chhut-goa7 lang5, goa2 i2-keng bo5 lat8 thang kiann5 lah.” Ma2-le7 khoann3 i pak-tou2 chin iau e5 khoan2, chiu7 theh8 i e5 chinn3-koe2 khi2-lai5 hou7 i chiah8. “Chin to-sia7, li2 si7 choe3 ho2-sim e5 cha-bou2 gin2-na2, goa2 ku2-ku2 kiann5-iu5 teh chhoe7 chit-khoan2 e5 lang5, tann goa2 bo5 chinn5 thang hou7 li2, chi2-u7 chiong chit-pau le2-mih8 sang3 li2, chit e5 le2-mih8 tui3 ti7 kut-lat8, ho2-sim e5 lang5 si7 chin u7 li7-ek, tui3 ti7 pin5-toann7, phainn2-sim e5 lang5 chiu7 bo5 u7 lou7-eng7.”
Kau3-boe2 Ma2-le7 chin hoann-hi2 toa3 hit e5 le2-mih8 tng2-khi3 chhu3-nih8. A-ma2 chiap tioh8 hit pau le2-mih8, ka7 i thau2-khui lai5 khoann3, goan5-lai5 si7 kim-koe-chi2, “U7 sim2-mih8 lou7-eng7!” A-ma2 chiu7 chiong hiah e5 hiat tui3 au7-bin7 tiann5 khi3.
Keh-jit8 iu5-goan5 long2 bo5 lang5 beh ka7 Ma2-le7 be2 koe2, Ma2-le7 ti7 ke-lou7 khang-khang teh kiann5-seh8, kau3 chin am3, m7-kann2 tng2-khi3. Au7-lai5 ti7 chit8 e5 pinn-kak e5 lou7-nih8 khioh-tioh8 chit8 e5 moa2-moa2 e5 chinn5-te7-a2, lai7-bin7 u7 sia2 ji7 kong2, Tiong-sit8-lou7 sann-hang7 chap8-lak8 ho7 e5 Ni5-kek-lah a-peh e5...... Ma2-le7 chiu7 chiong hit e5 chinn5-te7-a2 theh8 khi3 kau3 hit e5 a-peh e5 sou2-chai7.
Hit e5 lau7-lang5 si7 kou-toann tai3-pinn7 e5 lang5, khoann3-tioh8 Ma2-le7 chiu7 kong2. “Goa2 it-seng teh chhoe7 chit8 e5 choe3 seng5-sit8 e5 lang5, goa2 i2-keng chhoe7-tioh8 lah. Goa2 bo5 sim2-mih8 thang po3-tap li2, chi2-u7 chiong chit e5 le2-mih8 lai5 sang3 li2, chit e5 le2-mih8 tui3 ti7 kut-lat8, seng5-sit8 e5 lang5 si7 chin u7 li7-ek, tui3 ti7 pin5-toann7 bo5 seng5-sit8 e5 lang5 si7 bo5 sim2-mih8 li7-ek.” Ma2-le7 chiap tioh8 hit pau le2-mih8, chin hoann-hi2 chau2 kau3 chhu3, a-ma2 chiong hit e5 thau2-khui3, goan5-lai5 si7 peh8-moa5-chi2, “U7 sim2-mih8 lou7-eng7!” A-ma2 chin siu7-khi3 chiong hiah e5 hiat tui3 thau5-cheng5 tiann5 khi3.
A-ma2 e5 chinn3-koe2 tiam3 soa3 to2-khi3 lah. Hit e5 toe7-hng khai-si2 u7 toa7 ki-hng, chhan5-hng5 e5 ngou2-kok long2 si2 liau2-liau2, che7-che7 lang5 long2 bo5 kau3 thang chiah8 lai5 kio3 khou2.
Chong2-si7 chi2-u7 Ma2-le7 tak8-jit8 un-khun5 chhiunn7 chui2 ak hiah e5 kim-koe-chi2 kap peh8-moa5-chi2. Sou2-i2 bo5 ku2 hiah e5 cheng2-chi2 long2 khai-si2 pu3-inn2 khui-hoe kiat-chi2, u7 i3-goa7 e5 siu-seng5. A-ma2 chiu7 chiong hiah e5 khi3 choe3 kim-koe-hun2 kap peh8-moa5-iu5 lai5 tun2 moa2 in e5 chhu3-lai7. Au7-lai5 eng7 kim-koe-hun2 kap peh8-moa5-iu5 khi3 cho3 chinn3-koe2, choan5-chng e5 lang5 long2 chu7-chip8 pai5-liat8 ti7 Ma2-le7 e5 a-ma2 e5 chinn3-koe2 tiam3 lai5 sann-chinn be2-koe2. Hit e5 koe2-tiam3 chiu7 tit8-tit8 hoat-tian2, khi2 sin-chhu3, koa3 chiau-pai5 kong2 “Thiann3 kap seng5-sit8 e5 koe2-tiam3” Ma2-le7 ti7 mui2 chit8-te3 koe2 e5 teng2-bin7 long2 kham3 “Thiann3 kap Seng5-sit8” e5 ji7, choan5-chng e5 lang5 khai-si2 ui7-tioh8 Ma2-le7 e5 sou2 choe3 lai5 kam2-hok8 i. Hit e5 toe7-hng soa3 chiann5-cho3 kim-koe-hun2 kap peh8-moa5-iu5 e5 chhut-san2-te7.
Tui3 an2-ni choan5-chng long2 chin toa7 hoat-tian2. Cheng7 kau3-tann leng2-cheng7 e5 pai3-tng5 i2-keng che7-moa2 che7-che7 sin3 Chu2 e5 lang5. Ma2-le7 e5 a-ma2 toa7 hoat-chai5, mui2 chit8-keng tiam3 long2 oann7 sin, khiok chi2-u7 Ma2-le7 chiau3 ku7 eng7 seng5-sit8, thiann3-sim ti7 hit e5 chng-sia7 teh be7 chinn3-koe2, tann bo5 lang5 oe7 koh phainn2 khoan2-thai7 i, a2-si7 khi-hu7 i, chap8-hoe3 tiam3 e5 a-peh tui3 i chiau-hou kong2, “Se3-se3 e5 thinn-sai3 goan7 li2 peng5-an!” Piann2-tiam3 e5 a-po5 tui3 i bi5-chhio3 kong2, “Siong7-te3 e5 sio2 kang-lang5, goa2 ai3 li2!” Phah-thih e5 a-chek tui3 i giah8-chhiu2 kong2, “Choan5-chng e5 un-jiu5.” Hiah e5 ke-lou7 e5 gin2-na2 khoann3-tioh8 i, chiu7 chau2-oa2 lai5 kong2, “Siong7-te3 e5 Ma2-le7, ka7 li2 be2 thiann3 e5 chinn3-koe2”, a2-si7 kong2, “Seng5-sit8 e5 chinn3-koe2”, na7-si7 bok8-su kong2, “Ma2-le7 si7 Siong7-te3 e5 tho2-hi5 lang5.” (H. U.)
</CL>
<HL>

金句E5故事<BR>1959 11月
11月1日
金句：信e5人攏chit8心chit8意，…tak8項mih8做公--e5。(使徒行傳4：32)
頭序：
初代e5信徒，in悔改歸主了後，真熱心來跟toe3當時e5信徒中。In甚至soa3將所有e5錢財物質，攏總奉獻ti7眾兄弟中，做公共e5路用。Lan2若疼主，就oe7聲出chit等號無私khia、犧牲小我、成全大我e5精神。
故事：「凍酸e5 Sio2-lim5」
Ti7 chit8間教會e5主日學，有chit8-e5 gin2-na2叫做「凍酸e5 Sio2-lim5」。Sio2-lim5知愛錢，也是真凍酸。I m7愛奉獻，m7愛幫贊別人，i常常對a-pa a母討錢，講beh ti7禮拜日獻金，總是攏無影，是去lok8 ti7私khia、祕密e5錢筒a2 nih8，所以an2-ni i e5錢筒a2，就漸漸滿起來。有chit8暝i teh想i e5錢tioh8來做sim2-mih8路用，買sui2 e5衫？無愛，a母oe7買hou7我，買thit-tho5 mih8？M7免，我thang對a姨、a叔要求。結局凍酸e5 Sio2-lim5就將hiah e5錢koh收起來。
有chit8禮拜，ti7主日學老師講，聖誕beh到lah，愛買衫來送hou7路邊e5乞食，所以請大家盡力奉獻。Sio2-lim5想講an2-ni真無chhai2。Koh chit8-pai2，教會有chit8位可憐無依oa2 e5老人破病，老師愛大家為tioh8 i奉獻thang幫贊i，Sio2-lim5卻想an2-ni是真phah損。只有i e5錢筒a2日日一直tinn7起來。
有chit8暝hng Sio2-lim5 teh睏e5時，有看見chit8 e5穿破noa7 e5衫，koann5到chhun手對i求乞講，「凍酸e5 Sio2-lim5，請你可憐我！」卻Sio2-lim5 tioh8 chit8驚，緊緊將錢筒a2 lam2-oa2起來講，「無chhai2，無chhai2，che是我e5錢，無愛hou7你！」Hit e5 thang驚e5乞食直直逼oa2去，hou7 Sio2-lim5退到攏無位。姑不衷，因為驚惶，Sio2-lim5就開錢筒a2，對hit內面chhiau-chhoe7 chit8張破noa7，beh斷做koeh8 e5銀票hiat hou7 i。Hit e5乞食就變做chit8 e5真sui2 e5天使，對Sio2-lim5說謝，來變無去。
Sio2-lim5開始為tioh8 i hit e5破noa7 e5銀票感覺無chhai2來傷心。
Tng i koh teh睏e5時，凍酸e5 Sio2-lim5就koh看見，有chit8 e5帶重病衰弱e5老人khia7 ti7 i e5床前，chhun手對i哀求講，「凍酸e5 Sio2-lim5，請你可憐我！」卻Sio2-lim5 tioh8驚，緊緊將hit e5錢筒a2 lam2 tiau5 teh，講，「Phah損，phah損，che是我e5錢，無愛hou7你！」Hit位形容thang驚e5老人直直逼oa2，hou7 Sio2-lim5退到攏無位。姑不衷，因為驚惶，Sio2-lim5就koh開錢筒a2，對hit內面chhiau-chhoe7 chit8張破noa7、beh斷做koeh8 e5銀票hiat hou7 i。
Hit e5老人就變做chit8 e5真sui2 e5天使，對Sio2-lim5說謝來變無去。Sio2-lim5 koh開始為tioh8 hit張破noa7 e5銀票來傷心，tng i teh看hiah e5銀票e5時，忽然hiah e5銀票攏開始生蟲，thang驚e5蟲chit8隻chit8隻對hit e5筒a2內so5出來，後來就so5滿i e5床頂kap房間，直到hiah e5錢攏完全變做蟲。
無久hiah e5蟲就長大起來開始beh食Sio2-lim5 e5肉。Sio2-lim5驚到走攏無路，i phe命teh走，hiah e5蟲直直teh追jiok。致到Sio2-lim5 ti7走無路e5時soa3 poah8落ti7 chit8 e5烏暗e5深坑。Sio2-lim5看見hit e5深坑e5內面攏是tun2滿腐敗生sian e5錢角a2 kap破noa7 e5錢票，Sio2-lim5看了真驚。無久果然對hiah e5錢e5下面有無數萬e5錢蟲，so5出來beh食Sio2-lim5 e5肉，Sio2-lim5 hou7 hiah e5蟲ka7 i so5到滿身軀，就驚惶hoah叫講，「救我lah，救我lah，我m7愛錢lah！」
有nng7 e5穿白衫e5天使出現ti7天nih8，對i講，「凍酸e5 Sio2-lim5，你愛goan2 ka7你做sim2-mih8？」Sio2-lim5認出hit nng7位就是乞食kap老人，就歡喜對in求講，「請lin2救我脫離chit e5錢蟲e5深坑！」Hit nng7位天使就將Sio2-lim5 hou7 in破noa7 e5錢票提ti7手nih8，墜落去，請Sio2-lim5 tioh8 khinn5 ti7 hit e5錢票，來脫離深坑。Sio2-lim5緊緊chit8手去khinn5 ti7 chit張錢票，看tioh8 hit e5破noa7 beh斷e5錢票，hit時Sio2-lim5 chiah後悔，i an2-choann2無用khah che7、khah好e5錢票hiat hou7 in，hit張錢票是hiah-nih8靠不住、hiah-nih8無ng3望。
I後悔koh後悔soa3責備家己e5凍酸，iau2-ku2 i khinn5 ti7 hit e5錢票，ng3望hit e5錢票無斷去。I e5身軀有浮ti7空中，錢票漸漸beh斷去lah，hit e5時chit8場thang驚、緊張e5時間。果然到ti7半空中e5時hiah e5錢票就斷去，i就koh siak落去lah。
Sio2-lim5 ti7大驚惶e5時來醒起來，chiah知影原來是teh做夢。I緊緊看i e5錢筒a2，iau2-ku2 ti7 i e5身邊，hiah-e5錢也攏無失無去，i開始對hiah e5錢有chit8種e5不安。總是到禮拜日，凍酸e5 Sio2-lim5就提i e5錢筒a2去獻hou7主，thang幫贊hit nng7位可憐e5人，以後人就m7-bat koh叫i「凍酸e5 Sio2-lim5」lah。(Ng5. L. L. )
11月8日
金句：順趁上帝khah過頭ti7 順趁人，是合宜。(行傳5：29)
有chit8 e5 gin2-na2名叫Chu2-hui7去外國讀冊，代先無朋友，真無伴，i e5爸爸kap媽媽攏無kap i去，i真愛有朋友，後來就漸漸kap同學熟sai7，無久就變真che7朋友，iah8有好e5，iah8有phainn2 e5，Chu2-hui7 e5老pe7常常寫phoe hou7 i，ka7 i講，「你m7-thang kap朋友去poah8牌a2，m7-thang看m7好e5電影，m7-thang家己chit8 e5去游泳，你tioh8去禮拜，iah8 tioh8勤勤讀冊，iah8 tioh8 tu2好e5運動kap歇睏。」Chu2-hui7知i e5爸爸kap媽媽是世界上第一疼i e5人，i想講雖然pe7母無ti7 i e5身邊，iau2-ku2我若聽in e5話爸爸媽媽的確真歡喜，i iah8知順趁pe7母就是有孝，所以i常常想起 i e5爸爸所寫e5 phoe。
有chit8日i e5 phainn2朋友來beh招i去poah8牌a2，直直ka7 i招，總是Chu2-hui7講我e5老pe7叫我m7-thang，所以我m7 kap你去，koh chit8-pai2 i e5朋友來beh koh招i去看電影，Chu2-hui7就ka7 i講我e5 老pe7寫phoe來叫我tioh8勤勤讀冊，koh lan2考試teh-beh到la3，goan2 m7愛去，hit e5朋友就真受氣，無愛kap Chu2-hui7做朋友，hit e5 phainn2朋友就去招真che7朋友kap Chu2-hui7 phainn2，Chu2-hui7 e5心真艱苦，總是i知順趁老pe7 e5話是khah tioh8，後來i雖然無真che7 e5朋友，iau2-ku2 i認真讀冊，到尾做真gau5 e5博士，i是chit8位順趁pe7母e5人，上帝有祝福i真成功。
Lan2 e5聖經有教示lan2，順趁上帝khah過頭ti7順趁人是合宜，意思是聽上帝e5話khah tioh8，聽人e5話khah m7-tioh8，上帝就是lan2天頂e5老pe7，I有寄phoe來hou7 lan2，就是聖經，上帝e5話攏記ti7聖經，lan2若順趁天pe7 kiam2-chhai2 oe7 hou7人怨恨，hou7人罵，總是lan2若學Chu2-hui7 teh順趁i e5老pe7 e5教示到尾lan2 e5天pe7 beh祝福lan2，lan2 tioh8好膽tioh8 oe7記得聖經e5話講，「順趁上帝khah過頭ti7順趁人是合宜。(T. K. C. )
11月15日
金句：Tiam3 ti7賞賜我氣力e5，我事事攏oe7。(Hui-lip8-pi2 4：13)
小朋友你家己bat想，你是真軟弱，a2是真有力量？Kiam2-chhai2有人家己bat想i是真有力量，其實無影。你e7記得過去8月，中部e5大水災a2-be7？我本身有去看hiah e5 tu2-tioh8災厄e5人，soa3配運救濟品去hou7 in。去到位chit8-e7看，有所在kui e5庄社流了了，厝攏倒，連竹pho7、大樹也攏khau起來，水圳用水泥做e5水門、橋樑，連鐵橋都chhoah斷流去。
我也bat看風颱後e5情景，派出所e5鐘塔，a2是電力電線e5鐵塔，hou7風吹，soa3親像油chiah8粿an2-ni捲lun2-chun7倒ti7塗腳。Ah！你想上帝e5氣力e5 thang驚。(ti7花蓮e5事)
Koh bat看ti7 chit8暗tng人teh睏e5中間，上帝用大風捲起塗沙來kham3 chit8 e5竹圍，親像an2-ni我bat看芳苑(早叫做Hoan-a2-oah)附近e5庄社hou7塗沙kham3去。你想人ti7上帝e5面前有sim2-mih8力量a2無？無，完全無。
所以人be7得抵敵上帝，只有順服na7-tiann7，設使你若順服上帝，來tiam3 ti7 I e5氣力，你就beh做出你家己想無到e5事。你bat聽美國He-len-khe-lah先生e5事a2無？I是chit8 e5 thang可憐細細e5 cha-bou2 gin2-na2。Tng i細漢e5時就e2-kau2、chhinn-mi5，koh臭耳人，你想che是joa7-nih8淒慘e5事，chhinn-mi5攏無看見sim2-mih8，都淒慘lah，soa3也無聽見sim2-mih8聲，koh e2-kau2艱苦，腹肚iau也be7曉講。人若ka7 i hiat teh，i家己ti7 hia na2準死e5艱苦，根tu2也無看見sim2-mih8四邊暗bin5-bong。Koh也無聽見sim2-mih8，心肝想也be7曉講，thong日kan-ta tiam7-tiam7坐。你想有艱苦a2無？
若是i信上帝，有聽主耶穌。I深深oa2靠主，oa2靠上帝幫贊，無餒志來努力，到尾i變真gau5，i做博士，tann e7講話，到tak8所在講演。I著che7-che7冊，soa3為tioh8破相、殘廢e5 phainn2命人來組織che7-che7救濟e5機關，變做tng chit e5時代m7-na7美國人也是世界chit8 e5真大e5人物。顯明人若tiam3 ti7上帝e5恩典，氣力e5中間來努力e5，萬事都e7。
小朋友你信上帝mah？你有困難mah？交帶主，信I來努力，到尾的確e7成功。(L. J. S. )
11月22日
金句：願lin2平安；我差lin2，親像Pe7有差我。(Iok-han7 20：21)
有chit8-pai2教會受大khun2-tiok8，會友攏真驚，因為若hou7人知影i是聽道理e5，人就來掠in，將in e5家伙攏提去，人也soa3掠去關ti7監nih8，有e5 hou7人害死。所以in若beh敬拜上帝攏tioh8關門，也真驚人知影，聖經、聖詩攏袋tiam3 lak8袋a2內面，m7敢hou7人看見。
Ti7 hit e5教會內有3 e5青年人，有chit8 e7-hng去chhoe7牧師，講，「牧師kiam2有影有耶穌，若有thai2無對天頂差天使來掠chiah e5陷害lan2 e5人。」牧師ka7 i講，你m7-thang giau5疑上帝，上帝所做e5代誌，無照人e5所想，lin2 tioh8 m7-thang giau5疑，一發迫切祈禱，就beh看見上帝e5權能。Hit時牧師就招hit 3 e5青年人跪ti7拜堂埕祈禱。
Hit 3 e5青年照輪祈禱，輪了牧師koh講攏出聲迫切祈禱。4 e5人e5祈禱忽然親像kui百人e5聲，拜堂親像日--時e5款，光iann3-iann3。聽見聲講，「願lin2大家平安；我beh差lin2去四界傳福音。」
Sann e5青年e5中間，其中chit8 e5叫做Jin5-tek，出聲hoah出來，牧師ah…是耶穌e5聲，活活e5主果然無離開lan2，Ha-le-lu-iah，si3 e5人出聲吟詩。
聖詩103首
福音鐘聲teh大tan5，<BR>聽見到眾海kap山，<BR>報傳直到歡喜消息，<BR>白白賞賜你kap我；<BR>「上帝將獨生e5 kiann2，<BR>賞賜世間萬萬人，<BR>信靠救主不論chi7-chui7，<BR>Oe7得永遠活穩當。」
(Chit e5時陣請教員叫學生攏吟chit節了chiah koh講)
Chit 4 e5吟了，心充滿快樂，決心beh入山傳道理，對hit-tiap起m7驚khun2-tiok8，m7驚死phe命為主做見證，得tioh8 choe7-choe7人反悔來信耶穌。
請koh來唸今a2日e5金句。(I. L. Chh. )
11月29日
金句：來te3我，我beh hou7 lin2得tioh8人親像討魚e5。(馬太4：10)
故事：「賣粿e5 Ma2-le7」
Ma2-le7去信耶穌了後，m7-na7家庭e5人phainn2款待i，連全庄e5人攏反對攻擊i。
傷心e5 Ma2-le7卻照常ti7庄內teh賣a-ma2所做e5 chinn3粿，總是對i信耶穌了後無人愛koh ka7 i買，致到i只有空空ti7 hit e5寒冷e5街路teh行seh8。
Ma2-le7無失望無回心，雖然i轉去一定oe7 hou7 a-ma2罵來跪ti7堂nih8，卻i iau2-ku2承認是chit8 e5信耶穌e5人。因為i知影信耶穌chiah有上帝e5賜福。
I行過雜貨店e5 a伯e5門口過去e5時，a伯就冷笑i講，「細細e5背教者。」I對餅店e5 a婆e5門口過e5時a婆就bi3嘴ka7隔壁e5人講，「M7-chiann5鬼，信耶穌有sim2-mih8利益。」I行過phah鐵e5 a叔e5店口過去e5時，a叔就kap同伴e5 ta-pou人講話來刁難i，「信耶穌m7免賣粿好lah，耶穌oe7賞賜lah。」賣菜e5 a嬸、賣肉e5老a伯攏是老樣對i真反感。連街路e5 gin2-na2也恥笑i soa3 ka7 i phui3-noa7，為tioh8 an2-ni到真暗，Ma2-le7 e5粿iau2-boe7賣去。Ma2-le7 m7敢轉去只有空空teh行。
I行到ti7 chit8 e5安靜e5十字路頭e5時，有tu2-tioh8 chit8 e5 pai2腳e5 ta-pou人，poah8倒ti7路nih8 teh peh boe7起來，Ma2-le7緊緊放i e5粿箱a2，來扶助hit e5 pai2腳e5人到ti7路邊e5石頂。「A伯，你an2-choann2 tioh8無？」Ma2-le7 an2-ni問i。「我是chit8 e5出外人，我已經無力thang行lah。」Ma2-le7看i腹肚真iau e5款，就提i e5 chinn3粿起來hou7 i食。「真多謝，你是最好心e5 cha-bou2 gin2-na2，我久久行遊teh chhoe7 chit款e5人，tann我無錢thang hou7你，只有將chit包禮mih8送你，chit e5禮mih8對ti7骨力、好心e5人是真有利益，對ti7 pin5-toann7、phainn2心e5人就無有路用。」
到尾Ma2-le7真歡喜帶hit e5禮mih8轉去厝nih8。A-ma2接tioh8 hit包禮mih8，ka7 i解開來看，原來是金瓜籽，「有sim2-mih8路用！」A-ma2就將hiah e5 hiat對後面埕去。
隔日猶原攏無人beh ka7 Ma2-le7買粿，Ma2-le7 ti7街路空空teh行seh8，到真暗，m7敢轉去。後來ti7 chit8 e5邊角e5路nih8 khioh-tioh8 chit8 e5滿滿e5錢袋a2，內面有寫字講，忠實路sann巷chap8-lak8號e5 Ni5-kek-lah a伯e5…Ma2-le7就將hit e5錢袋a2提去到hit e5 a伯e5所在。
Hit e5老人是孤單帶病e5人，看tioh8 Ma2-le7就講。「我一生teh chhoe7 chit8 e5最誠實e5人，我已經chhoe7-tioh8 lah。我無sim2-mih8 thang報答你，只有將chit e5禮mih8來送你，chit e5禮mih8對ti7骨力、誠實e5人是真有利益，對ti7 pin5-toann7無誠實e5人是無sim2-mih8利益。」Ma2-le7接tioh8 hit包禮mih8，真歡喜走到厝，a-ma2將hit e5解開，原來是白麻籽，「有sim2-mih8路用！」A-ma2真受氣將hiah e5 hiat對頭前埕去。
A-ma2 e5 chinn3粿店soa3倒去lah。Hit e5地方開始有大饑荒，田園e5五穀攏死了了，che7-che7人攏無到thang食來叫苦。
總是只有Ma2-le7 tak8日殷勤chhiunn7水ak hiah e5金瓜籽kap白麻籽。所以無久hiah e5種子攏開始pu3-inn2開花結籽，有意外e5收成。A-ma2就將hiah e5去做金瓜粉kap白麻油來tun2滿in e5厝內。後來用金瓜粉kap白麻油去做chinn3粿，全庄e5人攏聚集排列ti7 Ma2-le7 e5 a-ma2 e5 chinn3粿店來sann-chin買粿。Hit e5粿店就直直發展，起新厝、掛招牌講「疼kap誠實e5粿店」Ma2-le7 ti7每chit8-te3粿e5頂面攏kham3「疼kap誠實」e5字，全庄e5人開始為tioh8 Ma2-le7 e5所做來感服i。Hit e5地方soa3 chiann5做金瓜粉kap白麻油e5出產地。
對an2-ni全庄攏真大發展。Cheng7到tann冷靜e5拜堂已經坐滿che7-che7信主e5人。Ma2-le7 e5 a-ma2大發財，每chit8間店攏換新，卻只有Ma2-le7照舊用誠實、疼心ti7 hit e5庄社teh賣chinn3粿，tann無人oe7 koh phainn2款待i，a2是欺負i，雜貨店e5 a伯對i招呼講，「細細e5天使願你平安！」餅店e5 a婆對i微笑講，「上帝e5小工人，我愛你！」Phah鐵e5 a叔對i giah8手講，「全庄e5溫柔。」Hiah e5街路e5 gin2-na2看tioh8 i，就走oa2來講，「上帝e5 Ma2-le7，ka7你買疼e5 chinn3粿」，a2是講，「誠實e5 chinn3粿」，若是牧師講，「Ma2-le7是上帝e5討魚人。」(H. U. )
</HL>