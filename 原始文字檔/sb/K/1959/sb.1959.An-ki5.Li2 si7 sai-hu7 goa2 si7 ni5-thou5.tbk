<CL>
ek8
Sio-hui5 sai-hu7 eng7 chit8 te3 thou5 chioh8, noa2 liau2-au7 chiu7 chiong i liam5 ti7 chhia-lun5 teng2, khai-si2 chu3-cho7 chit8 e5 khi3-khu7.  Chhia-lun5 u7 si5 choan2 khah ban7, u7 si5 choan2 khah kin2, u7 si5 kek-liat8 choan2, u7 si5 un5-un5-a2 choan2 long2-si7 chiau3 sai-hu7 e5 kui-teng7, chhia-lun5 choan2-tong7 e5 si5 sai-hu7 e5 chhiu2 chit8-e5 bong, ni5-thou5 chiu7 piN3-choe3 iN5-heng5, koh bong chit8-e7 chiu7 chiong thou3 chhut-lai5 bo5 peN5 e5 sou2-chai7 piN3-choe3 kng-kut la3!  Te2-te2 e5 si5-kan lai7 chi2-u7 eng7 chhiu2 bong kui2-e7, chiu7 chiong hit te3 ni5-thou5 cho7-chiaN5 hap8 ti7 sai-hu7 sim-i3 e5 khi3-khu7 la3!
Ki-tok-tou5 ti7 Siong7-te3 sou2 an-pai5 e5 khoan5-keng2 e5 chhia-lun5 teng2, ia7-si7 an2-ni. Bo5-lun7 i kin2 choan2, ban7 choan2, kek-liat8 choan2, un5-un5-a2 choan2 long2 u7 Siong7 te3 e5 chi2-i3 kap siat-ke3.
“Ban7-hang7 su7 saN-kap lai5, hou7 thiaN3 Siong7-te3 e5 lang5 tit8 li7-ek. (Lo5-ma2 8:28). Siong7-te3 eng7 khoan5-keng2 sou2 hou7 lan2 e5 kok-chiong2 chhu2-ti3 bo5 m7 si7 ai3 lan2 chiaN5-choe3 hap8 ti7 i sim-i3 e5 heng5-chong7;  Siong7-te3 ka7 lan2 siu-siah bo5 m7 si7 ai3 tu5-khi3 lan2 sin-chiuN7 oe7 siong--lang5 e5 phin2-keh. Bo5 keng-koe3 khoan5-keng2, chhia-lun5 e5 tui3-hu3, chiu7 boe7 oe7 chiaN5-choe3 hap8 eng7 e5 khi3-khu7.
Sou2-i2 goan7 lan2 ti7 chhia-lun5 teng2 choan2-tong7 e5 si5, chiu7 hoat-chhut chan3-bi2 kap kam2-sia7 kong2, Kai-chai3 siu7 siu-siah, thang hou7 lan2 hak8-sip8 kong-kho3, i2-au7 cho3 I hap8 eng7 e5 khi3-khu7.   
(Oah8-mia7 e5 Bi2-niu5 te7 65 ki5, 1959 ni5 10 geh8) 
</CL>
<HL>

譯
燒瓷師父用一塊塗石，noa2了後就將伊黏ti7車輪頂，開始鑄造一個器具。車輪有時轉較慢，有時轉較緊，有時激烈轉，有時勻勻仔轉攏是照師父e5規定，車輪轉動e5時師父e5手一個摸，泥塗就變做圓型，koh摸一下就將突出來無平e5所在變做光骨la3！短短e5時間內只有用手摸幾下，就將hit塊泥塗造成合ti7師父心意e5器具la3！
基督徒ti7上帝所安排e5環境e5車輪頂，也是an2-ni。無論伊緊轉、慢轉、激烈轉、勻勻仔轉攏有上帝e5旨意kap設計。
「萬項事相kap來，hou7疼上帝e5人得利益。（羅馬8：28）。上帝用環境所hou7咱e5各種處置無m7是ai3咱成做合ti7伊心意e5形狀；上帝ka7咱修削無m7是ai3除去咱身上會傷--人e5品格。無經過環境，車輪e5對付，就boe7會成做合用e5器具。
所以願咱ti7車輪頂轉動e5時，就發出讚美kap感謝講，佳哉受修削，thang hou7咱學習功課，以後做伊合用e5器具。      
(活命e5米糧第65期，1959年10月)
</HL>