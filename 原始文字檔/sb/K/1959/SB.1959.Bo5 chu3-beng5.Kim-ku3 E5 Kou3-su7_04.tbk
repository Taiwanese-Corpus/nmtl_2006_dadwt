<CL>
Kim-ku3 E5 Kou3-su7<BR>1959 4 Geh8
4 Geh8 5 Jit8
Kim-ku3: Gin2-na2 Sat-bo2-jinn2 chiam7-chiam7 toa7-han3, tit-tioh8 Ia5-ho5-hoa kap lang5 na2 thiann3 i. (I Sat-bo2-jinn2 2:26)
---- Kui2-ku3 e5 lian5-lok8 ----
Pun2-kho3 khi2 si7 kin-ni5 e5 te7-ji7 kui3, te5-bak8 ia7 oann7-cho3 “Ong5-kok e5 hap8-it kap hun-liat8”. Si7 I2-sek-liat8 lek8-su2, tui3 Sat-bo2-jinn2 kau3 ong5-kok hun-liat8 cho3 lam5-pak liong2-kok e5 chit8-cham7 lek8-su2. Pun2-kho3 si7 Sat-bo2-jinn2 e5 seng-gai5! Hak8-kho3 pun2-sin i2-keng si7 chin u7 chhu3-bi7 koh u7 li7-ek e5 kou3-su7. Put-ko3 tioh8 soan2-tek beh kong2 e5 tiong7-tiam2, san-tu5 bo5 pit-iau3 e5 kou3-su7. I2-ha7 sou2 sia2 e5 si7 cho3 chit8 e5 chham-kho2.
Kou2-cha2, Iu5-thai3 kok iau2-boe7 u7 ong5 e5 si5-tai7, ti7 Iu5-thai3 kok e5 soann-lou7--nih u7 chit8-tin7 lang5 teh kiann5. In si7 beh khi3 Si7-lo5 e5 seng3-sou2 hian3-che3--e5. Thau5-cheng5 chit8-chiah lok8-to5 chai3 chit8 e5 lau7-bu2, i pho7 chit8 e5 gin2-na2, chha-put-to 3-4 hoe3, chin thiann3 e5 khoan2-sit tiann7-tiann7 so i e5 thau5-khak. Au7-bin7 u7 kui2-na7 e5 lou5-pok8 koann2 3 chiah e5 gu5, si7 beh hian3-che3 e5. Ti7 hit e5 lau7-bu2 e5 pinn-a2 chit8 e5 ta-pou-lang5 ia7 khia5 chit8-chiah e5 lok8-to5 chai3 chin-choe7 e5 mih8-kiann7, oat8 koe3-khi3 ka7 gin2-na2 kong2: “Sat-bo2-jinn2 ah! Si7-lo5 tit-beh kau3 lah ouh.” Hit e5 ma-ma kap gin2-na2 long2 giah8-bak8 khoann3 thau5-cheng5, u7 khoann3-kinn3 hng7-hng7 hia u7 chhu3 e5 khoan2. Lau7-bu2 chiu7 pho7 gin2-na2 oa2 seng-khu kau3 an5-an5, bak8-chiu u7 bak8-sai2 tih loh8-lai5.
Chit e5 lau7-bu2 kio3 cho3 Hap-na2, nng7-sann ni5-cheng5 lai5 Si7-lo5 e5 seng3-sou2 ki5-kiu5 Siong7-te3 siunn2-su3 i chit8 e5 kiann2, chiu7 tek-khak beh hian3 hou7 Siong7-te3. Tann gin2-na2 i2-keng tng7-leng, chit-pang chhoa7 i lai5, si7 beh hou7 i toa3 Si7-lo5 e5 seng3-sou2 thang mi5-jit8 hok8-sai7 Siong7-te3, chit e5 gin2-na2 chiu7-si7 Sat-bo2-jinn2. Ma-ma chin m7-kam kap i sou2 thiann3 e5 kiann2 sann-li7-khui, m7-ku2 che si7 kap Siong7-te3 e5 iok-sok, sou2-i2 ka7 Sat-bo2-jinn2 kong2: “Li2 tioh8 koai-koai tiam3 lau7 sian-sinn I2-li7 chia, sui-jian5 ma-ma, pa-pa bo5 kap li2 ti7-teh, Siong7-te3 oe7 kap li2 ti7-teh, li2 long2 m7-bian2 kiann.”
In kau3 Si7-lo5 e5 seng3-sou2, hian3-che3 liau2 chiu7 lau5 Sat-bo2-jinn2 tiam3 ti7 hia. Sat-bo2-jinn2 thiann ma-ma e5 oe7 long2 bo5 kiann, ka7 pa-pa, ma-ma, chai3-kian3 iat8-chhiu2 kau3 bo5 khoann3-kinn3 in e5 iann2, au7-lai5 thiann sian-ti I2-li7 e5 oe7, ti7 hiah thak8 chheh hok8-sai7 Siong7-te3, cho3-kang. Tak8-lang5 khoann3-tioh8 Sat-bo2-jinn2 chiah-nih koai, chiah-nih kut-lat8 chiu7 chin thiann3 i, I2-li7 ia7 chin thiann3 i. I sin3 Siong7-te3 long2 bo5 kiann-hiann5, ia7 chin7-sim cho3 seng3-tian7 lai7-bin7 e5 kang. Sou2-i2 Siong7-te3 ia7 chin thiann3 i. ----(kim-ku3)----
(Chit e5 kou3-su7 si7 chu3-tiong7 ti7 thiann pe7-bu2 e5 oe7 kap sin3-kho3 Siong7-te3, na7-si7 Ia5-ho5-hoa mi5-si5 kio3 Sat-bo2-jinn2 e5 kou3-su7 goa2 siunn7 ti7 hun-chou e5 si5 kong2 khah ho2.) (T. T. T. sia2)
4 Geh8 12 Jit8
Kim-ku3: Tok8-tok8 lin2 tioh8 keng3-ui3 Ia5-ho5-hoa, seng5-sim sit8-i3 hok8-sai7 I. (I Sat-bo2-jinn2 12:23)
Ti7 Hoat-lan5-se e5 sou2-chai7, u7 chit8 e5 chin jiat8-sim keng3-ui3 Siong7-te3, seng5-seng5 sit8-sit8 teh hok8-sai7 Chu2 e5 sin3-tou5, mia5 kio3 Bu2-lan5.
U7 chit8-pai2 tu2-tu2 sin3-tou5 siu7 chin toa7 e5 pek-hai7 e5 si5, i ia7 hou7 lang5 beh ka7 liah8. Beh liah8 e5 lang5 i2-keng kau3 i e5 chhu3 lah, i i2-keng chau2 bo5 lou7, sou2-i2 i chiu7 chau2-jip8 khi3 bih ti7 chau3-kha e5 chin toa7 e5 chau3-khang nih8.
Hit-si5 chit8-chiah ti-tu chhut-hian7, ti7 chau3-khang kenn ti-tu-bang7 kenn kau3 chin ho2-se3. Beh liah8 e5 lang5 thong chhu3-lai7 long2 chhoe7 liau2-liau2, ia7 chhoe7 lai5 kau3 chau3-kha. Kau3 chau3 e5 si5 ia7 long2 bo5 ann3-loh8-khi3 tham3 chiu7 koe3-khi3. In-ui7 in khoann3 chau3-khang khau2 u7 ti-tu-bang7, siunn7 kong2 tek-khak bo5 ti7 lai7-bin7. Sou2-i2 Bu2-lan5 ti7 chin gui5-hiam2 e5 si5 tit-tioh8 Siong7-te3 e5 pang-chan7 peng5-an keng-koe3. I au7-lai5 u7 kau3 che7-che7 sou2-chai7 kian3-cheng3, koh-khah jiat8-sim hok8-sai7 Siong7-te3.
Sio2 peng5-iu2 sann-kap koh lai5 liam7 kim-ku3 “Tok8-tok8 lin2 tioh8 keng3-ui3 Ia5-ho5-hoa, seng5-sit8 sit8-i3 hok8-sai7 I”.
Chit-ku3 oe7 sim2-mih8 lang5 kong2 e5 lin2 chai bo5? “Sat-bo2-jinn2” si7, chin gau5. Sim2-mih8 si5-chun7 kong2 e5? Ho2, lau7-su ka7 lin2 kong2, tioh8 chu3-i3 thiann.
Kau3 Sat-bo2-jinn2 e5 si5, I2-sek-liat8 peh-sinn3 long2 bo5 ong5. Chong2-si7 peh-sinn3 tiong u7 lang5 kong2-khi2 ai3 chit8 e5 ong5, chit e5 iau3-kiu5 soa3 pinn3 choan5-kok e5 iau3-kiu5. Sou2-i2 Sat-bo2-jinn2 chiu7 chu7-chip8 cheng3 peh-sinn3, hou7 in eng7 thiu-chhiam e5 hong-hoat, kau3-boe2 thiu-tioh8 So3-lo5.
Au7-lai5 Sat-bo2-jinn2 chiu7 ti7 cheng3-lang5 e5 bin7-cheng5 siat-lip8 So3-lo5 cho3 I2-sek-liat8 e5 ong5.
Siat-lip8 liau2-au7 Sat-bo2-jinn2 tui3 cheng3-lang5 kong2-khi2, koe3-khi3 in e5 chou2-kong chainn2-iunn7 keng3-ui3 Siong7-te3, seng5-sim hok8-sai7 Siong7-te3, tit-tioh8 Siong7-te3 e5 su3-hok, ia7 kong2-khi2 in e5 chou2-kong li7-khui Siong7-te3 e5 sit-pai7 hou7 in thiann, ng3-bang7 in tek-khak m7-thang li7-khui Siong7-te3 tek-choe7 Siong7-te3.
Sat-bo2-jinn2 ia7 ka7 in kong2, i tek-khak beh the3 in ki5-to2, hou7 in bo5 ti3-kau3 tek-choe7 Siong7-te3, soa3 ka7 in chi2-si7 te7-it ho2, koh cheng3-tit8, tit-tioh8 Siong7-te3 chiok-hok e5 lou7, chiu7-si7 “Tok8-tok8 lin2 tioh8 keng3-ui3 Ia5-ho5-hoa, seng5-sim sit8-i3 hok8-sai7 I.”
Sio2 peng5-iu2, li2 ai3 tit-tioh8 Siong7-te3 e5 chiok-hok a2-bo5? “U7” na7 u7 tioh8 an2-choann2?
Kin-a2-jit8 e5 kim-ku3 chin po2-poe3, ng3-bang7 lin2 chit8-si3-lang5 ki3 tiau5-tiau5. (T. H. C. sia2)
4 Geh8 19 Jit8
Kim-ku3: “In kong2 Ia5-ho5-hoa sou2 kong2--e5, goan2 beh long2 chun-than3 lai5 kiann5.” (Chhut Ai-kip8-ki3 24:7)
Hak8-seng goa2 kin-a2-jit8 beh lai5 kong2 chit8-hang7 hou7 lan2 chin thang choe3 kam2-khai3 e5 kou3-su7 hou7 lin2 thiann. Goa2 ng3-bang7 lin2 siong5-se3 thiann thang choe3 lan2 chit8-si3-lang5 e5 kam3-kai3.
Cha2-jit8 u7 chit8 e5 chheng-lian5-lang5 jin5-chai5 senn-choe3 chin ho2, kau-chhiang5 koh toa7-han3. Khia7 ti7 cheng3-lang5 e5 tiong-kan i siang7-koan5, kho2-sioh siang7-si5 i si7 chit8 e5 bo5 tam2-liong7 e5 lang5. U7 chit8-jit8 in tau phah-m7-kian3 lu5, in lau7-pe7 kio3 i khi3 chhoe7. Bo5 phah-sng3 ti7 lou7-tiong tu2-tioh8 Sat-bo2-jinn2. Siong7-te3 chiu7 beng7-leng7 Sat-bo2-jinn2 ka7 i boah iu5, in-ui7 Siong7-te3 hoann-hi2 pang-chan7 i, in-ui7 chit e5 chheng-lian5 u7 chit8-hang7 bi2-tiam2, chiu7-si7 u7 khiam-pi. Tann Siong7-te3 ka7 i boah-iu5 choe3 I2-sek-liat8 thau5 chit8-tai7 e5 ong5. I e5 mia5 kio3-choe3 So3-lo5, lin2 bat thiann i e5 mia5 a2 bo5? Tann goa2 cha2-khi2 beh kong2-khi2 i it-seng thang siong-sim e5 su7. Chiu7-si7 i chit8-e7 choe3 ong5, chiu7 be7 ki3-tit i cha2-jit8 si7 tui3 pi-bi5 lai5 chhut-sin. Cha2-jit8 e5 khiam-pi soa3 bo5 khi3. Soa3 kiau-ngou7, soa3 bo5 kui eng5-kng Siong7-te3.
Thau5 chit8-pai2 chiu7-si7 beh chhut peng kap Hui-li7-su7 lang5 kau-chian3. I bo5 tan2 Siong7-te3 e5 lou5-pok8 che3-si-thau5 Sat-bo2-jinn2 lai5 hian3-che3. I ka-ki7 siunn7 i si7 ong5, chu7 sui5-pian7, chu7-choan hian3-che3. Siong7-te3 e5 sim chin iu-bun7, ia7 siu7-khi3. Tui3 an2-ni ka7 Sat-bo2-jinn2 kong2, I beh koh keng2 pat8 e5 khah u7 sun7-than3 I e5 lang5. Sat-bo2-jinn2 kau3, khoann3 So3-lo5 i2-keng hian3-che3, chiu7 tui3 So3-lo5 kong2, “Li2 bo5 chun-siu2 Ia5-ho5-hoa Li2 e5 Siong7-te3 sou2 beng7-leng7 li2 e5 kai3-beng7, beh si7 u7 siu2, Ia5-ho5-hoa chiu7 kian-kou3 li2 e5 ong5-ui7 ti7 I2-sek-liat8 tiong kau3 eng2-oan2. Tann li2 e5 ong5-ui7 bo5 ku2-tng5; Ia5-ho5-hoa i2-keng chhe7 tioh8 hap8 I e5 sim-i3 e5 chit8-lang5.” (I Sat-bo2-jinn2 13:13-14)
Te7-ji7 pai2 koh khi3 kap A-ma2-lek8 lang5 kau-chian3. Siong7-te3 beng7-leng7 i tioh8 chiong sou2 u7 e5 it-chin7 chau5-biat8, m7-thang lau5 sim2-mih8 ti7 I2-sek-liat8 peh-sinn3 e5 tiong-kan. Siong7-te3 ko2-jian5 pang-chan7 i thai5-iann5. Na7-si7 i chu7-choan choe3 3 hang7 toa7 chho3.
(1) Oah8-oah8 liah8 tioh8 A-ma2-lek8 ong5 A-kah, i bo5 thiann Siong7-te3 e5 i3-su3, ka7 i lau5 teh, bo5 thai5--i. (2) So3-lo5 thai5-iann5 chiu7 liah8 ka-ki7 choe3 gau5, chek-si5 khi3 Ka-bit8 ti7 hia ui7 ka-ki7 chhai7 chioh8-pi, lai5 ki3-liam7 i e5 chian3-kong. (3) Thau lau5 chin che7 A-ma-lek8 lang5 sou2 u7 e5 gu5-iunn5. Sat-bo2-jinn2 kau3-ui7 e5 si5, i chiu7 phian3 Sat-bo2-jinn2 kong2, i u7 than3 Siong7-te3 e5 beng7-leng7 lah. Na7-si7 Sat-bo2-jinn2 thiann-kinn3 gu5, iunn5 e5 siann, koh chhoe7 tioh8 A-ma-lek8 ong5 A-kah, bo5 si2 bih ti7 iann5-tiong, chiu7 toa7 siu7-khi3 chek-pi7 So3-lo5 kong2, “Khoann3 ah, chun-than3 iann5-ke3 hian3-che3, thiann-than3 si7 iann5-ke3 iunn5-kang2 e5 iu5.” Koh kong2, “Ui7-tioh8 li2 khi3-sak Ia5-ho5-hoa e5 oe7, I ia7 khi3-sak li2, bo5 hou7 li2 choe3 ong5.”
Tui3 hit si5 khi2 So3-lo5 hou7 Siong7-te3 khi3-sak, chiu7 sim siong5-siong5 bo5 peng5-an, thau5-khak thiann3, khi2 chhin-chhiunn7 hoat-kong5 e5 khoan2-sit. Na7-si7 i ka-ki7 m7-chai thang chhim-chhim hoan2-hoe2. Kau3 au7-lai5 i na2 chai Siong7-te3 ko2-jian5 beh hiat-kak8--i, beh keng2 chit8 e5 lang5 lai5 the3 i e5 kok-ui7 choe3 ong5. I ia7 chai tek-khak si7 Tai7-pit8. Ki3-jian5 chai, i eng-kai tioh8 khiam-pi, jin7-choe7, than3 beng7-leng7 lai5 niu7-ui7. Ji5-chhiann2 Tai7-pit8 si7 i ka-ki7 e5 kiann2-sai3. Ia7-si7 i e5 kiann2 Iok-na2-tan choe3 ho2, choe3 ti-ki2, sim-pak e5 peng5-iu2. Eng-kai tioh8 ui7-tioh8 an2-ni lai5 hoann-hi2 sun7-hok8 Siong7-te3 chiah tioh8. I m7-na7 be7-e7, iu7-koh lui2-chhu3 eng7 chhian-hong pek-ke3 lai5 beh bou5-sat Tai7-pit8, ji5-chhiann2 koh chhin-sin chai3 sann toa3 peng khi3 pau-ui5 tui-koann2 beh thai5-si2 Tai7-pit8. Chhi3-siunn7 Tai7-pit8 si7 Siong7-te3 sou2 keng2, sou2 thiann3 e5 lang5, an2-choann2 hou7 i hai7 e7 si2. Che si7 ho5-teng2 e5 gong7. Kau3-boe2 Siong7-te3 chin-chiann3 bo5 sia3-bian2 i, in-ui7 i ui5-keh Siong7-te3 kau3 thiat-ti2. Siong7-te3 chiu7 hiat-kak8--i.
Kau3 i ni5-lau7 koh kap Hui-li7-su7 lang5 chian3, i e5 kiann2 Iok-na2-tan chiu7 tin7-bong5 ti7 Ki-li7-pho soann. Hui-li7-su7 lang5 tit8 tui So3-lo5, kau3 hit si5 i siu7 pek chau2 bo5 lou7, kau3-boe2 chiu7 puih8-to chu7-sat, kap i e5 kiann2 sann-kap si2 ti7 Ki-li7-pho soann e5 chian3-tiunn5. Ah! I2-sek-liat8 thau5 chit8-tai7 e5 ong5, chin phah-sng2 lai5 si2 ti7 bo5 sun7-than3 ngou2-gek8 Siong7-te3 e5 khian3-chek. (L. J. S. sia2)
4 Geh8 26 Jit8
Kim-ku3: Tioh8 theng3-hau7 Ia5-ho5-hoa. Tioh8 iong2-chong3, li2 e5 sim tioh8 kian-kou3. (Si-phian 27: 14)
Chha-put-to 300 ni5 cheng5 ti7 Sou-kek-lan5 e5 sou2-chai7 u7 chit8 e5 choh-sit lang5 e5 gin2-na2 mia5 kio3 Ma2-ka-liat8 sio2-chia2, si7 chin u7 sin3-sim e5 lang5. Tng-si5 ti7 Sou-kek-lan5 e5 sou2-chai7 sin3 Ia5-sou e5 lang5 long2 siu7 pek-hai7 u7 si5 hou7 lang5 koainn loh8 kann, sim7-chi3 u7 lang5 hou7 lang5 thai5.
In-ui7 hia e5 lang5 chin-chiann3 ah-pa3 beh hai7 Ki-tok-tou5, sui-jian5 an2-ni Ma2 sio2-chia2 si7 chit8 e5 kian-kou3 e5 sin3-giong2-ka, u7 ah-put-to2 e5 cheng-sin5, in-ui7 i khak sin3 bo5 u7 chit8-tiau5 lou7 pi2 choe3 Ki-tok-tou5 khah heng7-hok, sou2-i2 i choat8-tui3 bo5 pang3-sak i sou2 sin3 e5 Siong7-te3 ui7-tioh8 an2-ni i soa3 hou7 lang5 liah8 khi3 koainn-loh8 kann-gak8, lian5 i chit8 e5 ke3 lang5 liau2 e5 a-che2 ia7 cho3-hoe2 liah8-khi3. Ma2 sio2-chia2 sui-jian5 si7 chin chio2 hoe3, ui7-tioh8 i e5 sin3-giong2 kian-kou3 koh ho2-tann2, lang5 chiu7 bo5 hoat-tou7 kai2-pian3 i e5 sin3-giong2, au7-lai5 chiu7 phoann3 si2-heng5, na7-si7 i e5 pa-pa ui7-tioh8 beh kiu3 i nng7-e5 cha-bou2 kiann2, chiu7 koann2-kin2 beh kau3 Lun5-tun e5 sou2-chai7.
Tng-si5 kau-thong bo5 li7-pian7, beh kau3 Lun5-tun ong2-hoe5 tioh8 ai3 poann3 goeh8-jit8, siong-sin3 boe7 kau3 Lun5-tun, Ma2 sio2-chia2 kap i e5 a-che2 si2-heng5 e5 jit8 chiu7 kau3, peng-teng chiu7 liah8 in chi2-moe7 pak8 tiam3 toa7-ki thiau7-nih ti7 hai2-chui2 the3 e5 si5 chhai7 in ti7 hai2-pinn e5 sou2-chai7 beh hou7 in kau3 hai2-chui2 moa2 e5 si5 im si2, u7 jin5-san jin5-hai2 e5 lang5 lai5 khoann3 chit e5 chan5-jim2 e5 kong-keng2. In-ui7 i e5 a-che2 chhai7 ti7 khah goa7-bin7 kau3 hai2-chui2 chiam7-chiam7 teh moa2 e5 si5, i e5 a-che2 chiu7 tai7-seng hou7 chui2 im si2 khi3, u7 che7-che7 lang5 teh siunn7 phah-sng3 Ma2 sio2-chia2 oe7 tioh8-kiann, lai5 pang3-sak sin3-giong2, chong2-si7 Ma2 sio2-chia2 khoann3-kinn3 i e5 a-che2 si2, ia7 hai2-chui2 na2 im i beh kau3 am7-kun2, i chiu7 toa7-siann liam7 Si-phian 25 phinn te7 1 chat kong2: “Ia5-ho5-hoa ah, goa2 e5 sim-sin5 giong2-bong7 li2.”
Koh kong2: “Chi7-chui7 beh keh-tng7 lan2 ti7 Ki-tok e5 thiann3?” Cheng3-lang5 chiu7 ka7 peng-teng kong2, tioh8 koh ka7 i mng7 khoann3 beh pang3-sak sin3-giong2 a2-bo5? Peng-teng chiu7 thau2 i loh8--lai5 mng7, chong2-si7 Ma2 sio2-chia2 kong2, “Goa2 si7 Siong7-te3 e5 Kiann2 Ia5-sou e5 ho2 peng5-iu2 boe7-thang pang3-sak I.”
Peng-teng koh ka7 i tu-loh8 hai2-nih Ma2 sio2-chia2 tui3 si2 lai5 tit-tioh8 sin3-giong2 e5 seng3-li7, jip8 ti7 eng2-oah8 e5 heng7-hok. In-ui7 i u7 theng3-hau7 Ia5-ho5-hoa, iong2-chong3 sin3-sim u7 kian-kou3. Ia7 tui3 i e5 si2 loa7 choe7 Sou-kek-lan5 lang5 siu7 kam2-tong7, kin-a2-jit8 Sou-kek-lan5 chha-put-to long2-chong2 e5 lang5 to sin3 Ia5-sou ia7 u7 khia7 Ma2-ka-liat8 sio2-chia2 chin sui2 e5 ki3-liam7-pi ti7 hia. Lan2 ti7 se3-kan bo5-lun7 tu2-tioh8 sim2-mih8 khun3-khou2 gui5-hiam2 e5 si5 lan2 tioh8 lai5 oh8 Ma2 sio2-chia2 e5 sin3-giong2 sim-sin5 giong2-bong7 Ia5-ho5-hoa, sin3-sim kian-kou3 chiu7 beh tit-tioh8 eng2-oan2 oah8 e5 heng7-hok. (C. S. L. sia2)
</CL>
<HL>

金句E5故事<BR>1959 4月
4月5日
金句：Gin2-na2 Sat-bo2-jinn2漸漸大漢，得tioh8耶和華kap人na2疼i。(I Sat-bo2-jinn2 2：26)
─幾句e5聯絡─
本課起是今年e5第二季，題目也換做「王國e5合一kap分裂」。是以色列歷史，對Sat-bo2-jinn2到王國分裂做南北兩國e5 chit8-cham7歷史。本課是Sat-bo2-jinn2 e5生涯！學課本身已經是真有趣味koh有利益e5故事。不過tioh8選擇beh講e5重點，刪除無必要e5故事。以下所寫e5是做chit8 e5參考。
古早，猶太國iau2-boe7有王e5時代，ti7猶太國e5山路--nih有chit8陣人teh行。In是beh去Si7-lo5 e5聖所獻祭--e5。頭前chit8隻駱駝載chit8 e5老母，i抱chit8 e5 gin2-na2，差不多3-4歲，真疼e5款式tiann7-tiann7 so i e5頭殼。後面有幾na7 e5奴僕趕3隻e5牛，是beh獻祭e5。Ti7 hit e5老母e5邊a2 chit8 e5 ta-pou人也騎chit8隻e5駱駝載真choe7 e5 mih8件，越過去ka7 gin2-na2講：「Sat-bo2-jinn2 ah！Si7-lo5得beh到lah ouh。」Hit e5媽媽kap gin2-na2攏giah8目看頭前，有看見遠遠hia有厝e5款。老母就抱gin2-na2 oa2身軀到an5-an5，目chiu有目屎滴落來。
Chit e5老母叫做Hap-na2，nng7-sann年前來Si7-lo5 e5聖所祈求上帝賞賜i chit8 e5 kiann2，就的確beh獻hou7上帝。Tann gin2-na2已經斷奶，chit-pang chhoa7 i來，是beh hou7 i toa3 Si7-lo5 e5聖所thang暝日服侍上帝，chit e5 gin2-na2就是Sat-bo2-jinn2。媽媽真m7甘kap i所疼e5 kiann2 sann離開，m7-ku2 che是kap上帝e5約束，所以ka7 Sat-bo2-jinn2講：「你tioh8乖乖tiam3老先生I2-li7 chia，雖然媽媽、爸爸無kap你ti7-teh，上帝oe7 kap你ti7-teh，你攏m7免驚。」
In到Si7-lo5 e5聖所，獻祭了就留Sat-bo2-jinn2 tiam3 ti7 hia。Sat-bo2-jinn2聽媽媽e5話攏無驚，ka7爸爸、媽媽，再見iat8手到無看見in e5影，後來聽先知I2-li7 e5話，ti7 hiah讀冊服侍上帝、做工。Tak8人看tioh8 Sat-bo2-jinn2 chiah-nih乖，chiah-nih骨力就真疼i，I2-li7也真疼i。I信上帝攏無驚惶，也盡心做聖殿內面e5工。所以上帝也真疼i。─(金句)─
(Chit e5故事是注重ti7聽pe7母e5話kap信靠上帝，若是耶和華暝時叫Sat-bo2-jinn2 e5故事我想ti7分組e5時講khah好。) (T. T. T. 寫)
4月12日
金句：獨獨lin2 tioh8敬畏耶和華，誠心實意服侍I。(I Sat-bo2-jinn2 12：23)
Ti7 Hoat-lan5-se e5所在，有chit8 e5真熱心敬畏上帝，誠誠實實teh服侍主e5信徒，名叫Bu2-lan5。
有chit8-pai2 tu2-tu2信徒受真大e5迫害e5時，i也hou7人beh ka7掠。Beh掠e5人已經到i e5厝lah，i已經走無路，所以i就走入去bih ti7灶腳e5真大e5灶孔nih8。
Hit時chit8隻蜘蛛出現，ti7灶孔kenn蜘蛛網kenn到真好勢。Beh掠e5人thong厝內攏chhoe7了了，也chhoe7來到灶腳。到灶e5時也攏無ann3落去探就過去。因為in看灶孔口有蜘蛛網，想講的確無ti7內面。所以Bu2-lan5 ti7真危險e5時得tioh8上帝e5幫贊平安經過。I後來有到che7-che7所在見證，koh-khah熱心服侍上帝。
小朋友sann-kap koh來唸金句「獨獨lin2 tioh8敬畏耶和華，誠實實意服侍I」。
Chit句話sim2-mih8人講e5 lin2知無？「Sat-bo2-jinn2」是，真gau5。Sim2-mih8時chun7講e5？好，老師ka7 lin2講，tioh8注意聽。
到Sat-bo2-jinn2 e5時，以色列百姓攏無王。總是百姓中有人講起愛chit8 e5王，chit e5要求soa3變全國e5要求。所以Sat-bo2-jinn2就聚集眾百姓，hou7 in用抽籤e5方法，到尾抽tioh8 So3-lo5。
後來Sat-bo2-jinn2就ti7眾人e5面前設立So3-lo5做以色列e5王。
設立了後Sat-bo2-jinn2對眾人講起，過去in e5祖公chainn2樣敬畏上帝，誠心服侍上帝，得tioh8上帝e5賜福，也講起in e5祖公離開上帝e5失敗hou7 in聽，ng3望in的確m7-thang離開上帝得罪上帝。
Sat-bo2-jinn2也ka7 in講，i的確beh替in祈禱，hou7 in無致到得罪上帝，soa3 ka7 in指示第一好，koh正直，得tioh8上帝祝福e5路，就是「獨獨lin2 tioh8敬畏耶和華，誠心實意服侍I。」
小朋友，你愛得tioh8上帝e5祝福a2無？「有」若有tioh8 an2-choann2？
今a2日e5金句真寶貝，ng3望lin2 chit8世人記tiau5-tiau5。(T. H. C. 寫)
4月19日
金句：「In講耶和華所講--e5，goan2 beh攏遵趁來行。」(出埃及記24：7)
學生我今a2日beh來講chit8項hou7 lan2真thang做感慨e5故事hou7 lin2聽。我ng3望lin2詳細聽thang做lan2 chit8世人e5感慨。
早日有chit8 e5青年人人才生做真好，高強koh大漢。Khia7 ti7眾人e5中間i siang7-koan5，可惜siang7時i是chit8 e5無膽量e5人。有chit8日in tau phah-m7見驢，in老pe7叫i去chhoe7。無phah算ti7路中tu2-tioh8 Sat-bo2-jinn2。上帝就命令Sat-bo2-jinn2 ka7 i抹油，因為上帝歡喜幫贊i，因為chit e5青年有chit8項美點，就是有謙卑。Tann上帝ka7 i抹油做以色列頭chit8代e5王。I e5名叫做So3-lo5，lin2 bat聽i e5名a2無？Tann我早起beh講起i一生thang傷心e5事。就是i chit8-e7做王，就be7記得i早日是對卑微來出身。早日e5謙卑soa3無去。Soa3驕傲，soa3無歸榮光上帝。
頭chit8-pai2就是beh出兵kap Hui-li7-su7人交戰。I無等上帝e5奴僕祭司頭Sat-bo2-jinn2來獻祭。I家己想i是王，自隨便、自專獻祭。上帝e5心真憂悶，也受氣。對an2-ni ka7 Sat-bo2-jinn2講，I beh koh keng2別e5 khah有順趁I e5人。Sat-bo2-jinn2到，看So3-lo5已經獻祭，就對So3-lo5講，「你無遵守耶和華你e5上帝所命令你e5誡命，beh是有守，耶和華就堅固你e5王位ti7以色列中到永遠。Tann你e5王位無久長；耶和華已經chhe7 tioh8合I e5心意e5 chit8人。」(I Sat-bo2-jinn2 13：13-14)
第ji7 pai2 koh去kap A-ma2-lek8人交戰。上帝命令i tioh8將所有e5一盡勦滅，m7-thang留sim2-mih8 ti7以色列百姓e5中間。上帝果然幫贊i thai5贏。若是i自專做3項大錯。
(1) 活活掠tioh8 A-ma2-lek8王A-kah，i無聽上帝e5意思，ka7 i留teh，無thai5--i。(2) So3-lo5 thai5贏就掠家己最gau5，即時去Ka-bit8 ti7 hia為家己chhai7石碑，來記念i e5戰功。(3) 偷留真che7 A-ma-lek8人所有e5牛羊。Sat-bo2-jinn2到位e5時，i 就騙Sat-bo2-jinn2講，i有趁上帝e5命令lah。若是Sat-bo2-jinn2聽見牛、羊e5聲，koh chhoe7 tioh8 A-ma-lek8王A-kah，無死bih ti7營中，就大受氣責備So3-lo5講，「看ah，遵趁贏過獻祭，聽趁是贏過羊kang2 e5油。」Koh講，「為tioh8你棄sak耶和華e5話，I也棄sak你，無hou7你做王。」
對hit時起So3-lo5 hou7上帝棄sak，就心常常無平安，頭殼疼，起親像發狂e5款式。若是i家己m7知thang深深反悔。到後來i na2知上帝果然beh hiat-kak8--i，beh keng2 chit8 e5人來替i e5各位做王。I也知的確是Tai7-pit8。既然知，i應該tioh8謙卑、認罪、趁命令來讓位。而且Tai7-pit8是i家己e5 kiann2婿。也是i e5 kiann2 Iok-na2-tan最好、最知己、心腹e5朋友。應該tioh8為tioh8 an2-ni來歡喜順服上帝chiah tioh8。I m7-na7 be7-e7，又koh累次用千方百計來beh謀殺Tai7-pit8，而且koh親身載sann toa3兵去包圍追趕beh thai5死Tai7-pit8。試想Tai7-pit8是上帝所keng2、所疼e5人，an2-choann2 hou7 i害e7死。Che是何等e5 gong7。到尾上帝真正無赦免i，因為i違keh上帝到徹底。上帝就hiat-kak8--i。
到i年老koh kap Hui-li7-su7人戰，i e5 kiann2 Iok-na2-tan就陣亡ti7 Ki-li7-pho山。Hui-li7-su7人直追So3-lo5，到hit時i受逼走無路，到尾就puih8刀自殺，kap i e5 kiann2 sann-kap死ti7 Ki-li7-pho山e5戰場。Ah！以色列頭chit8代e5王，真phah損來死ti7無順趁侮逆上帝e5譴責。(L. J. S. 寫)
4月26日
金句：Tioh8 theng3候耶和華。Tioh8勇壯，你e5心tioh8堅固。(詩篇27：14)
差不多300年前ti7蘇格蘭e5所在有chit8 e5作sit人e5 gin2-na2名叫Ma2-ka-liat8小姐，是真有信心e5人。當時ti7蘇格蘭e5所在信耶穌e5人攏受迫害有時hou7人關落監，甚至有人hou7人thai5。
因為hia e5人真正ah霸beh害基督徒，雖然an2-ni Ma2小姐是chit8 e5堅固e5信仰家，有ah不倒e5精神，因為i確信無有chit8條路比做基督徒khah幸福，所以i絕對無放sak i所信e5上帝為tioh8 an2-ni i soa3 hou7人掠去關落監獄，連i chit8 e5嫁人了e5 a姊也做夥掠去。Ma2小姐雖然是真少歲，為tioh8 i e5信仰堅固koh好膽，人就無法度改變i e5信仰，後來就判死刑，若是i e5爸爸為tioh8 beh救i nng7-e5 cha-bou2 kiann2，就趕緊beh到Lun5-tun e5所在。
當時交通無利便，beh到Lun5-tun往回tioh8 ai3半月日，相信boe7到Lun5-tun，Ma2小姐kap i e5 a姊死刑e5日就到，兵丁就掠in姊妹縛tiam3大枝柱nih ti7海水退e5時chhai7 in ti7海邊e5所在beh hou7 in到海水滿e5時淹死，有人山人海e5人來看chit e5殘忍e5光景。因為i e5 a姊chhai7 ti7 khah外面到海水漸漸teh滿e5時，i e5 a姊就代先hou7水淹死去，有che7-che7人teh想phah算Ma2小姐oe7 tioh8驚，來放sak信仰，總是Ma2小姐看見i e5 a姊死，ia7海水na2淹i beh到am7-kun2，i 就大聲唸詩篇25篇第1節講：「耶和華ah，我e5心神仰望你。」
Koh講：「Chi7-chui7 beh隔斷lan2 ti7基督e5疼？」眾人就ka7兵丁講，tioh8 koh ka7 i問看beh放sak信仰a2無？兵丁就thau2 i落--來問，總是Ma2小姐講，「我是上帝e5 Kiann2耶穌e5好朋友boe7-thang放sak I。」
兵丁koh ka7 i tu落海nih Ma2小姐對死來得tioh8信仰e5勝利，入ti7永活e5幸福。因為i有theng3候耶和華，勇壯信心有堅固。Ia7對i e5死loa7 choe7蘇格蘭人受感動，今a2日蘇格蘭差不多攏總e5人都信耶穌也有khia7 Ma2-ka-liat8小姐真sui2 e5記念碑ti7 hia。Lan2 ti7世間無論tu2-tioh8 sim2-mih8困苦危險e5時lan2 tioh8來學Ma2小姐e5信仰心神仰望耶和華，信心堅固就beh得tioh8永遠活e5幸福。(C. S. L. 寫)
</HL>