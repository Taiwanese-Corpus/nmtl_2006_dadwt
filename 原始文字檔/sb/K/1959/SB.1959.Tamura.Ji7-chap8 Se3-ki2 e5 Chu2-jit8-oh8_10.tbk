<CL>
Te7 2 Phinn Koan2-li2-hoat
Te7 3 chiunn Kau3-sek
Chu2-jit8-oh8 ki3-jian5 si7 chit8 e5 hak8-hau7, sou2-i2 tek-khak tioh8 u7 4-5 keng kau3-sek. Chong2-si7 chiau3 hian7-chai7 e5 Jit8-pun2 kau3-hoe7 iau2-boe7 chin3-pou7 kau3 ui7-tioh8 Chu2-jit8-oh8 leng7-goa7 khi2 kau3-sek. Sou2-i2 chhu2-khi3 beh khi2 kau3-hoe7 e5 si5, tioh8 chu3-i3 ti7 chit-tiam2.
Tann sio2-khoa2 ui7-tioh8 bo5 kau3-sek e5 kau3-hoe7 lai5 kong2-khi2 hit e5 hong-hoat. Chu2-jit8-oh8 tek-khak tioh8 hun pan lai5 ka3, sou2-i2 chi2 u7 le2-pai3-tng5 e5 kau3-hoe7 kou-put-chiong tioh8 eng7 pou3-phang5 lai5 keh cho3 kui2-na7 keng thang ka3. Chong2-si7 na7 an2-ni ti7 keh-piah teh ka3 e5 siann-im u7 thiann-tioh8, chin bo5 ho2-se3, choe3 ho2 e5 hoat-tou7 Chu2-jit8-oh8 chit8 le2-pai3 khui 2-3 pai2, a2-si7 tak8-jit8 khui. Na7 leng7-goa7 khui-oh8 kau3-sek m7-bian2 loa7 che7, ia7 u7 kau3. Chong2-si7 na7 an2-ni lang5 beh siunn7 chin ki5-koai3, in-ui7 Chu2-jit8-oh8 chiau3 hit e5 mia5 long2 si7 Chu2-jit8 lai5 khui khah hah8 e5 khoan2. Leng7-goa7 ke kong2 lai5 soat-beng5, ui7-tioh8 hiah e5 lang5 beh kai2-soeh in e5 khoa3-lu7, beh lai5 kong2 sim2-mih8 si7 Chu2-jit8-oh8.
(1) Tioh8 ti7 Siong7-te3 e5 kau3-hoe7 e5 koan5-ui e5 e7-bin7 lai5 kian3-lip8. <BR>(2) Sou2 ka3 e5 hak8-kho3 si7 tioh8 Seng3-keng. <BR>(3) Kau3-siu7 e5 hoat-tou7 si7 tioh8 eng7 mng7-tap e5. <BR>(4) Hak8-seng toa7-pou7-hun7 si7 tioh8 gin2-na2. <BR>(5) Toa7-lang5 kap gin2-na2 m7-thang lam7 teh ka3. <BR>(6) Chit8-pan tioh8 u7 chit8 e5 tu2-ho2 e5 sian-sinn.
Na7 u7 i2-siong7 6 tiau5 e5 iau3-sou3, bo5-lun7 to2 chit8-jit8 khui, to long2 thang chheng cho3 Chu2-jit8-oh8.
Te7 4 chiunn Khi3-khu7
Chu2-jit8-oh8 sou2 tioh8 eng7 e5 khi3-khu7 u7 chin che7, chong2-si7 Jit8-pun2 e5 Chu2-jit8-oh8 iau2 si7 ti7 iu3-ti7 e5 si5-tai7, sou2-i2 m7-bian2 tioh8 eng7 chin che7 chinn5 lai5 hak hiah e5 khi3-khu7, chong2-si7 e7-bin7 sou2 sia2 chiah e5 khi3-khu7, chi3-chio2 tioh8 ai3 eng7, m7-si7 chin kui3 e5 mih8, sou2-i2 tak8 e5 Chu2-jit8-oh8 e7-thang siat-ti3.
(1) Ji5-tong5 e5 i2-a2: Li7-iong7 hoe7-tng5 chiong toa7 lang5 e5 i2-a2 hou7 gin2-na2 che7, si7 chin m7 ho2. Na7 beh an2-ni eng7 tioh8 eng7 kha-tah8-tai5, m7-thang hou7 gin2-na2 e5 kha tong7-tong7-hainn3. Hek8-chia2 ui7-tioh8 ji5-tong5 Tek8-piat8 cho3 se3-chiah i2-a2 si7 choe3 ho2.
(2) Gak8-khi3: Na7 u7 chiann5 chheng-khou, chiu7 e7-thang be2 chit8 e5 hong-khim5, chhiann2 tioh8 siat-pi7 Chu2-jit8-oh8. Na7 be7 thang be2 hong-khim5, eng7 pat8-khoan2 e5 gak8-khi3 chhin-chhiunn7 chhiu2-khim5 ia7 ho2. Put-ko3 gak8-khi3 si7 Chu2-jit8-oh8 bo5 be7 eng7-tit e5 mih8.
(3) Ou-pang: Na7 e7-tang3, tak8-pan long2 tioh8 koa3 ou-pang. M7 si7 chi2-u7 tui3 gin2-na2 e5 hi7-khang kong2 oe7 na7-tiann7, ia7 tioh8 hou7 in e5 bak8-chiu khoann3. Koh na7 u7 ou-pang ka3 e5 lang5 ia7 khah ho2 ka3.
(4) Te7-tou5: Beh kong2 oe7 e5 si5 te7-tou5 si7 put-chi2 iau3-kin2 e5 mih8. Beh kong2-khi2 Ia5-sou e5 it-seng, na7 bo5 te7-tou5 thiann liau2 chin bo5 chhu3-bi7.
(5) Seng3-si: Na7 toa7 keng e5 Chu2-jit8-oh8, sui-jian5 eng7 koa3-tou5, ia7 che7 au7-piah khah hng7 e5 lang5 khoann3 bo5, sou2-i2 hou7 in kok lang5 long2 u7 theh8 seng3-si. Na7 70-80 lang5 e5 Chu2-jit8-oh8, eng7 koa3-tou5 sia2 Seng3-si chiu7 kau3-giah8, khoann3 e7 tioh8. Put-ko3 seng3-si a2-si7 koa3-tou5 si7 pit-iau3 e5 mih8.
(6) Cheng-a2: Tioh8 u7 chit8 e5 cheng-a2 he7 ti7 hau7-tiunn2 e5 sin-pinn Chu2-jit8-oh8 beh khai-si2, kap soah e5 si5, na7 u7 cheng-a2, kui-ki2 e7 khah ho2.
(7) Sa-se (loah8-a2) kap bin7-thang2: U7 chun2-pi7 sa-se kap bin7-thang2 si7 khah ho2. La5-sam5 e5 gin2-na2 na7 lai5, ka7 se2-bin7 a2-si7 ka7 i se2-thau5, che m7-na7 si7 beh hou7 in chheng-khi3 na7-tiann7, ia7 chu7-jian5 beh hou7 hak8-seng e5 tiong-kan ke-thinn ai3-cheng5. Tak8-lang5 khah bo5 ai3 la5-sam5 e5 gin2-na2 si7 jin5-cheng5 e5 siong5-su7.
(8) Kok-pan e5 ki5-a2: Tak8-pan na7 u7 cho3 sio2 ki5-a2 siong5-siong5 chhah ti7 in hit pan e5 ui7, e7-thang hou7 hak8-seng e5 kau-poe5 khah chhim, koh ia7 e7-thang po2-chhi5 tiat8-su7.
(9) Hian3-kim-siunn: Hian3-kim-siunn tioh8 cho3 khah sui2 leh khah ho2. Ji5-tong5 ai3 sui2 e5 mih8, si7 chu7-jian5 e5.
(10) Chhut-sek8-pho7: Ui7-tioh8 beh hou7 hak8-seng, it-bok8 liau2-jian5, thang khoann3 in e5 chhut-sek8, sia2 cho3 chhin-chhiunn7 han5-su2-chiam e5 pio2, hou7 hak8-seng put-si5 chai in e5 chhut-sek8 e5 koan5-ke7, si7 put-chi2 iau3-kin2 e5 su7.
Te7 5 chiunn Keng-hui3.
Chu2-jit8-oh8 e5 keng-hui3, eng-kai kau3-hoe7 tioh8 ai3 hu7-tam. Beh siat-lip8 Chu2-jit8-oh8 tong-jian5 tioh8 ai3 hui3-iong7. Bo5 chinn5 si7 be7-thang cho3 sim2-mih8. In-ui7 kin-a2-jit8 chin che7 lang5 teh siunn7, gou7-kai2 kong2 thoan5-to7 si7 chi2 u7 thoan5 hou7 toa7-lang5, ia7 chhin-chhiunn7 Chu2-jit8-oh8 siunn7 kong2 si7 kau3-hoe7 e5 hu3-siok8 mih8 e5 khoan2, sou2-i2 koan-khoann2 hou7 thoan5-to7-chia2 u7 goan7-i3, chong2-si7 tui3 Chu2-jit8-oh8 e5 siat-pi7 sou2 ai3 eng7 e5 chinn5 m7-ai3 chhut, chit e5 thang khoann3 ti7 kau3-hoe7 long2 bo5 he7 ji5-tong5 ti7 gan2-tiong nih8, siat-su2 tai7-ke na7 khak-sin3 chai ji5-tong5 si7 bin5-a2-jit8 e5 kau3-hoe7-oan5, ia7 na7 ji5-tong5 bo5 ti7 Chu2-jit8-oh8 lai5 kau3-iok8 be7-thang hou7 kau3-hoe7 kian7-choan5, hoe7-iu2 un2-tang3 chin hoann-hi2 ui7-tioh8 Chu2-jit8-oh8 beh hian3 chin che7 chinn5.
U7 kau3-hoe7 chhiann2 bok8-su i2-goa7 koh chhiann2 1-2 e5 thoan5-to7-su, chong2-si7 m7-bat thiann kong2 u7 chhiann2 chit8 e5 choan-kang ui7-tioh8 Chu2-jit8-oh8 lai5 hian3-sin e5 thoan5-to7-su, chhin-chhiunn7 an2-ni tui3 ji5-tong5 e5 kau3-iok8 leng2-tam7, tui3 kau3-hoe7 si7 chin m7 ho2. Teng2-jit8 tui3 Bi2-i2-bi2-hoe7 e5 kau3-hoe7 e5 tiunn2-lo2 thiann-tioh8 chit8 e5 sit8-oe7, “Ti7 Sam-chiu Toyohasi, 15 ni5-cheng5 u7 chit8-keng kau3-hoe7 chin toa7-keng, chong2-si7 kin-a2-jit8 khi3 ka7 khoann3, sou2 chhun e5 lang5 long2 si7 lau7-peh-a3 kap lau7-m2-a3, siat-su2 chiah e5 lang5 na7 si2-liau2, kiam2-chhai2 lian5 kau3-hoe7 kap sin3-tou5 long2 bo5 liau2-liau2. Siat-su2 ti7 hia 15-16 ni5-cheng5 na7 tui3 chong-kau3-tek e5 ji5-tong5 kau3-iok8 u7 jiat8-sim, chiah e5 lau7-a-peh a-m2 in si2-liau2, ia7 tek-khak u7 chheng-lian5 lau5-teh chiah tioh8.”
Sit8-chai7 kau3-hoe7 na7 bo5 chhut kau3-giah8 e5 keng-hui3, hou7 Chu2-jit8-oh8 hoat-tian2, hit e5 kau3-hoe7 e5 chian5-tou5 thang kong2 put-chi2 thang han5-sim. Chhin-chhiunn7 kau3-hoe7 eng7 sia7-le2-kim hou7 bok8-su, iah8 tioh8 eng7 sia7-le2-kim hou7 ui7-tioh8 Chu2-jit8-oh8 cho3 kang e5 lang5. Ti7 Bi2-kok kin7-lai5 u7 khai-si2 siat Chu2-jit8-oh8 bok8-su, che si7 chin ho2 e5 hian7-siong7. Kau3-hoe7 mui2-ni5 beh phian-che3 inn7-soan3 e5 si5, m7-thang be7-ki3-tit chiong Chu2-jit8-oh8 e5 keng-hui3 he7 ti7 hit tiong-kan.
Te7 6 chiunn Hak8-seng.
Chhin-chhiunn7 Jit8-pun2, Ki-tok-kau3 boe7 phou2-pian3 e5 kok-ka, beh bou7-chip8 Chu2-jit8-oh8 e5 hak8-seng si7 put-chi2 khun3-lan5 e5 su7. U7 sou2-chai7 m7-na7 si7 in e5 pe7-bo2, lian5 sio2 hak8-hau7 e5 sian-sinn to hoan2-tui3 hak8-seng khi3 hu3 Chu2-jit8-oh8. Koh ti7 hak8-hau7 e5 hak8-seng ia7 u7 khoann3-khin khi3 Chu2-jit8-oh8 e5 hak8-seng e5 khoan2. Chit-khoan2 chong7-thai7, sou2-i2 beh bou7-chip8 Chu2-jit8-oh8 e5 hak8-seng m7 si7 iong5-inn7 e5 su7. Jim7-li2 Chu2-jit8-oh8 e5 siat-pi7 u7 chin ho2, na7 bo5 hak8-seng lai5 si7 be7 chiann5 hak8-hau7. Sou2-i2 tioh8 an2-choann2 chiah e7 gau5 bou7-chip8 hak8-seng, si7 lan2 chiah e5 teh keng-eng5 Chu2-jit8-oh8 e5 su7-giap8 e5 lang5 choe3 iau3-kin2 e5 bun7-te5. Chit le2-pai3 u7 20 lang5 lai5, ia7 au7 le2-pai3 u7 50 lang5 lai5, an2-ni hak8-seng sou2 u7 pian3-tong7, un2-tang3 oh-tit cho7-chhut ho2 e5 hak8-hau7. Hoan2-tng2, na7 koh chit8-geh8-jit8 chin kin2 teh cheng-ka, hek8-si7 50 lang5 a2-si7 100 lang5, ia7 m7 si7 chin ho2 e5 khoan2-sit. Kian7-choan5 e5 hak8-hau7 si7 hak8-seng sou2 chiam7-chiam7 cheng-ka, ia7 tui3 chit khoan2 e5 hak8-hau7 chiah e7-thang si-siat ho2 e5 siat-pi7. Tann chiong chiah e5 su7 pun cho3 kui2 hang7 lai5 kong2 hit e5 tai7-khai3.
(1) Hak8-seng e5 chu-keh<BR>Ke3-siok8 3 pai2 i2-siong7 lai5 Chu2-jit8-oh8, koh iok beh ke3-siok8 lai5 e5 ji5-tong5 chiah thang hou7 i cho3 hak8-seng. Jit8-pun2 e5 Chu2-jit8-oh8, chiong na7 sou2 u7 lai5 e5 ji5-tong5, bo5-lun7 sim2-mih8 lang5 long2 ka7 khoann3-cho3 hak8-seng che si7 toa7 chho3-gou7. Beh cho3 Chu2-jit8-oh8 e5 hak8-seng, ia7-si7 tioh8 u7 cho3 hak8-seng e5 chu-keh. Chu2-jit8-oh8 m7 si7 kan-ta ji5-tong5 thit-tho5 e5 sou2-chai7. In-ui7 Chu2-jit8-oh8 si7 si-heng5 chong-kau3 kau3-iok8 e5 sou2-chai7, sou2-i2 beh cho3 hit e5 hak8-seng e5 si5, chin7-liong7 tioh8 hou7 in e5 pe7-bo2 the5-chhut jip8-hak8-goan7 chiah ho2. Na7 an2-ni pe7-bo2 e7 chu7-jian5 liau2-kai2 chu2-jit8-oh8 e5 bok8-tek.
(2) Ho2 e5 hak8-hau7 e5 lat8. (Bou7-chip8 hak8-seng e5 hoat-tou7) <BR>Ho2 e5 hak8-hau7 u7 khip-in2 hak8-seng e5 lat8. Hak8-seng lai5 khoann3 chit8-pai2, na7 siunn7 kong2 chit-keng hak8-hau7 u7 sim-sek, u7 lou7-eng7, hit e5 gin2-na2 chu7-jian5 e7 ke3-siok8 koh lai5. Ji5-tong5 chin seng5-sit8, na7 bo5 sim-sek bo5 lou7-eng7 e5 hak8-hau7 tek-khak bo5 beh koh lai5. U7 Chu2-jit8-oh8 eng7 thng5-a2, a2-si7 pat8-mih8 lai5 tioh8 hak8-seng, che sit8-chai7 chin m7 tioh8 e5 hoat-tou7. Na7 eng7 piann2 a2-si7 pat8-mih8 lai5 chu7-chip8 e5 ji5-tong5, bo5 hiah e5 piann2 a2-si7 pat8-mih8 e5 si5 chiu7 bo5 lai5. Mui2 le2-pai3-jit8 na7 eng7 piann2 a2-si7 pat8-mih8 hou7 in, kiam2-chhai2 beh chio-chip8 100 lang5, a2-si7 200 lang5 si7 iong5-inn7 e5 su7. Chong2-si7 chit-khoan2 hoat-tou7 tek-khak be7-thang tit-tioh8 ke3-siok8 lai5 e5 hak8-seng, chin che7 lang5 eng7 hak8-seng sou3 lai5 khoann3 hak8-hau7 e5 seng5-soe (heng-ong7 a2-si7 soe-bi5), chong2-si7 che si7 m7 tioh8. Hak8-seng sou3 bo5-lun7 20 e5 a2-si7 30 e5 bo5 iau3-kin2, na7 u7 oan5-choan5 si-heng5 chong-kau3 kau3-iok8 chiu7 ho2, phou2-thong e5 hak8-hau7 si7 eng7 koan5-ui teh koan2 hak8-seng e5 chhut-sek8, chong2-si7 ti7 Chu2-jit8-oh8 tioh8 eng7 thiann3 lai5 koan2 in e5 chhut-sek8. Sou2-i2 na7 m7 si7 u7 sim-sek koh iu2-ek e5 hak8-hau7, chiu7 bo5 lat8 thang khip-in2 hak8-seng.
(3) Ko3-jin5 e5 cho3-kang (Bou7-chip8 hak8-seng e5 hoat-tou7 2) <BR>Hak8-seng bo5 chu7 khi2-thau5 chiu7 ka-ki7 lai5, tek-khak tioh8 tui3 chit-peng5 u7 lang5 ka7 in2-chhoa7. Chhin-chhiunn7 kou2-cha2 An-tek-liat8 chhoa7 Pi2-tek lai5 chiu7-kin7 Ia5-sou e5 khoan2, na7 bo5 ko3-jin5-tek e5 in2-chhoa7 ji5-tong5 be7 lai5 Chu2-jit8-oh8. Chu2-jit8-oh8 e5 kau3-oan5 tioh8 ka-ki7 in2-chhoa7 hak8-seng lai5, tek-khak m7-thang pai3-thok pat8-lang5. Na7 thak8 Bu2-ti3 sian-sinn e5 toan7-ki3, u7 sia2 kong2 i pun2-sin ka7 lang5 chioh be2-chhia khi3 seh8, bou7-chip8 ji5-tong5 lai5 khui Chu2-jit8-oh8. Chu2-jit8-oh8 e7 seng7-tai7, si7 in-ui7 sian-sinn ka-ki7 cho3 ko3-jin5-tek e5 kang, koh chheng-lian5 Kiong7-le7-hoe7 tek-khak tioh8 siat chhin-chhiunn7 Chu2-jit8-oh8 ui2-oan5, ui7-tioh8 bou7-chip8 hak8-seng lai5 cho3 kang. Sit8-chai7 ko3-jin5-tek e5 cho3 kang chiah si7 hou7 hak8-seng ke-thinn e5 pi3-koat. (Au7-ki5 thai7-siok8)
</CL>
<HL>

第2篇管理法
第3章教室
主日學既然是chit8 e5學校，所以的確tioh8有4-5間教室。總是照現在e5日本教會iau2-boe7進步到為tioh8主日學另外起教室。所以chhu2去beh起教會e5時，tioh8注意ti7 chit點。
Tann sio2-khoa2為tioh8無教室e5教會來講起 hit e5方法。主日學的確tioh8分班來教，所以只有禮拜堂e5教會姑不衷tioh8用布帆來隔做幾na7間thang教。總是若an2-ni ti7隔壁teh教e5聲音有聽tioh8，真無好勢，最好e5法度主日學chit8禮拜開2-3 pai2，a2是tak8日開。若另外開學教室m7免loa7 che7，也有夠。總是若an2-ni人beh想真奇怪，因為主日學照hit e5名攏是主日來開khah合e5款。另外加講來說明，為tioh8 hiah e5人beh解說in e5掛慮，beh來講sim2-mih8是主日學。
(1) Tioh8 ti7上帝e5教會e5權威e5下面來建立。<BR>(2) 所教e5學課是tioh8聖經。<BR>(3) 教授e5法度是tioh8用問答e5。<BR>(4) 學生大部份是tioh8 gin2-na2。<BR>(5) 大人kap gin2-na2 m7-thang lam7 teh教。<BR>(6) Chit8班tioh8有chit8 e5 tu2好e5先生。
若有以上6條e5要素，無論to2 chit8日開，都攏thang稱做主日學。
第4章器具
主日學所tioh8用e5器具有真che7，總是日本e5主日學iau2是ti7幼稚e5時代，所以m7免tioh8用真che7錢來hak hiah e5器具，總是下面所寫chiah e5器具，至少tioh8 ai3用，m7是真貴e5 mih8，所以tak8 e5主日學e7-thang設置。
(1) 兒童e5椅a2：利用會堂將大人e5椅a2 hou7 gin2-na2坐，是真m7好。若beh an2-ni用tioh8用腳踏台，m7-thang hou7 gin2-na2 e5腳tong7-tong7-hainn3。或者為tioh8兒童特別做細隻椅a2是最好。
(2) 樂器：若有chiann5千khou，就e7-thang買chit8 e5風琴，請tioh8設備主日學。若be7 thang買風琴，用別款e5樂器親像手琴也好。不過樂器是主日學無be7用得e5 mih8。
(3) 烏枋：若e7-tang3，tak8班攏tioh8掛烏枋。M7是只有對gin2-na2 e5耳孔講話na7-tiann7，也tioh8 hou7 in e5目chiu看。Koh若有烏枋教e5人也khah好教。
(4) 地圖：Beh講話e5時地圖是不止要緊e5 mih8。Beh講起耶穌e5一生，若無地圖聽了真無趣味。
(5) 聖詩：若大間e5主日學，雖然用掛圖，ia7坐後壁khah遠e5人看無，所以hou7 in各人攏有提聖詩。若70-80人e5主日學，用掛圖寫聖詩就到額，看e7 tioh8。不過聖詩a2是掛圖是必要e5 mih8。
(6) 鐘a2：Tioh8有chit8 e5鐘a2 he7 ti7校長e5身邊主日學beh開始，kap煞e5時，若有鐘a2，規矩e7 khah好。
(7) Sa-se (loah8-a2) kap面桶：有準備sa-se kap面桶是khah好。La5-sam5 e5 gin2-na2若來，ka7洗面a2是ka7 i洗頭，che m7-na7是beh hou7 in清氣na7-tiann7，也自然beh hou7學生e5中間加添愛情。Tak8人khah無愛la5-sam5 e5 gin2-na2是人情e5常事。
(8) 各班e5旗a2：Tak8班若有做小旗a2常常插ti7 in hit班e5位，e7-thang hou7學生e5交陪khah深，koh也e7-thang保持秩序。
(9) 獻金箱：獻金箱tioh8做khah sui2 leh khah好。兒童愛sui2 e5 mih8，是自然e5。
(10) 出席簿：為tioh8 beh hou7學生，一目了然，thang看in e5出席，寫做親像寒暑針e5表，hou7學生不時知in e5出席e5 koan5低，是不止要緊e5事。
第5章經費
主日學e5經費，應該教會tioh8 ai3負擔。Beh設立主日學當然tioh8 ai3費用。無錢是be7-thang做sim2-mih8。因為今a2日真che7人teh想，誤解講傳道是只有傳hou7大人，ia7親像主日學想講是教會e5附屬mih8 e5款，所以捐款hou7傳道者有願意，總是對主日學e5設備所愛用e5錢m7愛出，chit e5 thang看ti7教會攏無he7兒童ti7眼中nih8，設使大家若確信知兒童是bin5-a2日e5教會員，ia7若兒童無ti7主日學來教育be7-thang hou7教會健全，會友穩當真歡喜為tioh8主日學beh獻真che7錢。
有教會請牧師以外koh請1-2 e5傳道師，總是m7-bat聽講有請chit8 e5專工為tioh8主日學來獻身e5傳道師，親像an2-ni對兒童e5教育冷淡，對教會是真m7好。頂日對美以美會e5教會e5長老聽tioh8 chit8 e5實話，「Ti7 Sam-chiu Toyohasi，15年前有chit8間教會真大間，總是今a2日去ka7看，所chhun e5人攏是老伯a3 kap老姆a3，設使chiah e5人若死了，kiam2-chhai2連教會kap信徒攏無了了。設使ti7 hia 15-16年前若對宗教的e5兒童教育有熱心，chiah e5老a伯 a姆in死了，也的確有青年留teh chiah tioh8。」
實在教會若無出到額e5經費，hou7主日學發展，hit e5教會e5前途thang講不止thang寒心。親像教會用謝禮金hou7牧師，iah8 tioh8用謝禮金hou7為tioh8主日學做工e5人。Ti7美國近來有開始設主日學牧師，che是真好e5現象。教會每年beh編製預算e5時，m7-thang be7記得將主日學e5經費he7 ti7 hit中間。
第6章學生
親像日本，基督教boe7普遍e5國家，beh募集主日學e5學生是不止困難e5事。有所在m7-na7是in e5 pe7母，連小學校e5先生都反對學生去赴主日學。Koh ti7學校e5學生也有看輕去主日學e5學生e5款。Chit款狀態，所以beh募集主日學e5學生m7是容易e5事。Jim7-li2主日學e5設備有真好，若無學生來是be7 chiann5學校。所以tioh8 an2-choann2 chiah e7 gau5募集學生，是lan2 chiah e5 teh經營主日學e5事業e5人最要緊e5問題。Chit禮拜有20人來，ia7後禮拜有50人來，an2-ni學生所有變動，穩當oh得造出好e5學校。反轉，若koh chit8月日真緊teh增加，或是50人a2是100人，也m7是真好e5款式。健全e5學校是學生所漸漸增加，也對chit款e5學校chiah e7-thang施設好e5設備。Tann將chiah e5事分做幾項來講hit e5大概。
(1) 學生e5資格<BR>繼續3 pai2以上來主日學，koh約beh繼續來e5兒童chiah thang hou7 i做學生。日本e5主日學，將若所有來e5兒童，無論sim2-mih8人攏ka7看做學生che是大錯誤。Beh做主日學e5學生，也是tioh8有做學生e5資格。主日學m7是kan-ta兒童thit-tho5 e5所在。因為主日學是施行宗教教育e5所在，所以beh做hit e5學生e5時，盡量tioh8 hou7 in e5 pe7母提出入學願chiah好。若an2-ni pe7母e7自然了解主日學e5目的。
(2) 好e5學校e5力。(募集學生e5法度) <BR>好e5學校有吸引學生e5力。學生來看chit8-pai2，若想講chit間學校有心適、有路用，hit e5 gin2-na2自然e7繼續koh來。兒童真誠實，若無心適無路用e5學校的確無beh koh來。有主日學用糖a2，a2是別mih8來tioh8學生，che實在真m7 tioh8 e5法度。若用餅a2是別mih8來聚集e5兒童，無hiah e5餅a2是別mih8 e5時就無來。每禮拜日若用餅a2是別mih8 hou7 in，kiam2-chhai2 beh招集100人，a2是200人是容易e5事。總是chit款法度的確be7-thang得tioh8繼續來e5學生，真che7人用學生數來看學校e5成衰(興旺a2是衰微)，總是che是m7 tioh8。學生數無論20 e5 a2是30 e5無要緊，若有完全施行宗教教育就好，普通e5學校是用權威teh管學生e5出席，總是ti7主日學tioh8用疼來管in e5出席。所以若m7是有心適koh有益e5學校，就無力thang吸引學生。
(3) 個人e5做工(募集學生e5法度2)<BR>學生無自起頭就家己來，的確tioh8對chit-peng5有人ka7引chhoa7。親像古早An-tek-liat8 chhoa7 Pi2-tek來就近耶穌e5款，若無個人的e5引chhoa7兒童be7來主日學。主日學e5教員tioh8家己引chhoa7學生來，的確m7-thang拜託別人。若讀Bu2-ti3先生e5傳記，有寫講i本身ka7人借馬車去seh8，募集兒童來開主日學。主日學e7盛大，是因為先生家己做個人的e5工，koh青年共勵會的確tioh8設親像主日學委員，為tioh8募集學生來做工。實在個人的e5做工chiah是hou7學生加添e5祕訣。(後期待續)
</HL>