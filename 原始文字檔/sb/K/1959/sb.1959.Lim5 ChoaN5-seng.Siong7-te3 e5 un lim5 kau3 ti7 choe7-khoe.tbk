<CL>
  Goa2 tui3 14 hoe3 chiu7 khai-si2 keng-ke3 kiap-to7 e5 seng-gai5, tit8-kau3 hian7-chai7 i2-keng u7 7 ni5-ku2 lah. Ti7 chit 7 ni5-ku2 tiong-kan, goa2 tui3 hiong-chhun kiap kau3 siaN5-chhi7, tui3 jin5-ke kiap kau3 chhi7-tiuN5, tui3 mou5-teng e5 thai3-thai3, sio2-chia2 e5 phoe5-pau lai7, kiap kau3 se-chong pit-theng2 e5 sin-su7 sian-siN e5 sin-chiuN7, tui3 kang-tiuN5 kiap kau3 pu3-siong, tui3 chiu2-ka hi3-hng5 kiap kau3 hoe2-chhia lai7, koh kun-iaN5 tit8-kau3 kiu3-che3-iN7-----mui2-pai2 sou2 kiap e5 chiN5-giah8, chio2--e5 si7 chit8-pah goa7 khou, choe7--e5, u7 3 ban7 a2-si7 5 ban7 khou. Goa2 bu5-sou3-pai2 che7 ti7 keng2-chhat-kiok8; khan3-siu2-sou2, goa2 ia7 bu5-sou3-pai2 siu7 koaiN ti7 hoat-iN7 e5 kaN-gak8, ia7 bat sang3 kau3 hoan2-kong e5 chian5-soaN3----- Kim-mng5, Tai5-tang chit-giap8 hun3-lian7 sou2. Tai5-oan5 choan5-seng2 kok toe7, tui3 lam5 kau3 pak, tui3 tang kau3 sai, pian3-moa2 goa2 e5 kha-jiah. Ti7 ti7-an ki-koan thang chha5-chhut goa2 e5 an3-kiaN7 e5 u7 200 goa7 kiaN7, koh bo5 an3-kiaN7 thang chha5 chhut e5, lian5 goa2 ia7 be7 chheng-chho2, chi3-chio2 ia7 u7 gou7-lak8-pah kiaN7. 
  Goa2 chhut-si3 ti7 chit8 e5 san3-chhiah e5 long5-ka, tui3 soe3-han3 e5 si5 chiu7 bo5 siu7 koe3 liong5-ho2 e5 kau3-iok8, sui-jian5 kok-bin5 hak8-hau7 u7 pit-giap8, na7-si7 ti7 chai7-hak8 tiong m7-chai teh thak8 sim2-mih8, chi2-u7 chai-iaN2 tak8-jit8 thit-tho5, kiat-tong2 saN phah, oan-ke, chiah8-mih8 na7-tiaN7. 
  Lau7-pe7 koe3-sin liau2-au7, seng-oah8 koh khah si7 san3-chhiah kan-khou2. Bo5 ku2, a-che2 khi3 Tai5-pak choe3 kang-chhiuN2 e5 lu2-kang, goa2 ia7 tit-tioh8 a-che2 e5 kai3-siau7 khi3 Tai5-pak choe3 lang5 e5 chap8-chhe. Ti7 hit si5 goa2 chiu7 saN bat chit8 e5 chian2-liu2-a2 e5 peng5-iu2, mui2-jit8 saN-kap khi3 tong7-kiu5-keng thit-tho5, i ia7 ka3 goa2 kok cheng2 chian2-kiap e5 ki-sut8. 
  Oe7-ki3-tit goa2 te7-it pai2 ng3 lang5 chian2-liu2 e5 si5, sin5-keng hui-siong5 kin2-tiuN, sim-lai7 kek8-ki5 kiaN-hiaN5, be7 chhun-chhiu2 i2-cheng5 lai7-sim chiu7 phok8-phok8-thiau3, chhiu2 ia7 tam7-poh8 oe7 chhoah, choan5 seng-khu kam2-kak chin sio, hit si5 sui-jian5 u7 peng5-iu2 ti7 piN-thau5 teh po2-hou7 chiau3 liau7; ka-ki7 ia7 chin7-liong7 teh ap-che3 beh hou7 i tin3-cheng7, chong2-si7 ia7 bian2-put-liau2 oe7 kiaN-hiaN5, m7-chai si7 pat8-lang5 phaiN2-un7, a2-si7 goa2 e5 ki-sut8 ko-beng5, ti7 te7-it pai2 goa2 chiu7 tit-tioh8 moa2-i3 e5 seng5-kong, sou2 chian2 e5 chiN5 si7 40 goa7 khou, hit si5 u7 tit-tioh8 peng5-iu2 e5 o-lo2. Tui3 hit-tiap8 khi2 saN-kap thit-tho5 saN-kap chian2-kiap, oan2-jian5 si7 chhin hiaN-ti7. Te7 1 pai2 kiaN-hiaN5, te7 2 pai2 tam7-poh8 kiaN, te7 3 pai2 chai7 taN2, te7 4 pai2 kun-pun2 bo5 sim2-mih8 ti7-teh.
  Oe7-ki3-tit te7-it-pai2 sit-hong hou7 keng2-chhat liah8-khi3 e5 si5, sim-lai7 kek8-ki5 kiaN, m7-chai beh chaiN2-iuN7, thiaN-kiN3 kong2 beh sang3 khi3 hoat-iN7, koh khah si7 kiaN-hiaN5 ban7-hun, sou2-i2 ti7 iau2 be7 jip8-khi3 hoat-iN7 e5 si5, chiu7 khau3, tan2 kau3 hoat-keng2 lai5 beh ah khi3 kiN3 hoat-koaN e5 si5, chiu7 khau3 kau3 chin li7-hai7. Lu2 hoat-koaN khoaN3-kiN3 goa2 an2-ni pi-pi chham2-chham2 teh khau3, chiu7 hoat chu5-sim, kio3 goa2 kim-au7 tioh8 choe3 ho2 lang5, kong2 soah chiu7 pang3 goa2 khi3 lah. 
  I2-au7 goa2 peng3 bo5 hoan2-hoe2, hoan2-tng2 chit8-pai2 koh chit8-pai2 tit8-tit8 kiap, bo5-lun7 ti7 sim2-mih8 sou2-chai7, sim2-mih8 khoan2 jin5-but8, tok8-tok8 na7 u7 ki-hoe7 thang chhiuN2, goa2 chiu7 eng7 hong-hoat, tui-sui5 kau3 tioh8 bok8-tek, koh chiong sou2 tit-tioh8 e5 chiN5, long2 bo5 m7-kam,tit8-tit8 hoa-hui3, kin-a2-jit8 eng7 liau2, bin5-a2-jit8 koh khi3 chian2. Jit8-si5 thit-tho5 hi3-hng5, te5-tiam3-a2, am3-si5 hioh lu2-koan2 chiu2-ka, ia7 sun7 ki-hoe7 chian2-kiap. 
  Te7 2 pai2, te7 3 pai2 hou7 lang5 liah8 khi3, taN long2 be7 kiaN lah, khia7 ti7 hoat-koaN e5 bin7-cheng5 ia7 kam2-kak chin chu7-chai7, kok toe7 keng2-chhat-kiok8, khan3-siu2-sou2, siau3-lian5 hun3-lian7-sou2, pian3 choe3 goa2 keng-siong5 e5 chhut-jip8 mng5-hou7, hoat-iN7 kam3-gak8 pian3-chiaN5 goa2 lim5-si5 e5 hiu-sek-sou2, chhiu2-khau3, tui3 goa2 oan5-choan5 sit-khi3 chok-iong7. U7 si5 ti7 mi5-si5, chhim-kiN an-cheng7 e5 si5, siong5 siu7 liong5-sim e5 chek-pi7, sui-jian5 kui2-na7 pai2 siuN7 beh kek-sim soe2-chhiu2 kai2-pian3, chong2-si7“goa2 chai goa2 lai7-bin7, chiu7-si7 goa2 e5 jiok8-the2 lai7, bo5 ho2 ti7-teh, in-ui7 hit e5 i3-ai3, goa2 chiu7 u7, kiaN5 hit e5 ho2 goa2 chiu7 bo5” (Lo5-ma2 7:18). “In-ui7 goa2 sou2 choe3 e5 ka-ki7 m7-chai, in-ui7 goa2 sou2 teh kiaN5 e5, m7 si7 goa2 sou2 i3-ai3, hoan2-tng2 goa2 sou2 oan3 e5, goa2 khi3 kiaN5 i” (Lo5-ma2 7:15) koh na2 choe3 na2 tok8, na2 choe3 na2 khui2-cha3, u7 si5 siuN7 m7 choe3, hoan2-tng2 kam2-kak sim kan-khou2, goa2 e5 sin-the2 siong5-siong5 hou7 chit8 e5 lek8-liong7 chi-phoe3, khong3-che3 goa2. U7 si5 ti7 goa2 chhim-o3 e5 sim-te2 u7 chit8 e5 ki5-biau7 e5 gi7-lun7 “siaN2-su7 goa2 oe7 choe3 chit-khoan2 ui5-poe7 liong5-sim e5 su7, an2-ni e5 kau2-koai3 im-hiam2! Ah! Tui3 taN liau2-au7 tioh8 lai5 choe3 ho2 lah!” Chong2-si7 siuN7 si7 an2-ni siuN7, na7 si7 iu5-goan5 chiau3 ku7 khoan2 khi3 choe3.
  Goa2 bu5-sou3-pai2 ti7 hoe2-chhia-lai7, tng hian3-peng keng2-chhat teh tui e5 si5, chiu7 kin2-kip thiau3 chhia,na7 si7 long2 be7 bat tioh8-siong, 1 pai2 koh 1 pai2 na2 chhin-chhiuN7 si7 teh chham-ka un7-tong7-hoe7 e5 tian5-keng-sai3, liah8 thiau3-chhia si7 chit8-hang7 kek8 peng5-siong5 e5 su7. 
  Ti7 hoat-iN7, kaN-gak8 goa2 ia7 siong5-siong5 thoat-gak8, ti7 khan3-siu2-sou2 kim3 pi7-sek koh khah si7 kan2-tan, u7-si5 ah goa2 e5 keng2-oan5 chiong goa2 sang3 kau3 pi7-sek e5 si5, mng5 tu2 so2 hit e5 keng2-oan5 khi3 bo5 loa7 hng7, goa2 chiu7 sui5-si5 toe3 au7-bin7 chiong mng5 khui thau chau2 lah. Bo5-lun7 sim2-mih8 kian-kou3 e5 thih-lian7 goa2 ia7 oe7 phah khui, kaN-gak8 chiu-ui5 e5 toa7 ui5-chhiuN5, goa2 ia7 oe7 thang poaN5-ke3, kam2-hoa3-iN7 si3-ui5 e5 thih-soaN3-bang7; tng7-goa7 koan5, na7 si7 goa2 ia7 phou mi5-phoe7 poaN5-ke3, pat8 lang5 siuN7 be7 kau3 e5 hong-hoat, goa2 siuN7 oe7 kau3. 
  Goa2 ti7 kam2-hoa3-iN7 thau chau2 2 pai2, tng goa2 hou7 lang5 liah8 to3-lai5 e5 si5, goa2 iu5-goan5 na2 chhin-chhiuN7 chhai5-long5 hou7 lang5 koaiN ti7 kim3-pi7-sek chit8-poaN-iuN7, hit si5 goa2 iu5-goan5 siuN7 beh koh to5-chau2, in-ui7 sou2 u7 e5 lang5 tui3 goa2 long2 chhin-chhiuN7 tui3-tek8, bo5 u7 tam7-poh8 e5 tong5-cheng5 kap lin5-bin2, chong2-si7 kam2-sia7 Siong7-te3 I khiok hoat chu5-sim thiaN3 goa2. 
  Tng goa2 siu7 koaiN ti7 kim3-pi7-sek, iau koh chhui3-ta e5 si5, I u7 chhe Chu sian-siN (chit8 ui7 sin3 Chu2 e5 Ki-tok-tou5) mui2-tng3 sang3 peh8-png7 ho2-chhai3 kap chui2 hou7 goa2 lim-chiah8, koh eng7 ho2 e5 oe7 an-ui3 goa2, khng3 goa2 tioh8 sin3 Ia5-sou. Khi2-thau5 goa2 bo5 kam2-kak sim2-mih8, chi2 u7 kam2-kak i si7 chit8 e5 ho2 lang5, chong2-si7 sim-lai7 siong5-siong5 teh gi5-bun7, chit e5 lang5 siaN2-su7 tui3 goa2 chiah-nih8 ho2? I ai3 goa2 sin3 Ia5-sou si7 sim2-mih8 i3-su3? Ti7 goa2 siu7 koaiN e5 chit8 le2-pai3 tiong, i mui2-jit8 mui2-tng3 long2 an2-ni khoan2-thai7 goa2, au7-lai5 koh chiong goa2 po2-sek chhut-lai5, i iu5-goan5 khou2-khng3 goa2 koaN2-kin2 sin3 Ia5-sou, koh kong2 choe7-choe7 koan-he7 Chu2 Ia5-sou siu7 teng3 ti7 sip8-ji7-ke3 teng2 lau5-huih, ui7 se3-jin5 e5 choe7 siu7 si2 koh-oah8 e5 su7. I kong2 kiN3-na7 sin3 Chu2 e5 lang5, choe7 chiu7 tit-tioh8 sia3-bian2 thoat-li7 choe7-ok e5 khun2-pak8 kap si2-sit, oe7-thang tit-kiu3. Chu sian-siN hian Seng3-keng hou7 goa2 khoaN3, thak8 hou7 goa2 thiaN, au7-lai5 mng7 goa2 khoaN3 beh sin3 a2 m7-sin3? Goa2 kong2 siong-sin3, i chiu7 kap goa2 saN-kap kui7-loh8 ki5-to2. Ti7 ki5-to2 e5 si5, i ui7 goa2 cha2-cheng5 hoan7-choe7 e5 heng5-ui5 ki5-to2, kiu5 Chu2 un-thai7 goa2, kho2-lin5 goa2, sia3-bian2 goa2 it-chhe3 e5 choe7-ok, chin2-kiu3 goa2 leng5-hun5, au7-lai5 i soa3 hau2 chhut-lai5, goa2 e5 sim siu7 kam2-tong7 ia7 hau2, goa2 chiu7 chiong goa2 e5 choe7 it-it ti7 Siong7-te3 e5 bin7-cheng5 seng5-jin7 hoe2-kai2, kiu5 Chu2 eng7 I e5 po2-huih ka7 goa2 kiat-cheng7, sia3-bian2 goa2 it-chhe3 e5 choe7, goa2 chit8-bin7 ki5-to2 chit8-bin7 khau3, chin siong-sim chong2-si7 na2 hau2 na2 kam2-kak song2-khoai3 khin-sang, chhin-chhiuN7 chit8 hu3 tang7-taN3 hut-jian5 tui3 goa2 e5 sin-chiuN7 poah8-loh8-lai5 chit8-poaN-iuN7. Tui3 hit-tiap8 khi2, goa2 chiu7 chiap-siu7 Ia5-sou choe3 goa2 e5 Kiu3-chu2 lah.
  Chit8 e5 chek-ni5 lui7-goeh8, liah8 pak-kiap choe3 chit-giap8 e5 goa2, it-chhe3 chiah8-hun, lim chiu2, poah8-kiau2 khoaN3-hi3----- Ou! Goa2 si7 chit8 e5 chip-moa2 choe7-ok e5 toa7 choe7-khoe! Chong2-si7, tui3 tit-tioh8 Siong7-te3 e5 oah8-mia7 tiam3 ti7 goa2 lai7-bin7 i2-au7, chiah e5 bu5-sou3 e5 choe7-ok ia7 long2-chong2 siau-biat8, chiu7-si7 te7-it sip8-koan3 siong5-siong5 thoat-chhui3 kong2 chhut e5 phaiN2 oe7 kap oan-ke e5 ku2-tong7, ia7 boe7 koh chai3 choe3 lah. U7 si5 ngou2-gu5-jian5 choe3, su7-au7 sim-lai7 sui5-si5 siu7-tioh8 chek-pi7 lai5 kam2-kak put-an. Tu2-tu2 chhin-chhiuN7 si-koa sia2 kong2: 
  Tui3 Ki-tok lai5 tiam3 ti7 goa2 sim, <BR>  Goa2 phiau-liu5 i2-keng soah, <BR>  Cheng3 choe7-ok e5 khun2-pak8, <BR>  Tui3 goa2 choan5-sim thoat-loh8, <BR>  Goa2 e5 seng-beng7 u7 ho5-teng2 ki5-biau7 e5 toa7 kai2-pian3. 
  IN7-lai7 kap kok-ui7 sian-siN khoaN3-kiN3 goa2 chit-khoan2 kai2-pian3 e5 kong-keng2, tek8-piat8 phai3 goa2 choe3 tek8-piat8-tui7 e5 pan-tiuN2 (tek8-piat8-tui7 chiu7-si7 chiong choan5 iN7 te7-it phaiN2 e5 hak8-seng phian choe3 chit8-tui7). Kam2-sia7 goa2 chu5-ai3 e5 Chu2, ui7-tioh8 beh eng5-iau7 I e5 mia5, u7 hou7 goa2 chit8 e5 tek8-piat8 e5 ki-hoe7, ti7 lip8-hoat-iN7 kap iu2 koan cheng3-hu2 ki-koan kau3 pun2-iN7 chham-koan kho2-chhat e5 si5, tek8-piat8 un2-chun2 goa2 chit8 e5 si5-kan, hou7 goa2 oe7-thang kau3 tai7-hoe7 tiong, ti7 cheng3-lang5 e5 bin7-cheng5 kian3-cheng3 goa2 tit-kiu3 e5 un-tian2; toa7 eng5-iau7 I e5 mia5. 
  Kam2 sia7 Chu2! Goa2 beh khui toa7-siaN chheng-chan3 goa2 e5 Chu2, goa2 ti7 kam2-hoa3-iN7 tit-kiu3, koh mui2 jit8 oe7-thang an-sim koe3-jit8, sit8-chai7 si7 Chu2 e5 oah8-mia7 tiam3 ti7 goa2 lai7-bin7 teh un7-heng5, in-ui7 koe3-khi3 e5 goa2 i2-keng si2 lah. “Hian7-chai7 goa2 iau2-ku2 teh oah8, m7 si7 iu5-goan5 goa2, chiu7 si7 Ki-tok tiam3 ti7 goa2 teh oah8” (Ka-liap8-thai3 2:20) 
  (Che si7 chit8-ui7 siau3-lian5 hiaN-ti7 ti7 kam2-hoa3-iN7 tit-kiu3 e5 kian3-cheng3). 
(Oah8-mia7 e5 Bi2-niu5 1959 ni5 10 goeh8)
</CL>
<HL>

我tui3 14歲就開始經過劫盜e5生涯，直到現在已經有7年久lah。Ti7這7年久中間，我tui3鄉村劫到城市，tui3人家劫到市場，tui3摩登e5太太、小姐e5皮包內，劫到西裝筆挺e5紳士先生e5身上，tui3工場劫到富商，tui3酒家戲園劫到火車內，koh軍營直到救濟院----每擺所劫e5錢額，少--e5是一百外箍，濟--e5，有3萬抑是5萬箍。我無數擺坐ti7警察局、看守所，我也無數擺受關ti7法院e5監獄，也bat送到反攻e5前線-----金門，台東職業訓練所。台灣全省各地，tui3南到北，tui3東到西，遍滿我e5腳跡。Ti7治安機關thang查出我e5案件e5有200外件，koh無案件thang查出e5，連我也be7清楚，至少也有五六百件。 
我出世ti7一個散赤e5農家，tui3細漢e5時就無受過良好e5教育，雖然國民學校有畢業，若是ti7在學中m7知teh讀甚物，只有知影逐日thit-tho5，結黨相扑、冤家、食物na7-tiaN7。 
老父過身了後，生活koh較是散赤艱苦。無久，阿姐去台北做工廠e5女工，我也得著阿姐e5介紹去台北做人e5雜差。Ti7 hit時我就相bat一個chian2-liu2-a2 e5朋友，每日相kap去撞球間thit-tho5，伊也教我各種chian2劫e5技術。 
會記得我第一擺向人chian2-liu2 e5時，神經非常緊張，心內極其驚惶，be7伸手以前內心就phok8-phok8跳，手也淡薄會chhoah，全身軀感覺真燒，hit時雖然有朋友ti7邊頭teh保護照料；家己也盡量teh壓制beh hou7伊鎮靜，總是也免不了會驚惶，m7知是別人歹運，抑是我e5技術高明，ti7第一擺我就得著滿意e5成功，所chian2 e5錢是40外箍，hit時有得著朋友 e5 o-lo2。Tui3 hit-tiap8起相kap thit-tho5相kap chian2劫，宛然是親兄弟。第1擺驚惶，第2擺淡薄驚，第3擺在膽，第4擺根本無甚物 ti7-teh。
會記得第一擺失風hou7警察掠去e5時，心內極其驚，m7知beh怎樣，聽見講beh送去法院，koh較是驚惶萬分，所以ti7 iau2 be7入去法院e5時，就哭，等到法警來beh押去見法官e5時，就哭到真厲害。女法官看見我an2-ni悲悲慘慘teh哭，就發慈心，叫我今後著做好人，講煞就放我去lah。 
以後我併無反悔，反轉一擺koh一擺直直劫，無論ti7甚物所在，甚物款人物，獨獨若有機會thang搶，我就用方法，追隨到著目的，koh將所得著e5錢，攏無m7甘，直直花費，今仔日用了，明仔日koh去chian2。日時thit-tho5戲園、茶店仔，暗時hioh旅館酒家，也順機會chian2劫。 
第2擺、第3擺hou7人掠去，今攏be7驚lah，企ti7法官e5面前也感覺真自在，各地警察局、看守所、少年訓練所，變做我經常e5出入門戶，法院監獄變成我臨時e5休息所，手銬，tui3我完全失去作用。有時ti7暝時，深更安靜e5時，常受良心e5責備，雖然幾若擺想beh革心洗手改變，總是「我知我內面，就是我e5肉體內，無好ti7-teh，因為hit個意愛，我就有，行hit個好我就無」（羅馬7：18）。「因為我所做e5家己m7知，因為我所teh行e5，m7是我所意愛，反轉我所怨e5，我去行伊」（羅馬7：15）koh那做那毒，那做那詭詐，有時想m7做，反轉感覺心艱苦，我e5身體常常hou7一個力量支配，控制我。有時ti7我深奧e5心底有一個奇妙e5議論「啥事我會做這款違背良心e5事，an2-ni e5狡怪陰險！Ah！Tui3今了後著來做好lah！」總是想是an2-ni想，若是猶原照舊款去做。 
我無數擺ti7火車內，當憲兵警察teh追e5時，就緊急跳車，若是攏be7 bat著傷，1擺koh 1擺那親像是teh參加運動會e5田徑賽，掠跳車是一項極平常e5事。 
Ti7法院，監獄我也常常脫獄，ti7看守所禁備室koh較是簡單，有時押我e5警員將我送到備室e5時，門tu2鎖hit個警員去無偌遠，我就隨時toe3後面將門開偷走lah。無論甚物堅固e5鐵鍊我也會扑開，監獄周圍e5大圍牆，我也會thang盤--過，感化院四圍e5鐵線網；丈外懸，若是我也舖綿被盤--過，別人想be7到e5方法，我想會到。 
我ti7感化院偷走2擺，當我hou7人掠倒來e5時，我猶原那親像豺狼hou7人關ti7禁備室一般樣，hit時我猶原想beh koh逃走，因為所有e5人tui3我攏親像對敵，無有淡薄e5同情kap憐憫，總是感謝上帝伊卻發慈心疼我。 
當我受關ti7禁備室，枵koh嘴礁e5時，伊有差朱先生（一為信主e5基督徒）每頓送白飯好菜kap水hou7我lim食，koh用好e5話安慰我，勸我著信耶穌。起頭我無感覺甚物，只有感覺伊是一個好人，總是心內常常teh疑問，這個人啥事tui3我chiah-nih8好？伊ai3我信耶穌是甚物意思？Ti7我受關e5一禮拜中，伊每日每頓攏an2-ni款待我，後來koh將我保釋出來，伊猶原苦勸我趕緊信耶穌，koh講濟濟關係主耶穌受釘ti7十字架頂流血，為世人e5罪受死復活e5事。伊講見若信主e5人，罪就得著赦免脫離罪惡e5綑縛kap死失，會thang得救。朱先生掀聖經hou7我看，讀hou7我聽，後來問我看beh信抑m7信？我講相信，伊就kap我相kap跪落祈禱。Ti7祈禱e5時，伊為我早前犯罪e5行為祈禱，求主恩待我、可憐我，赦免我一切e5罪惡，拯救我靈魂，後來伊續哮出來，我e5心受感動也哮，我就將我e5罪一一ti7上帝e5面前承認悔改，求主用伊e5寶血ka7我潔淨，赦免我一切e5罪，我一面祈禱一面哭，真傷心總是那哮那感覺爽快輕鬆，親像一付重擔忽然tui3我e5身上跋落來一般樣。Tui3 hit-tiap8起，我就接受耶穌做我e5救主--lah。 
一個積年累月，掠縛劫做職業e5我，一切食薰、lim酒、poah8-kiau2看戲-----Ou！我是一個集滿罪惡e5大罪魁！總是，tui3得著上帝e5活命tiam3 ti7我內面以後，chiah e5無數e5罪惡也攏總消滅，就是第一習慣常常脫嘴講出e5歹話kap冤家e5舉動，也boe7 koh再做lah。有時偶遇然做，事後心內隨時受著責備來感覺不安。Tu2-tu2親像詩歌寫講： 
Tui3基督來tiam3 ti7我心，<BR>我漂流已經煞，<BR>眾罪惡e5綑縛，<BR>Tui3我全心脫落，<BR>我e5生命有何等奇妙e5大改變。 
院內kap各位先生看見我這款改變e5光景，特別派我做特別隊e5班長（特別隊就是將全院第一歹e5學生編做一隊）。感謝我慈愛e5主，為著beh榮耀伊e5名，有hou7我一個特別e5機會，ti7立法院kap有關政府機關到本院參觀考察e5時，特別允准我一個時間，hou7我會thang到大會中，ti7眾人e5面前見證我得救e5恩典；大榮耀伊e5名。 
感謝主！我beh開大聲稱讚我e5主，我ti7感化院得救，koh每日會thang安心過日，實在是主e5活命tiam3 ti7我內面teh運行，因為過去e5我已經死lah。「現在我iau2-ku2 teh活，m7是猶原我，就是基督tiam3 ti7我teh活」（加拉太2：20） 
（Che是一位少年兄弟ti7感化院得救e5見證）。 
(活命e5米糧1959年10月) 
</HL>