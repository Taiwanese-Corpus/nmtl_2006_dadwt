<CL>
(Soa3-chiap cheng5 goeh8 16 bin7)
Kau3 kin-a2-jit8 ti7 Jit8-pun2 u7 teh sit8-heng5 e5 oh8-sai-a2 e5 che3-tou7 siong7 sek-hap8 ji5-tong5 sim-li2-hak8 e5 goan5-li2. Phi3-ju7 kong2 na7 beh cho3 bak8-kang oh8-sai-a2 e5 si5, thau5-ke long2 bo5 kong2-khi2 sim2-mih8 li2-lun7, chi2-u7 hou7 i cho3 bak8-kang e5 khang-khoe3. Keng-koe3 5 ni5 a2-si7 10 ni5 e5 tiong-kan, chiu7 pinn3 chit8 e5 sai-hu7, ia7 tui3 i e5 oah8-tang7 cho3-kang e5 kiat-ko2 chu7-jian5 e7 hiau2-ngou7 kian3-tiok8 e5 toa7 goan5-li2.
Kiong7-le7-hoe7 e5 che3-tou7 kap u7 ki5-kan e5 oh8-sai-a2 kang e5 che3-tou7 sio-siang7. Tai7-seng ui7-tioh8 Ki-tok, ui7-tioh8 kau3-hoe7 hou7 in cho3-kang, hou7 in chu7-jian5 e7 hiau2-ngou7 Ki-tok-kau3 e5 chin-li2. Ti7 Chu2-jit8-oh8 sou2 ka3 e5 toa7 chin-li2 beh hou7 in sit8-chai7 e7 hiau2-ngou7, bo5 chit8-ui7 pi2 Kiong7-le7-hoe7 khah u7 lat8. Sou2-i2 chhin-chhiunn7 ti7 Chu2-jit8-oh8 tioh8-ai3 u7 kau3-oan5, ti7 Kiong7-le7-hoe7 ia7 tioh8-ai3 kau3-su. Ti7 Chu2-jit8-oh8 na7 bo5 kau3-su, hiah e5 hak8-seng be7 hoat-tat8, ia7 chhin-chhiunn7 an2-ni ti7 Kiong7-le7-hoe7 na7 bo5 chi2-to7-chia2, chiu7 hoe7-oan5 be7 hoat-tat8. Chu2-jit8-oh8 be7 hoat-tat8 si7 kau3-su e5 choe7, ia7 Kiong7-le7-hoe7 bo5 hoat-tat8 si7 bok8-su e5 choe7.
Na7 kau3-hoe7 bo5 Chu2-jit8-oh8 kap Kiong7-le7-hoe7, ku3-chai7 i kin-a2-jit8 si7 oan5-choan5 e5 kau3-hoe7, ti7 chiong-lai5 ia7 be7 pinn3 chin chhiong-seng7 e5 kau3-hoe7, chin-chiann3 m7-thang be7-ki3-tit, ji5-tong5 si7 bin5-a2-jit8 e5 kau3-hoe7-oan5. Chu2-jit8-oh8 kap Kiong7-le7-hoe7 tu2-tu2 chhin-chhiunn7 chiau2-a2 liong2-peng5 e5 sit8, ti7 kau3-hoe7 si7 kau3-iok8-siong7 2 e5 toa7 ki-koan, chiong-lai5 kau3-hoe7 e5 un7-mia7 oan5-choan5 lian5-lok8 ti7 chit 2 e5 kau3-iok8 siong7 e5 toa7 ki-koan. Kio3 toa7-lang5 lai5 liam5-pinn hou7 i cho3 kau3-hoe7 e5 kang, che si7 bu5-li2 e5 iau-kiu5, ia7 to7-li2 siong7 tek-khak be7 thang tit-tioh8 e5.
Tui3 50 hoe3 a2-si7 60 hoe3 e5 a-peh, a2-si7 a-m2 kong2 “Tann lin2 i2-keng lai5 sin3 to7-li2 tui3 kin-a2-jit8 khi2 tioh8 ti7 kau3-hoe7 cho3-kang.” Na7 m7-si7 u7 cho3 koan3-si3 lang5 kio3 in chheng-chheng chho2-chho2 lai5 cho3-kang si7 be7 e7, m7-si7 kan-ta kau3-hoe7 e5 kang si7 an2-ni, bo5-lun7 sim2-mih8 su7 ia7-si7 an2-ni, phi3-ju7 kong2 kio3 kok-bin5 hak8-hau7 e5 lau7-su lai5, kio3 in tui3 kin-a2-jit8 khi2 tioh8 khi2-chhu3, tek-khak si7 be7 e7. Beh ka3 hak8-seng tioh8-ai3 kui2-na7 ni5 e5 keng-giam7, chhin-chhiunn7 an2-ni beh khi2-chhu3 ia7-si7 tioh8-ai3 u7 keng-giam7. Sou2-i2 beh hou7 hak8-hau7 e5 lau7-su liam5-pinn pinn3 cho3 bak8-kang, che si7 bu5-li2 e5 iau-kiu5.
Chong2-si7 kin-a2-jit8 e5 kau3-hoe7 tui3 sin3-tou5 u7 kang7-khoan2 bu5-li2 e5 chu3-bun5, sou2-i2 long2 chau2-chau2 khi3. Na7 siunn7 kong2 chi2-u7 na7 pinn3 sin3-tou5, chiu7 liam5-pinn e7 thang ui7-tioh8 kau3-hoe7 koh ui7-tioh8 Ki-tok lai5 cho3-kang, che si7 chin toa7 e5 chho3-gou7, goan5-lai5 kau3-hoe7 e5 kang si7 chin toa7 e5 su7-giap8. Tek-khak m7-si7 chhin-chhiunn7 bak8-kang teh khi2-chhu3 e5 khoan2 na7-tiann7, sui5-si5 an2-ni tui3 bo5 keng-giam7 bo5 ki-sut8 e5 lang5 kio3 in cho3 chit e5, kiam2 m7-si7 chin bu5-li2 e5 su7? Ki-tok ui7-tioh8 kau3-iok8 kap hun3-lian7 hiah e5 su3-tou5, kiam2 m7-si7 hui3 liau2 I e5 choan5 seng-gai5? Aristotle (A-li2-su7-to2-tu3-luh) kong2: “Beh oh8 khim5 tioh8 sit8-chai7 toann5-khim5 toann5 khoann3 mai7, i2-goa7 si7 bo5 hoat-tou7, chhin-chhiunn7 an2-ni beh cho3 ho2-lang5 ia7 tioh8 sit8-chai7 kiann5 ho2 khoann3 mai7 i2-goa7 bo5 hoat-tou7.” Koh sim-li2 hak8-chia2 James (Je2-ma3-suh) kong2: “Beh pinn3 im2-chiu2-ka kap beh pinn3 seng3-jin5 tioh8 kiann5 kang7-khoan2 e5 lou7. Im2-chiu2-ka khi2-chhou lim chit8-poe 2 poe e5 tiong-kan, chiam7-chiam7 pinn3 sip8-koan3, kau3-boe2 pinn3 toa7-chiah8-chiu2 e5 lang5.
Tu2-tu2 chhin-chhiunn7 an2-ni, na7 beh cho3 seng3-jin5 ia7 tioh8 teh cho3 chit8-hang7 chit8-hang7 e5 ho2 e5 tiong-kan, pinn3 sip8-koan3 kau3-boe2 pinn3 seng3-jin5.” An2-ni chu7 gin2-na2 e5 si5 khi2 na7 bo5 hou7 in u7 ui7-tioh8 Ki-tok, ui7-tioh8 kau3-hoe7 cho3-kang e5 sip8-koan3, kau3 toa7-lang5 e5 si5 be7-tit thang ui7-tioh8 ho2 lai5 cho3-kang, kin-a2-jit8 e5 kau3-hoe7 sou2 cho3 ia7 m7-si7 sim-li2-tek, ia7 m7-si7 kho-hak8-tek, sit8-chai7 si7 loan7-lai5, soa3 u7 be5-sin3 siunn7 kong2 chi2-u7 na7 ki5-to2, sui-jian5 si7 joa7 bu5-li2 e5 su7, Siong7-te3 ia7 tek-khak ka7 lan2 chiann5.
Na7 bo5 Siong7-te3 e5 khui3-lat8 bo5-lun7 sim2-mih8 su7 to be7 seng5, chit e5 su7 na7 sin3 Siong7-te3 e5 lang5, tak8-lang5 to long2 chin chai, chong2-si7 Siong7-te3 be7 bo5 chiau3 hoat-tou7 lai5 hou7 kau3-hoe7 seng7-toa7. Un2-tang3 eng7 cheng3-tong e5 hong-hoat lai5 thong2-ti7 ban7-hang7 su7. Tann Chu2-jit8-oh8 kap Kiong7-le7-hoe7, si7 beh hou7 ji5-tong5 u7 ho2 e5 sip8-koan3, keng-koe3 10 ni5 a2-si7 15 ni5 ku2 ka7 in thoan3-lian7, hou7 in cho3 ho2 koh kian7-choan5 e5 sin3-tou5 cho3 bok8-tek, kau3 to2-ui7 to si7 kau3-iok8 koh beh hou7 ji5-tong5 hoat-tat8.
Beh hou7 ji5-tong5 hoat-tat8 su-iau3 tioh8 Siong7-te3 e5 pang-chan7, che m7-bian2 koh kong2-khi2. Ti7 Jit8-pun2 e5 Kiong7-le7-hoe7 i2-keng oa2 beh 200 ui7, chong2-si7 iau2 boe7 u7 Kiong7-le7-hoe7 e5 kau3-hoe7 iau2 chin che7, ki5-sit8 ti7 chit8 e5 kau3-hoe7 tioh8-ai3 u7 3-4 ui7 e5 Kiong7-le7-hoe7. Tioh8 chiau3 ni5-leng5 kap lam5-lu2 e5 hun-piat8 lai5 siat, thiann kong2 Chu2-jit8-oh8 u7 1200 ui7, na7 an2-ni chi3-chio2 tioh8 u7 400 e5 Kiong7-le7-hoe7, chiah e7 thang kap Chu2-jit8-oh8 tang5 tou5-bou5 ji5-tong5 e5 chong-kau3-tek hoat-tat8, na7 Chu2-jit8-oh8 u7 1200 ui7, Kiong7-le7-hoe7 chiah u7 200 ui7, toa7 to-sou3 e5 ji5-tong5 e7 pinn3 phoa3-siunn3 e5, kan-ta chhiu2 hoat-tat8 ia7 kha bo5 hoat-tat8, oan2-jian5 chhin-chhiunn7 siau2-jin5-kok e5 lang5, kan-ta khoann3-tioh8 kiam2 m7-si7 chin ho2-chhio3?
Tui3 i2-siong7 sou2 lun7 chiu7 e7 chai Chu2-jit8-oh8 kap Kiong7-le7-hoe7 si7 u7 loa7-nih8 bit8-chhiat e5 koan-he7. Ti7 Jit8-pun2 u7 “Jit8-pun2 Kiong7-le7-hoe7 tong5-beng5”, i e5 pun2-sou2 si7 ti7 Kong-san. Mui2 goeh8 u7 hoat-heng5 “Kiong7-le7-hoe7 chap8-chi3”.
</CL>
<HL>

(續接前月16面)
到今a2日ti7日本有teh實行e5學sai-a2 e5制度上適合兒童心理學e5原理。譬喻講若beh做木工學sai-a2 e5時，頭家攏無講起sim2-mih8理論，只有hou7 i做木工e5工課。經過5年a2是10年e5中間，就變chit8 e5師傅，也對i e5活動做工e5結果自然e7曉悟建築e5大原理。
共勵會e5制度kap有期間e5學sai-a2工e5制度相siang7。代先為tioh8基督、為tioh8教會hou7 in做工、hou7 in自然e7曉悟基督教e5真理。Ti7主日學所教e5大真理beh hou7 in實在e7曉悟，無chit8位比共勵會khah有力。所以親像ti7主日學tioh8-ai3有教員，ti7共勵會也tioh8-ai3教師。Ti7主日學若無教師，hiah e5學生be7發達，ia7親像an2-ni ti7共勵會若無指導者，就會員be7發達。主日學be7發達是教師e5罪，ia7共勵會無發達是牧師e5罪。
若教會無主日學kap共勵會，據在i今a2日是完全e5教會，ti7將來也be7變真昌盛e5教會，真正m7-thang be7記得，兒童是bin5-a2日e5教會員。主日學kap共勵會tu2-tu2親像鳥a2兩peng5 e5翅，ti7教會是教育上2 e5大機關，將來教會e5運命完全聯絡ti7 chit 2 e5教育上e5大機關。叫大人來liam5-pinn hou7 i做教會e5工，che是無理e5要求，ia7道理上的確be7 thang得tioh8 e5。
對50歲a2是60歲e5 a伯，a2是a姆講「Tann lin2已經來信道理對今a2日起tioh8 ti7教會做工。」若m7是有做慣勢人叫in清清楚楚來做工是be7 e7，m7是kan-ta教會e5工是an2-ni，無論sim2-mih8事也是an2-ni，譬喻講叫國民學校e5老師來，叫in對今a2日起tioh8起厝，的確是be7 e7。Beh教學生tioh8-ai3幾na7年e5經驗，親像an2-ni beh起厝也是tioh8-ai3有經驗。所以beh hou7學校e5老師liam5-pinn變做木工，che是無理e5要求。
總是今a2日e5教會對信徒有kang7款無理e5注文，所以攏走走去。若想講只有若變信徒，就liam5-pinn e7 thang為tioh8教會koh為tioh8基督來做工，che是真大e5錯誤，原來教會e5工是真大e5事業。的確m7是親像木工teh起厝e5款na7-tiann7，隨時an2-ni對無經驗無技術e5人叫in做chit e5，kiam2 m7是真無理e5事？基督為tioh8教育kap訓練hiah e5使徒，kiam2 m7是費了I e5全生涯？Aristotle (A-li2-su7-to2-tu3-luh)講：「Beh學琴tioh8實在彈琴彈看mai7，以外是無法度，親像an2-ni beh做好人也tioh8實在行好看mai7以外無法度。」Koh心理學者 James (Je2-ma3-suh)講：「Beh變飲酒家kap beh變聖人tioh8行kang7款e5路。飲酒家起初lim chit8杯2杯e5中間，漸漸變習慣，到尾變大食酒e5人。
Tu2-tu2親像an2-ni，若beh做聖人也tioh8 teh做chit8項chit8項e5好e5中間，變習慣到尾變聖人。」An2-ni自gin2-na2 e5時起若無hou7 in有為tioh8基督、為tioh8教會做工e5習慣，到大人e5時be7得thang為tioh8好來做工，今a2日e5教會所做也m7是心理的，也m7是科學的，實在是亂來，soa3有迷信想講只有若祈禱，雖然是joa7無理e5事，上帝也的確ka7 lan2 chiann5。
若無上帝e5氣力無論sim2-mih8事都be7成，chit e5事若信上帝e5人，tak8人都攏真知，總是上帝be7無照法度來hou7教會盛大。穩當用正當e5方法來統治萬項事。Tann主日學kap共勵會，是beh hou7兒童有好e5習慣，經過10年a2是15年久ka7 in鍛鍊，hou7 in做好koh健全e5信徒做目的，到to2位都是教育koh beh hou7兒童發達。
Beh hou7兒童發達需要tioh8上帝e5幫贊，che m7免koh講起。Ti7日本e5共勵會已經oa2 beh 200位，總是iau2 boe7有共勵會e5教會iau2真che7，其實ti7 chit8 e5教會tioh8-ai3有3-4位e5共勵會。Tioh8照年齡kap男女e5分別來設，聽講主日學有1200位，若an2-ni至少tioh8有400 e5共勵會，chiah e7 thang kap主日學同圖謀兒童e5宗教的發達，若主日學有1200位，共勵會chiah有200位，大多數e5兒童e7變破相e5，kan-ta手發達ia7腳無發達，宛然親像小人國e5人，kan-ta看tioh8 kiam2 m7是真好笑？
對以上所論就e7知主日學kap共勵會是有loa7-nih8密切e5關係。Ti7日本有「日本共勵會同盟」，i e5本所是ti7岡山。每月有發行「共勵會雜誌」。
</HL>