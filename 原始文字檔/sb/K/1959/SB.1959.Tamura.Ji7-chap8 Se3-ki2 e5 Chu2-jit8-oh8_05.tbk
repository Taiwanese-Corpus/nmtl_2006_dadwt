<CL>
Te7 5 Phinn Chong2-lun7
Te7 5 chiunn
Chu2-jit8-oh8 kap ka-teng5 e5 lian5-lok8
Chong-kau3-tek e5 ji5-tong5 kau3-iok8 e5 toa7 ki-koan, pi2 Chu2-jit8-oh8 a2-si7 i2-goa7, siong7 u7 lat8 si7 chai7-ti7 ka-teng5. Siat-su2 na7 bo5 ka-teng5 e5 pang-chan7, chiu7 Chu2-jit8-oh8 e5 kau3-iok8 chha-put-to long2 pinn3 bo5 hau7. Tui3 Chu2-jit8-oh8 e5 ji5-tong5 sou2 si-heng5 kau3-iok8, chit8-le2-pai3 ku2 chi2-u7 1 tiam2-cheng, chong2-si7 ti7 ka-teng5 kau3-iok8 ji5-tong5, hit e5 si5-kan si7 bo5-han7. Sou2-i2 ji5-tong5 kau3-iok8 e5 toa7 pou7-hun7 long2 si7 ti7 ka-teng5 si-heng5. Thiann kong2 mui2-ni5 u7 400 ban7 e5 ang5-enn-a2 chhut-si3 lai5 se3-kan, chong2-si7 chiah e5 enn-a2 sek bo5 sio-siang7, ia7 bo5 penn5 toa7-han3, m7-ku2 na7 bo5 siu7 lau7-bo2 e5 po2-hou7 chiu7 be7 tit thang ka-ti7 seng-chun5, chit e5 su7 long2 sio-siang7.
Bat u7 chit8 e5 lang5 kio3 cho3 He2-a3 kong2, “A-tong e5 lok8-hng5 si7 ti7 ka-teng5, chong2-si7 chai7-ti7 lan2 ka-teng5 chiu7-si7 lok8-hng5”, chhin-chhiunn7 Bi2-kok e5 gin2-na2 siong5-siong5 ai3 chhiunn3 “bo5 pi2 ka-teng5 khah ho2 e5 sou2-chai7” e5 khoan2, chai7-ti7 ji5-tong5 bo5 pi2 ka-teng5 khah iau3-kin2 e5 sou2-chai7, ia7 bo5 khah hoann-hi2 e5 sou2-chai7. Lang5 e5 ang5-enn-a2 pi2 cheng-senn e5 kiann2 toa7 be7 hiah kin2 chiu7-si7 Siong7-te3 e5 chi2-i3 ai3 beh hou7 ang5-enn-a2 ti7 lau7-bo2 e5 sin-pinn khah ku2.
Na2 chhin-chhiunn7 niau-a2-kiann2 a2-si7 kau2-a2-kiann2 e7 liam5-pinn toa7, chiu7 m7-bian2 hou7 pe7-bo2 hoan5-lo2, ia7 chin chio2 ma5-hoan5, chong2-si7 su7-sit8 pe7-bo2 teh iunn2-chhi7 kiann2-ji5 tioh8 keng-koe3 10 ni5, 15 ni5 hiah tng5 e5 ni5 goeh8 e5 tiong-kan, me5-jit8 bo5 pang3-sang chin7-sim teh iong2-iok8. An2-ni teh kau3-iok8 ji5-tong5, choe3 iau3-kin2 m7-si7 eng7 gian5-gu2 teh ka3-si7, si7 eng7 heng5-ui5 teh ka7 kam2-hoa3. Ka-teng5 choe3 toa7 e5 bok8-tek si7 chai7-ti7 cho7-chiu7 jin5-keh, sou2-i2 Ki-tok-tou5 e5 ka-teng5 e7 thang kong2 si7 cho7-chiu7 chhin-chhiunn7 Ki-tok e5 jin5-keh e5 sou2-chai7. A-to2-kin2 chit e5 lang5 kong2, “He7 ji5-tong5 ti7 ka-teng5 e5 li2-iu5, chiu7-si7 in-ui7 beh hou7 i ng3 thinn-nih hoat-tat8.”
Hian7-chai7 Jit8-pun2 e5 si7-toa7-lang5 chin toa7 chho3-gou7 e5 sou2-chai7 si7 siunn7 kong2 ka3 ji5-tong5 e5 sou2-chai7 chi2-u7 si7 hak8-hau7, ia7 ka-teng5 long2 bo5 koan-he7 e5 khoan2. Sou2-i2 tui3 sang3 ji5-tong5 khi3 hak8-hau7 e5 su7 put-chi2 u7 teh lou2-lek8, m7-ku2 tui3 ti7 ka-teng5 teh si-heng5 kau3-iok8 long2 bo5 teh chin7-lat8, kin-a2-jit8 teh chiong5-su7 ti7 phou2-thong kau3-iok8 e5 lang5 choe3 khou2-sim e5 tiam2, chiu7-si7 ai3 beh hou7 hak8-hau7 kap ka-teng5 khoann3 an2-choann2 thang sann lian5-lok8. It-poann e5 pe7-bo2 bo5 chin7-lat8 ti7 ka-teng5 e5 kau3-iok8 e5 li2-iu5, chiu7-si7 in siunn7 kong2 kau3-iok8 si7 chi2-u7 oh8 na7-tiann7, bo5 teh siunn7 kong2 si7 ka7 in thoan3-lian7, cho7-chiu7 jin5-but8.
In siunn7 kong2 chi2-u7 ti7 hak8-hau7 oh8 thak8 kap sia2, chiu7 e7 cho7-chiu7 ho2 e5 jin5-but8. Ji5-tong5 ti7 hak8-hau7 sou2 oh8 e5, pe7-bo2 tioh8 hou7 i ti7 ka-teng5 lai5 piau2-ian2 khoann3-mai7. Phi3-ju7 na7 ti7 Chu2-jit8-oh8 u7 hak8-sip8 tui3 Siong7-te3 ki5-to2, ti7 ka-teng5 na7 bo5 hou7 i ki5-to2, koh pe7-bo2 ka-ki7 na7 bo5 ki5-to2, sui-jian5 ti7 Chu2-jit8-oh8 u7 sou2 ka3 e5, ia7 long2 bo5 lou7-eng7. Khoann3 Chu2-jit8-oh8 cho3 gin2-na2 thit-tho5 e5 sou2-chai7, a2-si7 siunn7 kong2 gin2-na2 ti7 chhu3-nih kiam2-chha2 sou2-i2 ka7 sang3 khi3 Chu2-jit8-oh8, chit-khoan2 e5 siunn7-hoat chin m7-tioh8. Sui-jian5 si7 Ki-tok-tou5 e5 pe7-bo2, iau2-ku2 m7-chai ji5-tong5 e5 chong-kau3 kau3-iok8 sou2-i2 sang3 gin2-na2 khi3 phou2-thong e5 hak8-hau7 chin giam5-keh, m7-ku2 sang3 khi3 Chu2-jit8-oh8 bo5 siunn7 kau3 hiah iau3-kin2.
Lan2 kok e5 Ki-tok-tou5 e5 ji5-tong5 iau2-ku2 chio2, chong2-si7 na7 siat-su2 in e5 pe7-bo2 jin7-chin long2 sang3 in e5 ji5-tong5 lai5 Chu2-jit8-oh8, chiu7 bo5-lun7 to2-ui7 e5 kau3-hoe7 khak-sit8 e7 cho7-chiann5 chin ho2 e5 Chu2-jit8-oh8. Koh sui-jian5 m7-si7 sin3-tou5 e5 gin2-na2, na7 liau2-kai2 Chu2-jit8-oh8 e5 ke3-tat8, in e5 pe7-bo2 un2-tang3 ia7 beh sang3 in khi3 Chu2-jit8-oh8. Ti7 chong-kau3-tek ji5-tong5 kau3-iok8 na7 m7-si7 kau3-su kap pe7-bo2 cho3-hoe2 lai5 ka7 kau3-iok8, be7 thang khoann3 tioh8 chap8-hun e5 hau7-ko2.
Koan-he7 Chu2-jit8-oh8 kap ka-teng5 e5 lian5-lok8 siong7 tioh8 chu3-i3 e5 tiau5-kiann7, si:
(1) Chong-kau3 kau3-iok8 kap phou2-thong kau3-iok8 sio-siang7, ui7-tioh8 beh cho7-chiu7 oan5-choan5 e5 jin5-but8 bo5 be7-eng7-tit e5, sou2-i2 tek-khak tioh8 hou7 ji5-tong5 khi3 thak8 Chu2-jit8-oh8 e5 su7.
(2) Chu2-jit8-oh8 e5 hak8-kho3 tek-khak tioh8 ti7 chit8 le2-pai3 e5 tiong-kan hou7 in chun2-pi7.
(3) Ti7 Chu2-jit8-oh8 sou2 oh8 e5 tai7-chi3 hou7 in ti7 ka-teng5 lai5 sit8-heng5.
(4) Na7 phoa3-penn7 a2-si7 u7 su7-kou3 beh khiam3-sek8 e5 si5, tioh8 kai3 chhut chheng2-ka2.
(5) Hian3-kim tek-khak tioh8 hou7 gin2-na2 chah khi3.
(6) Tioh8 hou7 in giam5-siu2 Chu2-jit8-oh8 e5 si5-kan.
Cho3 pe7-bo2 e5 lang5 na7 ki3-tiau5 teng2-bin7 sou2 sia2 chiah e5 su7 ia7 koh ka7 sit8-heng5 e5 si5, kong3-hian3 ti7 ji5-tong5 e5 chong-kau3 kau3-iok8 m7-chai beh loa7 toa7! An2-ni Chu2-jit8-oh8 kap ka-teng5 e7-thang lian5-lok8, chiah e7-thang si-heng5 oan5-choan5 e5 chong-kau3 kau3-iok8.
</CL>
<HL>

第5篇總論
第5章
主日學kap家庭e5聯絡
宗教的e5兒童教育e5大機關，比主日學a2是以外，上有力是在ti7家庭。設使若無家庭e5幫贊，就主日學e5教育差不多攏變無效。對主日學e5兒童所施行教育，chit8禮拜久只有1點鐘，總是ti7家庭教育兒童，hit e5時間是無限。所以兒童教育e5大部份攏是ti7家庭施行。聽講每年有400萬e5紅嬰a2出世來世間，總是chiah e5嬰a2色無相siang7，也無平大漢，m7-ku2若無受老母e5保護就be7得thang家己生存，chit e5事攏相siang7。
Bat有chit8 e5人叫做He2-a3講，「A-tong e5樂園是ti7家庭，總是在ti7 lan2家庭就是樂園」，親像美國e5 gin2-na2常常愛唱「無比家庭khah好e5所在」e5款，在ti7兒童無比家庭khah要緊e5所在，也無khah歡喜e5所在。人e5紅嬰a2比精牲e5 kiann2大be7 hiah緊就是上帝e5旨意愛beh hou7紅嬰a2 ti7老母e5身邊khah久。
Na2親像貓a2-kiann2 a2是狗a2-kiann2 e7 liam5-pinn大，就m7免hou7 pe7母煩惱，也真少麻煩，總是事實pe7母teh養飼kiann2兒tioh8經過10年、15年hiah長e5年月e5中間，暝日無放鬆盡心teh養育。An2-ni teh教育兒童，最要緊m7是用言語teh教示，是用行為teh ka7感化。家庭最大e5目的是在ti7造就人格，所以基督徒e5家庭e7 thang講是造就親像基督e5人格e5所在。A-to2-kin2 chit e5人講，「He7兒童ti7家庭e5理由，就是因為beh hou7 i ng3天nih發達。」
現在日本e5序大人真大錯誤e5所在是想講教兒童e5所在只有是學校，ia7家庭攏無關係e5款。所以對送兒童去學校e5事不止有teh努力，m7-ku2對ti7家庭teh施行教育攏無teh盡力，今a2日teh從事ti7普通教育e5人最苦心e5點，就是愛beh hou7學校kap家庭看an2-choann2 thang sann聯絡。一般e5 pe7母無盡力ti7家庭e5教育e5理由，就是in想講教育是只有學na7-tiann7，無teh想講是ka7 in鍛鍊，造就人物。
In想講只有ti7學校學讀kap寫，就e7造就好e5人物。兒童ti7學校所學e5，pe7母tioh8 hou7 i ti7家庭來表演看mai7。譬喻若ti7主日學有學習對上帝祈禱，ti7家庭若無hou7 i祈禱，koh pe7母家己若無祈禱，雖然ti主日學有所教e5，也攏無路用。看主日學做gin2-na2 thit-tho5 e5所在，a2是想講gin2-na2 ti7厝nih減吵所以ka7送去主日學，chit款e5想法真m7-tioh8。雖然是基督徒e5 pe7母，iau2-ku2 m7知兒童e5宗教教育所以送gin2-na2去普通e5學校真嚴格，m7-ku2送去主日學無想到hiah要緊。
Lan2國e5基督徒e5兒童iau2-ku2少，總是若設使in e5 pe7母認真攏送in e5兒童來主日學，就無論to2位e5教會確實e7造chiann5真好e5主日學。Koh雖然m7是信徒e5 gin2-na2，若了解主日學e5價值，in e5 pe7母穩當也beh送in去主日學。Ti7宗教的兒童教育若m7是教師kap pe7母做夥來ka7教育，be7 thang看tioh8 chap8分e5效果。
關係主日學kap家庭e5聯絡上tioh8注意e5條件，詩：
(1) 宗教教育kap普通教育相siang7，為tioh8 beh造就完全e5人物無be7用得e5，所以的確tioh8 hou7兒童去讀主日學e5事。
(2) 主日學e5學課的確tioh8 ti7 chit8禮拜e5中間hou7 in準備。
(3) Ti7主日學所學e5代誌hou7 in ti7家庭來實行。
(4) 若破病a2是有事故beh欠席e5時，tioh8 kai3出請假。
(5) 獻金的確tioh8 hou7 gin2-na2 chah去。
(6) Tioh8 hou7 in嚴守主日學e5時間。
做pe7母e5人若記tiau5頂面所寫chiah e5事也koh ka7實行e5時，貢獻ti7兒童e5宗教教育m7知beh loa7大！An2-ni主日學kap家庭e7-thang聯絡，chiah e7-thang施行完全e5宗教教育。
</HL>