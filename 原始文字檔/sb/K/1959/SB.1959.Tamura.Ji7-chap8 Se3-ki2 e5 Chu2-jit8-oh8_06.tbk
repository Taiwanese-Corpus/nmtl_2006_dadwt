<CL>
Te7 6 Phinn Chong2-lun7
Te7 6 chiunn
Tui3 Chu2-jit8-oh8 bok8-su e5 gi7-bu7
Jit8-pun2 e5 bok8-su a2-si7 thoan5-to7-su tui3 Chu2-jit8-oh8 bo5 kau3 loa7 jiat8-sim, un2-tang3 u7 chin che7 e5 li2-iu5. (1) Bok8-su gou7-kai2 in e5 pun2-chit, liah8 cho3 si7 kan-ta kang2-to7 na7-tiann7. (2) Ji5-tong5 ka7 poah chit8-pinn, chi2-u7 tioh8-gan2 ti7 toa7-lang5, jiat8-sim ti7 koann2-kin2 beh cho7-seng5 chit8 e5 tok8-lip8 e5 kau3-hoe7. (3) Koan-he7 Chu2-jit8-oh8 e5 su7, chha-put-to choan5-jian5 m7 chai-iann2, sui-jian5 ti7 sin5 hak8-hau7 u7 thak8 sin5-hak8 a2-si7 soat-kau3-hak8, chong2-si7 bo5 thak8 ji5-tong5 hak8. (4) Jit8-pun2 e5 bok8-su a2-si7 thoan5-to7-su e5 tiong-kan chin che7 si7 chhin-chhiunn7 sian-jin5 e5 kun-chu2, sou2-i2 bo5 hah8 ti7 chhin-chhiunn7 Chu2-jit8-oh8 tioh8 ai3 u7 su7-bu7 e5 chai5.
I2-goa7 kiam2-chhai2 iau2 u7 chin che7 e5 li2-iu5, chong2-si7 chiah e5 si7 chu2-iau3 e5, an2-ni bok8-su a2-si7 thoan5-to7-su bo5 chhut-sek8 ti7 Chu2-jit8-oh8, ia7 long2 bo5 cho3 sim2-mih8, sou2-i2 chu7-jian5 kau3-hoe7 e5 sin3-tou5 e7 siunn7 kong2 Chu2-jit8-oh8 si7 sin3-tou5 ka-ki7 e5 su7-giap8. Put-lun7 chit e5 si7 chin toa7 e5 chho3-gou7. Bo5 khoann3-tang7 Chu2-jit8-oh8 e5 bok8-su si7 m7-chai ka-ki7 e5 chit-bu7 si7 sim2-mih8 e5 lang5. Tau3-ti2 bok8-su si7 sim2-mih8? Kiam2 m7-si7 e7-thang kio3 cho3 bok8-chia2? Na7 bo5 khoann3-kou3 chiah e5 se3-chiah iunn5-a2 e5 bok8-chia2, tek-khak be7 thang kio3 cho3 chin-chiann3 e5 bok8-chia2, m7 si7 kan-ta toa7-lang5 chiah si7 kau3-hoe7 lai7 e5 iunn5, chiah e5 ji5-tong5 chu7-jian5 si7 se3-chiah iunn5.
U7 si5 ia7 thang kong2, bok8-chia2 sou2 choe3 tioh8 chin7-lat8 cho3 e5 kang, chiu7-si7 tioh8 iong2-iok8 chiah e5 kho2-ai3 e5 se3 chiah iunn5-a2. Ki-tok kiam2 bo5 kong2 kau3 sann pai2, ka7 Pi2-tek kong2 “Tioh8 chhi7 goa2 e5 iunn5-a2 kiann2.” Bok8-su e5 jim7-bu7 m7 si7 kan-ta kang2-to7, tioh8 koan2-li2 u7 koan-he7 kau3-hoe7 choan5-the2 chin3-pou7 e5 thoan5-to7 e5 su7-giap8. Bok8-su ti7 kau3-hoe7 e5 te7-ui7 kap chek-jim7, na7 chiau3 ti7 Bi2-kok lai5 kong2 si7 ti7 Tai7-thong2-leng2, ia7 na7 chiau3 ti7 Jit8-pun2 lai5 kong2 si7 ti7 Chong2-li2 tai7-sin5. But8-lun7 bok8-su bo5 it-teng7 tek-khak tioh8 ka3 Chu2-jit8-oh8 a2-si7 tioh8 koan2-li2, chi2-u7 tioh8 u7 chek-jim7 koan2-li2 Chu2-jit8-oh8 e5 toa7 un7-choan2.
Hoan7-na7 cho3 bok8-su e5 lang5 beh ka-ki7 chit8 e5 lang5 cho3 10 e5 lang5 e5 kang, m7-tat8-tioh8 eng7 chap8 e5 lang5 e5 lat8 hou7 in kok lang5 cho3 kang si7 khah ho2. Bo5-lun7 si7 ti7 Chu2-jit8-oh8, a2-si7 kiong7-le7-hoe7, a2-si7 ki5-thann cheng2-cheng2 thoan5-to7 e5 su7-giap8, na7 e7-hiau2 eng7 kau3-hoe7 e5 hoe7-oan5 hou7 in cho3 chhin-chhiunn7 kha-chhiu2 lai5 oah8-tang7 e5 bok8-su, si7 siong7 u7 ke3-tat8 e5 bok8-su. Kin-a2-jit8 e5 bok8-su ka-ki7 chit8 e5 lang5 cho3 siunn-che7 kang m7-chai su2-iong7 hoe7-iu2 e5 hoat-tou7 e5 khoan2. I e5 thoan5-to7 be7 chap8-hun e5 seng5-kong, hit e5 goan5-in kiam2-chhai2 si7 chai7 ti7 chia. Sou2-i2 cho3 bok8-su e5 lang5 ti7 in kau3-hoe7 e5 Chu2-jit8-oh8 tioh8 ka-ki7 eng7 hui-siong5 e5 jiat8-sim chin7-lat8 lai5 cho3. E7-bin7 beh ku2-khi2 bok8-su tui3 Chu2-jit8-oh8 e5 sim-tek.
(1) Tioh8 chin7-lat8 chi2-to7 Chu2-jit8-oh8 e5 kau3-oan5, koh ti7 kau3-hoe7-oan5 e5 tiong-kan tioh8 chin7-liong7 chun2-pi7 khah che7 lang5 thang cho3 Chu2-jit8-oh8 e5 kau3-oan5.
(2) Sui-jian5 na7 bo5 ka-ki7 ka3 a2-si7 koan2-li2, ti7 Chu2-jit8-oh8 beh khai-si2 e5 si5, a2-si7 beh soah e5 si5, tek-khak tioh8 chhut-sek8, ti7 hia hian3 ki5-to2 a2-si7 kong2 te2-te2 e5 oe7, thang bat hak8-seng e5 bin7.
(3) Na7 kau3-hoe7 khah hoat-tian2, leng7-goa7 he7 thoan5-to7-su a2-si7 hu3 bok8-su e5 si5, tioh8 siat-ti3 choan-jim7 cho3 Chu2-jit8-oh8 e5 kang e5 thoan5-to7-su.
(4) Bok8-su m7-si7 kan-ta si7 kau3-hoe7, ia7-si7 hit e5 Chu2-jit8-oh8 e5 bok8-su, sou2-i2 tioh8 bat hak8-seng e5 mia5, koh tioh8 u7 in e5 mia5-phou7.
(5) Na7 hit e5 kau3-hoe7 e5 Chu2-jit8-oh8 be7 ho2-se3 e5 si5, m7 si7 chi2-u7 hau7-tiunn2 a2-si7 kau3-oan5 tioh8 hu7-chek na7-tiann7, tioh8 e7 ki3-tit bok8-su ia7 tioh8 kak-gou7 cho3-hoe2 tann hit e5 chek-jim7.
(6) Hak8-seng e5 tiong-kan na7 u7 phoa3-penn7 e5 lang5, tioh8 khi3 ka7 tham3.
(7) Ti7 lou7-nih na7 tu2-tioh8 hak8-seng e5 si5, eng7 chhio3-iong5 lai5 chih-chiap in, chhin-chhiat ka7 mng7 hak8-seng a2-si7 in pe7-bo2 khoann3 u7 peng5-an bo5.
(8) Hak8-seng e5 tiong-kan na7 u7 lang5 siu7 se2-le2, tioh8 chhiann2 hit pan e5 kau3-oan5 tou5-bou5 hou7 hit e5 hak8-seng e5 sin3-giong2 hoat-tat8.
(9) Chin ku2 cho3 hak8-seng, ia7 iau2 boe7 siu7 se2-le2 e5 lang5, chhiann2 kau3-oan5 tioh8 chu3-i3, khoan3-bian2 i tioh8 siu7 se2-le2. Koh m7-thang be7-ki3-tit, tui3 12, 3 hoe3 kau3 20 hoe3 e5 tiong-kan nia2 se2-le2 si7 choe3 ho2 e5 si5-ki.
(10) Tioh8 kap hau7-tiunn2 a2-si7 kau3-oan5, u7 siong5-siong5 chhin-bit8 e5 kau-poe5, chi3-chio2 chit8-ni5 tioh8 chha-put-to 2 pai2 chiau-thai7 chiah e5 lang5, cho3-hoe2 tong5-lok8.
(11) Chu2-jit8-oh8 e5 keng-hui3 chin7-lat8 tui3 kau3-hoe7 chi-chhut hou7 i u7 kau3.
(12) M7-thang be7-ki3-tit bin5-a2-jit8 e5 kau3-hoe7-oan5 chiu7-si7 kin-a2-jit8 e5 hak8-seng.
(13) Tui3 ji5-tong5 eng7 Ki-tok e5 ka3-si7 hou7 in liu7, lian7 1 jit8 1 khek to m7-thang be7-ki3-tit.
(14) Le2-pai3 e5 si5 tek-khak tioh8 ui7-tioh8 Chu2-jit8-oh8 ki5-to2.
(15) Ki5-to2-hoe7 e5 ki5-to2 su7-hang7 tioh8 he7 Chu2-jit8-oh8 e5 su7-hang7.
(16) Chu2-jit8-oh8 e5 iah8-oan5-hoe7 e5 si5 tek-khak tioh8 ka-ki7 chhut-sek8.
(17) Tioh8 siong5-siong5 kang2-to7, koan-he7 tui3 ji5-tong5 cho3 si7-toa7-lang5 e5 pun2-hun7.
(18) M7-thang be7-ki3-tit, si2 e5 Chu2-jit8-oh8 si7 teh tai7-piau2 si2 e5 bok8-su.
(19) Tioh8 kap hau7-tiunn2 chiann5-cho3 chit8-the2 lai5 cho3 kang.
I2-goa7 kiam2-chhai2 iau2 u7, chong2-si7 chiah e5 su7-hang7 na7 e7-ki3-tit, koh ka7 sit8-heng5, un2-tang3 e7 tit-tioh8 chin seng3-tai7 e5 Chu2-jit8-oh8. Siat-su2 kin-a2-jit8 e5 bok8-su, na7 chu3-bak8 ti7 ji5-tong5, choan-sim ui7-tioh8 Chu2-jit8-oh8 cho3 kang, chiu7 100 ni5 au7 tek-khak beh hou7 chit e5 kok-ka pinn3 cho3 Ki-tok-kau3 kok, ji5-tong5 na7 bo5 ka7 kiu3, beh thai3 e7 kiu3 se3-kai3! Tak8-jit8 teh ki5-to2 kong2 “Goan7 Li2 e5 kok lim5-kau3” e5 bok8-su, chhiann2 e7 ki3-tit na7 bo5 in2-chhoa7 ji5-tong5 lai5 chiu7-kin7 Ki-tok, tek-khak be7 thang tit-tioh8 seng3-kok e5 lim5-kau3.
</CL>
<HL>

第6篇總論
第6章
對主日學牧師e5義務
日本e5牧師a2是傳道師對主日學無到loa7熱心，穩當有真che7 e5理由。(1)牧師誤解in e5本質，掠做是kan-ta講道na7-tiann7。(2) 兒童ka7撥chit8邊，只有tioh8眼ti7大人，熱心ti7趕緊beh造成chit8 e5獨立e5教會。(3) 關係主日學e5事，差不多全然m7知影，雖然ti7神學校有讀神學a2是說教學，總是無讀兒童學。(4) 日本e5牧師a2是傳道師e5中間真che7是親像仙人e5君子，所以無合ti7親像主日學tioh8 ai3有事務e5才。
以外kiam2-chhai2 iau2有真che7 e5理由，總是chiah e5是主要e5，an2-ni牧師a2是傳道師無出席ti7主日學，也攏無做sim2-mih8，所以自然教會e5信徒e7想講主日學是信徒家己e5事業。不論chit e5是真大e5錯誤。無看重主日學e5牧師是m7知家己e5職務是sim2-mih8 e5人。到底牧師是sim2-mih8？Kiam2 m7是e7-thang叫做牧者？若無看顧chiah e5細隻羊a2 e5牧者，的確be7 thang叫做真正e5牧者，m7是kan-ta大人chiah是教會內e5羊，chiah e5兒童自然是細隻羊。
有時也thang講，牧者所做tioh8盡力做e5工，就是tioh8養育chiah e5可愛e5細隻羊a2。基督kiam2無講到sann pai2，ka7 Pi2-tek講「Tioh8飼我e5羊a2 kiann2。」牧師e5 任務m7是kan-ta講道，tioh8管理有關係教會全體進步e5傳道e5事業。牧師ti7教會e5地位kap責任，若照ti7美國來講是ti7大統領，ia7若照ti7日本來講是ti7總理大臣。不論牧師無一定的確tioh8教主日學a2是tioh8管理，只有tioh8有責任管理主日學e5大運轉。
Hoan7-na7做牧師e5人beh家己chit8 e5人做10 e5人e5工，m7值tioh8用chap8 e5人e5力hou7 in各人做工是khah好。無論是ti7主日學，a2是共勵會，a2是其他種種傳道e5事業，若e7曉用教會e5會員hou7 in做親像腳手來活動e5牧師，是上有價值e5牧師。今a2日e5牧師家己chit8 e5人做siunn-che7工m7知使用會友e5法度e5款。I e5傳道be7 chap8分e5成功，hit e5原因kiam2-chhai2是在ti7 chia。所以做牧師e5人ti7 in教會e5主日學tioh8家己用非常e5熱心盡力來做。下面beh舉起牧師對主日學e5心得。
(1) Tioh8盡力指導主日學e5教員，koh ti7教會員e5中間tioh8盡量準備khah che7人thang做主日學e5教員。
(2) 雖然若無家己教a2是管理，ti7主日學beh開始e5時，a2是beh煞e5時，的確tioh8出席，ti7 hia獻祈禱a2是講短短e5話，thang bat學生e5面。
(3) 若教會khah發展，另外he7傳道師a2是副牧師e5時，tioh8設置專任做主日學e5工e5傳道師。
(4) 牧師m7是kan-ta是教會，也是hit e5主日學e5牧師，所以tioh8 bat學生e5名，koh tioh8有in e5名簿。
(5) 若hit e5教會e5主日學be7好勢e5時，m7是只有校長a2是教員tioh8負責na7-tiann7，tioh8 e7記得牧師也tioh8覺悟做夥擔hit e5責任。
(6) 學生e5中間若有破病e5人，tioh8去ka7探。
(7) Ti7路nih若tu2-tioh8學生e5時，用笑容來chih接in，親切ka7問學生a2是in pe7母看有平安無。
(8) 學生e5中間若有人受洗禮，tioh8請hit班e5教員圖謀hou7 hit e5學生e5信仰發達。
(9) 真久做學生，也iau2 boe7受洗禮e5人，請教員tioh8注意，勸勉i tioh8受洗禮。Koh m7-thang be7記得，對12、3歲到20歲e5中間領洗禮是最好e5時機。
(10) Tioh8 kap校長a2是教員，有常常親密e5交陪，至少chit8年tioh8差不多2 pai2招待chiah e5人，做夥同樂。
(11) 主日學e5經費盡力對教會支出hou7 i有到。
(12) M7-thang be7記得bin5-a2日e5教會員就是今a2日e5學生。
(13) 對兒童用基督e5教示hou7 in liu7，連1日1刻都m7-thang be7記得。
(14) 禮拜e5時的確tioh8為tioh8主日學祈禱。
(15) 祈禱會e5祈禱事項tioh8 he7主日學e5事項。
(16) 主日學e5役員會e5時的確tioh8家己出席。
(17) Tioh8常常講道，關係對兒童做序大人e5本份。
(18) M7-thang be7記得，死e5主日學是teh代表死e5牧師。
(19) Tioh8 kap校長chiann5做chit8體來做工。
以外kiam2-chhai2 iau2有，總是chiah e5事項若e7記得，koh ka7實行，穩當e7得tioh8真盛大e5主日學。設使今a2日e5牧師，若注目ti7兒童，專心為tioh8主日學做工，就100年後的確beh hou7 chit e5國家變做基督教國，兒童若無ka7救，beh thai3 e7救世界！Tak8日teh祈禱講「願你e5國臨到」e5牧師，請e7記得若無引chhoa7兒童來就近基督，的確be7 thang得tioh8聖國e5臨到。
</HL>