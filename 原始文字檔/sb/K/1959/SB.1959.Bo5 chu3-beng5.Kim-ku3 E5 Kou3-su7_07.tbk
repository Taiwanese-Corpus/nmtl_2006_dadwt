<CL>
Kim-ku3 E5 Kou3-su7<BR>1959 7 Geh8
7 Geh8 5 Jit8
Kim-ku3: Sou2-i2 tioh8 thiann3 ia5-ho5-hoa li2 e5 Siong7-te3, siong5-siong5 siu2 I sou2 hoan-hu3 li2 siu2 e5. (Sin-beng7-ki3 11: 1)
I2-cheng5 u7 chit8-e5 siau3-lian5 ong5. Tu2 chiap i e5 lau7-pe7 cho3 ong5, koat-i3 beh thong2-ti7 i e5 kok cho3 chin-ho2 e5 kok-ka, chiu7 chng-choe3 pian7-sin lang5 chhut ong5-kiong kau3 i e5 kok lai7, si3-koe3 tann2-tham3 kok-lai7 e5 sit8-chai7 su7-cheng5, kau3 kui2-na7 ui7 tham3-thiann chiah-chai, i e5 koann-oan5 chin-choe7 si7 tham-koann u2-li2, pak-siap peh-sinn3, khou2-chhou2 ho2-lang5. U7 chit8-jit8 ti7 soann-kan i2-keng am3, chhoe7 chit8-keng chhu3-a2, chiu7 ka7 phah-mng5. U7 chit8-e5 choh-sit lang5 chhut-lai5, ong5 ka7 i kong2: “Goa2 si7 chhut-goa7-lang5, i2-keng am3 bo5 te3 thang hioh, chhiann2 li2 hou7 goa2 tiam3-chia koe3 chit8-me5 ho2 bo5?” Hit-e5 lang5 kong2: “Hoan-geng5, hoan-geng5, put-ko3 sou2-chai7 bai2-bai2-a3, ia7 bo5 sim2-mih8 ho2-mih8 thang chiah8.” Ong5 hit-am3 ti7 hia hou7 in chhiann2 han5-chi5-moe5 phoe3 kiam5-koe-a2, m7-bat chiah8 tioh8 chiah-nih8 bai2, chong2-si7 in-ui7 pak-tou2 iau, ia7 kam2-kak boe7 phainn2-chiah8, chiah8-pa2 ong5 khoann3 chhu3-lai7 e5 cheng5-heng5 kam2-kak tioh8-kiann.
In-ui7 sui-jian5 chhu3, piah phoa3-phoa3, sou2 eng7 e5 mih8-kiann7 chhou-lou2, iau2-ku2 ti7 bin5-chhng5 e5 tu5-a2 nih8 u7 chin-choe7 chheh, koh ti7 tu5-a2 teng2-bin7 u7 chit8-hu3 ku7-ku7 e5 chian3-kah. I chiah mng7 chit-e5 choh-sit lang5, chiah e5 chheh kap chian3-kah si7 siann2 lang5--e5, chit e5 choh-sit lang5 chiah kong2, che si7 i e5, i i2-cheng5 m7-si7 choh-sit lang5, si7 chit8-e5 chiong-kun, i kui2-na7 e5 chiong-kun phoann7 bo5 chiau3 kong-to7, pak-siap, khou2-chhou2 hiah-e5 ho2 peh-sinn3, i ka7 in khoan3-bian2 hoan2-tng2 hou7 in siu7-khi3, ka7 ong5 chau3 i e5 phainn2-oe7, au7-lai5 ong5 thiann in e5 oe7 ka7 i bian2-chit, i koh kong2, “Goa2 bo5 oan3-hin7 ong5, chi2-u7 iu-bun7 sou2 ai3 e5 kok-ka jit8-jit8 teh pai7-hoai7, chong2-si7 thiann kong2 siau3-lian5 ong5 tann che7-ui7, ng3-bang7 i gau5 thong2-ti7 hou7 chit e5 kok-ka khah kong-gi7.” Siau3-lian5 ong5 thiann-liau2 siu7 toa7 kam2-tong7, keh-jit8 to3-khi3 ong5-kiong, chiu7 sui5-si5 chhut-chiau3 kong2: “Hoan7-na7 iu2-sim ai3-kok e5 chi3-su7, 5 jit8 au7 long2 tioh8 chheng7 chian3-kah lai5 tiau-kinn3 ong5.”
5 jit8 au7, kok-lai7 e5 bun5-bu2 pah-koann long2 chheng7 chin sui2 e5 chian3-kah che5 kau3 ong5 e5 bin7-cheng5. Ki5-tiong chit8-e5, sou2 chheng7 e5 chian3-kah ku7-ku7 senn-sian, tak8-lang5 long2 teh ka7 chhio3, chong2-si7 ong5 chhut-lai5 chiu7 chu3-i3 chit-e5 chheng7 ku7 chian3-kah e5 iong2-su7 beng7-leng7 i chhut-lai5 thau5-cheng5, chiu-ui5 u7 chhio3-siann, chhio3 i chheng7 ku7 chian3-kah, i ia7 tioh8-kiann, liah8-chun2 ong5 beh heng5-hoat8 i le3, thau5 chhih-chhih m7-kann2 giah8-koan5, chong2-si7 ong5 kio3 i giah8-thau5, i chit8-e7 khoann3-tioh8 toa7-kiann, tang-si5-a2 chit e5 siau3-lian5 ong5 si7 cha-jit8 kau3 i e5 chhu3 e5 siau3-lian5 lang5. Ong5 ti7 hit-si5 soan-pou3 kong2: “Chit-e5 lau7 chiong-kun chiah-si7 sit8-chai7 ai3-kok e5 chi3-su7. U7 hak8-bun7 kap iong2-kam2, thiann3 ong5 ia7 thiann3 peh-sinn3.” Chiu7 beng7-leng7 i kong2: “Chu7 kim i2-au7 phai3 li2 ti7-li2 30 koan7, siong-sin3 li2 tek-khak ti7-li2 chin ho2, ia7 oe7 ho2 khoan2-thai7 it-chhe3 kan-khou2 e5 peh-sinn3.”
Au7-lai5 chit e5 lau7 chiong-kun cho3 30 koan7 e5 te7-hng-koann, ko2-jian5 tiong-kun ai3-bin5, hou7 hit te7-hng e5 peh-sinn3 long2 tit an-ki lok8-giap8, kau3 au7-tai7 lang5-lang5 to teh siau3-liam7 i. Lan2 tioh8 chhin-chhiunn7 chit e5 chiong-kun thiann3 i e5 ong5 an2-ni thiann3 Ia5-ho5-hoa, ia7 tioh8 chhin-chhiunn7 i siu2 ong5 sou2 hoan-hu3 i siu2 e5, lai5 siu2 Siong7-te3 hoan-hu3 lan2 sou2 siu2 e5. (T. T. T. sia2)
7 Geh8 12 Jit8
Kim-ku3: Tok8-tok8 chip-siu2 lut8-hoat e5, chiu7 u7 hok-khi3. (Chim-gian5 29:18)
Bo5 loa7-ku2 i2-cheng5, u7 chit8 e5 lau7-lang5 phoa3-pinn7 teh beh si2 lah, sou2-i2 koann2-kin2 kio3 i kui2-na7 e5 sun lai5 ka7 in kong2: “Goa2 ai3 lau5 tam7-poh8 e5 mih8 hou7 lin2...... Na7-si7 ai3 300 khou e5 lang5, thang theh8 300 khou, na7 ai3 goa2 sou2 eng7 e5 Seng3-keng e5 lang5, thang theh8 goa2 e5 Seng3-keng.” Hit-pun2 Seng3-keng si7 chin ku7, phoa3-siunn3 bo5 sim2-mih8 ke3-tat8, na7 theh8-khi3 ku7 chheh-tiam3 be7 khoann3 u7 1 khou bo5. Tai7-ke long2 sann-chinn ai3 300 khou, bo5-ai3 hit-pun2 Seng3-keng, chi2-u7 chit8 e5 kong2: “Chinn5 oe7-thang koh than3, a-kong e5 Seng3-keng si7 bo5 tang3 be2, loa7-che7 chinn5 ia7 be2 boe7 tioh8--e5.” Sou2-i2 chiu7 ka7 a-kong tho2 Seng3-keng. Ki5-u5 e5 lang5 long2 chhio3 i si7 gong7-lang5, chong2-si7 chainn2-iunn7? Bo5 loa7-ku2 i teh thak8 Seng3-keng e5 si5, tui3 Seng3-keng e5 lai7-bin7 u7 kui2-na7 tiunn 1 ban7 khou e5 chinn5-phio3 chhut-lai5.
Sio2 peng5-iu2, chit e5 sun tit-tioh8 Seng3-keng kap sim2-mih8? (kui2-na7 ban7) Si7, kan-ta Seng3-keng to7 chin po2-poe3, koh ke tit kui2-na7 ban7 khou an2-ni sim2-mih8 lang5 keng2 liau2 khah tioh8? (keng2 Seng3-keng--e5) Si7, keng2 Seng3-keng e5 khah tioh8.
Mou5-se i2-keng chhoa7 I2-sek-liat8 peh-sinn3, kau3 u7 thang khoann3-tioh8 lau5 ni kap bit8 e5 Ka-lam5 te7 e5 hu7-kun7 lah, chong2-si7 Mou5-se boe7 tit thang jip8 eng3-un2 e5 te7, tioh8 kap peh-sinn3 li7-khui, sou2-i2 kau3 Iok-tan3-ho5 chiu7 chu7-chip8 cheng3-lang5, ka7 in ka3-si7 che7-che7 hang7 tai7-chi3: “Lin2 40 ni5 ku2 ti7 khong3-ia2, long2 u7 chhin-bak8 khoann3-kinn3 Siong7-te3 tui3 lin2 cho3 e5 su7. Siong7-te3 ti7 lin2 e5 bin7-cheng5, biat8-bo5 hiong-beng2 e5 tui3-tek8, lin2 bo5 thang chiah8 e5 si5, ui7-tioh8 lin2 pi7-pan7 chiah8-niu5, ui7-tioh8 beh hou7 lan2 che7-che7 lang5 thang ho2 khia7-khi2, thang cho3 ho2 e5 kok, siunn2-su3 lan2 lut8-hoat, sit8-chai7 lan2 na7 toe3 chit e5 Siong7-te3 long2 bian2 kiann, bian2 tu2-tioh8 kan-khou2 su7.
Ia7 m7-bian2 hou7 goa7-kok lai5 ka7 lan2 chhim, thang chiann5-cho3 ho2 e5 kok, chong2-si7 na7 m7 thiann-than3 Siong7-te3 e5 ka3-si7, siu2 I sou2 kau-tai3 e5 lut8-hoat (10 tiau5 kai3), khi3 pai3 m7 eng-kai pai3 e5 ngou2-siong7, bo5 beh siu2 Seng3-jit8, oe7 tu2-tioh8 chin chhi-chham2.
Tann teh beh chin3-jip8 Ka-lam5, lin2 tioh8 oe7-hiau2 siunn7, oe7-hiau2 kong2, khoann3 si7 beh sun7-chiong5 Siong7-te3 e5 oe7 (lut8-hoat), a2-si7 beh li7-khui m7-thiann Siong7-te3, na7 keng2 m7-tioh8 si7 toa7 tai7-chi3, lin2 tek-khak m7-thang boe7 ki3-tit.
In-ui7 in ti7 khong3-ia2 u7 tu2-tioh8 che7-che7 tai7-chi3, koh Mou5-se ho2-ho2 ka7 in kong2, sou2-i2 chin beng5-pek8, ti7 Mou5-se si2 liau2-au7 ia7 thiann Siong7-te3 e5 lut8-hoat, sou2-i2 chiam7-chiam7 chin3-pou7, chiann5-cho3 chin ho2 e5 kok, tek8-piat8 Tai7-pit8 e5 si5 u7 chin ho2, chin toa7 e5 kok, chong2-si7 kho2-sioh in au7-lai5 chiam7-chiam7 boe7 ki3-tit Siong7-te3, pai3 ke2 e5 Siong7-te3, bo5 than3 Siong7-te3 e5 lut8-hoat, soa3 hou7 goa7-kok chiam3, hou7 goa7-kok biat8-bong5.
Sio2 peng5-iu2, kin-a2-jit8 e5 kim-ku3 kong2 na7 chip8-siu2 lut8-hoat e7 an2-choann2? (chiu7 u7 hok-khi3) Si7, chiu7 u7 hok-khi3 lah. Ng3-bang7 lin2 chit8-si3-lang5 long2 bo5 be7-ki3-tit, thang tit-tioh8 Siong7-te3 e5 chiok-hok, na7 u7 koat-sim chit8-si3-lang5 beh chip8-siu2 Siong7-te3 e5 ka3-si7 e5, chhiann2 giah8-chhiu2! Ho2. Tai7-ke long2 u7 giah8-chhiu2. Siong7-te3 tek-khak oe7 chiok-hok lin2.
Sann-kap ki5-to2, (chhiann2 lau7-su chhoa7 in ki5-to2 Siong7-te3 hou7 in sou2 koat-sim e5 oe7 put-si5 ki3-tit, kiu5 Siong7-te3 hou7 in u7 khui3-lat8 thang chiau3 an2-ni kiann5.) (T. H. C. sia2)
7 Geh8 19 Jit8
Kim-ku3: Tioh8 hau3-keng3 li2 e5 lau7-pe7, li2 e5 lau7-bu2. (Chhut Ai-kip8-ki3 20:12)
Lan2 chit-kui3 si7 beh gian2-kiu3 Ku7-iok tiong kui2 e5 khah chhut-mia5 e5 jin5-but8 lai5 choe3 lan2 e5 ka3-si7, lan2 teng2 le2-pai3 u7 hak8-sip8 Mou5-se e5 su7, au7 le2-pai3 lan2 beh koh hak8-sip8 chit8 e5 chhut-mia5 e5 ong5-ho7 I2-su7-thiap e5 su7, chhin-chhiunn7 an2-ni lan2 kin-a2-jit8 beh lai5 hak8-sip8 chit8 e5 iu2-hau3 sim-pu7 Lou7-tek e5 su7. Li2 khoann3 chit e5 lu2-chu2 si7 joa7-ui2-tai7 thang choe3 lan2 e5 bou5-iunn7, tann goa2 lai5 kong2:
Ti7 kou2-cha2 I2-sek-liat8 kok long2 iau2-boe7 u7 ong5 e5 si5-tai7, hit-si5 peh-sinn3 e5 leng2-siu3 kio3 choe3 Su7-su. Tng ti7 Su7-su teh ti7-li2 e5 si5, u7 chit8 si5 lian5-lian5 toa7 ki-hng. Peh-sinn3 tu2-tioh8 iau-go7, si2-sit, si3-ke3 phiau-liu5 lai5 chhoe7 chiah8 e5 kan-khou2. Peh-sinn3 tiong u7 chit8 khau2-chau3 chit8-ke 4 e5 lang5. Lau7-pe7 kio3 choe3 I2-li7-bi2-lek8, lau7-bu2 kio3 choe3 Na2-o-bi2, in u7 2 e5 kiann2, toa7--e5 mia5 Ma2-lun5, te7-ji7--e5 Ki-lian5. In e5 kou3-hiong si7 tiam3 ti7 Pek-li7-heng5. Tann in chit8-ke ui7-tioh8 bo5 thang chiah8, chiu7 poann khi3 goa7-kok kau3 Mou5-ap e5 te7-hng khi3 than3-chiah8. Khi2-thau5 khi3 si3-ke3 chin chhinn-sou, na7-si7 in chin kut-lat8 koh khiam7, m7-na7 na2 koan3-si3, kau3 au7-lai5 seng-oah8 chiu7 na2 ho2-koe3. In khi3 e5 si5 kiann2-ji5 long2 iau2 se3-han3, kau3 au7-lai5 kiann2-ji5 chiu7 long2 toa7-han3, an2-ni pe7-kiann2 sann-e5 hiap8-lek8 lai5 phah-piann3, chiu7 chiam7-chiam7 khi2-ke. Chhu3-pinn lin5-iu7 e5 lang5, chiam7-chiam7 kap in sek8-sai7 ho2 kau-poe5.
Kau3 ku2 in soa3 bo5 siunn7 beh to3-lai5 Ka-lam5-te7. Soa3 tit8-tit8 siok8-hoa3, koan3-si3 tiam3 ti7 se3-siok8 tiong, m7-na7 kap in tiam3, in e5 kiann2 soa3 ti7 hia lai5 chhoa7 se3-siok8-lang5 choe3 sim-pu7. Toa7-kiann2 u7 chhoa7 Gou5-jinn2-pa, te7-ji7 kiann2 u7 chhoa7 Lou7-tek. An2-ni chit8-ke pinn3-choe3 6 e5 lang5. Ka-teng5 na2 lau7-jiat8, sim kam2-kak peng5-an. An3-sng3 beh ti7 se3-siok8 tiong lai5 teng3-kin, soa3 be7-ki3-tit Siong7-te3, be7-ki3-tit in si7 Siong7-te3 e5 soan2-bin5.
Lin2 siunn7 an2-ni Siong7-te3 e7 hoann-hi2 a2-be7? Be7 lah. U7 chit8-jit8 chai-e7 kau3 lah. Kho2-lin5, thau5-boe2 tiam3 hia iok 10 ni5 chit8-ke 3 e5 cha-pou-teng long2 sann-soa3 si2-khi3, chiu7-si7 lau7-pe7 I2-li7-bi2-lek8 si2-khi3. Bo5 loa7-ku2 toa7-kiann2 Ma2-lun5, ji7-kiann2 Ki-lian5 ia7 sann-soa3 si2-khi3. Siunn7 bo5 tioh8 e5 chhinn-chham2 lian5-lian5 tit8-tit8 lai5, lau7 e5 si2, siau3-lian5--e5 ia7 si2. Toa7-kiann2 si2, lian5 ji7-kiann2 ia7 si2. Sou2 u7 e5 ke-hoe2, sou2 chek-thiok e5 chinn5, ui7 phoa3-pinn7, ui7 song-su7 long2 iong7 liau2-liau2. Chit8-ke chhun 3 e5 cha-bou2-lang5, thau5-cheng5 chian5-tou5 chin ou-am3, giah8-thau5 bo5 chhin, chhu3-pinn keh-piah tak8-e5 chin khoann3-khin, lian5 seng-oah8 to chin khun3-lan5.
Hit-si5 Na2-o-bi2 chai chho3 lah. Chai in chit8-si5 ui7-tioh8 ki-hng, chiam7-si5 lai5 kia3-kha ti7 goa7-kok, chham-chhap ti7 se3-siok8 tiong, che i2-keng si7 chin put-eng-kai lah. Ji5-chhiann2 chit8-e7 toa3 chiu7 kui-chap8-ni5, soa3 li7-khui Siong7-te3 e5 ka3-si7, kap se3-siok8-lang5 kiat-hun, an3-sng3 beh choe3 se3-siok8-lang5 e5 seng-oah8, lai5 li7-khui Siong7-te3 sou2 eng3-un2 e5 Ka-lam5. Ah! Siong7-te3 phah--i. Tann i sit-loh8 it-chhe3 e5 oa2-kho3, kau3 hit-si5 i chiu7 koh siunn7 tioh8 Siong7-te3, koh siunn7 tioh8 kou3-hiong, siunn7 tioh8 chhin-lang5, kap cha2 e5 peng5-iu2. U7 chit8-jit8 i chiu7 koat-sim beh koh to3-khi3 in kou3-hiong Pek-li7-heng5.
Hit-si5 i khou2-khng3 i nng7 e5 sim-pu7 tak8-e5 koh khi3 kai2-ke3. Toa7 sim-pu7 thiann i e5 ta-ke e5 khou2-khng3 chiu7 to3-khi3 au7-thau5 koh kai2-ke3. Na7-si7 te7-ji7 sim-pu7 Lou7-tek chin iu2-hau3. I sim-koann-te2 siunn7 kong2, ta-ke ni5-lau7 lah, kiann2 si2, tiong7-hu si2, chhun i chit8 e5 lau7 hu7-jin5-lang5, bo5-i bo5-oa2, goa2 na7 koh li7-khui, khoann3 lau7 ta-ke beh an2-choann2. I chin m7-kam chiu7 koat-sim m7 to3-khi3 au7-thau5, beh kap lau7 ta-ke choe3-hoe2 khi3 Pek-li7-heng5.
Ta-ke khng3 i ka7 i kong2, cha-bou2-kiann2 ah, goa2 ni5-lau7 lah, ia7 be7 koh sinn-kiann2, ia7 san3-hiong, chiah kan-khou2, li2 toe3 goa2 beh siann2-pou7. Li2 to3-khi3, siau3-lian5 koh ke3, thang u7 tiong7-hu chhiann5-ke, goan7 Siong7-te3 hou7 li2 hok-khi3 toa7-pha-boe2. Li2 toe3 goa2 khi3 Pek-li7-heng5 ia7 bo5 chhu3, ia7 bo5 ng3-bang7. Na7-si7 Lou7-tek kong2, A-bu2 goa2 si2 to beh toe3 li2, li2 e5 Siong7-te3 chiu7-si7 goa2 e5 Siong7-te3, li2 si2 ti7 hia, goa2 ia7 beh kap li2 sann-kap si2 ti7 hia. Ta-ke khoann3 i hau3-sim, chiu7 sann-chhoa7 to3-khi3 Pek-li7-heng5.
Kau3-ui7 Lou7-tek khi3 khioh beh8-seh, ka7 lang5 pang-bang5 kang-chok than3-chinn5 lai5 chhi7 ta-ke. Lang5 na7 sang3 i chit8-te3 piann2, ia7 theh8 to3 lai5 hou7 ta-ke chiah8, chin-chiann3 si7 iu2-hau3. Bian2 loa7-ku2 thong siann5 long2 chai, chiu7 tit-tioh8 chit8 e5 toa7 ho2-giah8-lang5 kio3 choe3 Pho-a-su thiann3--i, chhoa7 i choe3 hu7-jin5-lang5. Au7-lai5 Lou7-tek chiu7 sinn chit8 e5 hau7-sinn mia5 O-pi7-tek, O-pi7-tek sinn Ia5-se, Ia5-se sinn Tai7-pit8 ong5. Li2 khoann3 chit e5 iu2-hau3 e5 sim-pu7 Lou7-tek Siong7-te3 u7 chiok-hok i a2-bo5? (Loa7 Jin5-seng sia2)
7 Geh8 26 Jit8
Kim-ku3: Lin2 tioh8 iong2-kam2 chong3-tann2......in-ui7 Ia5-ho5-hoa li2 e5 Siong7-te3 kap li2 khi3. (Sin-beng7-ki3 31: 6)
U7 chit8-jit8 tui3 soann-teng2 u7 chit8-tiau5 se3-tiau5 khe-chui2 tit8-tit8 ng3 toa7-hai2 lau5 loh8-khi3. Keng-koe3 chit8 e5 penn5-te7, pinn-a2 u7 chit8-khut chui2-khut si3-bin7 hou7 cheng3 chhiu7-bak8 e5 toa7-hoann7 ui5-teh, khoann3 tioh8 khe-chui2 siam2 tui3 i e5 pinn-a2 beh koe3-khi3 e5 si5 chui2-khut chiu7 mng7 khe-chui2 kong2: “Peng5-iu2 li2 beh lau5 tui3 to2-ui7 khi3?” Khe-chui2 chiu7 in3 kong2: “Goa2 tit8-tit8 ng3 toa7-hai2 khi3.” Chui2-khut chiu7 kong2: “Hounn3! Beh kau3 toa7-hai2, li2 chin gong7, chhut-lat8 m7-tioh8 thau5. Li2 chit-khoan2 se3-tiau5-a3 khe-chui2 chainn2-iunn7 e7-tang3 kau3 toa7-hai2, li2 tek-khak e7 pong7 tioh8 toa7-chioh8-thau5 koh kiann5 be5-lou7, ia7 hit e5 bo5 cheng5 e5 iam7 jit8 e7 ka7 li2 phak8 kau3 ta khi3, leng5-khou2 li2 lai5 jip8 goa2 chia lai5, li2 khoann3 m7-bian2 tioh8-boa5, chhiu7-bak8 hou7 lan2 chin chhinn-liang5, koh u7 khong-tiong e5 poe-chiau2 lai5 thit-tho5, ia7 u7 che7-che7 gu5 lai5 se2-ek, che7-che7 iunn5 lai5 hioh-liang5, kiam2 bo5 chin ho2?” Chong2-si7 se3-tiau5 khe-chui2 bo5 siu7 i e5 in2-iu2, iu5-goan5 sun7 hit tiau5 ng3 toa7-hai2 e5 khe-lou7 tit8-tit8 chin3-cheng5, in-ui7 i u7 kam2-kak tioh8 lau5 chin3-cheng5 si7 i e5 chek-jim7, i siong-sin3 sun7 hit tiau5 khe-lou7 lau5 un2-tang3 e7 kau3 toa7-hai2.
Au7-lai5 hit te3 chui2-khut chiam7-chiam7 ta khi3 bo5 ku2 soa3 bo5 poann3 tih chui2, gu5-iunn5 lai5 ia7 sit-bang7, poe-chiau2 ia7 bo5 lai5. Hit e5 chui2-khut soa3 bo5 lou7-eng7 khi3. Chong2-si7 hit tiau5 se3-tiau5 khe-chui2 keng-koe3 che7-che7 kan-lan5, pong7 tioh8 toa7 chioh8-thau5 chiu7 nng3 tui3 se3-chioh8 phang7, oan-lai5 oat-khi3 long2-si7 oa2-kho3 hit tiau5 khe-lou7 iong2-kam2 chin3-cheng5 lou7-boe2 kau3 toa7-hai2, se3-tiau5 khe-chui2 lau5-jip8 hai2 chiu7 pinn3-choe3 chit8 e5 toa7-hai2 e5 chit8-pou7-hun7 lai5 tit-seng5 i e5 bok8-tek lah.
Sio2 peng5-iu2, lan2 tiam3 ti7 chit e5 se3-kan u7 si5 oe7 tu2-tioh8 chhin-chhiunn7 chui2-khut e5 chui2 chin peng5-an, u7 si5 oe7 tu2-tioh8 chhin-chhiunn7 se3-tiau5 khe-chui2 toa7 kan-lan5. Chong2-si7 lan2 long2 m7-thang theng5, lan2 tioh8 chin3-cheng5, lan2 chiong-lai5 beh choe3 kok-ka sia7-hoe7 kau3-hoe7 u7 lou7-eng7 e5 lang5 tioh8 ai3 ho2-tann2 chin3-cheng5. Lan2 na7 beh kiann5 kau3 thian-tong5 eng2-oan2 hok-khi3 e5 sou2-chai7, lan2 tioh8 ai3 ho2-tann2 chin3-cheng5 lai5 kiann5 thinn-lou7. Chong2-si7 m7-si7 oa2-kho3 ka-ki7, se3-tiau5 khe-chui2 si7 oa2-kho3 hit tiau5 khe-lou7 kau3 toa7-hai2, an2-ni lan2 tioh8 ai3 oa2-kho3 Siong7-te3, lai5 kiann5 lai5 choe3, in-ui7 Seng3-keng u7 kou2-le7 lan2 kong2: “Li2 tioh8 iong2-kam2 chong3-tann2......in-ui7 Ia5-ho5-hoa li2 e5 Siong7-te3 kap li2 khi3.” (Chhiann2 sann-kap liam7 kim-ku3) (I. L. Chhi5 sia2)
</CL>
<HL>

金句E5故事<BR>1959 7月
7月5日
金句：所以tioh8疼耶和華你e5上帝，常常守I所吩咐你守e5。(Sin-beng7-ki3 11：1)
以前有chit8-e5少年王。Tu2接i e5老pe7做王，決意beh統治i e5國做真好e5國家，就裝做便身人出王宮到i e5國內，四界打探國內e5實在事情，到幾若為探聽chiah知，i e5官員真choe7是貪官污吏，剝削百姓、苦楚好人。有chit8日ti7山間已經暗，chhoe7 chit8間厝a2，就ka7 phah門。有chit8-e5作sit人出來，王ka7 i講：「我是出外人，已經暗無te3 thang歇，請你hou7我tiam3-chia過chit8暝好無？」Hit-e5人講：「歡迎，歡迎，不過所在bai2-bai2-a3，也無sim2-mih8好mih8 thang食。」王hit暗ti7 hia hou7 in請番薯糜配鹹瓜a2，m7-bat食tioh8 chiah-nih8 bai2，總是因為腹肚iau，也感覺boe7 phainn2食，食飽王看厝內e5情形感覺tioh8驚。
因為雖然厝、壁破破，所用e5 mih8件粗魯，iau2-ku2 ti7眠床e5櫥a2 nih8有真choe7冊，koh ti7櫥a2頂面有chit8副舊舊e5戰甲。I chiah問chit-e5作sit人，chiah e5冊kap戰甲是siann2人--e5，chit e5作sit人chiah講，che是i e5，i以前m7是作sit人，是chit8-e5將軍，i幾na7 e5將軍伴無照公道，剝削、苦楚hiah-e5好百姓，i ka7 in勸勉反轉hou7 in受氣，ka7王奏i e5 phainn2話，後來王聽in e5話ka7 i免職，i koh講，「我無怨恨王，只有憂悶所愛e5國家日日teh敗壞，總是聽講少年王tann坐位，ng3望i gau5統治hou7 chit e5國家khah公義。」少年王聽了受大感動，隔日倒去王宮，就隨時出詔講：「Hoan7-na7有心愛國e5志士，5日後攏tioh8穿戰甲來朝見王。」
5日後，國內e5文武百官攏穿真sui2 e5戰甲齊到王e5面前。其中chit8-e5，所穿e5戰甲舊舊生sian，tak8人攏teh ka7笑，總是王出來就注意chit-e5穿舊戰甲e5勇士命令i出來頭前，周圍有笑聲，笑i穿舊戰甲，i也tioh8驚，掠準王beh刑罰i le3，頭chhih-chhih m7敢giah8-koan5，總是王叫i giah8頭，i chit8-e7看tioh8大驚，tang時a2 chit e5少年王是昨日到i e5厝e5少年人。王ti7 hit時宣佈講：「Chit-e5老將軍chiah是實在愛國e5志士。有學問kap勇敢，疼王也疼百姓。」就命令i講：「自今以後派你治理30縣，相信你的確治理真好，也oe7好款待一切艱苦e5百姓。」
後來chit e5老將軍做30縣e5地方官，果然忠君愛民，hou7 hit地方e5百姓攏tit安居樂業，到後代人人都teh siau3念i。Lan2 tioh8親像chit e5將軍疼i e5王an2-ni疼耶和華，也tioh8親像i守王所吩咐i守e5，來守上帝吩咐lan2所守e5。(T. T. T. 寫)
7月12日
金句：獨獨執守律法e5，就有福氣。(箴言29：18)
無loa7久以前，有chit8 e5老人破病teh beh死lah，所以趕緊叫i幾na7 e5孫來ka7 in講：「我愛留tam7-poh8 e5 mih8 hou7 lin2…若是愛300 khou e5人，thang提300 khou，若愛我所用e5聖經e5人，thang提我e5聖經。」Hit本聖經是真舊、破相無sim2-mih8價值，若提去舊冊店賣看有1 khou無。大家攏sann-chinn愛300 khou，無愛hit本聖經，只有chit8 e5講：「錢oe7-thang koh趁，a公e5聖經是無tang3買，loa7-che7錢也買boe7 tioh8--e5。」所以就ka7 a公討聖經。其餘e5人攏笑i是gong7人，總是chainn2樣？無loa7久i teh讀聖經e5時，對聖經e5內面有幾na7張1萬khou e5錢票出來。
小朋友，chit e5孫得tioh8聖經kap sim2-mih8？(幾na7萬)是，kan-ta聖經就真寶貝，koh加得幾na7萬khou an2-ni sim2-mih8人keng2了khah tioh8？(keng2聖經--e5) 是，keng2聖經e5 khah tioh8。
摩西已經chhoa7以色列百姓，到有thang看tioh8流奶kap蜜e5迦南地e5附近ah，總是摩西boe7得thang入應允e5地，tioh8 kap百姓離開，所以到約旦河就聚集眾人，ka7 in教示che7-che7項代誌：「Lin2 40年久ti7曠野，攏有親目看見上帝對lin2做e5事。上帝ti7 lin2 e5面前，滅無兇猛e5對敵，lin2無thang食e5時，為tioh8 lin2備辦食糧，為tioh8 beh hou7 lan2 che7-che7人thang好khia7起，thang做好e5國，賞賜lan2律法，實在lan2若toe3 chit e5上帝攏免驚，免tu2-tioh8艱苦事。
也m7免hou7外國來ka7 lan2侵，thang chiann5做好e5國，總是若m7聽趁上帝e5教示，守I所交帶e5律法(10條誡)，去拜m7應該拜e5偶像，無beh守聖日，oe7 tu2-tioh8真淒慘。
Tann teh beh進入迦南，lin2 tioh8 oe7曉想、oe7曉講，看是beh順從上帝e5話(律法)，a2是beh離開m7聽上帝，若keng2 m7-tioh8是大代誌，lin2的確m7-thang boe7記得。
因為in ti7曠野有tu2-tioh8 che7-che7代誌，koh摩西好好ka7 in講，所以真明白，ti7摩西死了後也聽上帝e5律法，所以漸漸進步，chiann5做真好e5國，特別Tai7-pit8 e5時有真好、真大e5國，總是可惜in後來漸漸boe7記得上帝，拜假e5上帝，無趁上帝e5律法，soa3 hou7外國占，hou7外國滅亡。
小朋友，今a2日e5金句講若執守律法e7 an2-choann2？(就有福氣) 是，就有福氣lah。Ng3望lin2 chit8世人攏無be7記得，thang得tioh8上帝e5祝福，若有決心chit8世人beh執守上帝e5教示e5，請giah8手！好。大家攏有giah8手。上帝的確oe7祝福lin2。
Sann-kap祈禱，(請老師chhoa7 in祈禱上帝hou7 in所決心e5話不時記得，求上帝hou7 in有氣力thang照an2-ni行。) (T. H. C. 寫)
7月19日
金句：Tioh8孝敬你e5老pe7，你e5老母。(出埃及記20：12)
Lan2 chit季是beh研究舊約中幾e5 khah出名e5人物來做lan2 e5教示，lan2頂禮拜有學習摩西e5事，後禮拜lan2 beh koh學習chit8 e5出名e5王號I2-su7-thiap e5事，親像an2-ni lan2今a2日beh來學習chit8 e5有孝新婦路德e5事。你看chit e5女子是joa7偉大thang做lan2 e5模樣，tann我來講：
Ti7古早以色列國攏iau2-boe7有王e5時代，hit時百姓e5領袖叫做Su7-su。Tng ti7 Su7-su teh治理e5時，有chit8時連連大饑荒。百姓tu2-tioh8 iau餓、死sit，四界飄流來chhoe7食e5艱苦。百姓中有chit8口灶chit8家4 e5人。老pe7叫做I2-li7-bi2-lek8，老母叫做Na2-o-bi2，in有2 e5 kiann2，大--e5名Ma2-lun5，第ji7--e5 Ki-lian5。In e5故鄉是tiam3 ti7伯利恆。Tann in chit8家為tioh8無thang食，就搬去外國到Mou5-ap e5地方去趁食。起頭去四界真生疏，若是in真骨力koh儉，m7-na7 na2慣勢，到後來生活就na2好過。In去e5時kiann2兒攏iau2細漢，到後來kiann2兒就攏大漢，an2-ni pe7-kiann2 sann-e5協力來phah拚，就漸漸起家。厝邊鄰右e5人，漸漸kap in熟sai7好交陪。
到久in soa3無想beh倒來迦南地。Soa3直直俗化，慣勢tiam3 ti7世俗中，m7-na7 kap in tiam3，in e5 kiann2 soa3 ti7 hia來娶世俗人做新婦。大kiann2有娶Gou5-jinn2-pa，第ji7 kiann2有娶路德。An2-ni chit8家變做6 e5人。家庭na2鬧熱，心感覺平安。按算beh ti7世俗中來釘根，soa3 be7記得上帝，be7記得in是上帝e5選民。
Lin2想an2-ni上帝e7歡喜a2-be7？Be7 lah。有chit8日災厄到lah。可憐，頭尾tiam3 hia約10年chit8家3 e5 cha-pou丁攏sann續死去，就是老pe7 I2-li7-bi2-lek8死去。無loa7久大kiann2 Ma2-lun5，ji7-kiann2 Ki-lian5也sann續死去。想無tioh8 e5淒慘連連直直來，老e5死，少年--e5也死。大kiann2死，連ji7-kiann2也死。所有e5家伙，所積thiok e5錢，為破病、為喪事攏用了了。Chit8家chhun 3 e5 cha-bou2人，頭前前途真烏暗，giah8頭無親，厝邊隔壁tak8-e5真看輕，連生活都真困難。
Hit時Na2-o-bi2知錯lah。知in chit8時為tioh8饑荒，暫時來寄腳ti7外國，參chhap ti7世俗中，che已經是真不應該lah。而且chit8-e7 toa3就kui-chap8年，soa3離開上帝e5教示，kap世俗人結婚，按算beh做世俗人e5生活，來離開上帝所應允e5迦南。Ah！上帝phah--i。Tann i失落一切e5 oa2靠，到hit時i就koh想tioh8上帝，koh想tioh8故鄉，想tioh8親人，kap早e5朋友。有chit8日i就決心beh koh倒去in故鄉伯利恆。
Hit時i苦勸i nng7 e5新婦tak8-e5 koh去改嫁。大新婦聽i e5 ta-ke e5苦勸就倒去後頭koh改嫁。若是第ji7新婦路德真有孝。I心肝底想講，ta-ke年老lah，kiann2死，丈夫死，chhun i chit8 e5老婦jin5人，無依無oa2，我若koh離開，看老ta-ke beh an2-choann2。I真m7甘就決心m7倒去後頭，beh kap老ta-ke做夥去伯利恆。
Ta-ke勸i ka7 i講，cha-bou2-kiann2 ah，我年老lah，也be7 koh生kiann2，也san3-hiong，chiah艱苦，你toe3我beh siann2步。你倒去，少年koh嫁，thang有丈夫chhiann5家，願上帝hou7你福氣大pha尾。你toe3我去伯利恆也無厝、也無ng3望。若是路德講，A母我死都beh toe3你，你e5上帝就是我e5上帝，你死ti7 hia，我也beh kap你sann-kap死ti7 hia。Ta-ke看i孝心，就sann-chhoa7倒去伯利恆。
到位路德去khioh麥seh，ka7人幫忙工作趁錢來飼ta-ke。人若送i chit8-te3餅，也提倒來hou7 ta-ke食，真正是有孝。免loa7久thong城攏知，就得tioh8 chit8 e5大好額人叫做Pho-a-su疼--i，娶i做婦jin5人。後來路德就生chit8 e5後生名O-pi7-tek，O-pi7-tek生Ia5-se，Ia5-se生Tai7-pit8王。你看chit e5有孝e5新婦路德上帝有祝福i a2無？(Loa7 Jin5-seng寫)
7月26日
金句：Lin2 tioh8勇敢壯膽…因為耶和華你e5上帝kap你去。(Sin-beng7-ki3 31：6)
有chit8日對山頂有chit8條細條溪水直直ng3大海流落去。經過chit8 e5平地，邊a2有chit8窟水窟四面hou7眾樹木e5大hoann7圍teh，看tioh8溪水閃對i e5邊a2 beh過去e5時水窟就問溪水講：「朋友你beh流對to2位去？」溪水就應講：「我直直ng3大海去。」 水窟就講：「Hounn3！Beh到大海，你真gong7，出力m7-tioh8頭。你chit款細條a3溪水chainn2樣e7-tang3到大海，你的確e7 pong7 tioh8大石頭koh行迷路，ia7 hit e5無情e5炎日e7 ka7你曝到ta去，寧可你來入我chia來，你看m7免tioh8磨，樹木hou7 lan2真青涼，koh有空中e5飛鳥來thit-tho5，也有che7-che7牛來洗浴，che7-che7羊來歇涼，kiam2無真好？」總是細條溪水無受i e5引誘，猶原順hit條ng3大海e5溪路直直進前，因為i有感覺tioh8流進前是i e5責任，i相信順hit條溪路流穩當e7到大海。
後來hit te3水窟漸漸ta去無久soa3無半滴水，牛羊來也失望，飛鳥也無來。Hit e5水窟soa3無路用去。總是hit條細條溪水經過che7-che7艱難，pong7 tioh8大石頭就nng3對細石縫，彎來越去攏是oa2靠hit條溪路勇敢進前路尾到大海，細條溪水流入海就變做chit8 e5大海e5 chit8部份來得成i e5目的lah。
小朋友，lan2 tiam3 ti7 chit e5世間有時oe7 tu2-tioh8親像水窟e5水真平安，有時oe7 tu2-tioh8親像細條溪水大艱難。總是lan2攏m7-thang停，lan2 tioh8進前，lan2將來beh做國家社會教會有路用e5人tioh8 ai3好膽進前。Lan2若beh行到天堂永遠福氣e5所在，lan2 tioh8 ai3好膽進前來行天路。總是m7是oa2靠家己，細條溪水是oa2靠hit條溪路到大海，an2-ni lan2 tioh8 ai3 oa2靠上帝，來行來做，因為聖經有鼓勵lan2講：「你tioh8勇敢壯膽…因為耶和華你e5上帝kap你去。」(請sann-kap唸金句) (I. L. Chhi5 寫)
</HL>