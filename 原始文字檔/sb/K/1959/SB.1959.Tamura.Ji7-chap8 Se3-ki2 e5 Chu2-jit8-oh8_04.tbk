<CL>
(5) Kiat-lun7
Chiau3 teng2-bin7 sou2 kong2 lai5 khoann3 chiu7 thang chai hian7-si5 se3-kai3 e5 bun5-beng5 kok long2 tui3 chit e5 chong-kau3-tek e5 ji5-tong5 kau3-iok8 bo5 teh khoann3 cho3 chhin-chhiunn7 tui3-bin7 hoann7 e5 hoe2-chai. Chong2-si7 ti7 Jit8-pun2 kap chit e5 oan5-choan5 to3-hoan2, cho3 kau3-iok8-ka e5 lang5 tui3 kau3-iok8 e5 tiong-kan chin7-lat8 beh koann2-tiok8 chong-kau3-tek iau3-sou3, che m7 chai si7 tui3 sim2-mih8 li2-iu5?
Chin e5 kau3-iok8-ka siunn7 kong2 kau3-iok8 thek-gu2 e7 thang tai7-the3 chong-kau3. Chong2-si7 tak8 e5 kau3-iok8-ka na7 bat sio2-khoa2 gian2-kiu3 tioh8 sin sim-li2-hak8, tek-khak e7 chai chong-kau3 kap kau3-iok8 u7 loa7 bit8-chiap e5 koan-he7, ia7 na7 ka7 oan5-choan5 pun-li7 si7 joa7 ui5-poe7 tioh8 sim-li2-hak8 e5 toa7 goan5-chek. Tau3-ti2 kau3-iok8-ka e5 chit-hun7 si7 sim2-mih8? Kiam2 m7-si7 chai7-ti7 cho7-chiu7 oan5-boan2 e5 jin5-keh? Na7 bo5 si-heng5 chong-kau3-tek e5 kau3-iok8, tau3-ti2 e7 tit8 thang cho7 chhut oan5-boan2 e5 jin5-keh? Chi2-u7 ti3-sek hou7 i hoat-tat8 tek-khak be7 thang cho7 chhut oan5-choan5 e5 jin5-but8, chit8 e5 chin u7 khak-sit8 e5 cheng3-ku3, kiam2 m7-si7 kin-a2-jit8 lan2 e5 to7-tek-kai3 sou2 teh piau2-si7 e5 su7-sit8? Kin-a2-jit8 e5 kau3-iok8-ka na2 chhin-chhiunn7 teh che3-cho7 phoa3-siunn3 e5 kok-bin5 cho3 in e5 pun2-chit. Siunn7 kong2 ti7 kau3-sek na7 kan-ta kang2-gi7, an2-ni chiu7 i2-keng cho3 liau2 kau3-iok8 e5 pun2-hun7, sit8-chai7 si7 toa7 chho3-gou7.
Na7-si7 kau3-iok8-ka, in ti7 kau3-sek i2-goa7 iau2 u7 ka3 hak8-seng e5 chit-hun7. Tui3 hak8-seng hou7 in e7 keng3-sin5, thiann3 kok-ka, iong2-seng5 tok8-lip8 e5 cheng-sin5, hou7 chu7-ti7 e5 khi3-siong7 khah ong7-seng7 ia7 chiong chiah e5 lai5 sit8-heng5, na7 bo5 an2-ni beh thai3 e7 thang kong2 u7 chin7 kau3-iok8-ka e5 pun2-hun7? Lan2 e5 kau3-iok8-ka, chhiann2 tioh8 chai chong-kau3 kau3-iok8 e5 iau3-kin2. Kau3-iok8-ka m7-si7 lam7-sam2 hoan2-tui3 chong-kau3, ia7 chou2-tong3 gin2-na2 lai5 thak8 Chu2-jit8-oh8, cho3 in e5 pun2-hun7.
Te7 4 PhiN Chong2-lun7
Te7 4 chiunn
Tui3 ji5-tong5 Ki-tok e5 kau3-hun3
Na7 thak8 ban7-kok e5 lek8-su2, bo5-lun7 to2-ui7 chit8 kok e5 ho5-kiat8, long2 tui3 ji5-tong5 m7-na7 chin leng2-tam7, hoan2-tng2 tui3 ji5-tong5 na7 u7 chu3-i3 soa3 siunn7 cho3 si7 bo5 ho5-kiat8 e5 khoan2. Tek8-piat8 Tang-iunn5-khoan2 e5 ho5-kiat8, na7 kong2 hu7-lu2 kap gin2-na2, long2 bo5 ti7 in e5 gan2-tiong. In na7 u7 beh kheng-piat8 lang5 e5 si5, tek-khak tioh8 hu7-lu2 a2-si7 gin2-na2 chhut-lai5 cho3 chhai5-liau7, chong2-si7 Ki-tok to3-hoan2, si7 gin2-na2 e5 peng5-iu2, koh si7 ji5-tong5 e5 iong2-su7. Ki-tok cho3 gin2-na2 e5 peng5-iu2, m7-si7 in-ui7 chiah e5 gin2-na2 chiong-lai5 e7 pinn3 gau5-lang5 e5 in-toann, chi2-u7 in-ui7 I put-chi2 chai gin2-na2 e5 pun2-seng3, Ki-tok-kau3 si7 ji5-tong5 e5 chong-kau3.
Ki-tok tui3 ji5-tong5 e5 ka3-si7, chi2-u7 ti7 Ma2-thai3 18: 1-10, koh 19: 13-15, chit 2 ui7 thang khoann3 tioh8 na7-tiann7, tui3 Seng3-keng choan5-the2 lai5 pi2, si7 chhin-chhiunn7 hai2-pinn kap chit8-liap8 soa e5 khoan2. Sou2-i2 ai3 thak8 Seng3-keng e5 lang5 e5 tiong-kan, u7 lang5 bo5 chu3-i3 ti7 chit e5 Ki-tok tui3 ji5-tong5 e5 ka3-si7, si7 bo5 ki5-koai3. Chong2-si7 tui3 ji5-tong5 e5 ka3-si7 chi2-u7 chiah e5 chiu7 kau3-giah8, m7-bian2 koh u7 i2-goa7 e5 ka3-si7. Chim2-a2 chiong chit 2 chiunn e5 ka3-si7 ka7 kai2-pho3, chiu7 e7 thang khoann3-chhut 9 e5 iau3-tiam2.
1. Lin2 na7 bo5 oat8-tng2 lai5 chiann5-choe3 chhin-chhiunn7 soe3-han3 gin2-na2 e5, koat-toan3 boe7 jip8 Thian-kok. (Ma2-thai3 18: 3) Na7 thak8 chit chat beng5-beng5 chai beh jip8 thian-kok e5 lang5 tek-khak tioh8 si7 ji5-tong5, soe3-han3 gin2-na2 si7 jip8 thian-kok e5 lang5 e5 bo5-heng5, m7-si7 thian-kok, bo5-lun7 beh jip8 to2 chit8 e5 ong5-kok tioh8 chhin-chhiunn7 se3-han3 gin2-na2, bo5 sia5-khi3 (chin thian-chin), u7 sin3-jim7, koh khiam-pi, bu5-su. Se3-han3 gin2-na2 e5 lai7-bin7 u7 hui-siong5 po2-kui3 chit8 cheng2 e5 jin5-keh, Ki-tok thiann3 ji5-tong5 ka7 in chiok-hok, chiu7-si7 in-ui7 in u7 chit e5 jin5-keh.
2. Kinn3-na7 ka-ti7 khiam-pi chhin-chhiunn7 se3-han3 gin2-na2 e5, i ti7 thian-kok chiu7-si7 choe3 toa7. (Ma2-thai3 18: 4) Se3-han3 gin2-na2 m7-na7 u7 jip8 thian-kok e5 chu-keh, ia7 na7 jip8 thian-kok siu7 khoan2-thai7 cho3 siong7 toa7, bo5-lun7 sim2-mih8 lang5 na7 bo5 u7 chhin-chhiunn7 se3-han3 gin2-na2 e5 jin5-keh, ti7 thian-kok tek-khak be7-thang choe3 toa7, sou2-i2 beh cho3 ho5-kiat8 na7 siunn7 kong2 tioh8 thoat-li7 gin2-na2 e5 seng3-chit, che si7 chin toa7 e5 chho3-gou7. Beng7-chu2 kong2: “Toa7-lang5 si7 bo5 sit-khi3 enn-a2 e5 sim e5 lang5.” Ho5-kiat8 e5 sou2-i2 ho5-kiat8 si7 chai7-ti7 i u7 ji5-tong5 e5 sim. Ki-tok e5 sou2-i2 thiann3 ji5-tong5 khak-sit8 in-ui7 I u7 ji5-tong5 e5 sim.
3. Ti7 Goa2 e5 mia5 chiap-lap8 chit8 ho7 se3-han3 gin2-na2 e5 chit8 e5, chiu7-si7 chiap-lap8 Goa2. (Ma2-thai3 18: 5)
Gin2-na2 si7 Ki-tok e5 chhe-sai3. U7 sim2-mih8 lang5 kann2 khoann3-khin lan2 e5 chong2-thong2 e5 tai7-sai3? Siu7 chhe-khian2 ti7 se3-kai3 tak8-kok e5 lan2 e5 choan5-koan5 tai7-sai3 siu7 chun-keng3, si7 in-ui7 i si7 lan2 e5 chong2-thong2 e5 su3-chia2. Ji5-tong5 na7 si7 “Ban7-ong5 e5 Ong5, Ban7-chu2 e5 Chu2”. Ki-tok e5 chhe-sai3, ia7 tioh8 chun-keng3 ji5-tong5. Ti7 cho3 Ki-tok chhe-sai3 e5 ji5-tong5 e5 bin7-cheng5, lan2 tak8 lang5 tioh8 chin7 le2-chiat lai5 chun-keng3.
4. Lin2 tioh8 kin2-sin7, boh8-tit khoann3-khin chiah e5 bi5-se3 tiong e5 chit8 e5. (Ma2-thai3 18: 10)
Khoann3-khin chiu7-si7 khoann3 hit e5 ke3-tat8 khin. Phi3-ju7 na7 ti7 lou7-tiong u7 chit8 hun e5 chinn5 ka-lauh8 ti7 hia, bo5 lang5 beh chu3-bak8 ti7 hia, in-ui7 bo5 khoann3-tang7 hit e5, chong2-si7 siat-su2 na7 kim-kong-chioh8 ka-lauh8 ti7 hia, sim2-mih8 khoan2? Tak8-lang5 tek-khak chin chhenn-choh8, si7 in-ui7 khoann3-tang7 kim-kong-chioh8 e5 ian5-kou3. An2-ni se3-kan lang5 teh khoann3-khin ji5-tong5, in-ui7 in m7-chai ji5-tong5 e5 ke3-tat8, kim-se3 e5 kau3-iok8-hak8 chiam7-chiam7 pinn3 ji5-tong5 pun2-ui7. Kin-a2-jit8 chiau3 Ki-tok e5 ka3-si7, siunn7 kong2 bo5 pi2 ji5-tong5 khah iau3-kin2 e5 mih8. Ki-tok kau3-hoe7 ia7 teh hoan2-hoe2 kau3 tann khoann3-khin ji5-tong5, chit e5 sit8-chai7 si7 chin thang hoann-hi2 e5 hian7-siong7.
5. Kinn3-na7 hou7 chiah e5 sin3 Goa2 e5 bi5-soe3 e5 chit8 e5 siu7 that-gai7, hit lang5 leng5-khou2 eng7 toa7 chioh8-bo7 tiau3 i e5 am7-kun2, thiam7 ti7 chhim hai2. (Ma2-thai3 18: 6)
Kiam2 m7-si7 chin thang kiann e5 oe7? Cho3 Ki-tok e5 oe7, thiann tioh8 chin chan5-jim2 e5 khoan2. Na7 hut-liok8 ji5-tong5 kau3-iok8 e5 lang5, eng7 chioh8-bo7 tiau3 i e5 am7-kun2 ka7 thiam7 loh8 hai2 si7 khah ho2, Seng3-keng tiong ti7 chit chat i2-goa7 Ki-tok m7 bat kong2 kau3 “li2 tioh8 si2” chit-khoan2 oe7. Tui3 Ki-tok e5 chhui3 kong2-chhut chiah kek-liat8 e5 oe7, khak-sit8 si7 teh ka3-si7 kong2 ji5-tong5 kau3-iok8 si7 choe3 iau3-kin2, pat8-mih8 pang3-he7 teh ia7 tioh8 cho3 e5.
6. Iong5-un2 se3-kiann2 chiu7-kun7 Goa2. (Ma2-thai3 19: 14)
Kou2-cha2 Ki-tok e5 su3-tou5 in chhin-chhiunn7 chim2-a2 e5 lang5, khoann3 ji5-tong5 cho3 hui3-khi3 si7 su7-sit8. Tong-si5 lau7-bo2 ui7-tioh8 thiann3 kiann2 e5 sim, chhoa7 in e5 gin2-na2 beh lai5 hou7 Ki-tok ka7 in chiok-hok e5 si5, su3-tou5 in ka7 gin5, kau3 be2 ka7 kong2 “Ah! Chiah hui3-khi3.” Hit-si5 Ki-tok ka3-si7 su3-tou5, kio3 in hou7 se3-kiann2 chiu7-kun7 Goa2, chin un-sun5 e5 bin7-mau7 ham5-tioh8 bi5-chhio3, chit8 e5 chit8 e5 se3-kiann2, ka7 pho7 khi2-lai5, ka7 in chiok-hok. Ti7 se3-kan kiam2 iau2 koh u7 pi2 chit e5 khah sui2 e5 tou5. Phah-sng3 to2 chit8-e5 oe7-tou5-ka, ia7 be7 tit thang oe7 chiah sui2 e5 tou5, un2-tang3 ti7 hit-si5 Ki-tok e5 bin7 u7 piau2-hian7 kong2-be7-chhut chin sui2 e5 gin2-na2 e5 chhio3-bin7.
7. Boh8-tit kim3 in. (Ma2-thai3 19: 14)
“Iong5-un2” kap “boh8-tit kim3” chit 2 ku3 na2 chhin-chhiunn7 sio-siang7, ki5-sit8 bo5 sio-siang7. “Boh8-tit kim3” chit ku3 e5 lai7-bin7 u7 piau2-hian7 chit8-cheng2 e5 koan5-ui, si7 beng7-leng7 e5 oe7, chiu7-si7 Ki-tok tui3 i e5 kau3-hoe7 e5 beng7-leng7. Ti7 Jit8-pun2 e5 kau3-hoe7 chi2-u7 chu3-bak8 ti7 toa7-lang5, tui3 ji5-tong5 e5 kau3-iok8 khah ai3 hut-liok8, Chu2-jit8-oh8 a2-si7 kiong7-le7-hoe7 e5 kang-chok khoann3 bo5 iau3-kin2. Tui3 chit khoan2 kau3-hoe7 e5 bok8-su a2-si7 thoan5-to7-su, Ki-tok eng7 chit e5 oe7 hoat-chhut beng7-leng7 chhiann2 m7-thang be7-ki3-tit. “Lin2 tioh8 chin7 choan5-lat8 ui7-tioh8 ji5-tong5 e5 kau3-iok8” si7 Ki-tok e5 ka3-si7 ia7-si7 beng7-leng7.
8. Thian-kok si7 siok8 ti7 chit ho7 e5. (Ma2-thai3 19: 14)
Ti7 thian-kok e5 lang5 sim2-mih8 khoan2, na7 ai3 chai, tioh8 tai7-seng khoann3 ji5-tong5 siong7 khoai3 chai, ji5-tong5 teh chi2-si7 jip8 thian-kok e5 chu-keh kap ti7 thian-kok choe3 toa7 e5 lang5 e5 bou5-iunn7. In-ui7 ti7 thian-kok e5 lang5 long2 chhin-chhiunn7 se3-han3 gin2-na2, sou2-i2 ia7 e7 thang kong2 thian-kok chiu7-si7 ji5-tong5, ia7 ji5-tong5 chiu7-si7 thian-kok, koh kau3-hoe7 si7 thian-kok e5 bou5-heng5, sou2-i2 choe3 chhin-chhiunn7 thian-kok e5 kau3-hoe7 thang kong2 si7 ji5-tong5 choe3-che7 e5 kau3-hoe7.
9. In e5 thinn-sai3 ti7 thinn-nih8, siong5-siong5 kinn3 goa2 ti7 thinn-nih8 e5 Pe7 e5 bin7. (Ma2-thai3 18: 11)
Tak8 e5 ji5-tong5 long2 u7 toe3 chit8 e5 thinn-sai3 cho3 phoann7. Hit e5 thinn-sai3 si7 sim2-mih8 lang5? Lau7-bo2 si7 cho3 gin2-na2 e5 thinn-sai3 tui3 thinn chhe-khian2 lai5 e5, teh ka7 iong2-iok8 kap kau3-iok8, an2-ni bo2-chhin e5 chek-jim7 sit8-chai7 chin toa7. Lan2 cho3 bo2-chhin e5 lang5 tau3-ti2 u7 chin7 cho3 thinn-sai3 e5 pun2-hun7 bo5? Sit8-chai7 si7 chit8 e5 toa7 gi5-bun7. Siat-su2 bo2-chhin na7 tui3 ji5-tong5 e5 kau3-iok8 pin5-toann7, an2-ni khak-sit8 si7 hoan7-choe7. Ji5-tong5 e5 choe7 e5 toa7-pou7-hun7 long2 si7 pe7-bo2 e5 chek-jim7, m7-thang be7 ki3-tit pe7-bo2 tui3 ji5-tong5 e5 kam2-hoa3-lat8 sit8-chai7 chin toa7.
I2-siong7 sou2 ku2 9 hang7, hun7-liong7 si7 chin chio2, chong2-si7 sit8-chai7 si7 kau3-giah8. Tui3 ji5-tong5 e5 ka3-si7, chiah e5 i2-goa7 m7-bian2. Chit 9 tiau5 e5 kau3-hun3 na7 thak8 liau2 koh chai3 thak8, ji5-tong5 e5 kng na2 hoat-hian7, thiann3 ji5-tong5 e5 sim na2 chhim, bo5-lun7 si7 thoan5-kau3-chia2 a2-si7 pe7-bo2 un2-tang3 long2 penn5-penn5 e7 tit-tioh8 toa7 hiau2-ngou7.
</CL>
<HL>

(5) 結論
照頂面所講來看就thang知現時世界e5文明國攏對chit e5宗教的e5兒童教育無teh看做親像對面岸e5火災。總是ti7日本kap chit e5完全倒反，做教育家e5人對教育e5中間盡力beh koann2-tiok8宗教的要素，che m7知是對sim2-mih8理由？
真e5教育家想講教育勒語e7 thang代替宗教。總是tak8 e5教育家若bat sio2-khoa2研究tioh8新心理學，的確e7知宗教kap教育有loa7密接e5關係，ia7若ka7完全分離是joa7違背tioh8心理學e5大原則。到底教育家e5職份是sim2-mih8？Kiam2 m7是在ti7造就圓滿e5人格？若無施行宗教的e5教育，到底e7直 thang造出圓滿e5人格？只有智識hou7 i發達的確be7 thang造出完全e5人物，chit8 e5真有確實e5證據，kiam2 m7是今a2日lan2 e5道德界所teh表示e5事實？今a2日e5教育家na2親像teh製造破相e5國民做in e5本質。想講ti7教室na7 kan-ta講義，an2-ni就已經做了教育e5本份，實在是大錯誤。
若是教育家，in ti7教室以外iau2有教學生e5職份。對學生hou7 in e7敬神、疼國家、養成獨立e5精神，hou7自治e5氣象khah旺盛也將chiah e5來實行，若無an2-ni beh thai3 e7 thang講有盡教育家e5本份？Lan2 e5教育家，請tioh8知宗教教育e5要緊。教育家m7是lam7-sam2反對宗教，也阻擋gin2-na2來讀主日學，做in e5本份。
第4篇總論
第4章
對兒童基督e5教訓
若讀萬國e5歷史，無論to2位chit8國e5豪傑，攏對兒童m7-na7真冷淡，反轉對兒童若有注意soa3想做是無豪傑e5款。特別東洋款e5豪傑，若講婦女kap gin2-na2，攏無ti7 in e5眼中。In若有beh kheng別人e5時，的確tioh8婦女a2是gin2-na2出來做材料，總是基督倒反，是gin2-na2 e5朋友，koh是兒童e5勇士。基督做gin2-na2 e5朋友，m7是因為chiah e5 gin2-na2將來e7變gau5人e5因端，只有因為I不止知gin2-na2 e5本性，基督教是兒童e5宗教。
基督對兒童e5教示，只有ti7馬太18：1-10，koh 19：13-15，chit 2位thang看tioh8 na7-tiann7，對聖經全體來比，是親像海邊kap chit8粒沙e5款。所以愛讀聖經e5人e5中間，有人無注意ti7 chit e5基督對兒童e5教示，是無奇怪。總是對兒童e5教示只有chiah e5就到額，m7免koh有以外e5教示。Chim2-a2將chit 2章e5教示ka7解剖，就e7 thang看出9 e5要點。
1、Lin2若無越轉來chiann5做親像細漢gin2-na2 e5，決斷boe7入天國。(馬太18：3)若讀chit節明明知beh入天國e5人的確tioh8是兒童，細漢gin2-na2是入天國e5人e5無形，m7是天國，無論beh入to2 chit8 e5王國tioh8親像細漢gin2-na2，無邪氣(真天真)、有信任、koh謙卑、無私。細漢gin2-na2 e5內面有非常寶貴chit8種e5人格，基督疼兒童ka7 in祝福，就是因為in有chit e5人格。
2、Kinn3-na7家己謙卑親像細漢gin2-na2 e5，i ti7天國就是做大。(馬太18：4)細漢gin2-na2 m7-na7有入天國e5資格，ia7若入天國受款待做上大，無論sim2-mih8人若無有親像細漢gin2-na2 e5人格，ti7天國的確be7-thang做大，所以beh做豪傑若想講tioh8脫離gin2-na2 e5性質，che是真大e5錯誤。孟子講：「大人是無失去嬰a2 e5心e5人。」豪傑e5所以豪傑是在ti7 i有兒童e5心。基督e5所以疼兒童確實因為I有兒童e5心。
3、Ti7我e5名接納chit8號細漢gin2-na2 e5 chit8 e5，就是接納我。(馬太18：5)
Gin2-na2是基督e5差使。有sim2-mih8人敢看輕lan2 e5總統e5大使？受差遣ti7世界tak8國e5 lan2 e5全權大使受尊敬，是因為i是lan2 e5總統e5使者。兒童若是「萬王e5王，萬主e5主」。基督e5差使，也tioh8尊敬兒童。Ti7做基督差使e5兒童e5面前，lan2 tak8人tioh8盡禮節來尊敬。
4、Lin2 tioh8謹慎，莫得看輕chiah e5微細中e5 chit8 e5。(馬太18：10)
看輕就是看hit e5價值輕。譬喻若ti7路中有chit8分e5錢ka-lauh8 ti7 hia，無人beh注目ti7 hia，因為無看重hit e5，總是設使若金光石ka-lauh8 ti7 hia，sim2-mih8款？Tak8人的確真chhenn-choh8，是因為看重金光石e5緣故。An2-ni世間人teh看輕兒童，因為in m7知兒童e5價值，今世e5教育學漸漸變兒童本位。今a2日照基督e5教示，想講無比兒童khah要緊e5 mih8。基督教會也teh反悔到tann看輕兒童，chit e5實在是真thang歡喜e5現象。
5、Kinn3-na7 hou7 chiah e5信我e5微細e5 chit8 e5受that礙，hit人寧可用大石bo7吊i e5 am7-kun2，thiam7 ti7深海。(馬太18：6)
Kiam2 m7是真thang驚e5話？做基督e5話，聽tioh8真殘忍e5款。若忽略兒童教育e5人，用石bo7吊i e5 am7-kun2 ka7填落海是khah好，聖經中ti7 chit節以外基督m7 bat講到「你tioh8死」chit款話。對基督e5嘴講出chiah激烈e5話，確實是teh教示講兒童教育是最要緊，別mih8放下teh也tioh8做e5。
6、容允細kiann2就近我。(馬太19：14)
古早基督e5使徒in親像chim2-a2 e5人，看兒童做費氣是事實。當時老母為tioh8疼kiann2 e5心，chhoa7 in e5 gin2-na2 beh來hou7基督ka7 in祝福e5時，使徒in ka7 gin5，到尾ka7講「Ah！Chiah費氣。」Hit時基督教示使徒，叫in hou7細kiann2就近我，真溫馴e5面貌含tioh8微笑，chit8 e5 chit8 e5細kiann2，ka7抱起來，ka7 in祝福。Ti7世間kiam2 iau2 koh有比chit e5 khah sui2 e5圖。Phah算to2 chit8-e5畫圖家，也be7得thang畫chiah sui2 e5圖，穩當ti7 hit時基督e5面有表現講be7出真sui2 e5 gin2-na2 e5笑面。
7、莫得禁in。(馬太19：14)
「容允」kap「莫得禁」chit 2句na2親像sio-siang7，其實無sio-siang7。「莫得禁」chit句e5內面有表現chit8種e5權威，是命令e5話，就是基督對i e5教會e5命令。Ti7日本e5教會只有注目ti7大人，對兒童e5教育khah愛忽略，主日學a2是共勵會e5工作看無要緊。對chit款教會e5牧師a2是傳道師，基督用chit e5話發出命令請m7-thang be7記得。「Lin2 tioh8盡全力為tioh8兒童e5教育」是基督e5教示也是命令。
8、天國是屬ti7 chit號e5。(馬太19：14)
Ti7天國e5人sim2-mih8款，若愛知，tioh8代先看兒童上快知，兒童teh指示入天國e5資格kap ti7天國做大e5人e5模樣。因為ti7天國e5人攏親像細漢gin2-na2，所以也e7 thang講天國就是兒童，ia7兒童就是天國，koh教會是天國e5模型，所以做親像天國e5教會thang講是兒童最che7 e5教會。
9、In e5天使ti7天nih8，常常見我ti7天nih8 e5 Pe7 e5面。(馬太18：11)
Tak8 e5兒童攏有toe3 chit8 e5天使做伴。Hit e5天使是sim2-mih8人？老母是做gin2-na2 e5天使對天差遣來e5，teh ka7養育kap教育，an2-ni母親e5責任實在真大。Lan2做母親e5人到底有盡做天使e5本份無？實在是chit8 e5大疑問。設使母親若對兒童e5教育pin5-toann7，an2-ni確實是犯罪。兒童e5罪e5大部份攏是pe7母e5責任，m7-thang be7記得pe7母對兒童e5感化力實在真大。
以上所舉9項，份量是真少，總是實在是到額。對兒童e5教示，chiah e5以外m7免。Chit 9條e5教訓若讀了koh再讀，兒童e5光na2發現，疼兒童e5心na2深，無論是傳教者a2是pe7母穩當攏平平e7得tioh8大曉悟。
</HL>