<CL>
Goa2 Cho3 Bok8-su
I. Kou2-bu2 Hou7-ke3-chia2
U7 chit8-jit8 ka7 pe3 gak8-bo2 kong2, “Goan2 ku7-a2 kin-ni5 Tiong-oh8 4 ni5 lah!  Me5-ni5 tioh8 thak8 Toa7-oh8--ah !!!”
Goan2 tiuN7-m2 kong2, “Cho3 Thoan5-to7 beh si2! bo5 chiN5 !!!”  In-ui7 i e5 toa7 cha-bou2-kiaN2 ke3 Ang5 Thoan5-to7, si7 chiah8 am2-moe5-a2-long, I e5 se3 cha-bou2-kiaN2 ke3 goa2, peN7-kiaN2 bo5 thang be2 ong5-lai5-liam7 hou7 i chiah8, i ka7 goa2 kong2, “Au7-pai2 Le7-a2 na7 peN7-kiaN2, ai3 chiah8 kiam5-sng-tiN, li2 tioh8 be2 hou7 i chiah8!  Na7 bo5 chiN5 thang be2, chiah sia2-phoe lai5 kong2, goa2 chiah kia3--khi3 !!!”
Goa2 sim-lai7 siuN7, siok8-gu2 kong2, “Ke3 hou7 ke, toe3 ke poe! ke3 hou7 kau2, toe3 kau2 chau2! ke3 hou7 khit-chiah8, phaiN7 ka-chu3-tau2 !!!” ka-ti7 bo5 chai5-tiau7 thang be2 hou7 bou2 chiah8, khi3 tui3 tiuN7-m2 tho2-chiN5, kiam2 chiah8 u7 soa3?
Kau3 te7 3 hak8-ki5 boe2, goa2 koh tui3 pe3 gak8-hu7-bo2 kong2, “Goan2 ku7-a2 Tiong-oh8 teh beh chut-giap8--ah!  taN m7-tioh8 lai5 tui3 kau3-su7-hoe7 pin2-chheng2 jip8 Toa7-oh8!” pe3 gak8-hu7 chan3-seng5!!  Pe3 gak8-bo2 bo5 hoan2-tui3 !!!
Goa2 chiu7 khi3 Tai5-lam5 tui3 pe3 loe7-te7, thoan5-tat8 pe7-bo2 e5 i3-kian3, ai3 hou7 i thak8 Toa7-oh8.
Loe7-te7 kong2, “Goa2 e5 seng3 chin nge7! be7 eng7-tit!!!” Goa2 kong2, “Thoan5-kau3-ka si7 leng2-to7-chia2!  ia7 tioh8 cho3 bo7-a2-sim!!!  kiam2 u7 chhin-chhiuN7 Mou5-se hiah nge7!  hit jit8 hian7 chhut-mng5, hian7 phah-si2 lang5!!!  Chong2-si7 chai-iaN2 nge7, tioh8 ai3 siu-iong2!  na7 u7 siu-iong2!! Na2 nge7, na2 ho2 !!!  Chhin-chhiuN7 Mou5-se, KiaN5 se2-le2 Iok-han7, Po2-lo5: “Pin5-chian7 put-i5!  ui-bu2 put-khut!!  hu3-kui3 put-im5 !!!”
I koh kong2, “M7 ku2 goa2 e5 gian5-su5 chin toan2! Ma7 si7 bo5 hah8 !!!Goa2 kong2, “Thoan5-kau3-ka si7 Siong7-te3 e5 Tai7-gian5-chia2! Si7 Seng3-chi2-chhui3!! Kong2-oe7 tioh8 chhin-chhiuN7 chioh8-cham7-ji7 !!!  Ia7 “gian5-to pit-sit! Gian5-su5 toan2 chiah ho2 !!! It-gian5 it-tiong3, chhian-gian5 bu5-iong7.”
Kong2 liau2 loe7-te7 seng5-lok8, goa2 chiu7 khi3 tui3 Song3 Bok8-su theh8 goan7-su hou7 i sia2.
II. Hoan2-tui3 bo5 chiN5 kiam2-oan5
U7 chit8-ni5 Thoan5-to7-kiok8 hoat-piau2 kau3-hoe7 bo5 kau3 keng-hui3, Thoan5-to7-kiok8 koat-teng7 beh chhai5 thoan5-to7-su 6 mia5.
Goa2 chiap-tioh8 chit e5 siau-sit bo5 peng5-an: pai3-lak8 khi3 sun5 hoe7-iu2, pai3-lak8 me5 long2 bo5 khun3!  Chu2-jit8 kang2-to7, Chu2-jit8 am3 ia7-si7 bo5 khun3!!  pai3-it me5 ti7 Tai5-tiong iu5-goan5 be7 khun3--tit.
Pai3-ji7 Tiong-hoe7 e5 si5, Thoan5-to7-kiok8 teh po3-ko3 e5 si5, goa2 kian3-gi7:
1.Choan5 Lam5-pou7 Tiong-hoe7 e5 Thoan5-to7 sin-kim na7-si7 bo5 kau3, tioh8 peng5-kin kiam2-hong7, m7-thang kiam2-oan5 chiah u7 kong-to7:  “Tang5-tiN tang5-khou2 !!!” chiah be7 hou7 bo5 chhai5--tioh8 e5 lang5 io5-tang7 cheng-sin5 tiuN au7-kha, kap chai7 Toa7, Tiong, Lu2, teh chun2-pi7 hian3-sin e5 chheng-lian5 hoan2-sim, i2-kip8 hou7 ai3 hian3 kiaN2-ji5 cho3 Chu2 e5 kang e5 that-gai7.
2.Na7-si7 thoan5-kau3 e5 lang5, it-seng long2 teh toa3 to2 kau3-hoe7, chiu7 Thoan5-to7-kiok8 tioh8 the3 i khui-lou7,chiau3 i e5 tek8-tiong5, pang-chan7 i khi3 cho3 i sou2 e7 cho3 e5 kang, tit-tioh8 seN-oah8 lai5 eng5-kng Chu2, bo5 kou-hu7 i e5 hian3-sin !!!
An2-ne e7 thang kou2-bu2 choan5 kau3-hoe7 keng2-seng2 kap hong7-hian3.
3.The3 hit 6 mia5 khui-lou7, hou7 bo5 thoan5-to7 e5 kau3-hoe7 su-chhiaN2--in.  Ng3-bang7 in chit8-ni5 ku2 ti7 su-chhiaN2 e5 kau3-hoe7 hun3-hoat, au7-ni5 e7 thang koh jip8 kiok8: sim7-chi3 e7 thang chun2-pi7 kho2 kau3-su, thang hou7 lang5 chhiaN2 cho3 bok8-su, si7 koh-khah ban7-heng7 !!!
III. Hoan2-tui3 ka7 si5-chit Thoan5-to7 tho2 poe5-siong5.
U7 chit8-e5 siau3-lian5 e5 Ng5 Thoan5-to7, kong2 hou7 i jim7-te7 e5 TiuN2-lo2 khi-hu7 liau2, tong3 be7 tiau5; tui3 Thoan5-to7-kiok8 chheng2 si5-chit, kong2 beh khi3 Jit8-pun2 thak8 pat8-khoan2 chheh.
Thoan5-to7-kiok8 teh chham-siong5 ka7 i tho2 poe5-siong5 e5 su7: goa2 the5-gi7 tioh8 phai3 tai7-piau2 khi3 ka7 i ui3-bu2,kap the3 i ki5-to2!  ng3-bang7 i e5 chian5-tou5 kng-beng5!! chiong-lai5 seng5-kong tng2-lai5, e7 tui3 kau3-hoe7 toa7 kong3-hian3!!!  Kui2 pah khou m7-chiaN5-mih8! koh ia7 un2-tang3 tho2 bo5!!  si7 tho2 ke phah phaiN2 kam2-cheng5, kap hai7--tioh8 sin3-giong2 na7-tiaN7 !!!
IV. TaN2-chah Hou7-poe3
U7 chit8-e5 siau3-lian5 tong5-liau5, ka7 goa2 kong2, Bou2 kau3-khu beh chhiaN2 i khi3 cho3 sun5-hoe5 Thoan5-to7, goa2 ka7 i kong2, M7-thang!  (1) Li2 si7 sin chut-giap8 e5 lang5, u7-teng7 beh khi3 ti7 ho2-giah8 kau3-hoe7 khia7-ke, au7-lai5 che7-chio2 e7 oh8 ho2-giah8-phai3.  (2) Cho3 iu5-hoe7 sian-seN e5 lang5, khah bo5 ki-hoe7 thang pi7-pan7 to7-li2, chit8-phiN to7-li2 kong2 che7-che7 ui7, to7-li2 ai3 piN3 khah bo5 sin sian2.  (3) Khi3 tak8-ui7 khah siong5 e7 hou7 lang5 chhiaN2, tak8-tng3 chiah8 chhe-chhau:  “Ti7-a2 lai5, oaN2-a2 khi3”.  (4)Tak8-jit8 chhut-jip8, long2 si7 hou7 lang5 chhoa7.  Au7-lai5 li2 che7-chio2 e7 pian3-chit, beh koh tng2-khi3 goan5-ui7 cho3 bok8-su, be7 seng5-kong !!!
V. Tou7-chai5 khui-hoe
Ti7 goa2 35 hoe3 e5 3 goeh8, u7 chit8-e5 Ong5 TiuN2-lo2 ka7 goa2 kong2, goan2 e5 kau3-hoe7 ti7 chit kui2-ni5 lai5, tit8-tit8 to3-the3!!!  Goan2 teh chham-siong5, ai3 chhiaN2 li2 lai5 ka7 goan2 keng-eng5!  m7 chai chun-i3 an2-choaN2?
Goa2 kong2, goa2 e5 tiau5-kiaN7: 1. Kau3-hoe7 tioh8 u7 khiam3-eng7--goa2!  2. Hoe7-iu2 tioh8 u7 ai3 eng7--goa2!  3. Chu2 tioh8 u7 beng7-leng7--goa2!!  4. Goa2 si7 chin7 sou2 e7--e5 !!!
Ong5 TiuN2-lo2 kong2, sin-sui2 tioh8 loa7-che7?  Goa2 kong2, Bok8-su si7 chhiaN2!  M7 si7 chhiaN3!! si7 tai7-ke hap8-chok, teh heng-khi3 Thian-kok!!!  Che7-chio2 long2 e7 eng7--tit!  chiau3 kau3-hoe7 e5 lek8-liong7 kap sin3-sim!!  Tai7-ke tang5-tiN tang5-khou2 !!!  
Ong5 TiuN2-lo2 kong2, Phou2-thong e5 phiau-chun2 an2-choaN2?  
Goa2 kong2, Lam5-pou7 phou2-thong e5 le7, Thoan5-to7 kap Bok8-su e5 sin-sui2 mui2 goeh8 cheng-chha 6 khou; chong2-si7 goa2 e5, na7 kau3-hoe7 beh chiau3 peng5-siong5 e5 le7, chiau3 thoan5-to7 sng3 chiu7 ho2!  
Ong5 TiuN2-lo2 kong2, Siau2-su2 an2-choaN2?  
Goa2 kong2, Thang chiau3 hoe7-iu2 e5 tou-hap8!  U7 chhiaN3 bo5 chhiaN3 long2 e7 eng7--tit!! na7 kau3-hoe7 u7 lat8, si7 chhiaN3 “chhou-kang oaN7 iu3-kang;” na7 bo5, na7 goa2 chhou iu3 kiam-eng7 ia7 kho2-i2.  
Ong5 TiuN2-lo2 kong2, Na7 an2-ni, goa2 lai5--khi3 chio keh-piah kau3-hoe7 hap8-chhiaN2.  
Goa2 kong2, Chiau3 Chu2 e5 chi2-i3!  M7-thang bian2-kiong2 !!!  
Ong5 TiuN2-lo2 khi3 chio liau2, pun2-hoe7 e5 jim7-chit-chia2 chiu7 tong7-oan5 khi3 lam5-pak chhoe7 chhut-goa7 e5 hoe7-iu2 te5-ian5.
Au7-lai5 Tiong-hoe7 phai3 lang5 khi3 tiau-cha kiam kam-soan2.  Tiau-cha-oan5 kiam2-iat ian5-kim-phou7 u7 500 khou e5 giah8: jim7-teng7 u7 chu-keh thang chhiaN2 bok8-su, chiu7 tau5-phio3 soan2-ki2.
Si3-goeh8 chhe goa2 kau3 sin jim7-te7, tu2-tioh8 chian5-jim7-chia2 e5 hu7-jin5-lang5 goeh8-lai7, chiu7 khi3 toa3 ti7 piN-a2 e5 phoa3-chhu3-thang2-a2, am3-si5 bo5 thang kah, chian5-jim7-chia2 e5 Chiu Thoan5-to7, chiu7 khi3 hiahN kham3 koan-bok8 e5 than2-a2 hou7 goan2 kah.
Chiu7-jim7 liau2, chiu7 chai-iaN2 hit 500 khou m7-si7 sin-sui2 chiN5, goan2 e5 lu2-hui3, chiu7-jim7-sek hui3, pai3-tng5 kap sio2-chhu3 e5 siu-li2-hui3, i2-kip8 kau3-hoe7 kong-hui3 it-chhe3 e5 hu7-tam-kim long2 chai7-lai7.
Koh Chu2-jit8 lai5 le2-pai3--e5, long2 si7 gin2-na2, hu7-jin5-Lang5, lau7-lang5; chong3-sek e5 si5 chin khiam3 lang5 kng-pan2, u7 si5 pun2-sin tioh8 oa2 khi3 tau3 choe3 pi2 cheng5 jim7-te7 e5 chiN5 kap lang5, long2 iau2 khah khiam3.
Ia7 chi-hoe7 chap8-goa7 hou7, le2-pai3 chap8-goa7 lang5; iau-kiu5 beh chhiaN2 Thoan5-to7 kap khi2 pai3-tng5.
Koh hap8-chhiaN2 e5 tong5-hoe7, hun7 100 khou si7 chiah8--e5, goa2 khoaN3 in e5 pai3-tng5 kap sio2-chhu3, long2 tioh8 toa7 siu-li2; ia7 pi7-phin2 chin khiam3; koh khiam3 in e5 thoan5-to7, 2 ni5 ku2 e5 siau3-boe2, hit si5 goa2 kou2-bu2 in jim7-chit-hoe7, siat-hoat heng5 in sian-seN e5 siau3-boe2, kap heng5 2 e5 tiuN2-lo2 chip-su7, khi3 tai7-chioh hit 100 khou e5 bok8-su sin-kim.  Liau2-au7 long2 m7-bian2 koh chhut goa2 e5 sin-kim kap sou2-hui3!!! Goa2 kan-ta lai5 peh8 sun5 chiu7 ho2.
Thoan5-the2 bo5 the2-thiap hit e5 kau3-hoe7 e5 loan2-jiok8!  ChiN5 tit8 thoa!!  kang tit8 phai3!!!  Tak8 goeh8-jit8 tioh8 khi3 chi-hoe7 kap hap8-chhiaN2 e5 Tong5-hoe7, kok chit8 le2-pai3 Chu2-jit8 bo5 ti7-teh, kau3-hoe7 e5 tiat8-su7 chiu7 song-soaN3.
Thau5-ni5 phai3 chhut khi3 Lam5-pou7, tiau-cha kau3-hoe7 chin3-the3.  Te7-ji7 ni5 phai3 cho3 Lam5-pou7 Tiong-hoe7 e5 chiaN3 su-ki3, kap khi3 tiau-cha Tai5-oan5 boe2, i2-kip8 Tang-pou7 kau3-hoe7 e5 chin3-the3, soa3 sun5 choan5 Tang-pou7 kau3-hoe7; i2-kip8 kap Tang-pou7 Lam5-pou7 siok8 e5 kau3-hoe7, chham-siong5 kui pak e5 su7: thau5 boe2 goeh8 goa7 jit8 ku2.
Te7 4 ni5 soa3 tioh8 tam-tng Lam5-pou7 Tiong-hoe7 gi7-tiuN2. Hit ni5 choan5 Lam5-pou7 kau3-hoe7 hun cho3 4 e5 Khu-gi7-hoe7: ia7 Thai3-peng5-keng2, Tai5-tiong, Ou-gu5-lan5, long2 tioh8 siat-hoat Bok8-su; chiu7-si7 mui2 khu-hoe7 chi3 chio2 tioh8 4 e5 Bok8-su.
Hit ni5 tioh8 eng3-hu3 tui3 Tng5-soaN kap Jit8-pun2 lai5 e5 sin kau3-phai3.  Hit si5 pe3 loe7-te7 chu7-chian3 beh lai5 chiap goa2 e5 kang; ai3 goa2 tui3 Lam5-pou7 Tiong-hoe7 khah u7 kang thang tui3-hu3: ui7-tioh8 hia e5 hoe7-iu2 hiam5 i siuN siau3-lian5, bo5 jiat8-i3 chiap-siu7; koh Tiong-pou7 e5 tong5-liau5 bo5 the2-thiap, ti3-kau3 goa2 si5-chit soa3 bo5 lang5 chiap.  Bo5 chhai2 hit e5 kau3-hoe7 chhun chheng-goa7 khou soa3 bo5 li7-ek.
Ni5-thau5 khi3 Tiong-pou7 chhoa7 chit8 e5 koe3 pat8 phai3 e5 TiuN2-lo2, tng2-lai5 i goan5-pun2 e5 kau3-hoe7; hit cha2-khi2 che7 ti7 pai3-tng5 e5 jip8-khau2, thiaN goa2 kong2, “Teng5-thau5-seN,” hit e7-pou khi3 che7 ti7 tai5-a2-piN, tiong-cham7 goa2 chhiaN2 i ki5-to2 long2 sun7-su7, liau2-au7 thiaN goa2 kong2 “chiaN5-seng3.”
Ti7 Chhiu-hoe7 liau2, 9 goeh8 poaN3, goa2 chhoa7 bou2-kiaN2 5 lang5 khi3 Tang-kiaN.  Hit pai2 tu2-ho2 Hoh-li-ne-suh teh keng2 kam-tok, goa2 khi3 hu3 5 jit8 me5, 14 pai2 e5 toa7 chu7-hoe7, i2-kip8 ti7 Sin5-tian5 hu3 in Chu2-jit8, kam-tok e5 soat-kau3; ia7 khi3 hu3 ti7 in hia chin3-siu e5 Tai5-oan5 lang5 chu7-hoe7, kap ti7 hia soat-kau3.  Au7-lai5 u7 kau-siap8 ti7 Tang-kiaN bu5-hak8 e5 chheng-lian5, cho3 Thai3-peng5-keng2 e5 hau7-pou2 Bok8-su, i2-kip8 cho3 Sin5-hak8 e5 sian-seN, soa3 chhoa7 i5-chek8 koe3 pat8 phai3 e5 Bok8-su, tng2-lai5 hu3 Chhun-hoe7.
Kam2-sia7 ThiN-pe7 siuN2-su3 goa2 hiah ho2 bu2-tai5!  O-lo2 Chu2 chan7 goa2 4 ni5 ku2, tan-sin tok8-ma2, chu7-pi7 heng5-niu5, phah chhut ban7-teng5-ui5 !!! 
(Oah8-mia7 e5 Bi2-niu5 1957ni5 1-6,8-9,11-12geh8;1958 ni5 1,4-5,8,11 geh8;1959 ni5 8 geh8)
</CL>
<HL>

我做牧師
I、鼓舞後繼者
有一日ka7敝岳母講，「阮舅仔今年中學4年lah！明年著讀大學--ah！！！」
阮丈姆講，「做傳道beh死！無錢！！！」因為伊e5大查某子嫁洪傳道，是食am2-moe5-a2-long，伊e5細查某子嫁我，病子無thang買鳳梨liam7 hou7伊食，伊ka7我講，「後擺麗仔若病子，ai3食鹹酸甜，你著買hou7伊食！若無錢thang買，chiah寫批來講，我chiah寄--去！！！」
我心內想，俗語講，「嫁hou7雞，toe3雞飛！嫁hou7狗，toe3狗走！嫁hou7乞食，揹ka-chu3-tau2 ！！！」家己無才調thang買hou7某食，去tui3丈姆討錢，kiam2食有續？
到第3學期尾，我koh tui3敝岳父母講，「阮舅仔中學teh beh卒業--ah！今m7著來tui3教士會稟請入大學！」敝岳父贊成！！敝岳母無反對！！！
我就去台南tui3敝內弟，傳達父母e5意見，ai3 hou7伊讀大學。
內弟講，「我e5性真硬！Be7用得！！！」我講，「傳教家是領導者！也著做磨仔心！！！kiam2有親像摩西hiah硬！hit日現出門，現扑死人！！！總是知影硬，著ai3修養！若有修養！！那硬，那好！！！親像摩西，行洗禮約翰，保羅：「貧賤不移！威武不屈！！富貴不淫！！！」
伊koh講，「M7 ku2我e5言詞真短！ma7是無合！！！我講，傳教家是上帝e5代言者！是聖旨嘴！講話著親像石鏨字！！！也言多必失！言詞短chiah好！！！一言一中，千言無用。」
講了內弟承諾，我就去tui3宋牧師提願書hou7伊寫。
II、反對無錢減員
有一年傳道局發表教會無夠經費，傳道局決定beh裁傳道師6名。
我接著這個消息無平安：拜六去巡會友，拜六暝攏無睏！主日講道，主日暗也是無睏！！拜一暝ti7台中猶原be7睏--tit。
拜二中會e5時，傳道局teh報告e5時，我建議：
1、全南部中會e5傳道薪金若是無夠，著平均減俸，m7-thang減員chiah有公道：「同甜同苦！！！」chiah be7 hou7無裁--著e5人搖動精神張後腳，kap在大、中、女，teh準備獻身e5青年反心，以及hou7 ai3獻子兒做主e5工e5窒礙。
2、若是傳教e5人，一生攏teh toa3 to2教會，就傳道局著替伊開路，照伊e5特長，幫贊伊去做伊所會做e5工，得著生活來榮光主，無辜負伊e5獻身！！！
An2-ne會thang鼓舞全教會警醒kap奉獻。
3、替hit 6名開路，hou7無傳道e5教會私請--in。向望in一年久ti7私請e5教會奮發，後年會thang koh入局：甚至會thang準備考教師，thang hou7人請做牧師，是koh較萬幸！！！
III、反對ka7辭職傳道討賠償。
有一個少年e5黃傳道，講hou7伊任地e5長老欺負了，擋be7 tiau5；tui3傳道局請辭職，講beh去日本讀別款冊。
傳道局teh參詳ka7伊討賠償e5事：我提議著派代表去ka7伊慰舞，kap替伊祈禱！向望伊e5前途光明！！將來成功轉來，會tui3教會大貢獻！！！幾百箍m7成物！koh也穩當討無！！是討加扑歹感情，kap害--著信仰na7-tiaN7！！！
IV、打chah後輩
有一個少年同僚，ka7我講，某教區beh請伊去做巡迴傳道，我ka7伊講，M7-thang！（1）你是新卒業e5人，預定beh去ti7好額教會企家，後來濟少會學好額派。（2）做遊會先生e5人，較無機會thang備辦道理，一篇道理講濟濟位，道理ai3變較無新鮮。（3）去逐位較常會hou7人請逐頓食chhe-chhau：「箸仔來，碗仔去」。（4）逐日出入，攏是hou7人chhoa7。後來你濟少會變質，beh koh轉去原位做牧師，be7成功！！！
V、肚臍開花
Ti7我35歲e5 3月，有一個王長老ka7我講，阮e5教會ti7這幾年來，直直倒退！！！阮teh參詳，ai3請你來ka7阮經營！m7知尊意an2-choaN2？
我講，我e5條件：1、教會著有欠用--我！2、會友著有ai3用--我！3、主著有命令--我！！4、我是盡所會--e5！！！
王長老講，薪水著偌濟？我講，牧師是請！M7是倩！！是大家合作，teh興去天國！！！濟少攏會用--tit！照教會e5力量kap信心！！大家同甜同苦！！！
王長老講，普通e5標準an2-choaN2？
我講，南部普通e5例，傳道kap牧師e5薪水每月精差6箍；總是我e5，若教會beh照平常e5例，照傳道算就好！
王長老講，小使an2-choaN2？
我講，Thang照會友e5都合！有倩無倩攏會用--tit！！若教會有力，是倩「粗工換幼工；」若無，若我粗幼兼用也可以。
王長老講，若an2-ni，我來--去招隔壁教會合請。
我講，照主e5旨意！M7-thang勉強！！！
王長老去招了，本會e5任職者就動員去南北chhoe7出外e5會友te5-ian5。
後來中會派人去調查兼監選。調查員檢閱ian5金簿有500箍e5額：認定有資格thang請牧師，就投票選舉。
四月初我到新任地，tu2著前任者e5婦人人月內，就去toa3 ti7邊仔e5破厝桶仔，暗時無thang kah，前任者e5周傳道，就去hiahN kham3棺木e5毯仔hou7阮kah。
就任了，就知影hit 500箍m7是薪水錢，阮e5旅費，就任式費，拜堂kap小厝e5修理費，以及教會公費一切e5負擔金攏在內。
Koh主日來禮拜--e5，攏是囡仔、婦人人、老人；葬式e5時真欠人扛板，有時本身著倚去鬥做，比前任地e5錢kap人，攏iau2較欠。
也支會十外戶，禮拜十外人；要求beh請傳道kap起拜堂。
Koh合請e5堂會，分100箍是食--e5，我看in e5拜堂kap小厝，攏著大修理；也備品真欠；koh欠in e5傳道，2年久e5帳尾，hit時我鼓舞in任職會，設法還in先生e5帳尾，kap還2個長老執事，去代借hit 100箍e5牧師薪金。了後攏m7免koh出我e5薪金kap所費！！！我kan-ta來白巡就好。
團體無體貼hit個教會e5軟弱！錢直拖！！工直派！！！逐月日著去支會kap合請e5堂會，各一禮拜主日無ti7-teh，教會e5秩序就鬆散。
頭年派出去南部，調查教會進退。第二年派做南部中會e5正書記，kap去調查台灣尾，以及東部教會e5進退，續巡全東部教會；以及kap東部南部屬e5教會，參詳歸北e5事：頭尾月外日久。
第4年續著擔當南部中會議長。Hit年全南部教會分做4個區議會：也太平境、台中、烏牛欄，攏著設法牧師；就是每區會至少著4個牧師。
Hit年著應付tui3唐山kap日本來e5新教派。Hit時敝內弟自薦beh來接我e5工；ai3我tui3南部中會較有工thang對付：為著hia e5會友嫌伊siuN少年，無熱意接受；koh中部e5同僚無體貼，致到我辭職續無人接。無採hit個教會chhun千外箍續無利益。
年頭去中部chhoa7一個過別派e5長老，轉來伊原本e5教會；hit早起坐ti7拜堂e5入口，聽我講，「重頭生，」hit e7晡去坐ti7台仔邊，中站我請伊祈禱攏順序，了後聽我講「誠聖。」
Ti7秋會了，9月半，我chhoa7某子5人去東京。Hit擺tu2好Hoh-li-ne-suh  teh揀監督，我去赴5日暝，14擺e5大聚會，以及ti7神田赴in主日，監督e5說教；也去赴ti7 in hia進修e5台灣人聚會，kap ti7 hia說教。後來有交涉ti7東京無學e5青年，做太平境e5候補牧師，以及做神學e5先生，續chhoa7移藉過別派e5牧師，轉來赴春會。
感謝天父賞賜我hiah好舞台！O-lo2主贊我4年久，單身獨馬，自備行糧，扑出萬重圍！！！ 
(活命e5米糧1957年1-6、8-9、11-12月；1958年1、4-5、8、11月；1959年8月)
</HL>