<CL>
Te7 2 Phinn Koan2-li2-hoat
(Soa3-chiap 10 geh8 hun7 e5 Te7 6 chiunn)
(4) Kong2-ko3: (Bou7-chip8 hak8-seng e5 hoat-tou7 3) <BR>M7-thang be7 ki3-tit kong2 “Ho2 e5 in3-soat-but8 siong5-siong5 si7 ho2 e5 pang-chan7.” Chiong kau3-hoe7 a2-si7 bok8-su e5 sia2-chin, in3 ti7 chin sui2 e5 kau7-choa2, ia7 sia2 Chu2-jit8-oh8 e5 bok8-tek a2-si7 sou2-chai7 a2-si7 si5-kan, pun hou7 ji5-tong5, na7 eng7 poh8 koh siok8 e5 choa2 in3, in e7 eng7 khi3 chheng3-phinn7 hiat-kak8 khi3, sou2-i2 sio2-khoa2 ke eng7 chinn5 in3 khah sui2 leh khah ho2. Na7 an2-ni in e5 po2-sioh siu khi2-lai5 khng3, chiu7 chiam7-chiam7 pinn3 kong2-ko3, bo5-ku2 e7 pinn3 hou7 Chu2-jit8-oh8 e5 hak8-seng ke-thinn e5 hoat-tou7.
(5) Tiann7-tioh8 cho3-kang e5 sou2-chai7: (Bou7-chip8 hak8-seng e5 hoat-tou7 4) <BR>Khoann3 chit-li2 u7 kui2 e5 ji5-tong5, pat8-li2 u7 kui2 e5 ji5-tong5 tioh8 siong5-se3 tiau-cha, hou7 chiah e5 gin2-na2 pun ti7 kok-li2 lai5 cho3 kang ia7-si7 chit8 e5 hoat-tou7. Hau7-tiunn2 ka-ki7 choe3 su-leng7-koann, kio3 kau3-oan5 a2-si7 hak8-seng, in2-chhoa7 in sou2 pun tioh8 e5 li2-lai7 e5 ji5-tong5, an2-ni e5 cho3-kang ia7-si7 chin ho2, koh hau7-tiunn2 tioh8 e7-ki3-tit chiah e5 ji5-tong5 e5 sinn3-mia5, si7 chin iau3-kin2 e5 su7.
(6) Hun-peng5 keng7-cheng: (Bou7-chip8 hak8-seng e5 hoat-tou7 5) <BR>Bi2-kok u7 chit8-keng Chu2-jit8-oh8, hak8-seng hun-peng5, tiann7-tioh8 si5-si5 hou7 keng7-cheng ke-thinn sin e5 hak8-seng. Tak8 le2-pai3 long2 kong-ko3 khoann3 kah e5 chit peng5 ke kui2-e5, ia7 it e5 chit-peng5 ke kui2-e5, na7 su e5 hit peng5 tioh8 chhiann2 iann5 e5 hit peng5, khiok chit e5 hoat-tou7 m7-si7 chin ho2, m7-ku2 chai7-ti7 un7-iong7 be7 kah loa7 u7 sun2-hai7 chiah tioh8, sou2-i2 cho3 bou7-chip8 hak8-seng e5 chit8 e5 hoat-tou7 chiah u7 sia2 ti7 chia. (Thai7-siok8)
</CL>
<HL>

第2篇管理法
(續接10月份e5第6章)
(4) 廣告：(募集學生e5法度3) <BR>M7-thang be7記得講「好e5印刷物常常是好e5幫贊。」將教會a2是牧師e5寫真，印ti7真sui2 e5厚紙，ia7寫主日學e5目的a2是所在a2是時間，分hou7兒童，若用薄koh siok8 e5紙印，in e7用去chheng3鼻hiat-kak8去，所以sio2-khoa2加用錢印khah sui2 leh khah好。若an2-ni in e5保惜收起來khng3，就漸漸變廣告，無久e7變hou7主日學e5學生加添e5法度。
(5) Tiann7-tioh8做工e5所在：(募集學生e5法度4) <BR>看chit里有幾e5兒童，別里有幾e5兒童tioh8詳細調查，hou7 chiah e5 gin2-na2分ti7各里來做工也是chit8 e5法度。校長家己做司令官，叫教員a2是學生，引chhoa7 in所分tioh8 e5里內e5兒童，an2-ni e5做工也是真好，koh校長tioh8 e7記得chiah e5兒童e5姓名，是真要緊e5事。
(6) 分peng5競爭：(募集學生e5法度5) <BR>美國有chit8間主日學，學生分peng5，tiann7-tioh8時時hou7競爭加添新e5學生。Tak8禮拜攏公告看甲e5 chit peng5加幾e5，ia7乙e5 chit-peng5加幾e5，若輸e5 hit peng5 tioh8請贏e5 hit peng5，卻chit e5法度m7是真好，m7-ku2在ti7運用be7 kah loa7有損害chiah tioh8，所以做募集學生e5 chit8 e5法度chiah有寫ti7 chia。(待續)
</HL>