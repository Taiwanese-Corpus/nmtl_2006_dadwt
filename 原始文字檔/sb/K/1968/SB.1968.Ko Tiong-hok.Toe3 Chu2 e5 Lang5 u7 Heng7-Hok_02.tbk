<CL>
  II. Goa2 Pun2-sin E5 Kian3-cheng3 : 
  Goa2 e5 lau7-bu2 siN goan2 hiaN-ti7 chi2-be7 chong2-kiong7 11 lang5; ta-pou gin2-na2 goa2 siong7 toa7. 
  Si2 koh-oah8: 
  Goa2 chhut-si3 e5 si5 goan5-pun2 m7-si7 bak8-chiu bo5 khoaN3-kiN3. Kau3 3 he3 e5 si5 chhut-moa5 ( chhut-phiah ), phoa3-piN7 chin ku2 boe7 ho2. U7 chit8 cha2-khi2 goa2 e5 piN7 chin giam5-tiong7, chiu7 si2-si2--khi3. Tng goa2 si2 kui2 sio2-si5 liau2-au7, keng-ke3 i-seng chin2-toan3, goa2 si7 i2-keng chin-chiaN3 si2-khi3. Goa2 e5 lau7-pe7 chiu7 ui7 goa2 pi7-pan7 sio2-sio2 koan-bok8. Tng pe7-bu2 chiong goa2 sang3 jip8 koan-bok8, bo5 joa7-ku2 goa2 chiu7 koh oah8-khi2-lai5, khui siaN teh hau2. Tui3 hit jit8 khi2, goa2 mui2-jit8 long2 chiau3-siong5 sit-sin5 kui2-na7 pian3 chiah koh oah8 khi2-lai5. Choan5-ke long2 ui7-tioh8 goa2 chin siong-sim; m7-chai beh chaiN2-iuN7 pan7-li2. Tek8-piat8 si7 goa2 ni5-lau7 e5 a-ma2 ui7-tioh8 goa2 pi-siong, ti3-kau3 lian5 i e5 bak8-chiu ia7 piN3-chiaN5 bong5-bu7. 
  Bak8-chiu bo5 khoaN3-kiN3 lah : 
  Tng goa2 e5 piN7 tit-tioh8 i-ho2 liau2-au7, goa2 e5 bak8-chiu chiu7 pian3-chiaN5 bo5 khoaN3-kiN3 e5 lah, ji5-chhiaN2 sin-the2 ia7 piN3-chiaN5 chin soe-lam2. Chin-choe7 i-seng kong2, goa2 si7 i2-keng bo5 ku2 ti7 chit se3-kan e5 lang5. 
  Bo5 joa7-ku2, siuN7 boe7 kau3 goa2 e5 sin-the2 jit8-jit8 iong2-chong3 khi2-lai5. Sit8-chai7 chin-chiaN3 Siong7-te3 beh hou7 lang5 u7 oah8-mia7 ti7 chit se3-kan, si7 lan2 se3-kan lang5 sou2 boe7-oe7 chin2-toan3, boe7-oe7 u7-chhek e5. 
  Kau3 goa2 toa7-han3 liau2-au7, ke3-khi3 e5 su7 goa2 e5 pe7-bu2 chiah tui3 goa2 kong2 khi2. Goa2 ti7 se3-han3 e5 si5 sou2 gu7-tioh8 e5 su7, goa2 pun2-sin long2 m7-chai, ia7 long2 boe7 ki3-tit. Kan-ta chi2-u7 chit8 hang7---goa2 chai, goa2 e5 bak8-chiu bo5 khoaN3-kiN3. Goa2 mui2-pai2 hoe5-siong2 pe7-bu2 tui3 goa2 kong2 se3-han3 e5 su7 e5 si5, goa2 chiu7 chin siong-sim; kam2-kak jin5-seng chin bo5 liau5. ChaiN2-iuN7 kan-ta goa2 chit8 lang5 si7 an2-ni phaiN2-mia7. 
  Tng goa2 bak8-chiu bo5 khoaN3-kiN3 liau2-au7, ia7 u7 bat keng-ke3 choe7-choe7 i-seng ti7-liau5. Poeh he3 e5 si5 ia7 bat kau3 ti7 Tai5-oan5 khi3 ti7-liau5, tan7-si7 ia7 bo5 kho2-leng5 hou7 goa2 e5 bak8-chiu ho2 khi2-lai5. 
  Jip8-hak8 e5 ni5-he3 kau3 lah: 
  Au7-lai5 u7 lang5 kai3-siau7 goa2 beh khi3 Tai5-pak Bong5-a3 hak8-hau7 thak8-chheh. Hit si5 goa2 e5 ni5-ki2 tu2-tu2 si7 8 he3. Goa2 sui-jian5 si7 chin se3-han3, chong2-si7 goa2 oe7 ki3-tit, goa2 chin koat-i3 siuN7 beh ui7-tioh8 chiong-lai5 chian5-tou5 lou2-lek8. Sou2-i2 goa2 chin chhiat-i3 siuN7 beh thak8-chheh. Kho2-sioh pe7-bu2 chou2-chi2 goa2, bo5 thang hou7 goa2 khi3. In-ui7 goa2 bak8-chiu bo5 khoaN3-kiN3, sou2-i2 goa2 e5 pe7-bu2 keng3-ka thiaN3 goa2 e5 ian5-kou3; kiaN-liau2 goa2 chhut-goa7 bo5 lang5 chiau3-kou3; ia7 ji5-chhiaN2 lou7-tou5 chin hng7, na7 si7 sim2-mih8 tai7-chi3 beh kiN3-bin7 chin khun3-lan5; kiaN-liau2 goa2 tu2-tioh8 khun3-lan5; ia7 kiaN-liau2 goa2 ti7 hia tu2-tioh8 lang5 khi-hu7. Chiah e5 long2 si7 pe7-bu2 sou2 khoa3-lu7 e5, sou2-i2 m7-chun2 goa2 khi3. 
  Goa2 sim sui-jian5 siuN7 beh khi3, chong2-si7 ti7 hit si5 goa2 m7-chai tioh8 chaiN2-iuN7 choe3, m7-chai tioh8 chaiN2-iuN7 kap goa2 e5 lau7-pe7 kau-siap8 thang tit-tioh8 in e5 seng5-lok8. Goa2 chi2-u7 mui2-jit8 ti7 chhu3-lai7 ui7-tioh8 bak8-chiu bo5 khoaN3-kiN3, sim-tiong siong-sim lau5 bak8-sai2. U7 si5 hun7-thiN oan3-te7 kong2, piN5-piN5 si7 chit8 e5 lang5, ui7 sim2-mih8 hou7 goa2 tu2-tioh8 chiah toa7 e5 put chu7-iu5, bo5 chhin-chhiuN7 lang5. 
  Goa2 chiu7 chin sit-chi3, siong5-siong5 bih ti7 lai7-bin7, m7-ai3 chhut-khi3 goa7-bin7. Koh pian7 na7 kha tah8 chhut mng5; in-ui7 kiaN5-lou7 bo5 chu7-iu5, tian-tian to2-to2; pian7 siu7 lang5 thi2-chhio3. Ti3-kau3 goa2 choan5-jit8 long2 ti7 lai7-bin7, bo5 peng5-iu2, bo5 thit-tho5 e5 tui3-siong7, chin kou-tok8. 
  Koh boe7-tang3 khi3 thak8-chheh: 
  Kau3 ti7 12 he3 e5 si5, u7 lang5 beh kai3-siau7 goa2 khi3 Tai5-lam5 Bong5-a3 Hak8-hau7 thak8-chheh. Chit si5 goa2 e5 pe7-bu2 iu5-goan5 sio-siang5 li2-iu5 bo5 beh hou7 goa2 khi3. Sou2-i2 goa2 chiu7 sit-khi3 thak8-chheh e5 ki-hoe7 lah. 
  ChhiaN2 lin2 m7-thang siuN7 goan2 PhiN5-ou5 si7 lok8-ngou2 e5 sou2-chai7; kiam2-chhai2 ti7 kau-thong siong7 u7 khah put-pian7; kiam2-chhai2 ti7 seng-oah8 hong-bin7 u7 khah su lang5; chong2-si7 thak8-chheh e5 hong-bian7 si7 u7 chin ho2 e5 thoan5-thong2 kap hong-khi3. Lin2 na7 lai5 PhiN5-ou5 1, 2 jit8 si7 khah boe7 thang thiaN tioh8, chong2-si7 na7 lai5 khah choe7 jit8, koh kau3 hiuN-e7 e5 si5 long2 oe7-thang thiaN tioh8, che si7 sim2-mih8 siu3-chai5 e5 chhu3. Koh thiaN tioh8, chit chhoan u7 chhut kui2-e5 kui2-e5 siu3-chai5. Su7-sit8 PhiN5-ou5 lang5 thak8-chheh e5 hong-khi3 si7 chin seng7 e5. 
  Chu2 e5 seng3-chhiu2 chhun-chhut: 
  Si5-kan ke3-tit chin-kin2, bo5 joa7-ku2 goa2 chiu7 i2-keng 15 he3 lah. Tng goa2 15 he3 e5 si5, u7 chit8 ui7 goa7-kok e5 bok8-su-niu5, Sun Bok8-su-niu5, tu2-tu2 beh lai5 PhiN5-ou5 khai-siat kou-ji5-iN7. I kau3 goan2 e5 chhu3 lai5 tham3-hong2 goa2 e5 pe7-bu2. Bok8-tek si7 ui7-tioh8 beh boe2 thou2-toe7 kian3-siat kou-ji5-iN7. Goa2 e5 lau7-pe7 tai7-seng m7-kheng2; in-ui7 hit te3 thou2-toe7 ti7 toa7-lou7 piN, goan2 siuN7 ka-ki7 beh khi2 tiam3-bin7. (Goan2 si7 toa3 ti7 li7 Ma2-keng kiaN5-lou7 30 hun e5 sou2-chai7, mia5 Am-ou. Sui-jian5 si7 siok8 ti7 kau-goa7, chong2-si7 kau-thong chin li7-pian7 ). 
  Chong2-si7 Chu2 ki5-biau7 e5 chok-ui5, hou7 goa2 e5 lau7-pe7 hit tong-si5 chhiu2-kut kui-ki long2 teh noa7, chin siong-tiong7. Sou2-i2 Sun Bok8-su-niu5 chiu7 sun7-soa3 chhoa7 i khi3 hou7 i-seng ti7-liau5. Ti7 chhut-chhut jip8-jip8 e5 tiong-kan hou7 goa2 e5 lau7-pe7 chin kam2-tong7. Che chiu7-si7 goan2 chit8 ke koh kap Chu2, i2-kip8 Chu2 e5 kau3-hoe7 saN siong-thong e5 khai-si2. Hit si5 si7 Bin5-kok 50 ni5, goan2 chit8 ke sin3-giong2 hok8-heng e5 si5 lah. Thou2-toe7 e5 su7 ia7 tui3 an2-ni chiu7 seng5-lip8, boe7 hou7 Sun Nga2-kok Bok8-su-niu5. Goa2 bak8-chiu bo5 khoaN3-kiN3 e5 su7 ia7 tui3 an2-ni jip8 ti7 bok8-su-niu5 e5 hiN7-khang, ia7 tit-tioh8 i e5 koan-sim. 
  Chu2 e5 thiaN3 ti7 goa2 sin-chiuN7: 
  Bok8-su-niu5 li7-khui PhiN5-ou5 liau2-au7 ti7 Tai5-pak e5 sou2-chai7 iau2 u7 teh koan-sim ti7 goa2. Au7-lai5 u7 phah tian7-oe7 lai5 hou7 Lim5 Chiau3 Bok8-su, chiong goa2 e5 su7 kau-thok bok8-su, ia7 chhiaN2 Lim5 Bok8-su siat-hoat hou7 goa2 khi3 Tai5-pak i-ti7 bak8-chiu, it-chhe3 e5 hui3-iong7 Sun Bok8-su-niu5 oe7 hu7-tam. Ia7 kong2, na7-si7 i oe7 ho2, chiu7 beh hou7 goa2 tng2-lai5 PhiN5-ou5, na7 i boe7 ho2, beh lau5 goa2 ti7 hia thak8-chheh. 
  Lim5 Bok8-su chiap tioh8 chit e5 tian7-oe7 liau2-au7, chiu7 sui5-si5 kau3 goa2 e5 chhu3, chiong chiah e5 ho2 siau-sit ka7 goa2 e5 pe7-bu2 kong2. Goa2 thiaN liau2-au7 chiu7 hoaN-hi2 kau3-kek8, siuN7 beh khi3 Tai5-pak chiap-siu7 Sun Bok8-su-niu5 e5 ho2-i3; ia7 si7 goa2 ku2-ku2 sou2 ki5-thai7 e5 su7 --- oe7 khoaN3-kiN3 kap thak8-chheh. Chong2-si7 goa2 e5 pe7-bu2 iau2 bo5 hoaN-hi2 goa2 li7-khui i e5 sin-piN. 
  Kng kap am3 e5 tou3-cheng: 
  Tui3 hit jit8 khi2, Lim5 Bok8-su tak8-jit8 kau3 goa2 e5 chhu3, iong7 chin ho2 e5 oe7-gu2 khoan3-kai2 goa2 e5 pe7-bu2. Goa2 e5 pe7-bu2 chiu7 boe7 kham-tit Lim5 Bok8-su e5 mi5-noa7, chiu7 tui3 bok8-su kong2, chhiaN2 koh tan2 3 le2-pai3. Kau3 hit si5 goa2 e5 lau7-pe7 chiah beh kap goa2 khi3 Tai5-pak. Goa2 e5 lau7-pe7 e5 i3-su3 chiu7-si7, ju5-ko2 bak8-chiu na7 oe7 i-ho2 chiu7 beh soa3 chhiu2 chhoa7 goa2 tng2-lai5 PhiN5-ou5; na7 boe7 ho2, chiu7 beh sun7-soa3 khi3 chham-koan Bong5-jin5 Hak8-hau7 e5 siat-pi7, na7 chin ho2-se3 chiah beh hou7 goa2 ti7 hia thak8-chheh. 
  Lim5 Chiau3 Bok8-su thiaN-kiN3 goa2 e5 lau7-pe7 e5 oe7, chiu7 chin hoaN-hi2, ia7 hoaN-hi2 tan2 kau3 3 le2-pai3. 3 le2-pai3 beh kau3 lah, Lim5 Bok8-su chiu7 siat-hoat ai3 ti7 goa2 e5 chhu3 choe3 ka-teng5 le2-pai3, ui7-tioh8 goa2 e5 su7 ki5-to2. SiuN7 boe7 kau3 goa2 e5 lau7-pe7 koh hoan2 m7 hou7 goa2 khi3. Lim5 Bok8-su thiaN an2-ni sim chin kan-khou2. Goa2 nih ? Goa2 e5 sim pi2 i2-cheng5 1, 2 pai2 koh keng3-ka kan-khou2, siuN7 kau3 beh khi3 chu7-sat. Goa2 e5 jin5-seng sit8-chai7 ou-ou am3-am3 lah. Goa2 bak8-chiu bo5 khoaN3-kiN3, ia7 bo5 chhin-chhiuN7 lang5 khi3 thak8-chheh, chiong-lai5 beh chaiN2-iuN7 kap lang5 pi2-pheng7 nih? Goa2 iau2 oe7 ki3-tit, goa2 hit tong-si5 sim siuN7 kau3 an2-ni, chin kan-khou2. Goa2 pi-siong lau5 bak8-sai2. 
  Tek-seng3 e5 sin3-giong2: 
  Kam2-sia7 Chu2 ! Tng goa2 e5 sim sit-bang7 pi-siong e5 si5, Lim5 Chiau3 Bok8-su chiu7 kong2 to7-li2 hou7 goa2 thiaN. Hit si5 sou2 kong2 e5 to7-li2 goa2 boe7 ki3-tit lah, chong2-si7 ti7 hit si5 i sou2 gim5 e5 Seng3-si goa2 iau2 ki3 chin beng5. 
  Hit siu2 Seng3-si chiu7-si7 an2-ni : 
  Keng2-gu7 ho2 phaiN2 si7 Chu2 sou2 tiaN7, <BR>Siong7-te3 teh chiau3-kou3 li2, <BR>Tiam3 Chu2 sit8-e7 un2-tang3 bian2 kiaN, <BR>Siong7-te3 teh chiau3-kou3 li2. <BR> ( Ho5 ) <BR>Siong7-te3 teh chiau3-kou3 li2, <BR>Tak8-jit8 teh kou3, tak8-jit8 chhoa7 lou7, <BR>Siong7-te3 teh chiau3-kou3 li2, <BR>Siong7-te3 teh chiau3-kou3 li2. 
  Tng goa2 thiaN tioh8 chit siu2 Seng3-si liau2-au7, chiu7 tak8-jit8 iong7 hoaN-hi2 e5 sim-cheng5 teh gim5 chit siu2 Seng3-si. Sit-bang7 na2 toa7, Chu2 hou7 lan2 e5 hoaN-hi2 ia7 na2 toa7. Si7 lah ! 
  U7 chit8 chat Seng3-keng kong2: 
  Lang5 na7 tit-tioh8 choan5 se3-kai3, lai5 song3-sit i e5 siN3-mia7, u7 sim2-mih8 li7-ek ? A2-si7 lang5 beh chhut sim2-mih8 lai5 tui3-oaN7 i e5 siN3-mia7 ? ( Ma2-thai3 16 : 26-27 ).Si7 lah! Hit-si5 goa2 na7 ui7-tioh8 boe7 tang3 khi3 thak8-chheh lai5 chu7-sat, ia7 bo5 sim2-mih8 li7-ek. 
  Kam2-sia7 Chu2 e5 lin5-bin2, ti7 ban7 lang5 tiong I bo5 khoaN3 goa2 choe3 pi-bi5 bo5 lou7-eng7 e5, I keng2-soan2 goa2 choe3 I e5 peh-siN3. Goa2 tui3 tit-tioh8 hok-im khi2, sim chiu7 bo5 koh ui7-tioh8 bak8-chiu bo5 khoaN3-kiN3 lai5 iu-chhiu5. I2-au7 u7 si5 sui-jian5 tu2-tioh8 phaiN2 e5 keng2-gu7, tan7-si7 goa2 e5 sim iu5-goan5 chhiong-moa2 liau2 hoaN-hi2 kap khoai3-lok8. 
  Ban7-su7 kau-thok Chu2: 
  Tng goa2 iau2-be7 sin3 Chu2 e5 i2-cheng5, sim bo5 peng5-an e5 si5, ia7 bat khi3 goan2 hu3-kun7 e5 bio7; ai3 tui3 hia lai5 tit-tioh8 sim2-mih8 peng5-an a2-si7 khoai3-lok8. Kiat-ko2 long2 hou7 goa2 kam2-kak bo5 u7 sim2-mih8 thang tit-tioh8. Kau3 ti7 sin3 Chu2 liau2-au7, sui-jian5 tu2-tioh8 kan-khou2 ut-chut, goa2 chai u7 chit8 ui7 oah8-oah8 e5 Chu2 teh an-ui3 goa2. Sou2-i2 goa2 chiu7 tit-tioh8 chin toa7 e5 an-ui3 kap peng5-an lah. 
  Phi3-ju7 goa2 iau2-be7 sin3 Chu2 e5 si5, goa2 long2 m7-kaN2 ka-ki7 chit8 e5 chhut-khi3 goa7-bin7. Kau3 ti7 sin3 Chu2 liau2-au7, mui2 le2-pai3-jit8 m7-bian2 lang5 chhoa7, goa2 ka-ki7 ia7 kaN2 chhut-khi3 choe3 le2-pai3, ia7 kaN2 kiaN5-lou7. I2-cheng5 goa2 si7 chit8 e5 chin phaiN2 e5 gin2-na2; siong5-siong5 hoat phaiN2 phi5-khi3, siong5-siong5 kong2 bo5 ti3-sek e5 oe7-gu2; siong5-siong5 ai3 kap lang5 oan-ke, lian5 pe7-bu2 e5 oe7 goa2 ia7 m7-thiaN. Tui3 ti7 sin3 Chu2 liau2-au7, Chu2 toa7-toa7 kai2-pian3 goa2 e5 seng3-cheng5 lah. 
  Hun5-thiau7 he2-thiau7 chhoa7-lou7: 
  Keh bo5 ku2, goa2 e5 sim-lai7 u7 siN-chhut chit8 e5 chu2-i3, siuN7 beh choe3 chit8 e5 seng-li2-a2, boe7 tang boe7 sai lai5 than3-chiN5. In-ui7 goa2 khah kaN2 kiaN5-lou7, khah kaN2 chhut-khi3, heng5-tong7 khah chu7-iu5 lah. Koh hit-si5 goa2 siuN7 kong2 goa2 sui-jian5 bak8-chiu bo5 khoaN3-kiN3, goa2 ia7 boe7 thang ku2-tng5 kho3 pe7-bu2 than3-chiN5 hou7 goa2 seng-oah8. Goa2 chiu7 chiong beh choe3 e5 su7 kau-tai7 Siong7-te3, ng3-bang7 Chu2 ui7 goa2 an-pai5. 
  U7 chit8 jit8, goa2 chiu7 koat-teng7 beh khi3 boe7 peng-ki. Che si7 goa2 hit-si5 siuN7 oe7 kau3 e5 choe3-toa7 choe3 ho2 e5 kang-chok. In-ui7 bak8-chiu bo5 khoaN3-kiN3, beh choe3 boe2-boe7 si7 cham2-jian5 khun3-lan5 e5 su7. Na7-si7 peng-ki chin iong5-iN7 siau, koh iong5-iN7 sng3 chiN5. Tong-jian5 ti7 chit e5 sio2-sio2 e5 seng-li2 tiong ia7 u7 choe7-choe7 e5 chou2-gai7. In-ui7 goa2 tui3 lou7 long2 bo5 sek8, tu5-khi3 beh khi3 Ma2-keng Kau3-hoe7 hit tiau5 toa7-lou7 i2-goa7, goa2 chin han2-tit kiaN5 ki5-thaN e5 lou7. Koh goa2 iau2-be7 siu7 hun3-lian7 kiaN5-lou7 i2-cheng5, goa2 teh kiaN5-lou7 chi2-u7 si7 kho3 sin3-sim teh chin3-cheng5 e5. KiaN5 m7-tioh8 lou7, kiaN5 poah-to2, kap kau-thong e5 gui5-hiam2, goa2 long2 oe7 tu2-tioh8. Koh na7 long3-phoa3 peng-koan3, chiu7 tioh8 poe5-siong5 choe7-choe7. TaN goa2 chiu7 chiong chiah e5 su7 kau-thok Siong7-te3, kiu5 Chu2 in2-chhoa7, kiu5 Seng3 Sin5 pang-chan7. 
  Sin3-giong2 seng-oah8: 
  Goa2 chiu7 chiong it-chhe3 kau-tai3 Chu2, chiu7 chhut-khi3 choe3 chit e5 sio2 seng-li2 lah. Ko2-jian5 Chu2 e5 thiaN3 ti7 goa2 e5 lai7-bin7, I po2-hou7 goa2, in2-chhoa7 goa2 peng5-an keng-ke3 2 , 3 ni5 ku2. Goa2 ti7 hit e5 ki5-kan kau3 ti7 mui2 gu7-tioh8 le2-pai3-jit8 e5 si5, long2 theng5-chi2 choe3 seng-li2, tek-khak khi3 chu7-hoe7, choe3 le2-pai3. Sui-jian5 le2-pai3-jit8 si7 gin2-na2 choe3 choe7 e5 si5, m7-ku2 goa2 chai goa2 chhut-lai5 teh choe3 chit e5 sio2 seng-li2 si7 Siong7-te3 e5 un2-chun2 chiah oe7 thang choe3 e5. Siong7-te3 ki3-jian5 kio3 lan2 tioh8 siu2 An-hioh-jit8, chaiN2-iuN7 oe7-sai2-tit ti7 le2-pai3-jit8 bo5 khi3 le2-pai3 nih? Su7-sit8 Siong7-te3 bo5 kou-hu7 lang5, I ia7 hou7 goa2 bo5 khiam3-kheh. Goa2 peng5-sou3 chin jin7-chin teh choe3, tui3 thau3-cha2 chiu7 chhut-khi3 kau3 chin am3 chiah tng2-lai5. Sou2 than3 e5 chiN5 sui-jian5 chio2, Siong7-te3 e5 chiok-hok chin-choe7. I hou7 goa2 ka-ki7 than3 goa2 ka-ki7 e5 seng-oah8-hui3. Eng7 chit8 ku3 chin kian3-siau3 e5 oe7 lai5 kong2, goa2 ka-ki7 tok8-lip8 lah. Che si7 Siong7-te3 the5-poat8 goa2 e5, I hou7 goa2 e5. 
  Sin3-giong2 e5 lau5-thui: 
  U7 chit8 jit8 e5 su7: Tng goa2 seng-li2 choe3 liau2 am3-am3 chiah tng2-khi3 kau3 chhu3 e5 si5, u7 chin-choe7 Chu2-lai7 e5 hiaN-chi2 kau3 goa2 e5 chhu3 beh ku2-heng5 ka-teng5 le2-pai3. Goa2 tong-jian5 kap in chham-ka le2-pai3. Le2-pai3 liau2, u7 chit8 ui7 chi2-be7 tui3 goa2 kong2, mui2-jit8 chheng-cha2 na7 oe7 thang khi3 kau3 seng3-tian7 chham-ka choe3 cha2-thian ki5-to2-hoe7 si7 chin ho2. Goa2 thiaN-kiN3 i kong2 an2-ni, sim chiu7 chin him-bou7 tak8-jit8 khi3 chham-ka. Peng5-sou3 goa2 long2 si7 jit8-si5 chhut-goa7, mi5-si5 goa2 chiu7 m7-kaN2 chhut-khi3 lah. In-ui7 na7 mi5-si5 chhut-khi3 koh kiaN5 m7-tioh8 lou7 e5 si5, bo5 lang5 thang mng7 lou7. Koh 4, 5 tiam2 cheng sui-jian5 u7 lang5 teh keng-ke3, he long2 si7 hiuN-e7 e5 hi5-hoan3 teh koaN2 si5-kan e5 lang5; in khia5-chhia thiaN kong2 chin kin2, chhin-chhiuN7 teh pe; in bo5 ka7 lang5 tong7-si2 chiu7 ka-chai3, m7-bian2 phah-sng3 beh tui3 in mng7 lou7. Chong2-si7 goa2 ia7 kho3 Chu2 e5 in2-chhoa7, koat-toan3 siuN7 beh khi3 chham-ka cho2-thian e5 ki5-to2-hoe7. 
  Kiu5 chiu7 tit-tioh8, phah-mng5 chiu7 ka7 lin2 khui: 
  Thau5 chit8 jit8 goa2 beh khi3 e5 si5, chiu7 kio3 goa2 e5 a-kong kap goa2 choe3-hoe2 khi3. Te7 ji7 jit8 iah8-si7 goa2 e5 a-kong kap goa2 choe3-hoe2 khi3. Kau3 te7 saN jit8, i chiu7 kong2 chheng-chai2 chin ia3-sian7. Sou2-i2 goa2 chiu7 ka-ki7 khi3. Boe7 chhut-khi3 e5 i2-cheng5, goa2 chiu7 tai7-seng ki5-to2 Siong7-te3. Tng goa2 ka-ki7 kiaN5 kau3 le2-pai3-tng5 e5 si5, goa2 ka-ki7 iau2 m7-chai-iaN2 kiaN5 kau3 lah. Kam2-sia7 Chu2 ! Le2-pai3-tng5 e5 cheng tu2-tu2 tan5. Chu2 eng7 cheng-siaN kio3 goa2 oat jip8-khi3 le2-pai3-tng5. Tui3 hit jit8 khi2 goa2 chiu7 bo5 koh kho3 goa7-lang5 chhoa7 goa2 e5 lou7 lah. 
  Koh khah ki5-biau7 e5 chiu7-si7 hit-si5 goa2 boe7 hiau2 khoaN3 si5-kan. Mi5-si5 khun3 khi2-lai5 beh khi3 ki5-to2-hoe7 long2 m7-chai kui2 tiam2. Sui-jian5 an2-ni, Siong7-te3 iu5-goan5 hou7 goa2 mui2 cha2-khi2 chiau3-si5 khi2-lai5 khi3 chham-ka ki5-to2-hoe7. 
  Goa2 chit khoan2 e5 lou2-lek8 tiong chhim-chhim the2-giam7 tioh8 u7 sin3-sim sou2 choe3 e5 su7, Siong7-te3 long2 bo5 hou7 lang5 kui ti7 khang-khang. U7-si5 goa2 beh khi3 hu3 ki5-to2-hoe7 e5 si5 hong chin-toa7, goa2 ia7 kho3 sin3-sim khi3 hu3. Koh u7-si5 bo5 toa3 hou7-moa, Siong7-te3 iu5-goan5 chiau3-kou3 goa2, bo5 hou7 goa2 tu2-tioh8 boe7 kham-tit e5 su7. Koh tang-thiN si5 thiN-khi3 han5-leng2, lang5-lang5 kiaN koaN5 ho2-khun3 e5 si5, goa2 oa2-kho3 sin3-sim kiaN5 kau3 seng3-tian7; ia7 bo5 kam2-kak oe7 koaN5. Che si7 goa2 tu2-tioh8 e5 kian3-cheng3. 
  ChhiaN2 lan2 tai7-ke ia7 oe7 thang tit-tioh8 chit khoan2 e5 kian3-cheng3 lai5 eng5-iau7 kui hou7 Chu2. Goan7 Chu2 chiok-hok lan2. 
  ThiaN lan2 ki5-to2 e5 Siong7-te3: 
  Tng goa2 iong7 sin3-kho3 e5 sim tui3 Siong7-te3 kiu5 e5, I long2 u7 thiaN goa2 e5 ki5-to2, su3 peng5-an hou7 goa2, soa3 po3-tap goa2 sou2 kiu5 e5. 
  U7 chit8 cha2-khi2, goa2 khi3 cha2-thian ki5-to2-hoe7, soaN3-hoe7 tng2-khi3 chhu3. Hut-jian5 goa2 e5 bak8-chiu phe5 teh chhoah. Goa2 u7 thiaN lang5 kong2 che si7 phaiN2-su7 beh hoat-seng e5 chian5-tiau7, sou2-i2 goa2 sim e7 chin boe7 peng5-an. Goa2 peng3 m7-si7 kiaN si2; iah8-si7 kiaN phaiN2-su7 lim5-kau3 goa2. Chiu7-si7 goa2 e5 lau7-pe7 chin ai3 lim chiu2, chin phaiN2 phi5-khi3; siong5-siong5 ti7 chiah8 chiu2 e5 tiong-kan kap lang5 oan-ke. Goa2 e5 lau7-bu2 sui-jian5 siong5-siong5 ka7 i khoan3-kai2, ia7 bo5 tit-tioh8 thiaN, hoan2-tng2 chin chan5-jim2 siu7 goa2 lau7-pe7 phah. Sou2-i2 hit jit8 goa2 si7 kiaN goa2 e5 ka-teng5 koh u7 tai7-chi3 hoat-seng. Che si7 goa2 hit jit8 sou2 tam-iu e5 su7. Goa2 chiu7 chiong hit e5 su7 ki5-to2 kau-tai7 Siong7-te3. 
  Goa2 peng5-siong5-si5 ti7 chhu3-nih ki5-to2 e5 si5 long2 siong5-siong5 chiong mng5 koaiN khi2-lai5, ki5-to2 Siong7-te3. Hit jit8 ia7 si7 an2-ni. Hut-jian5 u7 chit8 e5 siaN-im ti7 goa2 ki5-to2 tiong tui3 goa2 kong2, Soe3-kiaN2-a3, m7-bian2 kiaN, bo5 tai7-chi3. Goa2 thiaN-kiN3 chit e5 siaN liau2-au7, sim chiu7 sui5-si5 bo5 koh u7 kiaN-hiaN5 kap hoan5-lo2; hoan2-tng2 chiaN5-choe3 chin hoaN-hi2 khoai3-lok8. Hit jit8 ko2-jian5 peng5-an bo5 su7 lah. Che si7 goa2 chit8 e5 sio2-sio2 e5 kian3-cheng3. 
  Chu2 e5 thiaN3 iaN5-ke3 it-chhe3: 
  Tng goa2 18 he3 e5 si5, Ma2-keng Kau3-hoe7 u7 choe7-choe7 hiaN-chi2 koan-sim goa2 e5 bak8-chiu bo5 khoaN3-kiN3. U7 chit8 ui7 sin3-tou5 tui3 goa2 e5 lau7-pe7 kong2, kio3 goa2 e5 lau7-pe7 chhoa7 goa2 khi3 Tai5-oan5 i-ti7 bak8-chiu, ia7 na7-si7 chiN5 e5 bun7-toe5 i long2 beh hu7-tam. 
  Goa2 e5 lau7-pe7 chin hoaN-hi2 chiu7 chun2 pi7 beh chhoa7 goa2 khi3 Tai5-oan5. Chit hoe5 goa2 e5 lau7-pe7 bo5 phah-sng3 chin hoaN-hi2 hou7 goa2 khi3. U7 chit8 jit8 goa2 e5 lau7-pe7 chiu7 chhoa7 goa2 kau3 Ko-hiong5, ti7 hia keng-ke3 choe7-choe7 i-seng e5 ti7-liau5. Chong2-si7 i-seng long2 kong2 bo5 hoat-tou7. Choe3-au7 koh u7 lang5 kai3-siau7 goa2 kau3 Gou5 Ki-hok Phok-su7 e5 sou2-chai7. Keng-ke3 chit8-toaN7 si5-kan e5 chu3-sia7, chiah8-ioh8, kap ti7-liau5, chong2-si7 tui3 goa2 e5 bak8-chiu si7 bo5 hau7-ko2. Goa2 chiu7 tui3 goa2 e5 lau7-pe7 kong2, goa2 bo5 ai3 koh ti7 chia ti7-liau5 bak8-chiu lah. Bo5 ku2 goa2 chiu7 chhut-iN7. Ti7 chit e5 ki5-kan lai7 goa2 long2 bo5 ui7-tioh8 ka-ki7 e5 bak8-chiu ki5-to2 Siong7-te3. In-ui7 goa2 sui-jian5 bak8-chiu bo5 khoaN3-kiN3, ia7 chhin-chhiuN7 bo5 bang7 thang tit-tioh8 i-ho2, tan7-si7 Chu2 i2-keng u7 hou7 goa2 sim-gan2 thang chai-iaN2 se3-kan kap thian-kok it-chhe3 e5 su7 lah. 
  Chu2 e5 bok8-chia2 thiaN3 iuN5-kun5: 
  Hit-si5 tu2-tu2 Lim5 Chiau3 Bok8-su siu7 phai3 ti7 Ko-hiong5 e5 Kio5-a2-thau5 Kau3-hoe7. Goa2 chiu7 khi3 chhe7 bok8-su. 
  Lim5 Bok8-su khoaN3 goa2 khi3 chin hoaN-hi2. In-ui7 goa2 si7 bok8-su choe3 koan-sim e5 hoe7-iu2 e5 chit8 e5, ia7 si7 choe3 ma5-hoan5 bok8-su e5 chit8 e5. I chin thiaN3 goa2. Bok8-su thiaN goa2 sou2 kong2 keng-ke3, chin tong5-cheng5 goa2. Choe3-au7 i kian3-gi7 ai3 chhoa7 goa2 khi3 Tai5-pak thak8-chheh. Ki3-jian5 bak8-chiu i2-keng bo5 ng3-bang7 ho2 khi2-lai5, ia7 tioh8 thak8 koa2 chheh chiah ho2. Chong2-si7 goa2 e5 lau7-pe7 iau2 kou3-chip i e5 i3-kian3 bo5 beh hou7 goa2 khi3, si7 ai3 chhoa7 goa2 tng2-khi3 PhiN5-ou5 i e5 sin-piN. Hit-si5 goa2 pun2-sin koat-i3 siuN7 bo5 beh tng2-khi3 PhiN5-ou5. Ia7 siuN7 kong2 chit-hoe5 si7 choe3-au7 e5 ki-hoe7 lah. Na7 ti7 chit-hoe5 goa2 bo5 khi3 thak8-chheh, goa2 chiu7 sit-khi3 it-chhe3 thak8-chheh e5 ki-hoe7 lah. Goa2 chiu7 ki5-to2, chiong goa2 e5 bak8-chiu kap i2-au7 it-chhe3 e5 su7, thak8-chheh kap goa2 e5 chian5-tou5, kau-tai7 Chu2, kiu5 I thoe3 goa2 an-pai5. 
  Chu2 pun2-sin thoe3 goa2 khui-lou7: 
  U7 chit8 jit8, goa2 e5 lau7-pe7 tu2-tu2 kap goa2 e5 a-chek hoat-seng oan-ke e5 su7. Ti7 hit-si5 goa2 e5 lau7-pe7 chiah the2-giam7 tioh8 se3-kan e5 pe7-bu2 hiaN-ti7, chhin-lang5, peng5-iu2 long2 boe7 thang hou7 lan2 oa2-kho3. ( I siuN7 kong2 tng lan2 sit-pai7 e5 si5, chi2-u7 tioh8 kho3 ka-ki7 lou2-lek8 ). Tui3 an2-ni khan-lian5 lai5, goa2 e5 lau7-pe7 chiu7 un2-chun2 goa2 khi3 Tai5-pak thak8-chheh. Ki5-biau7, bo5 ki5-biau7? 
  Lim5 Bok8-su chiu7 ka7 goa2 kai3-siau7 khi3 Tai5-pak Sin-chng Bong5-jin5 Tiong7-kian3-iN7 lah. Kam2-sia7 Chu2, o-lo2 Chu2 ! 
  Chiau3 sim sou2 goan7 tit-tioh8 thak8-chheh e5 ki-hoe7: 
  Keng-ke3 2 ni5 ku2, hak8-sip8 choe7-choe7 kho3-theng5. U7 hak8-sip8 tiam2-ji7, ia7 u7 lian7-sip8 an3-mou5. 
  Hak8-hau7 lai7 e5 hak8-seng toa7-pou7-hun7 cheng5 long2 bat ti7 pat8 e5 hak8-hau7 siu7 ke3 hun3-lian7. Chi2-u7 goa2 tui3 soe3-han3 long2 boe7 bat siu7 ke3 hun3-lian7. Chhou-chhu3 kau3 hak8-hau7 e5 si5 kam2-kak kong-kho3 chin khun3-lan5, tan7-si7 goa2 chi2-u7 oa2-kho3 Siong7-te3, jin7-chin hak8-sip8, li7-iong7 si5-kan hak8-sip8 it-chhe3 e5 kong-kho3. Kau3 ti7 pit-giap8 e5 si5, goa2 to boe7 pi2 lang5 khah su. Kam2-sia7 Chu2. 
  SiuN7 khi2 ti7 hak8-hau7 e5 si5, hak8-hau7 lai7 e5 hak8-seng chi2-u7 goa2 chit8 e5 si7 sin3 Chu2, ki5-thaN long2 bo5 sin3. In si5-siong5 kong-kek goa2, kap ki-chhi3 Ki-tok-kau3. Chong2-si7 kau3 ti7 au7-lai5, bo5 phah-sng3 in siu7 Ia5-sou e5 sin5 e5 kam2-tong7 lai5 hoe2-kai2, ia7 in e5 sin3-sim kap thiaN3 lang5 e5 sim, i2-kip8 in e5 heng5-tong7 ku2-chi2 long2 iaN5-ke3 goa2 pun2-sin. 
  Kek8 ho2-su7 ia7 u7 ou-tiam2: 
  Ti7 hak8-hau7 e5 seng-oah8 ia7 u7 chin kan-khou2 e5 su7. Sin-chng u7 khah koaN5 PhiN5-ou5. Goa2 tui3 chhu3 sou2 toa3 khi3 e5 i-hok8 long2 bo5 kau3 thang chheng7 sio. Kau3 tang-thiN koh khah kan-khou2; saN chheng7 boe7 sio, phoe7 am boe7 ba7; koh goa2 u7 pi2 pat8-lang5 khah eng7-kang, goa2 chiu7 tai3 nng7 chiong2 piN7 lah. Chit8 chiong2 si7 kam2-mou7, koh in-ui7 ku2-ku2 bo5 ho2, sou2-i2 in2-khi2 kau3 ti7 phiN7-khang. Te7 ji7 chiong2 si7 na5-au5 cheng3. Tu2-tu2 chit nng7 hang7 long2 tioh8 khui-to chiah oe7 ho2 e5 piN7. 
  Hit-si5 long2 bo5 lang5 chai-iaN2 goa2 e5 kan-khou2, goa2 ia7 bo5 tui3 lang5 kong2, ia7 bo5 tui3 hak8-hau7 sin-chheng2 ti7-liau5. Au7-lai5 piN7 khah siong-tiong7 e5 si5, goa2 chiu7 tui3 hak8-hau7 sin-chheng2 tng2-khi3 PhiN5-ou5, siuN7 beh ti7 PhiN5-ou5 ti7-liau5. Bo5 phah-sng3 chai7 ti7 PhiN5-ou5 long2 bo5 chit khoan2 e5 choan-kho e5 i-seng. TaN beh koh tng2-khi3 Tai5-oan5 ti7-liau5, kiaN-liau2 keng-che3 siong7 boe7 iong5-un2. Ia7 siuN7 kong2 bo5 lang5 thang pang-bang5 goa2. Na7 ti7 PhiN5-ou5 chi3-chio2 goa2 iau2 oe7 thang sin-chheng2 pou2-chou7, ia7 u7 lang5 oe7 thang thoe3 goa2 pan7 chhiu2-siok8. 
  Chi2-u7 Chu2 chai lan2 e5 kan-khou2: 
  SiuN7-lai5 siuN7-khi3, kiat-kiok8 siuN7 kong2 kau3 pit-giap8 e5 si5 chiah chhiu2-sut8. In-ui7 chit8 hong-bin7 kiaN-liau2 tam-gou7 kong-kho3, eng2-hiong2 hak8-giap8; chit8 hong-bin7 tui3 kim-chiN5 ia7 khah ho2-se3. 
  Tan7-si7 goa2 e5 sim siuN7 kong2, na7 bo5 ti7-liau5 sin-the2 hou7 ho2-se3, goa2 chiu7 boe7 tang3 ke3-siok8 khi3 thak8-chheh. Sou2-i2 goa2 e5 sim sit8-chai7 chhin-chhiuN7 teh tou3-cheng chit8-poaN-iuN7. Tng teh kan-khou2 e5 si5 goa2 chiu7 chhe7 chit8 sou2-chai7 an-cheng7 e5 toe7-tiam2, ti7 hia ki5-to2 thak8 Seng3-keng, gim5-si: 
  Goa2 sim toa7 hoaN-hi2, goa2 e5 chhui3 tioh8 gim5-si, <BR>Kam2-sia7 Siong7-chu2 chi3 toa7 jin5-gi7; <BR>Ti7 jit8-si5 o-lo2, ti7 mi5-si5 kam2-sia7, <BR>An2-ni hok8-sai7 ia7 bo5 kau3-giah8. 
  Hit-si5 goa2 sou2 thak8 e5 Seng3-keng chat si7 Si-phian 119 phiN 105 chat. 
  Li2 e5 oe7 choe3 goa2 kha-cheng5 e5 teng, <BR>Choe3 goa2 lou7-chiuN7 e5 kng. 
</CL>
<HL>

II.我本身e5見證： 
我e5老母生阮兄弟姊妹總共11人；查甫囡仔我上大。 
死復活： 
我出世e5 時原本 m7 是目珠無看見。到3歲e5 時出痲（出癖），破病真久boe7好。有一早起我e5 病真嚴重，就死死去。當我死幾小時了後，經過醫生診斷，我是已經真正死去。我e5 老父就為我備辦小小棺木。當父母將我送入棺木，無偌久我就復活起來，開聲teh哮。Tui3 hit日起，我每日攏照常失神幾若遍才koh活起來。全家攏為著我真傷心；m7 知beh怎樣辦理。特別是我年老e5阿媽為著我悲傷，致到連伊e5 目珠也變成濛霧。 
目珠無看見-lah： 
當我e5 病得著醫好了後，我e5 目珠就變成無看見e5 lah，而且身體也變成真衰lam2。真濟醫生講，我是已經無久ti7這世間e5人。 
無偌久，想boe7到我e5 身體日日勇壯起來。實在真正上帝beh hou7人有活命ti7這世間，是咱世間人所boe7會診斷，boe7會預測e5。 
到我大漢了後，過去e5事我e5 父母才對我講起。我ti7細漢e5 時所遇著e5事，我本身攏 m7 知，也攏boe7記得。Kan-ta只有一項---我知，我e5 目珠無看見。我每擺回想父母對我講細漢e5事e5 時，我就真傷心；感覺人生真無聊。怎樣kan-ta我一人是an2-ni歹命。 
當我目珠無看見了後，也有bat經過濟濟醫生治療。8歲e5 時也bat到ti7台灣去治療，但是也無可能hou7 我e5目珠好起來。 
入學e5年歲到lah： 
後來有人介紹我beh去台北盲啞學校讀冊。Hit時我e5年紀tu2-tu2是8歲。我雖然是真細漢，總是我會記得，我真決意想beh為著將來前途努力。所以我真切意想beh讀冊。可惜父母阻止我，無thang hou7我去。因為我目珠無看見，所以我e5 父母更加疼我e5 緣故；驚了我出外無人照顧；也而且路途真遠，若是甚物代誌beh見面真困難；驚了我tu2著困難；也驚了我ti7 hia tu2著人欺負。Chiah e5攏是父母所掛慮e5，所以m7 准我去。 
我心雖然想beh去，總是ti7 hit時我 m7 知著怎樣做，m7 知著怎樣kap我e5 老父交涉thang得著in e5承諾。我只有每日ti7厝內為著目珠無看見，心中傷心流目屎。有時恨天怨地講，平平是一個人，為甚物 hou7 我tu2著chiah大e5不自由，無親像人。
我就真失志，常常bih ti7內面，m7-ai3 出去外面。Koh便若腳踏出門；因為行路無自由，顛顛倒倒；便受人恥笑。致到我全日攏ti7 內面，無朋友，無thit-tho5 e5對象，真孤獨。 
Koh boe7 當去讀冊： 
到ti7 12歲e5 時，有人beh介紹我去台南盲啞學校讀冊。這時我 e5 父母猶原相像理由無beh hou7 我去。所以我就失去讀冊e5機會lah。 
請lin2 m7-thang想阮澎湖是落伍e5所在；kiam2-chhai2 ti7 交通上有較不便；kiam2-chhai2 ti7 生活方面有較輸人；總是讀冊e5方面是有真好e5傳統kap風氣。Lin2若來澎湖1、2日是較boe7 thang聽著，總是若來較濟日，koh到鄉下e5 時攏會thang聽著，che是甚物秀才e5厝。Koh聽著，這村有出幾個幾個秀才。事實澎湖人讀冊e5風氣是真盛e5。 
主e5聖手chhun出： 
時間過得真緊，無偌久我就已經15歲lah。當我15歲e5 時，有一位外國e5牧師娘，孫牧師娘，tu2-tu2 beh來澎湖開設孤兒院。伊到阮e5 厝來探訪我e5 父母。目的是為著beh買土地建設孤兒院。我e5 老父代先 m7 肯；因為hit塊土地ti7大路邊，阮想家己beh起店面。（阮是toa3 ti7離媽宮行路30分e5所在，名Am-ou。雖然是屬ti7 郊外，總是交通真利便）。 
總是主奇妙e5作為，hou7我e5 老父hit當時手骨歸支攏teh爛，真傷重。所以孫牧師娘就順續chhoa7伊去hou7 醫生治療。Ti7 出出入入e5中間hou7 我e5 老父真感動。Che就是阮一家koh kap主，以及主e5教會saN 相通e5開始。Hit時是民國50年，阮一家信仰復興e5 時lah。土地e5事也tui3 an2-ni就成立，賣hou7 孫雅各牧師娘。我目珠無看見e5事也tui3 an2-ni入ti7 牧師娘e5耳空，也得著伊e5 關心。 
主e5疼ti7我身上： 
牧師娘離開澎湖了後ti7 台北e5所在iau2有teh關心ti7我。後來有扑電話來hou7 林照牧師，將我e5 事交託牧師，也請林牧師設法hou7 我去台北醫治目珠，一切e5費用孫牧師娘會負擔。也講，若是醫會好，就beh hou7 我轉來澎湖，若醫boe7 好，beh留我ti7 hia讀冊。 
林牧師接著這個電話了後，就隨時到我e5 厝，將chiah e5好消息ka7我e5父母講。我聽了後就歡喜到極，想beh去台北接受孫牧師娘e5好意；也是我久久所期待e5事---會看見kap讀冊。總是我e5 父母iau2無歡喜我離開伊e5 身邊。 
光kap暗e5鬥爭： 
Tui3 hit日起，林牧師逐日到我e5 厝，用真好e5話語勸解我e5 父母。我e5 父母就boe7堪得林牧師e5 mi5-noa7，就對牧師講，請koh等3禮拜。到hit時我e5 老父才beh kap我去台北。我e5 老父e5意思就是，如果目珠若會醫好就beh續手chhoa7我轉來澎湖；若boe7好，就beh順續去參觀盲人學校e5設備，若真好勢才beh hou7 我ti7 hia讀冊。 
林照牧師聽見我e5 老父e5話，就真歡喜，也歡喜等到3禮拜。3禮拜beh到lah，林牧師就設法ai3 ti7 我e5 厝做家庭禮拜，為著我e5 事祈禱。想boe7到我e5 老父koh反m7 hou7 我去。林牧師聽an2-ni心真艱苦。我nih？我e5 心比以前1、2擺koh更加艱苦，想到beh去自殺。我e5 人生實在烏烏暗暗lah。我目珠無看見，也無親像人去讀冊，將來beh怎樣kap人比並nih？我iau2會記得，我hit當時心想到an2-ni，真艱苦。我悲傷流目屎。 
得勝e5信仰： 
感謝主！當我e5心失望悲傷e5 時，林照牧師就講道理hou7 我聽。Hit時所講e5道理我boe7記得lah，總是ti7 hit時伊所吟e5聖詩我iau2記真明。 
Hit首聖詩就是an2-ni： 
境遇好歹是主所定，<BR>上帝teh照顧你，<BR>Tiam3主翼下穩當免驚，<BR>上帝teh照顧你。 <BR>（和）<BR>上帝teh照顧你，<BR>逐日teh顧，逐日chhoa7路，<BR>上帝teh照顧你，<BR>上帝teh照顧你。 
當我聽著這首聖詩了後，就逐日用歡喜e5心情teh吟這首聖詩。失望那大，主hou7咱e5歡喜也那大。是lah！ 
有一節聖經講： 
人若得著全世界，來喪失伊e5性命，有甚物利益？抑是人beh出甚物8來對換伊e5性命？（馬太16：26-27）。是lah！Hit時我若為著boe7 tang3去讀冊來自殺，也無甚物利益。 
感謝主e5憐憫，ti7 萬人中伊無看我做卑微無路用--e5，伊揀選我做伊e5 百姓。我tui3得著福音起，心就無koh為著目珠無看見來憂愁。以後有時雖然tu2著歹e5境遇，但是我e5心猶原充滿了歡喜kap快樂。 
萬事交託主： 
當我iau2未信主e5以前，心無平安e5時，也bat去阮附近e5廟；ai3 tui3 hia來得著甚物平安抑是快樂。結果攏hou7我感覺無有甚物 thang得著。到ti7 信主了後，雖然tu2著艱苦鬱卒，我知有一位活活e5主teh安慰我。所以我就得著真大e5安慰kap平安lah。 
譬喻我iau2未信主e5時，我攏 m7敢 家己一個出去外面。到ti7信主了後，每禮拜日 m7 免人chhoa7，我家己也kaN2 出去做禮拜，也kaN2行路。以前我是一個真歹e5囡仔；常常發歹脾氣，常常講無智識e5話語；常常 ai3 kap人冤家，連父母e5話我也 m7 聽。Tui3 ti7信主了後，主大大改變我e5性情lah。 
雲柱火柱chhoa7路： 
隔無久，我e5心內有生出一個主意，想beh做一個生理仔，賣東賣西來趁錢。因為我較敢行路，較敢出去，行動較自由lah。Koh hit時我想講我雖然目珠無看見，我也boe7 thang久長靠父母趁錢hou7我生活。我就將beh做e5事交代上帝，向望主為我安排。 
有一日，我就決定beh去賣冰枝。Che是我hit時想會到e5最大最好e5工作。因為目珠無看見，beh做買賣是cham2然困難e5事。若是冰枝真容易銷，koh容易算錢。當然ti7 這個小小e5生理中也有濟濟e5阻礙。因為我對路攏無熟，除去beh去媽宮教會hit條大路以外，我真罕得行其他e5路。Koh我iau2未受訓練行路以前，我teh行路只有是靠信心teh進前e5。行 m7 著路，行跋倒，kap交通e5危險，我攏會tu2著。Koh若long3破冰罐，就著賠償濟濟。今我就將chiah e5事交託上帝，求主引chhoa7，求聖神幫贊。 
信仰生活： 
我就將一切交代主，就出去做這個小生理lah。果然主e5疼ti7 我e5內面，伊保護我，引chhoa7我平安經過2、3年久。我ti7 hit e5期間到ti7 每遇著禮拜日e5時，攏停止做生理，的確去聚會，做禮拜。雖然禮拜日是囡仔最濟e5時，m7-ku2我知我出來teh做這個小生理是上帝e5允准才會thang做e5。上帝既然叫咱著守安歇日，怎樣會使得ti7禮拜日無去禮拜nih？事實上帝無辜負人，伊也hou7 我無欠缺。我平素真認真teh做，tui3透早就出去到真暗才轉來。所趁e5錢雖然少，上帝e5祝福真濟。伊hou7 我家己趁我家己e5生活費。用一句真見笑e5話來講，我家己獨立lah。Che是上帝提拔我e5，伊hou7我e5。 
信仰e5樓梯： 
有一日e5事：當我生理做了暗暗才轉去到厝e5時，有真濟主內e5兄姊到我e5厝beh舉行家庭禮拜。我當然kap in參加禮拜。禮拜了，有一位姊妹對我講，每日清早若會thang去到聖殿參加做早天祈禱會是真好。我聽見伊講an2-ni，心就真欣慕逐日去參加。平素我攏是日時出外，暝時我就m7敢出去lah。因為若暝時出去koh行 m7 著路e5時，無人thang問路。Koh 4、5點鐘雖然有人teh經過，he攏是鄉下e5漁販teh趕時間e5人；in騎車聽講真緊，親像teh飛；in無ka7人撞死就佳哉，m7 免扑算beh tui3 in問路。總是我也靠主e5引chhoa7 ，決斷想beh去參加早天e5祈禱會。 
求就得著，扑門就ka7 lin2開： 
頭一日我beh去e5時，就叫我e5阿公kap我做伙去。第2日亦是我e5阿公kap我做伙去。到第3日，伊就講清早真厭sian7。所以我就家己去。未出去e5以前，我就代先祈禱上帝。當我家己行到禮拜堂e5時，我家己iau2 m7 知影行到lah。感謝主！禮拜堂e5鐘tu2-tu2 tan5。主用鐘聲叫我oat入去禮拜堂。Tui3 hit日起我就無koh靠外人chhoa7我e5路lah。 
Koh較奇妙e5就是hit時我boe7曉看時間。暝時睏起來beh去祈禱會攏m7知幾點。雖然an2-ni，上帝猶原hou7我每早起照時起來去參加祈禱會。 
我這款e5努力中深深體驗著有信心所做e5事，上帝攏無hou7 人歸ti7空空。有時我beh去赴祈禱會e5時風真大，我也靠信心去赴。Koh有時無toa3雨moa，上帝猶原照顧我，無hou7 我tu2著boe7堪得 e5事。Koh冬天時天氣寒冷，人人驚寒好睏e5時，我倚靠信心行到聖殿；也無感覺會寒。Che是我tu2著e5見證。 
請咱逐家也會thang得著這款e5見證來榮耀歸hou7主。願主祝福咱。 
聽咱祈禱e5上帝： 
當我用信靠e5心對上帝求e5，伊攏有聽我e5祈禱，賜平安hou7我，續報答我所求e5。 
有一早起，我去早天祈禱會，散會轉去厝。忽然我e5目珠皮teh chhoah。我有聽人講che是歹事beh發生e5前兆，所以我心會真boe7平安。我並 m7 是驚死；亦是驚歹事臨到我。就是我e5老父真愛lim酒，真歹脾氣；常常ti7 食酒e5中間kap人冤家。我e5老母雖然常常ka7伊勸解，也無得著聽，反轉真殘忍受我老父扑。所以hit日我是驚我e5家庭koh有代誌發生。Che是我hit日所擔憂e5事。我就將hit e5事祈禱交代上帝。 
我平常時ti7厝nih祈禱e5時攏常常將門關起來，祈禱上帝。Hit日也是an2-ni。忽然有一個聲音ti7我祈禱中對我講，小子仔，m7免驚，無代誌。我聽見這個聲了後，心就隨時無koh有驚惶kap煩惱；反轉成做真歡喜快樂。Hit日果然平安無事lah。Che是我一個小小e5見證。 
主e5疼贏過一切： 
當我18歲e5時，媽宮教會有濟濟兄姊關心我e5目珠無看見。有一位信徒對我e5老父講，叫我e5老父chhoa7我去台灣醫治目珠，也若是錢e5問題伊攏beh負擔。 
我e5老父真歡喜就準備beh chhoa7我去台灣。這回我e5老父無扑算真歡喜hou7 我去。有一日我e5老父就chhoa7我到高雄，ti7 hia經過濟濟醫生e5治療。總是醫生攏講無法度。最後koh有人介紹我到吳基福博士e5所在。經過一段時間e5注射、食藥，kap治療，總是對我e5目珠是無效果。我就對我e5老父講，我無ai3 koh ti7 chia治療目珠lah。無久我就出院。Ti7 這個期間內我攏無為著家己e5目珠祈禱上帝。因為我雖然目珠無看見，也親像無望thang得著醫好，但是主已經有hou7我心眼thang知影世間kap天國一切e5事lah。 
主e5牧者疼羊群： 
Hit時tu2-tu2林照牧師受派ti7高雄e5橋仔頭教會。我就去chhe7牧師。 
林牧師看我去真歡喜。因為我是牧師最關心e5會友e5一個，也是最麻煩牧師e5一個。伊真疼我。牧師聽我所講經過，真同情我。最後伊建議ai3 chhoa7我去台北讀冊。既然目珠已經無向望好起來，也著讀寡冊才好。總是我e5老父iau2固執伊e5意見無beh hou7 我去，是ai3 chhoa7我轉去澎湖伊e5身邊。Hit時我本身決意想無beh轉去澎湖。也想講這回是最後e5機會lah。若ti7 這回我無去讀冊，我就失去一切讀冊e5機會lah。我就祈禱，將我e5目珠kap以後一切e5事，讀冊kap我e5前途，交代主，求伊替我安排。 
主本身替我開路： 
有一日，我e5老父tu2-tu2 kap我e5阿叔發生冤家e5事。Ti7 hit時我e5老父才體驗著世間e5父母兄弟、親人、朋友攏boe7 thang hou7咱倚靠。（伊想講當咱失敗e5時，只有著靠家己努力）。Tui3 an2-ni牽連來，我e5老父就允准我去台北讀冊。奇妙，無奇妙？ 
林牧師就ka7我介紹去台北新莊盲人重建院lah。感謝主，o-lo2主！ 
照心所願得著讀冊e5機會： 
經過2年久，學習濟濟課程。有學習點字，也有練習按摩。 
學校內e5學生大部分前攏bat ti7 別個學校受過訓練。只有我tui3細漢攏boe7 bat受過訓練。初次到學校e5時感覺功課真困難，但是我只有倚靠上帝，認真學習，利用時間學習一切e5功課。到ti7畢業e5時，我都boe7比人較輸。感謝主。 
想起ti7學校e5時，學校內e5學生只有我一個是信主，其他攏無信。In時常攻擊我，kap譏刺基督教。總是到ti7後來，無扑算in受耶穌e5神e5感動來悔改，也in e5信心kap疼人e5心，以及in e5行動舉止攏贏過我本身。 
極好事也有烏點： 
Ti7學校e5生活也有真艱苦e5事。新莊有較寒澎湖。我tui3厝所toa3去e5衣服攏無夠thang穿燒。到冬天koh較艱苦；衫穿boe7燒，被掩boe7 ba7;koh我有比別人較用功，我就tai3兩種病lah。一種是感冒，koh因為久久無好，所以引起到ti7鼻空。第2種是嚨喉症。Tu2-tu2這兩項攏著開刀才會好e5病。 
Hit時攏無人知影我e5艱苦，我也無對人講，也無對學校申請治療。後來病較傷重e5時，我就對學校申請轉去澎湖，想beh ti7澎湖治療。無扑算在ti7 澎湖攏無這款e5專科e5醫生。今beh koh轉去台灣治療，驚了經濟上boe7容允。也想講無人thang幫忙我。若ti7 澎湖至少我iau2會thang申請補助，也有人會thang替我辦手續。 
只有主知咱e5艱苦： 
想來想去，結局想講到畢業e5時才手術。因為一方面驚了耽誤功課，影響學業；一方面對金錢也較好勢。 
但是我e5心想講，若無治療身體hou7 好勢，我就boe7當繼續去讀冊。所以我e5心實在親像teh鬥爭一般樣。當teh艱苦e5時我就chhe7一所在安靜e5地點，ti7 hia祈禱讀聖經，吟詩： 
我心大歡喜，我e5嘴著吟詩，<BR>感謝上主至大仁義； <BR>Ti7日時o-lo2，ti7暝時感謝，<BR>An2-ni服事也無夠額。 
Hit時我所讀e5聖經節是詩篇119篇105節。 
你e5話做我腳前e5燈，<BR>做我路上e5光。
</HL>