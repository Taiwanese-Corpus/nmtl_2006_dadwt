<CL>
  Tioh8 choe3-kang, bo5-lun7 sim2-mih8 khoan5-keng2: 
  Tng lan2 oah8 teh e5 si5 chi2-u7 tioh8 chin7-lat8 sin3-kho2 Chu2. Bo5-lun7 lan2 sim2-mih8 si5, gu7-tioh8 sim2-mih8 gui5-hiam2 kiaN-hiaN5, Chu2 chiu7 beh chiau3-kou3 lan2. Goa2 ia7 tioh8 tng goa2 oah8-teh e5 si5, chin7-lat8 sin3-kho3 Chu2. Goa2 ti7 chit se3-kan sou2 chhun e5 si5-kan ia7 tioh8 chin7-lat8 ui7 Chu2 choe3-kang. Goa2 sui-jian5 si7 bak8-chiu bo5 khoaN3-kiN3, thau5-cheng5 chhin-chhiuN7 ou-ou am3-am3, chit8 phian3 ou-hun5 ta3 ti7 goa2 e5 thau5-cheng5, tan7-si7 goa2 tioh8 oa2-kho3 Chu2 bian2 kiaN-hiaN5 chiah oe7 eng7-tit. Chin3 chit8 pou7 tioh8 koh ui7 Chu2 choe3-kang chiah oe7 eng7-tit. In-ui7 Chu2 si7 khah iaN5 se3-kan e5 Chu2. Seng3-keng u7 ki3-chai3 kong2: 
  Goa2 i2-keng chiong chiah e5 ka7 lin2 kong2, hou7 lin2 tiam3 ti7 goa2 u7 peng5-an. Ti7 se3-kan lin2 u7 khou2-lan7, tok8-tok8 lin2 thang pang3-sim; goa2 i2-keng khah iaN5 se3-kan ( Iok 16 : 33 ). 
  Ti7 hit e5 phoa3-piN7 e5 si5 koh-chai3 hoe5-siong2 kong2, Goa2 e5 sim-lai7 it-teng7 iau2 u7 choe7, boe7 chha5-chhut e5 choe7. Chhin-chhiuN7 goa2 na7 gu7-tioh8 chhiN-chham2, kan-khou2, a2-si7 kou-tok8 e5 si5, goa2 siong5-siong5 tui3 Chu2 he7 goan7; beh ui7 Chu2 choe3 kang. Chong2-si7 kau3 ti7 ou-hun5 ke3-khi3 e5 si5 goa2 chiu7 boe7 ki3-tit. Koh goa2 ia7 chai, goa2 e5 chhin-lang5 choe7-choe7 iau2-be7 sin3 Chu2. Lian5 goa2 ka-ki7 e5 pe7-bu2 hiaN-ti7 to poe7-gek8 Chu2, kou-hu7 Chu2 un-tian2. Hian7-si5 goa2 na7 li7-khui se3-kan, goa2 kho2-leng5 khang-chhiu2 kiN3 Pe7 lah; bo5 toa3 sim2-mih8. 
  Pang3-he7 tang7-taN3, khi3 choe3-kang: 
  Hit jit8 tng goa2 piN7 chin kan-khou2 e5 si5, goa2 chiu7 ki5-to2 Siong7-te3, kiu5 Chu2 koh chit8 pai2 lin5-bin2 goa2 e5 choe7, sia3-bian2 goa2 e5 loan2-jiok8. Tong5-si5 goa2 chiong goa2 sim lai7 e5 tang7-taN3 kau-thok ti7 Chu2. 
  Hit si5 goa2 sou2 thak8 e5 Seng3-keng kong2: 
  Lin2 kiN3-na7 tioh8-boa5 taN tang7-taN3 e5 tioh8 chiu7-kun7 goa2, goa2 beh hou7 lin2 an-hioh. Goa2 sim-lai7 un-jiu5 khiam-sun3, lin2 pe7 goa2 e5 taN lai5 tui3 goa2 oh8, chiu7 lin2 e5 sim-sin5 oe7 tit-tioh8 an-hioh. In-ui7 goa2 e5 taN si7 khoai3 , goa2 e5 taN3 si7 khin ( Thai3 11 : 28-30 ). 
  Tng goa2 ki5-to2 chiong goa2 sim-lai7 sou2 u7 e5 tang7-taN3 kau-tai3 Chu2 liau2-au7, goa2 e5 sim chiu7 chin peng5-an. Koh bo5 joa7-ku2 goa2 chiu7 khun3 khi3. Tng goa2 khun3-chhiN2 e5 si5, goa2 e5 sin-the2 kam2-kak chin khin-sang. Keng-ke3 bo5 kui2-jit8 goa2 e5 piN7 chiu7 ho2-khi3. Tui3 goa2 piN7 ho2 liau2-au7, goa2 chiu7 keng3-ka hun3-chi3 lou2-lek8 siuN7 beh ui7 Chu2 choe3-kang lah. 
  Seng3 Sin5 choe3-kang, Mou5-kui2 ia7 teh choe3-kang: 
  Goa2 beh choe3-kang e5 si5, tong-jian5 Mou5-kui2 chiu7 siat choe7-choe7 ke3-bou5 beh chou2-tong3 goa2, ai3 hou7 goa2 sit-chi3. Chong2-si7 goa2 u7 Chu2 e5 Oe7 thang kho3, tek-seng3 kau3 u7 chhun. Hit e5 keng-ke3 chhin-chhiuN7 an2-ni: 
  U7 choe7-choe7 bo5 ai3 thiaN to7-li2 e5 lang5 tng bin7 tui3 goa2 ki-chhi3 kong2, Li2 si7 cheng5-se3 hoan7-choe7, ti3-kau3 hian7-chai7 gu7-tioh8 bak8-chiu bo5 khoaN3-kiN3. Ia7 u7 lang5 kong2, Li2 si7 tui3 li2 e5 chou2-sian hoan7-choe7 ti3-kau3 lian5-lui7 tioh8 li2 bak8-chiu bo5 khoaN3-kiN3. Chit khoan2 e5 oe7-gu2 goa2 tui3 se3-han3 e5 si5, tioh8 siong5-siong5 thiaN-kiN3. Goa2 thak8 tioh8 Seng3-keng tiong, Chu2 tui3 chit e5 kai2-tap e5 si5 goa2 sim chin hoaN-hi2. Tek8-piat8 koh thiaN-kiN3 bok8-su e5 kai2-soeh e5 si5 goa2 e5 sim chiu7 hiau2-ngou7, peng5-an lah. 
  Seng3-keng chit8-toaN7 e5 kou3-su7 lan2 long2 chai, kong2: 
  Ia5-sou kiaN5 ke3 e5 si5, khoaN3-kiN3 chit8 lang5 chhut-si3 chiu7 chhiN-mi5. I e5 hak8-seng mng7 I kong2, Liap8-pi2 chit lang5 chhut-si3 chiu7 chhiN-mi5, tui3 chi7-chui7 hoan7-choe7, si7 i pun2-sin; a2-si7 i e5 pe7-bu2 ah? Ia5-sou in3 kong2, Chit lang5 bo5 hoan7-choe7, i e5 pe7-bu2 ia7 bo5; tok8-tok8 beh eng7 i lai5 hian2-beng5 Siong7-te3 e5 sou2 choe3( Iok 9 : 1-3 ). 
  U7 ho2 e5 bou5-iuN7 ti7 thau5-cheng5: 
  Hai2-lun5 Kai2-liok Lu2-su7, i sui-jian5 chhut-si3 liau2-au7 bak8-chiu chiu7 bo5 khoaN3-kiN3, e2-kau2, koh chhau3-hi7-lang5, tan7-si7 Chu2 ia7 bo5 pang3-sak i; kiaN5 choe7-choe7 e5 ki5-su7 ti7 i e5 sin-chiuN7. Lang5 kong2 i si7 20 se3-ki2 e5 sin5-jiah. 
  Goa2 siong-sin3 goa2 e5 bak8-chiu bo5 khoaN3-kiN3, ia7 si7 Chu2 beh eng7 goa2, beh thong-ke3 goa2 e5 sin-chiuN7 choe3 I e5 kian3-cheng3, eng5-kng I e5 mia5. Goan7 Chu2 po2-siu2 goa2 kau3 I beh tiau3 e5 jit8. 
  U7 choe7-choe7 lang5 ia7 oe7 ki-chhi3 goa2 kong2, Li2 kong2 Ia5-sou oe7 i-ho2 lang5 e5 piN7, ui7 sim2-mih8 li2 e5 bak8-chiu chiah boe7 tit-tioh8 i-ho2? Goa2 chiu7 iong7 Iok-han7 9 chiuN e5 be2-cham7 e5 kou3-su7 thiah-beng5 hou7 in thiaN. 
  Goa2 in-ui7 sim2-phoaN3 lim5-kau3 chit se3-kan, hou7 boe7 khoaN3-kiN3 e5 lang5 khoaN3-kiN3; ia7 khoaN3-kiN3 e5 lang5 piN3-choe3 chhiN-mi5. Hoat-li7-sai3 lang5 thiaN-kiN3 chiah e5 oe7, chiu7 ka7 I kong2, Chong2-bo5 goan2 ia7 chhiN-mi5 mah? Ia5-sou ka7 in kong2, Lin2 na7 chhiN-mi5, chiu7 bo5 choe7; taN lin2 kong2, Goan2 khoaN3-kiN3; chiu7 lin2 e5 choe7 tiaN7-tiaN7 ti7-teh. 
  Lin2 thiaN3 goa2 khah-iaN5 chiah e5 mah ? 
  Goa2 beh choe3 kang, iau2 u7 chit8 hang7 e5 chou2-keh, chiu7-si7 pe7-bu2 tui3 goa2 e5 “thiaN3 ”. Tui3 cheng5-chiuN tiong lan2 i2-keng oe7 chai-iaN2 goa2 e5 lau7-pe7 e5 kou3-chip e5 su7; m7 hou7 goa2 khi3 chhiu2-sut8, khi3 thak8-chheh. Su7-sit8 siong7 chit e5 pe7-bu2 e5 thiaN3 hiam2-hiam2 hai7 goa2 sit-hak8, hiam2-hiam2 hou7 goa2 choe3 chit8 e5 bo5 lou7-eng7 e5 lang5, ia7 koh su7-sit8 siong7 u7 hun-loan7 goa2 e5 sin3-giong2. Chong2-si7 goa2 ia7 put-pian7 phoe-pheng5 sim2-mih8. 
  Phi3-ju7 kong2, goa2 e5 pe7-bu2 in-ui7 thiaN3 goa2, chai goa2 bak8-chiu bo5 khoaN3-kiN3 chin bo5 chu7-iu5; ti7 goa7-bin7 kiaN5 lai5 kiaN5 khi3 chin gui5-hiam2. In chiu7 thiaN3 goa2 e5 ian5-kou3 chou2-tong3 goa2, m7 hou7 goa2 chhut-khi3 khah hng7 e5 sou2-chai7. Lan2 beh phoe-pheng5 chit khoan2 e5 thiaN3 choe3 bong5-bok8 e5 thiaN3. Chong2-si7 choe3 pe7-bu2 e5 lang5 kiam2 m7-si7 long2 si7 chit khoan2 e5 mah? Lan2 choe3 lang5 e5 lau7-pe7 lau7-bu2 e5 m7-chai chaiN2-iuN7? Goa2 tong-jian5 iau2 m7-chai chit8 hang7 su7 e5 sit8-chai7. 
  ChhiN-mi5-lang5 teh tah-chun5: 
  Lan2 long2 chai, goan2 PhiN5-ou5 chiu7-si7 chit8 e5 choe7-choe7 to2-su7 e5 sou2-chai7. Ma2-keng pun2-to2 pi2-kau3 kau-thong khah li7-pian7 i2-goa7, na7 beh khi3 goa7-to2 long2 tioh8 che7 chun5. ChhiaN2 lin2 siong2-siong7 chit8 e5 bak8-chiu bo5 khoaN3-kiN3 e5 lang5 beh che7 chun5 e5 tiuN5-bin7: Na7 bat lai5 PhiN5-ou5 e5 lang5 long2 chai-iaN2, goan2 beh khi3 li7-to2 e5 kau-thong-chun5 m7-si7 joa7-toa7 chiah. I kho3-hoaN7 e5 si5, na7 chui2 im, chiu7 khah ho2 chiuN7 chun5; chong2-si7 na7 chui2 kho2 e5 si5, chiu7 long2 tioh8 iong7 thiau3 e5 chiah oe7 tang3 loh8 chun5. Ia7 chun5 m7-si7 tiaN7-tiaN7 theng5 ti7 hia. Chun5 siu7 tioh8 hai2-eng2 poah-lai5 poah-khi3, io5-lai5 io5-khi3, chin bo5 an-teng7. Loh8 chun5 ia7 si7 an2-ni, khi2 chun5 ia7 si7 an2-ni. U7-si5 ti7 li7-to2 ia7 tioh8 thiau3 loh8 chui2-lai7, liau5 kau3 hai2-kiN5. Ti7 hit si5 bak8-kim e5 chai chui2 e5 chhim chhian2, goan2 si7 chi2-u7 sin3-iong7 in e5 oe7, thiau3 chiu7 thiau3. Hit e5 kam2-kak su7-sit8 chhin-chhiuN7 beh thiau3 jip8 hai2, thiau3 loh8-khi3 si2 chit8-iuN7. 
  Ti7 chit khoan2 chong7-thai3 e5 e7-bin7, goa2 e5 pe7-bu2 bo5 ai3 goa2 chhut-khi3 kau3 li7-to2 choe3-kang si7 tong-jian5 e5 su7. Lan2 beh chaiN2-iuN7 kong2 in ah? 
  Chu2 thoe3 goa2 khui-lou7 kau3 Chhit-bi2: 
  Chong2-si7 chiah e5 su7-cheng5 bo5-lun7 ju5-ho5, boe7 ti3-kau3 chou2-tong3 goa2 thiaN3 Chu2 e5 sim. 
  Kam2-sia7 Chu2, Chu2 u7 thoe3 goa2 khui-lou7, hou7 goa2 oe7 thang khi3 kau3 ti7 choe3 hng7 e5 li7-to2 “Chhit-bi2”, ti7 hia ui7 Chu2 choe3 kian3-cheng3. Ki-hoe7 chiu7-si7 chhin-chhiuN7 an2-ni kau3 e5. Tu2-tu2 tui3 Lam5 Bi2-chiu u7 Khou2 Iu2-chai5 Bok8-su tng2-lai5 Tai5-oan5, ia7 u7 lai5 kau3 goan2 PhiN5-ou5 choe7-choe7 jit8 ( A. D. 1967 ). Khou2 Bok8-su ia7 u7 pai5 Chhit-bi2 e5 jit8-theng5. Tng goan2 Ma2-keng Kau3-hoe7 u7 teh bou7-chip8 eng3-oan7 e5 si5, goa2 chiu7 koat-i3 sun7 chit e5 ki-hoe7 kau3 ti7 Chhit-bi2. 
  Goa2 chiong chit e5 su7 ti7 ki5-to2 e5 si5 liat8-jip8 ti7 ki5-to2 e5 hang7-bok8 e5 lai7-bin7, ng3-bang7 Chu2 thoe3 goa2 khui-lou7. Kam2-sia7 Chu2, goa2 e5 ki5-to2 tit-tioh8 Chu2 kam3-lap8. Chu2 chiu7 chhe goan2 e5 TiuN2-lo2 Lau5 Gim2-ho2 chi2 ka7 goa2 e5 pe7-bu2 kong2 chin-choe7 e5 ho2 oe7, ko2-jian5, goa2 e5 pe7-bu2 u7 seng5-lok8 beh hou7 goa2 khi3. 
  Chhit-bi2 si7 li7 goan2 Ma2-keng 4 tiam2 cheng e5 chun5 e5 sou2-chai7. Gou7 geh8 be2, 6 geh8 chhoe tui3 thiN-khi3 lai5 kong2 si7 chin ho2 e5 si5-ki; bo5 hong, bo5 hou7, boe7 leng2, boe7 joah8 e5 si5-ki5. Hit jit8 ti7 si5-kan siong7 goan2 boe7 oe7 tang3 hiong2-siu7 kun-chun5 e5 pian7-li7. (Goan2 PhiN5-ou5 kong2 kun-chun5, m7-si7 teh chi2 thih-kah e5 toa7 chiah chian3-chun5. Goan2 kong2 kun-chun5 chiu7-si7 iok 100 be2 e5 kun e5 kau-thong chun5 ). Hit jit8 goan2 tioh8 che7 bin5-kan e5 45 be2 e5 phou2-thong kau-thong-chun5. Che tui3 goa2 lai5 kong2 si7 thau5 chit8 pai2 beh che7 se3-chiah chun5 e5. 
  Sio2 sin3 e5 lang5 ah? 
  Sui-jian5 u7 khah kiaN, khah khoa3-lu7, na7-si7 siuN7 kau3 bok8-su in ia7 si7 beh che7 sio-siang5 hit chiah chun5, ia7 sio-siang5 tioh8 che7 4 tiam2 cheng ku2, goa2 chiu7 chiong chit khoan2 e5 hoan5-lo2 kau-thok Chu2 lah. 
  SiuN7 kau3 cha2-cheng5 Chu2 Ia5-sou chhut lai5 thoan5 to7-li2 e5 si5, ia7 an2-ni ti7 Ka-pek-long5 che7 chun5. Chu2 ia7 u7 gu7-tioh8 toa7 hong-eng2. Hit si5 Chu2 khi2-lai5 chek-pi7 hong kap hai2 hou7 i piN5-tiaN7. Ki3-jian5 lan2 bat thak8 tioh8 chit e5 kou3-su7, ia7 sin3 lan2 e5 Chu2 si7 koan2-li2 u2-tiu7 ban7-mih8 e5 Chu2, lan2 kiam2 beh koh chiaN5-choe3 chit8 e5 sio2-sin3 e5 lang5 mah? Goa2 chiu7 chiong it-chhe3 e5 su7 kau-thok Chu2 an-pai5, theng3-hau7 hit e5 jit8-chi2 lah. 
  Ko2-jian5 gu7-tioh8 hong-hou7: 
  Kau3 ti7 hit jit8 goa2 oe7-ki3-tit chin ho2-thiN. Goa2 e5 pe7-bu2 chiu7 chiau3 iok-sok hou7 goa2 chhut-hoat. Goan2 chiu7 chhut-hoat. Kam2-sia7 Chu2 tit-tioh8 tang5-sin3 e5 hiaN-chi2 e5 pang-bang5, goa2 sou2 khoa3-lu7 e5 “ chiuN7-chun5 " e5 su7 long2 sun7-su7; in khan goa2 e5 chhiu2, chit8 bin7 kio3 goa2 tioh8 hoah8 joa7 toa7 pou7, ka7 goa2 chu3-i3 tioh8 sim2-mih8 si5 thiau3 loh8-khi3. Tui3 chit hong-bin7 lai5 kong2, goa2 e5 chun5-chai7 khak-sit8 si7 “ tiN5-poaN3 ” pat8 lang5 e5 chun5-chai7 . 
  Chhut-hoat e5 si5 sui-jian5 si7 chin sun7-su7, chong2-si7 kau3 ti7 tou5-tiong hut-jian5 khi2 hong, iah8 loh8 hou7. Chun5 chit8-e7 io5, tai7-ke chiu7 khai-si2 hin5-chun5. Chong2-si7 hou7 loh8 lai5 e5 si5, cheng5-heng5 chiu7 bo5 sio-siang5 lah. Kau3-taN tai7-ke chhu ti7 e7-bin7 teh che7 e5 chhioh8-a2, hian7-chai7 tioh8 theh8 khi2 lai5 am thau5-khak. Chhioh8-a2 chaiN2-iuN7 oe7 tang3 jia hou7 nih? Tui3 chhioh8-a2 phang7 siap8 chui2 jip8 khi3 liau2-au7, tai7-ke tioh8 khi3-sak chhioh8-a2 lah, chong2-si7 u7 sim2-mih8 thang am nih? 
  Ti7 chit khoan2 e5 cheng5-heng5 e5 e7-bin7 hou7 goa2 siuN7 khi2, Lang5 na7 tek-choe7 Siong7-te3, jia2-khi2 Siong7-te3 e5 siu7-khi3 e5 si5, tek-khak beh chhin-chhiuN7 an2-ni bo5 sou2-chai7 thang bih chiah tioh8. Tng u2-tiu7 e5 toa7 Chu2-chaiN2, lan2 e5 Siong7-te3 hoat-chhut I siu7-khi3 e5 bin7 e5 si5, chi7-chui7 oe7 siam2-bih thoat-li7 I e5 siu7-khi3 ah? Ki3-jian5 si7 an2-ni, lan2 tioh8 ti7 Chu2 Ia5-sou, lan2 e5 Kiu3-chu2 e5 toa7 kiu3-un iau2 ti7 lan2 tiong-kan e5 kin-a2-jit8, lan2 tioh8 pi7-pan7 lan2 e5 sim chiap-siu7 lan2 e5 Chu2, tit I po2-hou7. Tng sim2-phoaN3 e5 jit8 siu7 I tit-tioh8 chiap-lap8, jip8 ti7 eng2-oan2 e5 kok. 
  Chu2 e5 seng3-chhiu2 jia-chah8 po2-hou7: 
  Tu2-tu2 ti7 chit khoan2 gong5-ngiah8, tiu5-tu5, kiaN5 bo5 lou7 e5 si5, Chu2 e5 seng3-chhiu2 jia-chah8 po2-hou7 goa2. I bo5 pang3-sak goa2 chit khoan2 loan2-jiok8 e5 lang5, Chu2 chhe thiaN3 Chu2 e5 chi2-be7 iong7 i e5 hou7-soaN3 lai5 jia-kham3 goa2. Sui-jian5 si7 an2-ni, ti7 chun5-teng2 hong teh thau3 e5 si5, hou7-soaN3 pun2-sin si7 chin gui5-hiam2 e5 mih8; tu2 boe7 tiau5 toa7 hong. Au7-lai5 in chiu7 khan goa2 jip8 khi3 chun5-tou2 e5 lai7-bin7, niu7 goa2 u7 ui7 thang bih. 
  Ti7 chia hou7 goa2 keng-giam7 3 hang7 e5 su7: Thau5 chit8 hang7: Chu2 si7 thiaN3-thang3 e5 Chu2. I ti7 lan2 gu7-tioh8 gui5-hiam2 e5 si5 I tek-khak oe7 chhun I e5 seng3-chhiu2 jia-chah8 po2-hou7 lan2. Te7 ji7: I e5 seng3-chhiu2 beh tui3 li2 bo5 khoaN3-kiN3 e5 sou2-chai7, bo5 phah-sng3 e5 tiong-kan pang-chan7 li2. Te7 3: lan2 iau2-be7 thiaN3 lang5 e5 tai7-seng, Chu2 i2-keng thiaN3 li2. Sou2-i2 lan2 bo5 sim2-mih8 thang khoa-khau2, na7 beh khoa-khau2, chi2-u7 khoa-khau2 sip8-ji7-ke3 teng2 e5 Chu2 na7-tiaN7. Phi3-ju7 kong2, goa2 thiaN3 Chhit-bi2 e5 lang5, koan-sim in, ai3 chiong Chu2 hok-im e5 kian3-cheng3 pun hou7 in; sou2-i2 chiah che7 chun5 beh khi3 Chhit-bi2. Chong2-si7 iau2 be7 kau3 Chhit-bi2 e5 tai7-seng, ti7 chun5 lai7, thiaN3 Chu2 e5 lang5 tai7-seng thiaN3 goa2 lah; in chhun in e5 chhiu2 jia-chah8, po2-hou7 goa2. 
  Li2 boe7 thiaN3 I, I seng thiaN3 lan2: 
  Goa2 hit jit8 in-ui7 thiN-khi3 chin ho2, sou2-i2 bo5 toa3 sim2-mih8 khah sio e5 saN; chheng7 poh8-poh8 e5 saN na7-tiaN7. Na7 m7-si7 in e5 thiaN3-thang3 ti7 goa2 e5 teng2-bin7, goa2 tek-khak tu2 boe7 tiau5 hong kap hou7 e5 chhi3-tham3. Lan2 long2 chai hai2-hong si7 chin leng2 e5. Goa2 siong-sin3 in hou7 goa2 jip8 ti7 chun5-tou2 lai7, tek-khak u7 chit8 lang5 thoe3 goa2 chhut khi3 goa7-bin7 hou7 hong chhe, hou7 hou7 ak chiah tioh8. Sim2-mih8 lang5 thoe3 goa2 hou7 hou7 ak, goa2 m7-chai, goa2 chi2-u7 chai Chu2 e5 thiaN3 kek-tong7 thiaN3 Chu2 e5 lang5 an2-ni choe3 e5. PhiN5-ou5 kau-thong-chun5 e5 siat-pi7 u7-e5 chin chha, phou2-thong lang5-kheh moa2-moa2, chong2-si7 jia-jit8 e5 pou3-phang5 to i3-su3 i3-su3 chit8 nia2 ne5 ti7 tiong-ng. Ti3-kau3 hou7 lang5-kheh ti7 jit8 tiong-tau3, jit8 chin iam7 e5 si5, ti7 jit8 tiong-ng phak8 4 tiam2 cheng si7 phou2-thong e5 su7. Phou2-thong e5 lang5 it-teng7 oe7 liu3-phe5. 
  TaN Chu2 e5 thiaN3 ki3-jian5 kau3 an2-ni, goa2 eng-kai tioh8 chaiN2-iuN7 po3-tap Chu2 e5 un ah? Chu2 ki3-jian5 thiaN3 chi3-bi5-se3 e5 goa2 khah iaN5 ti7 phou2-thong-lang5, goa2 eng-kai tioh8 chaiN2-iuN7 po3-tap Chu2 e5 un ah? Che si7 goa2 it-seng e5 toe5-bak8. 
  Khou2 Iu2-chai5 Bok8-su lau5 si5-kan hou7 goa2 choe3-kang: 
  Kau3 ti7 Chhit-bi2 Kau3-hoe7, in u7 hou7 goa2 ki-hoe7, ti7 Khou2 Iu2-chai5 Bok8-su poe5-leng5-hoe7 liau2-au7 hou7 goa2 choe3 kian3-cheng3; Goan2 ia7 u7 koh kau3 ti7 leng7-goa7 chit8 e5 sou2-chai7 choe3 ia2-goa7 e5 pou3-to7, ti7 hia goa2 ia7 u7 choe3 kian3-cheng3. 
  Chhit-bi2 hit e5 kau3-hoe7 si7 48 ni5 cheng5 Seng3 Sin5 ka-ki7 choe3-kang e5 sou2-chai7. Goan2 PhiN5-ou5 e5 sin3-tou5 long2 chai hit e5 ki5-su7; “ I2-ma2-loe7-li7 ” e5 Sin5 chaiN2-iuN7 ti7 hia khai-thok hiah e5 kau3-hoe7. In chai7-toe7 e5 lang5 ia7 siong5-siong5 the5-khi2 chit e5 su7 lai5 kou2-le7 au7-tai7 chiah e5 sin3-tou5. Sou2-i2 goa2 khi3 e5 si5 goa2 u7 kam2-kak in thiaN3 Chu2 e5 sim si7 kek8-ki5 hong-seng7 e5. 
  Kau3 ti7 am3-si5, in hia si7 bo5 tian7-he2. Eng-kai goa2 si7 pi2 jim7-ho5 lang5 khah hong-pian7, chong2-si7 in tui3 goa2 e5 khoan-sim si7 pi2 goa2 tui3 in e5 sou2 choe3 khah choe7. Ti3-kau3 goa2 siong5-siong5 teh siuN7; tau3-ti2 si7 beh khi3 thoan5 hok-im hou7 lang5, a2-si7 beh khi3 hou7 lang5 bo5-eng5, khoan2-thai7 goa2 nih? 
  Ng3-bang7 Chu2 kian-kiong5 goa2, hou7 goa2 e5 thiaN3 oe7 iaN5-ke3 pat8 lang5 tui3 goa2 e5 thiaN3. 
  I2-siong7 si7 khi3 Chhit-bi2, li7 Ma2-keng choe3 hng7 e5 sou2-chai7, sou2 tit-tioh8 e5 kian3-cheng3. 
  Khi3 Bong7-oaN choe3-kang: 
  Goa2 koh teh koan-sim e5 to2-su7 u7 Bong7-oaN to2 ( Bong7-an ). Hia u7 nng7 keng kau3-hoe7, Hoe-theh8 kap Chiong-kun. Ti7 hia sui-jian5 u7 sian-siN teh bok8-hoe7, chong2-si7 hit e5 sou2-chai7 si7 tui3 Ma2-keng che7 chun5 nng7 tiam2 cheng e5 sou2-chai7, sou2-i2 ti7 lian5-lok8 siong7, ku7-li7 siong7 siong5-siong5 siu7 lang5 boe7 ki3-tit e5 sou2-chai7. 
  Goa2 chin ai3 kau3 hit e5 sou2-chai7 choe3 kian3-cheng3. Goa2 chiu7 ti7 ki5-to2 e5 tiong-kan ng3-bang7 Chu2 khui lou7. Ko2-jian5 u7 ki-hoe7 kau3 lah. Hia e5 thoan5-to7 sian-siN pun2-sin thiaN tioh8 goa2 chhut-khi3 tak8-ui7 teh kian3-cheng3, ia7 i pun2-sin ia7 u7 thiaN tioh8 goa2 e5 kian3-cheng3, i chiu7 ai3 goa2 kau3 in e5 sou2-chai7 tui3 hia e5 lang5 choe3 kian3-cheng3. I chiu7 tui3 goa2 e5 lau7-pe7 kau-siap8. M7-ku2 goa2 e5 lau7-pe7 bo5 beng5-beng5 tah-eng3. Chhin-chhiuN7 beh, chhin-chhiuN7 m7-kheng2. 
  Kau3 ti7 hit tong-jit8 goa2 chiu7 kap Tan5 Sian-siN chhut-hoat, bo5 koh chit8 pai2 tit-tioh8 goa2 e5 lau7-pe7 e5 un2-chun2 chiu7 khi3. Hit jit8 ti7 chun5 lai7 goa2 long2 bo5 gu7-tioh8 sim2-mih8. Goa2 ki3-jian5 khi3 kau3 Chhit-bi2, che7 4 tiam2 cheng e5 chun5, sim7-chi3 boe7 hin5-chun5; ho5 hong3 nng7 tiam2 cheng e5 Bang7-oaN, goa2 sim long2 bo5 khoa3-lu7. Hit si5 sou2 che7 e5 si7 20 be2 e5 hi5-chun5, si7 lim5-si5 pai3-thok hou7 goan2 tah e5. TaN tui3 chit hoe5 e5 keng-giam7 hou7 goa2 koh-khah u7 chu7-sin3; goa2 na7 beh ti7 goan2 PhiN5-ou5 e5 li7-to2 hia, chia, choe3 Chu2 e5 kang e5 si5, na7 tioh8 che7 chun5, goa2 long2 boe7 hin5 chiah tioh8. Che si7 Chu2 hou7 goa2 e5 un-su3 e5 chit8 hang7. Goa2 siong-sin3 si7 an2-ni. 
  Chu2 e5 un-su3 kok lang5 bo5-tang5: 
  Ti7 chia goa2 siuN7 khi2 i2-cheng5 tui3 Chhit-bi2 beh tng2-lai5 e5 si5 e5 chit8 e5 kou3-su7: U7 chit8 e5 thiaN3 Chu2 e5 chheng-lian5-lang5 tui3 goa2 kong2, Li2 na7 hin5 e5 si5 chiah chhe7 goa2. I si7 Chhit-bi2 e5 chai7-te7-lang5, ia7 hit jit8 beh tng2-lai5 e5 si5 hong chin toa7. Hit jit8 e5 hong si7 ka7 goan2 koaiN ti7 Chhit-bi2 1, 2 jit8 e5 hong. Goan2 beh tng2 lai5 e5 si5 hong sui-jian5 iau2 chin toa7, m7-ku2 goan2 kok lang5 long2 u7 tou-hap8, tek8-piat8 Khou2 Bok8-su koh-khah si7 u7 tou-hap8; I kap Tai5-oan5 e5 kau3-hoe7 sou2 teng7 e5 jit8-theng5-pio2 si7 chat8-chat8 e5. Sou2-i2 chiah kiong5-kiong5 siat-hoat khui chun5. TaN kiat-ko2 chaiN2-iuN7 nih? Hit e5 chheng-lian5 bo5 ku2 chiu7 hin5-chun5. Goa2 hoan2-tng2 long2 bo5 sim2-mih8. Che m7-si7 goa2 e5 pun2-su7. Goa2 siong-sin3 si7 Chu2 po2-siu2 goa2, hou7 goa2 khah iaN5 chiah e5. In-ui7 lun7 kau3 goa2 e5 sin-the2, goa2 bo5 pi2 pat8 lang5 khah iong2-kiaN7, koh goa2 e5 kang-chok siong7, goa2 u7 khah sit-bin5; chiau3 eng-kai ti7 chit khoan2 e5 chong7-thai3 e5 e7-bin7 si7 pi2 pat8-lang5 khah oe7 hin5-chun5 chiah tioh8. Kam2-sia7 Chu2, I hou7 goa2 chit8 pai2 koh chit8 pai2 long2 bo5 gu7-tioh8 boe7 kham-tit e5 su7. 
  Ti7 hia ia7 u7 thiaN3 Chu2 e5 chheng-lian5: 
  Chit hoe5 goa2 khi3 e5 sou2-chai7 si7 Hoe-theh8. Tan5 Sian-siN si7 chu7-chai7 ti7 Hoe-theh8 e5 kau3-hoe7, soa3 kiam Chiong-kun e5 pou3-to7-sou2. Goa2 khi3 Chiong-kun e5 si5 u7 hou7 chit8 ui7 thiaN3 Chu2 e5 chheng-lian5 aiN7 chiuN7 phiaN5. 
  Chit e5 chheng-lian5 kho2-sioh ti7 bo5 ku2 i2-cheng5 koaN teng7 ke3-sin. I hian7-chai7 kap Chu2 tang5 khia7-khi2 chin khoai3-lok8 chiah tioh8. Chu2 soah i e5 kan-khou2, tui3 hit e5 kou-to2 bo5 lang5 kiaN5 kau3 e5 sou2-chai7 tiau3 tng2 khi3 Pe7 e5 sou2-chai7 lah. Chit e5 chheng-lian5 chin jiat8-sim, ia7 gau5 thiaN3 Chu2, thiaN3 lang5. Ti7 chit khoan2 li7-to2, iau2 u7 chit khoan2 sui2 e5 sin3-giong2 e5 chheng-lian5-lang5 chhut, che beng5-beng5 si7 Seng3 Sin5 ka-ki7 teh choe3-kang e5 ian5-kou3. Na7-si7 Seng3 Sin5 chhin-chu7 choe3-kang, bo5 lun7 ti7 thiN-piN hai2-kak; bo5-lun7 si7 ti7 thoan5-kau3-chia2 khah bo5 beh khi3 e5 sou2-chai7, in thiaN3 Chu2 e5 sim long2 sio-siang5. Khak-sit8 m7-si7 lang5 teh gau5, m7-si7 lang5 teh thoan5 to7-li2 e5; si7 Chu2 e5 Sin5 pun2-sin teh choe3-kang. Goan7 Chu2 an-ui3 i e5 ui5-chok8. 
  Koh hou7 hong koaiN-tiau5--lah: 
  Tng2-lai5 ti7 Hoe-theh8, ti7 hia an3-sng3 2, 3 jit8 beh kap in seng-oah8, chong2-si7 ” Thian put chiong5 jin5-goan7,” goa2 ti7 hia hou7 hong koaiN 8, 9 jit8. Che ti7 goan2 PhiN5-ou5 si7 phou2-thong e5 su7, tong5-si5 ia7 si7 goan2 PhiN5-ou5 lang5 beh khi3 li7-to2 e5 si5 eng-kai tioh8 kho2-lu7 chai7-lai7 e5 su7. Chong2-si7 goa2 chit hoe5 beh lai5 Hoe-theh8 e5 si5, goa2 bo5 chiong chit khoan2 su7 khng3 ti7 ki5-to2 e5 lai7-bin7. Sou2-i2 kau3 ti7 siu7 hong koaiN ti7 Hoe-theh8 e5 si5; goa2 chit8-bin7 kam2-sia7 Siong7-te3, I ai3 goa2 ti7 chia khah choe7 jit8 thang li2-kai2 in, oe7 thang kap in chhin-bok8, iu5-hi3, saN thit-tho5, iah8-si7 choe3 choe7-choe7 hoe5 ka-teng5 le2-pai3; leng7-goa7 chit8-bin7 goa2 chin khoa3-lu7 chhu3-nih e5 lau7-pe7 lau7-bu2 m7-chai chaiN2-iuN7 teh hoan5-lo2, chaiN2-iuN7 teh siu7-khi3. Chit 9 jit8 si7 ti7 chin mau5-tun2 e5 sim-cheng5 e5 e7-bin7 keng-ke3. 
  Goa2 tioh8 chaiN2-iuN7 ki5-to2: 
  Ia5-sou ai3 lan2 na7 beh te3 I chiu7 tioh8 pang3-sak it-chhe3, m7-thang thiaN3 pe7-bu2, hiaN-ti7, a2-si7 kiaN2-ji5 khah iaN5-ke3 Ia5-sou, si7 goa2 e5 pe7-bu2 thiaN3 goa2 khah iaN5-ke3 thiaN3 Ia5-sou. Goa2 pun2-sin nih? Tioh8 chaiN2-iuN7 chhu2-li2 chit e5 bun7-toe5 ah? Chiong chit khoan2 su7 theh8 chhut-lai5 choe3 bun7-toe5 teh siuN7 pun2-sin i2-keng si7 thiaN3 pe7-bu2 iaN5-ke3 mah? 
  Goa2 ti7 9 jit8 au7 tng2-khi3 e5 si5 pe7-bu2 chin siu7-khi3 goa2, che si7 bian2 kong2 e5. 
  Koh khi3 Bang7-oaN: 
  Kam2-sia7 Chu2, I koh hou7 goa2 chit8 pai2 koh chit8 pai2 khi3 Bang7-oaN e5 sou2-chai7. Te7 ji7 pai2 si7 Chiong-kun e5 kau3-hoe7 e5 hian3-tng5-sek. Te7 saN pai2 goa2 u7 kap chit8 ui7 tang5-phoaN7, si7 kap goa2 sio-siang7 bak8-chiu bo5 chu7-iu5 e5 peng5-iu2 saN-kap choe3-hoe2 khi3. Chit e5 peng5-iu2 si7 choe3-kun7 u7 khah beng5-pek8 to7-li2, i chiah ai3 kap goa2 tang5-kang, ui7 Chu2 choe3 kian3-cheng3. Goan2 choe3-hoe2 ku2-ku2, goa2 ia7 thoan5 to7-li2 hou7 i ku2-ku2, chong2-si7 ti7 choe3-kun7 chiah khah beng5-pek8 to7-li2. Kam2-sia7 Chu2. 
  Seng3 Sin5 choe3-kang e5 kau3-hoe7---Chiong-kun. 
  Goa2 ti7 Chiong-kun Kau3-hoe7, ti7 le2-pai3-jit8 kang2-to7 e5 si5, u7 chit8 ui7 teh thak8 i-hak8 e5 chheng-lian5 chin kam2-tong7. Jian5-au7 i the5-gi7 goa2 tioh8 chiong kian3-cheng3 in3 choe3 chit8 pun2 chheh lai5 hou7 pat8-lang5 thak8. Che tu2-tu2 si7 goa2 i2-keng u7 e5 sim-goan2. Goa2 ti7 hit-si5 tui3 i e5 oe7 chiu7 koat-i3 beh chhut goa2 e5 kian3-cheng3-chip8, eng7 an2-ni lai5 eng5-iau7 Chu2 e5 mia5; hou7 khah choe7 lang5 oe7 thang siau3-liam7 Chu2 e5 un. Goa2 pun2-sin si7 chit8 e5 heng5-tong7 bo5 chu7-iu5 e5 lang5, na7 kho3 bun5-ji7, kho3 bun5-chiuN oe7 thang kia3 kau3 choe7-choe7 sou2-chai7 thang lai5 thoe3 goa2 e5 kian3-cheng3, che koh-khah u7 li7-ek chiah tioh8. I2-au7 goa2 chin chek-kek8 choe3 chit e5 kang lah. Ka-chai3 Chu2 ia7 ti7 chit hong-bin7 thoe3 goa2 pi7-pan7 hou7 goa2 bo5 khiam3-kheh. Hit e5 chheng-lian5 u7 tah-eng3 goa2 beh siat-hoat chhut-pan2 e5 su7. Ia7 goan2 e5 bok8-su ia7 u7 tah-eng3 goa2, beh thoe3 goa2 sia2 Peh8-oe7-ji7 e5 su7. Ia7 Tiong-bun5 hong-bin7 ia7 u7 chit8 ui7 lai5 goan2 PhiN5-ou5 choe3 peng e5 Sin5-hak8-seng beh ka7 goa2 pang-bang5. In-ui7 goa2 phou2-thong long2 si7 eng7 tiam2-ji7 teh sia2, na7 bo5 in pang-bang5 goa2, goa2 chiu7 m7-chai beh chaiN2-iuN7 chhut-pan2 chheh. Kam2-sia7 Chu2. 
</CL>
<HL>

著做工，無論甚物環境： 
當咱活teh e5 時只有著盡力信靠主。無論咱甚物時，遇著甚物危險驚惶，主就beh照顧咱。我也著當我活teh e5 時，盡力信靠主。我ti7 這世間所chhun e5時間也著盡力為主做工。我雖然是目珠無看見，頭前親像烏烏暗暗，一遍烏雲罩ti7 我e5 頭前，但是我著倚靠主免驚惶才會應得。進一步著koh為主做工才會應得。因為主是較贏世間e5主。聖經有記載講： 
我已經將chiah e5 ka7 lin2講，hou7 lin2 tiam3 ti7我有平安。Ti7 世間lin2有苦難，獨獨lin2 thang放心；我已經較贏世間（約16：33）。
Ti7 hit e5破病e5 時koh再回想講，我e5 心內一定iau2有罪，未查出e5罪。親像我若遇著悽慘、艱苦，抑是孤獨e5 時，我常常對主下願；beh為主做工。總是到ti7 烏雲過去e5 時我就boe7記得。Koh我也知，我e5 親人濟濟iau2未信主。連我家己e5父母兄弟都背逆主，辜負主恩典。現時我若離開世間，我可能空手見父lah；無toa3甚物。 
放下重擔，去做工： 
Hit日當我病真艱苦e5 時，我就祈禱上帝，求主koh一擺憐憫我e5 罪，赦免我e5軟弱。同時我將我心內e5重擔交托ti7主。 
Hit時我所讀e5聖經講： 
Lin2 見若著磨擔重擔e5著就近我，我beh hou7 lin2安歇。我心神溫柔謙遜，lin2背我e5 擔來tui3我學，就lin2 e5心內會得著安歇。因為我e5 擔是快，我e5 擔是輕（太11：28-30）。
當我祈禱將我心內所有e5重擔交代主了後，我e5 心就真平安。Koh無偌久我就睏去。當我睏醒e5 時，我e5 身體感覺真輕鬆。經過無幾日我e5 病就好去。Tui3我病好了後，我就更加奮志努力想beh為主做工lah。 
聖神做工，魔鬼也teh做工： 
我beh做工e5 時，當然魔鬼就設濟濟計謀beh阻擋我，ai3 hou7 我失志。總是我有主e5話thang靠，得勝到有chhun。Hit e5經過親像an2-ni： 
有濟濟無愛聽道理e5人當面對我譏刺講，你是前世犯罪，致到現在遇著目珠無看見。也有人講，你是tui3 你e5 祖先犯罪致到連累著你目珠無看見。這款e5話語我tui3細漢e5 時，著常常聽見。我讀著聖經中，主對這個解答 e5 時我心真歡喜。特別koh聽見牧師e5解說e5 時我e5心就曉悟，平安lah。 
聖經一段e5故事咱攏知，講： 
耶穌行過e5 時，看見一人出世就青瞑。伊e5 學生問伊講，涅彼這人出世就青瞑，tui3 是誰犯罪，是伊本身；抑是伊e5 父母ah？耶穌應講，這人無犯罪，伊e5 父母也無；獨獨beh用伊來顯明上帝e5所做（約9：1-3）。
有好e5模樣ti7 頭前： 
海倫凱勒女士，伊雖然出世了後目珠就無看見，啞口，koh臭耳人，但是主也無放sak 伊；行濟濟e5奇事ti7伊e5身上。人講伊是20世紀e5神蹟。 
我相信我e5 目珠無看見，也是主beh用我，beh通過我e5 身上做伊e5 見證，榮光伊e5 名。願主保守我到伊beh召e5日。 
有濟濟人也會譏刺我講，你講耶穌會醫好人e5病，為甚物你e5 目珠才boe7得著醫好？我就用約翰9章e5尾站e5故事拆明hou7 in聽。 
我因為審判臨到這世間，hou7 boe7看見e5人看見；也看見e5人變做青瞑。法利賽人聽見chiah e5話，就ka7伊講，總無阮也青瞑mah？耶穌ka7 in講，Lin2若青瞑，就無罪；今lin2講，阮看見；就lin2 e5罪定定 ti7-teh。
Lin2疼我較贏chiah e5 mah？ 
我beh做工，iau2有一項e5阻隔，就是父母對我e5 「疼」。Tui3前章中咱已經會知影我e5 老父e5固執e5事；m7 hou7 我去手術、去讀冊。事實上這個父母e5疼險險害我失學，險險hou7 我做一個無路用e5人，也koh事實上有紛亂我e5 信仰。總是我也不便批評甚物。 
譬喻講，我e5 父母因為疼我，知我目珠無看見真無自由；ti7外面行來行去真危險。In就疼我e5 緣故阻擋我，m7 hou7 我出去較遠e5所在。咱beh批評這款e5疼做盲目e5疼。總是做父母e5人kiam2 m7 是攏是這款e5 mah？咱做人e5老父老母e5 m7 知怎樣？我當然iau2 m7 知一項事e5實在。 
青瞑人teh搭船： 
咱攏知，阮澎湖就是一個濟濟島嶼e5所在。媽宮本島比較交通較利便以外，若beh去外島攏著坐船。請lin2想像一個目珠無看見e5人beh坐船e5場面：若bat來澎湖e5人攏知影，阮beh去離島e5交通船 m7 是偌大隻。伊靠岸e5 時，若水淹，就較好上船；總是若水kho2 e5 時，就攏著用跳e5才會當落船。也船 m7 是定定停ti7 hia。船受著海湧撥來撥去，搖來搖去，真無安定。落船也是an2-ni，起船也是an2-ni。有時ti7離島也著跳落水內，liau5到海墘。Ti7 hit時目金e5知水e5深淺，阮是只有信用in e5話，跳就跳。Hit e5感覺事實親像beh跳入海，跳落去死一樣。 
Ti7這款狀態e5下面，我e5 父母無愛我出去到離島做工是當然e5事。咱beh怎樣講in ah？ 
主替我開路到七美： 
總是chiah e5事情無論如何，未致到阻擋我疼主e5心。 
感謝主，主有替我開路，hou7我會thang去到ti7最遠e5離島 「七美」，ti7 hia為主做見證。機會就是親像an2-ni 到e5。Tu2-tu2對南美洲有許有才牧師轉來台灣，也有來到阮澎湖濟濟日（A.D. 1967）。許牧師也有排七美e5日程。當阮媽宮教會有teh募集應援e5 時，我就決意順這個機會到ti7七美。 
我將這個事ti7 祈禱e5 時列入ti7祈禱e5項目e5內面，向望主替我開路。感謝主，我e5 祈禱得著主鑑納。主就差阮e5 長老劉錦好姊ka7我e5 父母講真濟e5好話，果然，我e5 父母有承諾beh hou7我去。 
七美是離阮媽宮4點鐘e5船e5所在。5月尾，6月初對天氣來講是真好e5時期；無風、無雨，boe7冷、boe7熱e5時機。Hit日ti7時間上阮boe7會tang3享受軍船e5便利。（阮澎湖講軍船，m7 是teh指鐵甲e5大隻戰船。阮講軍船就是約100馬e5軍e5交通船）。Hit日阮著坐民間e5 45馬e5普通交通船。Che對我來講是頭一擺beh坐細隻船e5。 
小信e5人ah？ 
雖然有較驚、較掛慮，若是想到牧師in也是beh坐相像hit隻船，也相像著坐4點鐘久，我就將這款e5煩惱交託主lah。 
想到早前主耶穌出來傳道理e5時，也an2-ni ti7 Ka-pek-long5坐船。主也有遇著大風湧。Hit時主起來責備風kap海hou7 伊平tiaN7。既然咱bat讀著這個故事，也信咱e5 主是管理宇宙萬物e5主，咱kiam2 beh koh成做一個小信e5人mah？我就將一切e5事交託主安排，聽候hit e5日子lah。 
果然遇著風雨： 
到ti7 hit日我會記得真好天。我e5父母就照約束hou7 我出發。阮就出發。感謝主得著同信e5兄姊e5幫忙，我所掛慮e5 「上船」e5事攏順su7；in牽我e5 手，一面叫我著hoah8偌大步，ka7我注意著甚物時跳落去。Tui3這方面來講，我e5 存在確實是「纏絆」別人e5存在。 
出發e5 時雖然是真順su7，總是到ti7 途中忽然起風，亦落雨。船一下搖，逐家就開始暈船。總是雨落來e5時，情形就無相像lah。到今逐家chhu ti7下面teh坐e5蓆仔，現在著提起來掩頭殼。蓆仔怎樣會tang3遮雨nih？對蓆仔縫siap8水入去了後，逐家著棄sak蓆仔lah，總是有甚物 thang掩nih？ 
Ti7這款e5情形e5下面hou7 我想起，人若得罪上帝，惹起上帝e5受氣e5 時，的確beh親像an2-ni 無所在thang bih才著。當宇宙e5大主宰，咱e5 上帝發出伊受氣e5面e5 時，是誰會閃bih脫離伊e5 受氣ah？既然是an2-ni，咱著ti7主耶穌，咱e5 救主e5大救恩iau2 ti7咱中間e5今仔日，咱著備辦咱 e5 心接受咱e5 主，得伊保護。當審判e5日受伊得著接納，入ti7 永遠e5國。 
主e5聖手遮chah8保護： 
Tu2-tu2 ti7這款gong5-ngiah8，躊躇，行無路e5時，主e5聖手遮chah8保護我。伊無放sak 我這款軟弱e5人，主差疼主e5姊妹用伊e5 雨傘來遮蓋我。雖然是an2-ni，ti7船頂風teh透e5 時，雨傘本身是真危險e5物，tu2 boe7 tiau5大風。後來in就牽我入去船肚e5內面，讓我有位thang bih。 
Ti7 chia hou7 我經驗3項e5事：頭一項：主是疼痛e5主。伊ti7咱遇著危險e5 時伊的確會chhun伊e5聖手遮chah8保護咱。第2：伊e5 聖手beh對你無看見e5所在，無扑算e5中間幫贊你。第3：咱iau2未疼人e5代先，主已經疼你。所以咱無甚物 thang誇口，若beh誇口，只有誇口十字架頂e5主na7-tiaN7。譬喻講，我疼七美e5人，關心in，愛將主福音e5見證分hou7 in；所以才坐船beh去七美。總是iau2未到七美e5代先，ti7船內，疼主e5人代先疼我lah；in chhun in e5手遮chah8，保護我。 
你boe7疼伊，伊先疼咱： 
我hit 日因為天氣真好，所以無toa3甚物較燒e5衫；穿薄薄e5衫na7-tiaN7。若m7 是in e5疼痛ti7 我e5 頂面，我的確tu2 boe7 tiau5風kap雨e5試探。咱攏知海風是真冷e5。我相信in hou7我入ti7船肚內，的確有一人替我出去外面hou7 風吹，hou7 雨沃才著。甚物人替我hou7 雨沃，我m7 知，我只有知主e5疼激動疼主e5人an2-ni 做e5。澎湖交通船e5設備有e5 真差，普通人客滿滿，總是遮日e5布帆都意思意思一領ne5 ti7中央。致到hou7 人客ti7 日中晝，日真焰e5 時，ti7 日中央曝4點鐘是普通e5事。普通e5人一定會liu3皮。 
今主e5疼既然到an2-ni，我應該著怎樣報答主e5恩ah？主既然疼至微細e5我較贏ti7普通人，我應該著怎樣報答主e5恩ah？Che是我一生e5題目。 
許有才牧師留時間hou7我做工： 
到ti7七美教會，in有hou7我機會，ti7 許有才牧師培靈會了後hou7我做見證；阮也有koh到ti7另外一個所在做野外e5佈道，ti7 hia我也有做見證。 
七美hit e5教會是48年前聖神家己做工e5所在。阮澎湖e5信徒攏知hit e5奇事；「以馬內利」e5神怎樣ti7 hia開拓hiah e5教會。In在地e5人也常常提起這個事來鼓勵後代chiah e5信徒。所以我去e5 時我有感覺in疼主e5心是極其豐盛e5。 
到ti7 暗時，in hia是無電火。應該我是比任何人較方便，總是in對我e5寬心是比我對in e5所做較濟。致到我常常teh想；到底是beh去傳福音hou7人，抑是beh去hou7人無閒，款待我nih？ 
向望主堅強我，hou7 我e5 疼會贏過別人對我e5 疼。 
以上是去七美，離媽宮最遠e5所在，所得著e5見證。 
去望安做工： 
我koh teh關心e5島嶼有望安島（望安）。Hia有兩間教會，花宅kap將軍。Ti7 hia雖然有先生teh牧會，總是hit e5所在是tui3媽宮坐船兩點鐘e5所在，所以ti7連絡上，距離上常常受人boe7記得e5所在。 
我真愛到hit e5所在做見證。我就ti7祈禱e5中間向望主開路。果然有機會到lah。Hia e5傳道先生本身聽著我出去逐位teh見證，也伊本身也有聽著我e5 見證，伊就ai3我到in e5所在對hia e5人做見證。伊就對我e5 老父交涉。M7-ku2我e5 老父無明明答應。親像beh，親像m7肯。 
到ti7 hit當日我就kap陳先生出發，無koh一擺得著我e5 老父e5允准就去。Hit日ti7 船內我攏無遇著甚物。我既然去到七美，坐4點鐘e5船，甚至boe7暈船；何況兩點鐘e5望安，我心攏無掛慮。Hit時所坐e5是20碼e5漁船，是臨時拜託hou7 阮搭e5。今對這回e5經驗hou7我koh較有自信；我若beh ti7 阮澎湖e5離島hia、chia，做主e5工e5 時，若著坐船，我攏boe7暈才著。Che是主hou7 我e5 恩賜e5一項。我相信是an2-ni。 
主e5恩賜各人無同： 
Ti7 chia我想起以前tui3七美beh轉來e5 時e5一個故事：有一個疼主e5青年人對我講，你若暈e5 時才chhe7我。伊是七美e5在地人，也hit日beh轉來e5 時風真大。Hit日e5風是ka7阮關ti7 七美1、2日e5風。阮beh轉來e5 時風雖然iau2真大，m7-ku2 阮各人攏有都合，特別許牧師koh較是有都合；伊kap台灣e5教會所訂e5日程表是chat8-chat8 e5。所以才強強設法開船。今結果怎樣nih？Hit e5青年無久就暈船。我反轉攏無甚物。Che m7 是我e5本事。我相信是主保守我，hou7 我較贏chiah e5。因為論到我e5 身體，我無比別人較勇健，koh我e5 工作上，我有較失眠；照應該ti7 這款e5狀態e5下面是比別人較會暈船才著。感謝主，伊hou7 我一擺koh一擺攏無遇著boe7堪得 e5事。 
Ti7 hia 也有疼主e5青年： 
這回我去e5所在是花宅。陳先生是駐在ti7 花宅e5教會，續兼將軍e5佈道所。我去將軍e5 時有hou7一位疼主e5青年aiN7上坪。 
這個青年可惜ti7無久以前肝teng7過身。伊現在kap主同企起真快樂才著。主煞伊e5 艱苦，tui3 hit e5孤島無人行到e5所在召轉去父e5所在lah。這個青年真熱心，也gau5疼主，疼人。Ti7這款離島，iau2有這款sui2 e5信仰e5青年人出，che明明是聖神家己teh做工e5緣故。若是聖神親自做工，無論ti7天邊海角；無論是ti7傳教者較無beh去e5所在，in疼主e5心攏相像。確實 m7 是人teh gau5，m7 是人teh傳道理e5；是主e5神本身teh做工。願主安慰伊e5 遺族。 
Koh hou7 風關tiau5--lah： 
轉來ti7花宅，ti7 hia按算2、3日beh kap in生活，總是「天不從人願」，我ti7 hia hou7 風關8、9日。Che ti7 阮澎湖是普通e5事，同時也是阮澎湖人beh去離島e5 時應該著考慮在內e5事。總是我這回beh來花宅e5 時，我無將這款事囥ti7 祈禱e5內面。所以到ti7受風關ti7花宅e5 時；我一面感謝上帝，伊ai3我ti7 chia較濟日thang理解in，會thang kap in親睦、遊戲、相chhit-tho5，亦是做濟濟回家庭禮拜；另外一面我真掛慮厝nih e5老父老母 m7 知怎樣teh煩惱，怎樣teh受氣。這9日是ti7 真矛盾e5心情e5下面經過。 
我著怎樣祈禱： 
耶穌愛咱若beh te3伊就著放sak 一切，m7-thang疼父母、兄弟，抑是子兒較贏過耶穌，是我e5父母疼我較贏過疼耶穌。我本身nih？著怎樣處理這個問題ah？將這款事提出來做問題teh想本身已經是疼父母贏過mah？ 
我ti7 9日後轉--去e5時父母真受氣我，che是免講e5。 
Koh去望安： 
感謝主，伊koh hou7 我一擺koh一擺去望安 e5所在。第2擺是將軍e5教會e5獻堂式。第3擺我有kap一位同伴，是kap我相像目珠無自由e5朋友相kap做伙去。這個朋友是最近有較明白道理，伊才愛kap我同工，為主最見證。阮做伙久久，我也傳道理hou7伊久久，總是ti7最近才較明白道理。感謝主。 
聖神做工e5教會 — 將軍。 
我ti7將軍教會，ti7禮拜日講道e5時，有一位teh讀醫學e5青年真感動。然後伊提議我著將見證印做一本冊來hou7別人讀。Che tu2-tu2是我已經有e5心願。我ti7 hit時對伊e5話就決意beh出我e5見證集，用an2-ni來榮耀主e5名；hou7較濟人會thang數念主e5恩。我本身是一個行動無自由e5人，若靠文字，靠文章會thang寄到濟濟所在thang來替我e5見證，che koh較有利益才著。以後我真積極做這個工lah。佳哉主也ti7這方面替我備辦hou7 我無欠缺。Hit個青年有答應我beh設法出版e5事。也阮e5牧師也有答應我，beh替我寫白話字e5事。也中文方面也有一位來阮澎湖做兵e5神學生beh ka7我幫忙。因為我普通攏是用點字teh寫，若無in幫忙我，我就 m7 知beh怎樣出版冊。感謝主。 
</HL>