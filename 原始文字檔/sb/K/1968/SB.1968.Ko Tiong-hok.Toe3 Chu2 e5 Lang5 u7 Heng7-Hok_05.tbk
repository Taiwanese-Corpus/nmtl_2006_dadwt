<CL>
  Lam5-iuN5 e5 chi2-be7 sou2 koan-sim e5 kau3-hoe7---Hou2-chiN2. 
  Koh chit8 e5 to2-su7, si7 goan2 Ma2-keng Kau3-hoe7 e5 lang5 chin koan-sim e5, mia5 choe3 Hou2-chiN2. Goa2 ia7 si7 siok8 ti7 Ma2-keng Kau3-hoe7, chu7-jian5 goa2 ia7 siong5-siong5 thiaN-tioh8 hia e5 siau-sit; bo5-lun7 hia e5 kau3-hoe7 e5 siau-sit, a2-si7 ti7 hit toe7-hng Mou5-kui2 choe3 kang e5 su7, goan2 long2 siong5-siong5 thiaN-tioh8. Hit e5 sou2-chai7 si7 tui3 Ma2-keng che7 chun5 40 hun e5 sou2-chai7, goa2 kui2-na7 pian3 kap goan2 Ma2-keng e5 tiuN2-lo2, Lau5 Gim2-ho2 TiuN2-lo2 khi3 hia. Lau5 TiuN2-lo2 si7 chit8 e5 chin jiat8-sim e5 tiuN2-lo2, i thiaN3 Chu2, ia7 thiaN3 long2-chong2 e5 kan-khou2 lang5; i na7 thiaN-tioh8 sim2-mih8 lang5 ti7 sim2-mih8 sou2-chai7 u7 sim2-mih8 kan-khou2 e5 su7, i chiu7 ma2-siong7 kiaN5-kau3. I ia7 siong5-siong5 chio goa2 kap i tau3-tin7 khi3. Chin chu7-jian5 goa2 ia7 kap i khi3 Hou2-chiN2 kui2-na7 hoe5. Hou2-chiN2 e5 le2-pai3-tng5 si7 chit8 e5 Lam5-iuN5 e5 Hoa5-kiau5 Khou2 chi2-be7 hong7-hian3 lai5 khi2 e5, chong2-si7 chin-chio2 u7 thoan5-kau3-chia2 chu7-chai7 ti7 hia. 
  ChaiN2-iuN7 gin2-na2 beh te3 goan2 au7-bin7? 
  Goa2 khi3 chin-choe7 pian3 e5 Hou2-chiN2 e5 tiong-kan, goa2 oe7 ki3-tit thau5 chit8 hoe5 goa2 u7 kap koh chit8 e5 bak8-chiu bo5 chu7-iu5 e5 Ong5 Tiong-hau3 Kun choe3-hoe2 khi3. Bo5 phah-sng3 chit8 khi3 chiu7 hou7 hong koaiN chit8 le2-pai3 ku2. Hit e5 sou2-chai7 bo5 tian7-he2, bo5 chui2-to7, m7-ku2 tui3 goan2 lai5 kong2 si7 boe7 kam2-kak sim2-mih8; Chu2 hou7 goan2 bo5 tian7-he2 ia7 oe7 thang thak8-chheh, chin li7-pian7. Ti7 hit chit8 le2-pai3 ku2, goan2 kap hia e5 gin2-na2 thit-tho5, chhiuN3-koa, ia7 kong2 kou3-su7 hou7 in thiaN. U7 chit8 hang7 su7 thang kam2-sia7 Chu2 e5, chiu7-si7 goa2 long2 m7-bian2 khi3 chio-hou gin2-na2, gin2-na2 chin chu7-jian5 oe7 kun-te3 goa2. ChaiN2-iuN7 nih? In-ui7 in khoaN3-tioh8 goan2 bak8-chiu bo5 khoaN3-tioh8 chin hi-ki5, ai3 lai5 khoaN3 goan2, ai3 lai5 te3 goan2. Goan2 chiu7 li7-iong7 hit e5 ki-hoe7 kap in kau-poe5, kong2 to7-li2 hou7 in thiaN. Lan2 long2 chai, gin2-na2 in teh chu7-chip8 te3 goan2 chit khoan2 lang5 e5 au7-bin7, pun2 si7 houN3-ki5, chong2-si7 kau3 ti7 choe3-au7 in na7 khoaN3-kiN3 oe7 khi-hu7, oe7 chiau-that--tit, in chiu7 an2-ni khi3 choe3. Chong2-si7 tui3 goan2 lai5 kong2, goan2 e5 lai7-bin7 u7 Chu2 e5 sin5 kap goan2 saN-kap ti7-teh, sou2-i2 in long2 boe7 lai5 chiau-that goan2. Hoan2-tng2 oe7 lai5 te3 goan2 thiaN Chu2 e5 to7-li2. Che chiaN3-chiaN3 m7-si7 goan2 e5 pun2-su7; si7 Chu2 e5 sin5 ti7 goan2 lai7-bin7, chiah u7 an2-ni e5 pan-gi5. Lan2 thang o-lo2 e5 si7 chi3-koan5 chi3-gi7 e5 Siong7-te3. 
  Hiam2-hiam2 poah8-loh8 hai2: 
  Ki3-tit u7 chit8 pai2, ti7 Seng3-tan3-choeh e5 si5 beh khi3 Hou2-chiN2, goa2 kap Tiong-hau3 Kun gu7-tioh8 gui5-hiam2 e5 su7. Boe7-bian2-tit goa2 e5 pe7-bu2 bo5 ai3 hou7 goa2 chit khoan2 bo5 chu7-iu5 e5 lang5 chhut-khi3; sit8-chai7 ti7 to2-ui7 u7 gui5-hiam2 e5 su7 teh tan2 goan2 long2 m7-chai. 
  Su7-cheng5 si7 an2-ni. Ma2-keng Kau3-hoe7 na7 gu7-tioh8 toa7 e5 choeh-ki5, long2 u7 chhut-khi3 pang-chan7 hiuN-e7 e5 kau3-hoe7. Che chhin-chhiuN7 chiaN5-choe3 Ma2-keng Kau3-hoe7 e5 heng5-su7 chi-it. Ia7 hiuN-e7 e5 kau3-hoe7 na7 u7 kiat-hun iah8-si7 chong3-sek, Ma2-keng Kau3-hoe7 ia7 long2 khi3 pang-bang5 in; kap in tau3 nau7-jiat8, tau3 pang-bang5. In-ui7 Ma2-keng i2-goa7 e5 kau3-hoe7 long2 si7 chin soe3 chin soe3 e5; na7 bo5 Ma2-keng khi3 tau3 nau7-jiat8, kiaN-liau2 se3-siok8 lang5 oe7 khoaN3 bo5 khi2 lan2 e5 kau3-hoe7, kiaN-liau2 Chu2 e5 mia5 siu7 jiok8. 
  Hit hoe5 e5 Seng3-tan3-choeh, goan2 e5 tiuN2-lo2 in u7 the5-cheng5 chit8 jit8 khi3; goan2 si7 te3-au7 hit tong-jit8 chiah khi3 e5. Goan2 nng7 lang5 ka-ki7 kiaN5 kau3 beh che7 chun5 e5 sou2-chai7; hit jit8 si7 loh8-hou7 thiN, che7 chun5 e5 lang5 chio2-chio2; goan2 bo5 mng7 pat8-lang5, ka-ki7 chiu7 beh khi3 che7 chun5. Hut-jian5-kan nng7 lang5 chiu7 poah8-poah8 loh8-khi3 lau5-thui chan3-a2. Ka-chai3, koh chha chit8 sut-a2 tioh8 loh8-khi3 hai2-nih. Na7-si7 nng7 lang5 long2 poah8-loh8-khi3, hit-si5 e5 cheng5-heng5 m7-si7 an2-ni. Che si7 Chu2 teh po2-hou7 goan2, ai3 goan2 ui7-tioh8 I choe3 kang e5 si5 bo5 gu7-tioh8 sim2-mih8 gui5-hiam2 e5 su7, bian2-tit I e5 mia5 siu7 jiok8. Thoan5 hok-im e5 si5, Mou5-kui2 ia7 beh chou2-tong3, ia7 beh ham7-hai7 thiaN3 I e5 lang5, che lan2 long2 chai-iaN2. Chi2-u7 lan2 tioh8 kho3 Chu2 e5 mia5 iaN5-ke3 chiah e5 it-chhe3, thang eng5-iau7 kui hou7 Chu2. 
  (Thoan5 to7-li2 e5 si5 gu7-tioh8 gui5-hiam2 kap siu7 pek-hai7 si7 nng7 hang7 su7. Lan2 tioh8 chin7-liong7 pi7-bian2, u7-hong5 thau5-cheng5 e5 su7 ). 
  Tek-chiong2 phe5-hu-piN7 kho2-lin5 e5 lang5: 
  Kiat-poe3 chit e5 sou2-chai7 si7 ti7 goan2 PhiN5-ou5 choe3 siu7 Chu2 thiaN3 e5 to2-su7. Hia u7 I-liau5-thoan5, tit-tioh8 Hok-li7-hoe7 e5 pang-chan7, keng-siong5 tui3 Peh8-soa-to2 u7 i-seng teh khi3 in hia. Ia7 sun7 ki-hoe7 Peh8-soa e5 thoan5-kau3-chia2 khi3 thoan5 to7-li2 hou7 in thiaN. In u7 Tek8-chiong2 phe5-hu-piN7 e5 i-seng teh khoaN3-kou3 in, teh koan-sim in. Chu2 e5 thiaN3 m7-si7 kan-ta an2-ni; Hok-li7-hoe7 u7 ti7 hit sou2-chai7 kian3-siat ma2-thau5, ia7 khi2 chit8 keng chu7-hoe7-sou2 hou7 in, hou7 in thang ti7 hia chiap-siu7 i-liau5, koh tit-tioh8 hok-im. Hok-li7-hoe7 koh u7 chhiaN2 chit8 ui7 po2-bo2, ui7-tioh8 hit e5 toe7-hng e5 gin2-na2 siat thok-ji5-sou2. Tui3 an2-ni hia e5 to2-bin5 ia7 chin ai3 chiu7-kun7 Chu2, ai3 thiaN Chu2 e5 hok-im. Lan2 e5 soan-to7-hoe7 chiu7 phai3 chit8 ui7 choan-jim7 e5 thoan5-kau3-chia2 ti7 hit e5 sou2-chai7. Che si7 choe3-kun7 e5 su7. 
  TaN chhin-chhiuN7 hit khoan2 sou2-chai7 goa2 chin ai3 khi3, ai3 ti7 hia kong2-khi2 Chu2 e5 thiaN3. Kho2-sioh, ki-hoe7 sui-jian5 u7 kau3, hou7 goan2 oe7 tang3 khi3 kau3 hit e5 sou2-chai7, chong2-si7 hit jit8 si7 hit keng chu7-hoe7-sou2 e5 hian3-tng5-sek, sou2-i2 bo5 si5-kan thang hou7 goa2 choe3 kian3-cheng3. Chit e5 su7 chhim-chhim iau2 ti7 goa2 e5 sim-lai7, goa2 ti7 ki5-to2 e5 tiong-kan ai3 Chu2 thoe3 goa2 siat-hoat, hou7 goa2 u7 pat8 e5 ki-hoe7 thang choan5-kang ti7 hia choe3 kian3-cheng3. Ng3-bang7 Chu2 khui-lou7, hou7 goa2 oe7 thang kap hia e5 lang5 o-lo2 Chu2 e5 thiaN3-thang3. 
  Kau-thong sui-jian5 put-pian7, Chu2 ka-ki7 choe3-kang: 
  Kiat-poe3 si7 tioh8 tui3 Ma2-keng che7 chhia 40 hun, kau3 Chhiah-kham3 koh che7 chun5 45-50 hun chiah oe7 kau3 ui7. Kau-thong bo5 li7-pian7 e5 goan5-in si7 chai7 ti7 beh khi3 Kiat-poe3 e5 chun5-pang bo5 tiaN7-tioh8. Chiu7-si7 bo5 teng7-ki5 e5 kau-thong chun5 e5 koan-he7. Na7 m7-si7 tiau-kang chhiaN3 chun5, chiu7 tioh8 tiau-kang thok choe7-choe7 lang5 lian5-lok8, chiah oe7 tat8-tioh8 bok8-tek. Tong-jian5 na7 toa3 ti7 Chhiah-kham3 e5 lang5 si7 sui5-si5 chai sim2-mih8 chun5 beh khi3, chong2-si7 na7 ti7 Ma2-keng, bun7-toe5 chiu7 bo5 sio-siang7 lah. 
  Koh chit8 hang7 goan2 PhiN5-ou5 e5 put-pian7 e5 sou2-chai7, chiu7-si7 li2 na7 khoaN3 “ ho2-thiN ” li2 beh khi3 li7-to2, li7-to2 e5 lang5 ia7 khoaN3 si7 “ ho2-thiN ”, in beh khi3 liah8 hi5 chhut hai2. Che chin eng2-hiong2 chu7-hoe7. Chi2-u7 thang kam2-sia7 Chu2 e5 chiu7-si7 ti7 chit khoan2 li7-to2 Chu2 e5 thiaN3 na2 toa7 ti7 in e5 tiong-kan. Che si7 hou7 lan2 thang tit-tioh8 an-ui3 e5. 
  Ju2 kun7 tou-chhi7, ju2 kou3 se3-kan: 
  Goa2 u7 koh khi3 chit8 e5 to2-su7, Sai-su7 to2. I tui3 Ma2-keng che7 3, 40 hun e5 chun5 e5 sou2-chai7. Sai-su7 to2 si7 chit8 e5 chin toa7 e5 to2-su7, i kap Peh8-soa to2 kap Ma2-keng pun2-to2 saN chiap-kun7. Jin5-khau2 ia7 chin-choe7, chhut-sin e5 jin5-but8 ia7 boe7 chio2; choe7-choe7 long2 lai5 ti7 Ma2-keng teh choe3 su7-giap8. Chong2-si7 hia e5 kau3-hoe7 chin soe3 keng. In hia e5 lang5 lai5-lai5 khi3-khi3 ti7 Ma2-keng chin bo5-eng5, chin gau5 choe3 seng-li2, gau5 kou3 se3-kan e5 su7 lah. 
  Goa2 u7 khi3 nng7 pian3. Ki5-tiong chit8 pian3 pai3-thok chit8 e5 lai5 PhiN5-ou5 choe3 peng e5 Sin5-hak8-seng chhoa7 goa2 khi3. Goa2 hit jit8 e5 toe5-bak8 si7 “ Siong7-te3 thiaN3 se3-kan lang5 " ( Iok-han7 3 : 16 ). Kong2, Chu2 chaiN2-iuN7 thiaN3 lan2, lan2 ia7 an2-ni tioh8 thiaN3 I, tioh8 po3-tap Chu2 e5 un-tian2. 
  Hit jit8 kap Un-tian2 Kun beh tng2-lai5 e5 si5, in-ui7 si5-kan siuN ke3-thau5, ti3-kau3 boe7 hu3 kau-thong-chhia; si7 in-ui7 in chin ho2-i3 lau5 goan2 ti7 hia chiah8 tiong-tau3, ia7 ti7 hia kong2 choe7-choe7 Sai-su7 e5 su7, kap tam5-lun7 kau3-hoe7 e5 su7. 
  Sai-su7 e5 kau-thong: 
  Sai-su7 to2 e5 kau-thong-chhia si7 chin chio2. U7 nng7 tai5 ku7-ku7 e5 chhia, i2-goa7 u7 2, 3 tai5 saN-lian2-a2 chhia; na7 che7 bo5 tioh8 chiu7 tioh8 eng7 kiaN5-lou7 e5 lah. SiuN7 khi2 goan2 Ma2-keng 2, 3 ni5 cheng5 hian3-tng5-sek e5 si5, u7 Tai5-pak lai5 e5 lang5-kheh khi3 che7 tioh8 goan2 Sai-su7 e5 chhia kiaN chit8 tio5; in-ui7 in Tai5-pak e5 chhia, thiaN kong2 si7 toa7 koh sin koh chheng-khi3-siuN3; in e5 lou7, thiaN kong2 khoah koh piN5, in teh che7 chhia si7 lang5 teh che7, goan2 si7 “heng5-li2” teh che7 chhia, lang5 si7 “kah” heng5-li2 lai5 teh che7 chhia e5. Goan2 tong-jian5 koan3-si3 koan3-si3 lah. 
  TaN goa2 hit-si5 kap Un2-tian2 Kun chiu7 poaN3 kiaN5 poaN3 chau2 khi3 tou7-chun5-tiuN5 lah. U7 3, 40 hun e5 lou7-cham7. 
  ChhiN-mi5-lang5 teh chau2: 
  ChhiaN2 lin2 siong2-siong7 khoaN3-mai7 leh, chit8 e5 bak8-kng--e5 chhoa7 chit8 e5 chhiN-mi5--e5 toa7-pou7 soe3-pou7 e5 kong-keng2. Ka-chai3 hiuN-e7 e5 lou7 bo5 lang5 teh kiaN5, ia7 bo5 chhia teh ke3. Kau3 ti7 li7-khui chun5 iau2 chin hng7 e5 si5, chun5 i2-keng pang3 soh khui-chun5 lah. Goa2 tong-jian5 bo5 khoaN3-kiN3 hng7-hng7 e5 chun5 teh pang3 soh, chi2-u7 sin3-kho3“goa2 e5 chhiu2 sou2 khan” e5 lang5 e5 oe7-gu2, goa2 chiu7 piaN3-mia7 kap i chau2. Che chiu7-si7 kun-ku3 Hi-pek-lai5 Jin5-su 11:1 chat sou2 kong2: 
  Sin3 chiu7-si7 sou2 ng3-bang7 e5 su7-sit8, kap boe7 khoaN3-kiN3 e5 su7 e5 pin5-chun2. 
  Kam2-sia7 Chu2, Chu2 e5 thiaN3 kam2-tong7 sai2 chun5 e5 lang5, hou7 in tan2 goan2 ku2-ku2 chiah khui chun5; pun2-lai5 che7 hu3, si7 bo5 che7 bo5 hu3 e5 lang5 ka-ki7 e5 bun7-toe5, ka-ki7 e5 su7. Chong2-si7 kam2-sia7 Chu2, hou7 goan2 PhiN5-ou5 e5 sou2-chai7, iau2 po2-chhi5 chit khoan2 sui2 e5 koan-he7, ti7 lang5 kap lang5 e5 tiong-kan. Lin2 ti7 Tai5-oan5 ai-kiu5 he2-chhia ka7 li2 tan2, he2-chhia ia7 goan5-goan5 boe7 theng5. Goan2 sai2 chun5 e5 lang5 i tui3 hng7-hng7 e5 sou2-chai7 chiu7 toa7 siaN teh kio3 goan2, teh iat8 goan2. Che chiu7-si7 “ThiaN3 iaN5-ke3 lut8-hoat” lah. 
  Chau2 it-teng2: 
  Goa2 chau2 kau3-te3, kha long2 khia7 boe7-tiau5, tit8-tit8 beh un lok8-khi3, chong2-si7 Chu2 ti7 goan2 chau2 chin kin2 e5 si5 long2 bo5 hou7 goa2 tu2-tioh8 boe7 kham-tit e5 su7. Chit hoe5 si7 goa2 it-seng-gai5 chau2 siang7-kin2 e5 chit8 hoe5. ( ThiaN kong2, 100 bi2 20 bio2, phah-phoa3 chhiN-mi5-lang5 e5 se3-kai3 ki3-liok8 ). Che si7 chhio3-tam5. Chong2-si7 chau2 chin kin2 si7 bo5 m7-tioh8. 
  I2-goa7 goa2 iau2 u7 khi3 choe7-choe7 sou2-chai7, long2 si7 ti7 Ma2-keng pun2-to2 kap Peh8-soa to2 e5 kau3-hoe7. Kam2-sia7 Chu2, goan2 PhiN5-ou5 e5 thoan5-kau3-chia2 bo5 hiam5 goan2 e5 pi-bi5, iong5-un2 goa2 ti7 in e5 sou2-chai7 choe3 kian3-cheng3, che si7 Chu2 thoe3 goa2 khui-lou7, hou7 goa2 u7 khah choe7 e5 ki-hoe7. 
  IV . Siong7-te3 E5 ThiaN3 . 
  Pe7-bu2 e5 thiaN3-thang3 kong2 si7 se3-kai3 choe3 ui2-tai7 e5 thiaN3, pe7-bu2 e5 kong-lo5 ia7 si7 choe3 ui2-tai7. Tng lau7-bu2 beh siN lan2 chhut-si3 e5 si5, sou2 siu7 e5 kan-khou2 chin toa7, kau3 siN lan2 chhut-lai5 liau2-au7, pe7-bu2 iau2 koh eng7 chin-choe7 sim-sin5 poe5-iuN2 lan2. Tng lan2 hoaN-hi2 e5 si5 pe7-bu2 ia7 kap lan2 hoaN-hi2; tng lan2 kan-khou2, phoa3-piN7, lau5 bak8-sai2 e5 si5, pe7-bu2 ia7 te3 lan2 pi-siong lau5 bak8-sai2. 
  Pe7-bu2 e5 thiaN3: 
  Goa2 ki3-tit goa2 soe3-han3 e5 si5, si7 choe3 phaiN2 iuN2-chhi7 e5; choe7-choe7 piN7-thiaN3, choe7-choe7 kan-khou2, pe7-bu2 long2 siong5-siong5 ui7-tioh8 goa2 koan-sim. Kau3 goa2 toa7-han3 tit-tioh8 to7-li2 liau2-au7, long2 siong5-siong5 siuN7 m7-chai beh ju5-ho5 po3-tap pe7-bu2 e5 un-hui7; goa2 long2 siong5-siong5 siuN7 beh po3-tap, tan7-si7 long2 boe7-oe7. Chi2-u7 chin7 Chu2 sou2 hou7 goa2 e5 lek8-liong7 lai5 choe3. Goa2 chi2-u7 ng3-bang7 Chu2 chiok-hok goa2 e5 pe7-bu2. 
  Hian7-chai7 se3-kai3 siong7 iau2 u7 choe7-choe7 lang5, in m7-na7 boe7-oe7 siuN7 beh po3-tap pe7-bu2 e5 un-hui7; hoan2-tng2 kong2 pe7-bu2 bo5 thiaN3 in; sim7-chi3 iau2 u7 lang5 siong5-siong5 choe3 pe7-bu2 sou2 bo5 hoaN-hi2 e5 su7 lai5 poe7-gek8 pe7-bu2; sim7-chi3 iau2 u7 lang5 siong5-siong5 phah-me7 pe7-bu2, khou2-chhou2 pe7-bu2, boe7-oe7 hau3-keng3 pe7-bu2. Chiah e5 choe7 si7 keng3-ka toa7 e5. U7 chit8 koa2 lang5 jim7-ui5 kong2, hau3-keng3 pe7-bu2 si7 eng7 mih8-kiaN7 hou7 pe7-bu2 chiah8, ki5-sit8 iu2-hau3 pe7-bu2 m7-si7 chi2-u7 eng7 mih8-kiaN7 hou7 i chiah8 chiah si7 iu2-hau3; na7 chi2-u7 eng7 mih8-kiaN7 hou7 i chiah8, ia7 bo5 thiaN-than3 i e5 ka3-si7 ia7 m7-si7 sng3 choe3 iu2-hau3. Iu2-hau3 sui-jian5 eng7 mih8-kiaN7 hou7 pe7-bu2 chiah8, iau2 tioh8 ti7 choe3 su7, ti7 heng5-ui5 kap chiong2-chiong2 hong-bin7 hou7 i hoaN-hi2; ia7 chhian-ban7 m7-thang phah-me7 pe7-bu2, m7-thang khou2-chhou2 pe7-bu2, ia7 m7-thang ti7 chiong2-chiong2 hong-bin7 hou7 i iu-bun7; tioh8 chin7 li2 e5 lek8-liong7 hou7 pe7-bu2 hoaN-hi2 kap boan2-chiok. Tng lan2 hian7-chai7 iau2 u7 ki-hoe7 e5 si5, na7 bo5 chin7-lat8 hau3-keng3 pe7-bu2, po3-tap i e5 un-hui7, kiaN-liau2 i2-au7 lan2 put-hau3 pe7-bu2 e5 choe7 ti7 sim2-phoaN3 kau3 e5 si5 tam-tng boe7 khi2. Tng lan2 ai3 se3-kan e5 mih8-kiaN7, oe7 thang eng7 chiN5 khi3 boe2, tng pe7-bu2 iau2 iong2-chong3 e5 si5, lan2 na7 bo5 chin7-lat8 iu2-hau3 i, kiaN-liau2 pe7-bu2 si2 liau2 lan2 chiah siuN7 beh iu2-hau3 i2-keng bo5 ki-hoe7 lah; sim7-chi3 eng7 chiN5 ia7 boe7 thang khi3 boe2 chit8 e5 chhin-siN lan2 e5 pe7-bu2. Seng3-keng kong2, “Tioh8 hau3-keng3 li2 e5 lau7-pe7, li2 e5 lau7-bu2, hou7 li2 e5 jit8-chi2 ti7 Ia5-ho5-hoa li2 e5 Siong7-te3 sou2 siuN2-su3 li2 e5 toe7 tit-tioh8 ku2-tng5” ( Chhut Ai-kip8-ki3 20 : 12 ). 
  Siong7-te3 e5 thiaN3 koh khah toa7: 
  Sui-jian5 pe7-bu2 e5 thiaN3 ui2-tai7, tan7-si7 iau2 u7 chit8 ui7 thiaN3 pi2 pe7-bu2 khah toa7 e5, chiu7-si7 chin Sin5 Siong7-te3. I e5 thiaN3 iaN5-ke3 pe7-bu2 e5 thiaN3 chin-choe7. Pe7-bu2 sui-jian5 si7 thiaN3 lan2, tan7-si7 in e5 thiaN3 u7 si5 iau2 si7 bo5 kong-piN5 e5; u7 e5 pe7-bu2 thiaN3 toa7-kiaN2, u7 e5 khah thiaN3 soe3-kiaN2; chan5-hoe3 e5, u7 e5 pe7-bu2 chiu7 khah khoaN3-khin i. 
  Na7-si7 Siong7-te3 e5 thiaN3 m7-si7 chhin-chhiuN7 an2-ni. Siong7-te3 e5 thiaN3 si7 oan5-choan5 kong-gi7 e5 thiaN3; bo5-lun7 si7 ho2-giah8 a2-si7 song3-hiong, u7 te7-ui7 a2-si7 bo5 te7-ui7, bak8-chiu bo5 khoaN3-kiN3 e5 lang5, phoa3-piN7 e5, chan5-hoe3 e5, toa7-lang5, gin2-na2, lam5-hu7 lo2-iu3, Siong7-te3 ia7 piN5-piN5 long2 si7 thiaN3 in. Hiah e5 u7 sin3 Chu2, bo5 sin3 Chu2 e5 lang5, kiaN5-ho2, kiaN5 phaiN2 e5, Siong7-te3 iu5-goan5 thiaN3 in; mui2-jit8 ia7 si7 hou7 in bi2-niu5, chhai3-se, kap jit8-kng, khong-khi3, oah8-mia7. Siong7-te3 e5 thiaN3 u7 sim2-mih8 piau2-hian7 kap hian2-beng5? Ng3-bang7 bo5 khoaN3 lan2 e5 choe7. Tng lan2 e5 choe7 chin tang7 eng-kai tioh8 si2 e5 si5, Siong7-te3 bo5 chhin-chhiuN7 koaN-hu2, chai-iaN2 lan2 u7 sim2-mih8 chho3-gou7 chiu7 lip8-khek ka7 lan2 pan7-choe7. Lan2 sui-jian5 hoan7-choe7, Siong7-te3 iau2 lau5 hoe2-kai2 e5 ki-hoe7 hou7 lan2; I ng3-bang7 lan2 u7 hoe2-kai2 e5 ki-hoe7; na7 bo5 hoe2-kai2, lan2 si2-au7 I chiah sim2-phoaN3 lan2. Che chiu7-si7 thau5 chit8 hang7 Siong7-te3 thiaN3 e5 piau2-hian7. Te7 2 hang7 thiaN3 e5 piau2-hian7, chiu7-si7 lan2 e5 choe7 chin tang7 eng-kai tioh8 si2 e5 si5, Siong7-te3 iu5-goan5 bo5 pang3-sak lan2, kam-goan7 chiong I e5 tok8-siN KiaN2 siuN2-su3 lan2, ui7-tioh8 lan2 tam-tng choe7, siu7 teng3 si2 ti7 sip8-ji7-ke3 teng2, siu7 it-chhe3 e5 kan-khou2. Seng3-keng kong2, 
  In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit-tioh8 eng2-oah8. I thiaN3 se3-kan kau3 an2-ni ( Iok-han7 3 : 16 ). 
  Ia5-sou e5 thiaN3: 
  Siong7-te3 chhe Ia5-sou lai5 se3-kan si7 m7-si7 beh kap lan2 keng3-cheng I e5 te7-ui7, a2-si7 keng3-cheng ti7 su7-giap8 nih? A2-si7 beh hiong2-siu7 se3-kan e5 khoai3-lok8 nih? Tng Ia5-sou kang3-seng e5 si5 Hi-lut8 ong5 kong2, I si7 beh kap i cheng-chhu2 ong5-ui7 beh choe3 ong5, sou2-i2 Hi-lut8 ong5 eng7 chin-choe7 e5 ke3-bou5 beh hai7 Ia5-sou. Ia5-sou m7-si7 beh kap lan2 cheng-chhu2 te7-ui7, iah8 m7-si7 beh hiong2-siu7 se3-kan e5 khoai3-lok8. I iah8 m7-si7 beh choe3 se3-kan e5 ong5; I e5 kang3-seng te7 it si7 sun7-than3 Siong7-te3 e5 beng7-leng7; te7 ji7 si7 ui7-tioh8 jin5-lui7 e5 choe7, I ui7-tioh8 choe7-jin5 e5 choe7 siu7 khou2 chin-choe7, chin-choe7 lang5 boe7-oe7 kam2-sia7, ia7 m7-sin3 I si7 Siong7-te3 e5 tok8-siN KiaN2, sim7-chi3 iau2 u7 chin-choe7 lang5 kong-kek Ia5-sou, ham7-hai7 I, le2-me7 I, siong5-siong5 beh eng7 chioh8-thau5 tim3 I. 
  I kang3-seng lai5 kau3 se3-kan m7-na7 bo5 tit-tioh8 khoai3-lok8, ji5-chhiaN2 ia7 bo5 tit-tioh8 sim2-mih8 hiong2-siu7, lian5 khoa3 thau5-khak e5 sou2-chai7 ia7 bo5; hoan2-tng2 siu7 pek-hai7 choe7-choe7. Sui-jian5 chio2-chio2 lang5 oe7 ui7-tioh8 in e5 peng5-iu2 hi-seng ka-ki7, chong2-si7 ui7-tioh8 gi7 lai5 song3-sit siN3-mia7 e5 chi2-u7 Ia5-sou chit8 e5. I kam-goan7 ui7-tioh8 se3-kan lang5 e5 choe7 hi-seng siN3-mia7 ia7 bo5 oan3-than3, che chiu7-si7 i thiaN3-lang5 e5 piau2-hian7. Ia5-sou si7 Siong7-te3 e5 KiaN2; I siu7 teng3 si2 ti7 sip8-ji7-ke3 teng2, na7 m7-si7 kam-sim kheng2 ui7 lang5 hi-seng, I goan5-pun2 chiu7 u7 leng5-lek8 thoat-li7. Tan7-si7 I bo5 an2-ni choe3, I kam-goan7 ui7-tioh8 choe7-jin5 e5 choe7, m7-kiaN si2; choe3-au7 ti7 sip8-ji7-ke3 teng2 siu7 kau3 choe7-choe7 tiam2-cheng e5 thong3-khou2, jian5-au7 tng7-khui3 si2. I lau5-chhut po2-huih, soe2-chheng choe7-jin5 e5 choe7, kiN3-na7 sin3 I e5 lang5 long2 u7 hun7 I e5 kiu3-siok8. 
  U7 chit8 e5 kou3-su7: 
  U7 chit8 e5 gin2-na2 kap he2-chhia e5 su-ki chin siong-sek8. I mui2-jit8 beh khi3 hak8-hau7 thak8-chheh e5 si5 long2 tioh8 keng-ke3 he2-chhia-lou7. Tng i na7 beh keng-ke3 he2-chhia-lou7 e5 si5, na7 u7 khoaN3-kiN3 he2-chhia ti7 hng7-hng7 teh lai5, i chiu7 kap he2-chhia e5 su-ki phah chio-hou. 
  U7 chit8 jit8, chit e5 gin2-na2 kiaN5 kau3 he2-chhia-lou7 e5 si5, hut-jian5 khoaN3-kiN3 he2-chhia lou7 e5 kio5, keng-ke3 hong chhe, hou7 ak, ni5 ku2 geh8 chhim, i2-keng beh tng7-khi3 lah. I ia7 khoaN3-kiN3 hng7-hng7 u7 chit8 tai5 he2-chhia teh lai5 lah. Sou2-i2 i e5 sim chin tioh8-kip, kiaN-liau2 he2-chhia lai5 chiu7 poah8-loh8 kio5-e7. I chiu7 koaN2-kin2 chiong ka-ki7 e5 saN thiah chit8 te3 pou3 pak8 ti7 tek-a2 kiah8 koan5. Su-put-ti7 su-ki bo5 khoaN3-kiN3 e5 khoan2-sit, he2-chhia i2-keng khui kau3 gui5-hiam2 e5 sou2-chai7 lah. Chit8 e5 gin2-na2 khoaN3-kiN3 chit khoan2 e5 cheng5-heng5 chin gong5-ngiah8, m7-chai beh chaiN2-iuN7 kai2-koat. Hit e5 gin2-na2 chi2-u7 sim chin chhiat, ai3 kiu3 i sou2 thiaN3 e5 su-ki, kap he2-chhia lai7 e5 lang5-kheh; i chiu7 ke3-siok8 koh kiaN5 khah kun7 lai5 iat8 i e5 pou3. Kho2-lin5, hit e5 gin2-na2 chiu7 ui7 liau2 an2-ni hou7 he2-chhia kheh-si2 lah. 
  He2-chhia lai7 u7 lang5 u7 khoaN3-kiN3 an2-ni, chiu7 thong-ti su-ki theng5 he2-chhia. Tng he2-chhia theng5 khi2-lai5 e5 si5, he2-chhia i2-keng kun7-oa2 ti7 choe3-au7 e5 chit8 pou7 e5 sou2-chai7 lah. Choe7-choe7 lang5-kheh loh8-chhia chai gin2-na2 si2-khi3 e5 goan5-in, si7 beh kiu3 in long2-chong2 e5 lang5, chiu7 choe7-choe7 lang5 siu7 kam2-tong7 lah. 
  Chhia-lai7 na7 u7 900 lang5, an2-ni chiu7-si7 kong2 hit e5 gin2-na2 kiu3 900 lang5 lah. I e5 hi-seng hou7 900 lang5 chiam7-si5 koh oah8 kui2-na7 ni5 ti7 chit se3-kan, chong2-si7 chit e5 gin2-na2 ia7 boe7 oe7 kiu3 hiah e5 900 lang5 e5 leng5-hun5 bian2 loh8 te7-gek8. 
  Ia5-sou e5 hi-seng: 
  Chu2 Ia5-sou e5 kiu3-siok8 m7-si7 chhin-chhiuN7 hit e5 gin2-na2 na7-tiaN7, I e5 hi-seng ia7 m7-si7 chi2-u7 beh kiu3 PhiN5-ou5 e5 lang5 na7-tiaN7, ia7 m7-si7 beh kiu3 Han3-bin5-chok8 na7-tiaN7. I e5 hi-seng si7 ui7-tioh8 choan5 se3-kai3 e5 lang5, mui2 si5-tai7 e5 lang5. I e5 kiu3-siok8 m7-si7 beh hou7 lang5 iong2-kiaN7, toa7 than3-chiN5, a2-si7 beh hou7 lang5 ho2 sin-mia7 na7-tiaN7; I e5 hi-seng si7 beh hou7 kiN3-na7 sin3 I e5 lang5 e5 leng5-hun5 boe7 tim5-lun5, oe7 tit-tioh8 eng2-oah8. 
  Sou2-i2 lan2 sin3 Chu2 e5 lang5, choe3-toa7 choe3-au7 e5 ng3-bang7 m7-si7 ti7 chit se3-kan; in-ui7 chit se3-kan e5 ng3-bang7 long2 si7 chiam7-si5 e5, chiong-lai5 ia7 si7 kui ti7 khang-khang. Choe3-toa7 e5 ng3-bang7 eng-kai khng3 ti7 chiong-lai5 Thian-kok e5 hok-khi3; ti7 hia bo5 iu-bun7, bo5 hoan5-lo2, bo5 lau5 bak8-sai2, bo5 piN7-thiaN3; ti7 hia chiah u7 eng2-oan2 e5 peng5-an kap khoai3-lok8. 
  Chin kho2-sioh, hian7-chai7 u7 chin choe7 lang5 in goan5-pun2 chiu7 chai-iaN2 u7 chin Sin5 Siong7-te3, tan7-si7 in-ui7 in m7-sin3 Siong7-te3. Chai koh m7-sin3, chit e5 choe7 chin-chiaN3 si7 tang7 ah! Tong-jian5 ia7 u7 choe7-choe7 bo5 beh sin3 si2-au7 leng5-hun5 e5 sim2-phoaN3. 
  In chai u7 chit8 tiau5 leng5-hun5, chong2-si7 m7-chai beh chaiN2-iuN7 choe3; chaiN2-iuN7 siat-hoat in e5 leng5-hun5 e5 kui-siok. Koh m7 chiap-siu7 sin3 e5 lang5 e5 oe7-gu2. Kho2-lin5 bo5 kho2-lin5! 
  Seng3-keng u7 ki3-chai3, Ia5-sou koh-oah8 hou7 To-ma2 khoaN3-kiN3 e5 si5 ka7 To-ma2 kong2: 
  Li2 in-ui7 khoaN3-kiN3 goa2 chiah sin3, hiah e5 bo5 khoaN3-kiN3 lai5 sin3 e5 lang5 u7 hok-khi3 ( Iok-han7 20 : 26 ). 
  ChhiaN2 lan2 lai5 gim5-si 490 siu2: 
  1 .Te3 Chu2 e5 lang5 u7 heng7-hok, <BR>Na2 chun2 iu5-siuN2 chin khoai3-lok8; <BR>Tak8 si5-khek o-lo2 gim5-si, <BR>Moa2 sim peng5-an chin tek-i3.
   ( Ho5 ) <BR>Oe7 tit khoai3-lok8, <BR>te3 Chu2 e5 lang5 khoai3-lok8, <BR>Chu2 e5 khoai3-lok8 bo5 thang pi2, <BR>Sim-toe2 tio5-thiau3 toa7 hoaN-hi2, <BR>KhiN5-tiau5 Chu2 m7-thang pang3-li7, chiu7 tit khoai3-lok8, <BR>Eng2-oan2 thang tit Chu2 khoai3-lok8. 
  2 .Te3 Chu2 e5 lang5 u7 heng7-hok, <BR>Khah-iaN5 khou2-thang3 tit khoai3-lok8; <BR>Tit Chu2 hok-im jip8 goa2 sim, <BR>Chhui3 boe7 kim3-tit khui siaN gim5. 
  3. Te3 Chu2 e5 lang5 u7 heng7-hok, <BR>Sui-jian5 kiaN5 ou-am3 soaN-kok; <BR>Na7 te3 Ia5-sou e5 kha-pou7, <BR>Oe7 tit Chu2 ka7 lan2 chhoa7 lou7. <BR>A-men. 
</CL>
<HL>

南洋e5姊妹所關心e5教會 — 虎井。 
Koh一個島嶼，是阮媽宮教會e5人真關心e5，名做虎井。我也是屬ti7媽宮教會，自然我也常常聽著hia e5消息；無論hia e5教會e5消息，抑是ti7 hit地方魔鬼做工e5事，阮攏常常聽著。Hit e5所在是tui3媽宮坐船40分e5所在，我幾若遍kap阮媽宮e5長老，劉錦好長老去hia。劉長老是一個真熱心e5長老，伊疼主，也疼攏總e5艱苦人；伊若聽著甚物人ti7 甚物所在有甚物艱苦e5事，伊就馬上行到。伊也常常招我kap伊鬥陣去。真自然我也kap伊去虎井幾若回。虎井e5禮拜堂是一個南洋e5華僑許姊妹奉獻來起e5，總是真少有傳教者駐在ti7 hia。 
怎樣囡仔beh te3阮後面？ 
我去真濟遍e5虎井e5中間，我會記得頭一回我有kap koh一個目珠無自由e5王忠孝君做伙去。無扑算一去就hou7 風關一禮拜久。Hit e5所在無電火，無水道，m7-ku2對阮來講是boe7感覺甚物；主hou7阮無電火也會thang讀冊，真利便。Ti7 hit一禮拜久，阮kap hia e5囡仔thit-tho5、唱歌，也講故事hou7 in聽。有一項事thang感謝主e5，就是我攏m7免去招呼囡仔，囡仔真自然會跟te3我。怎樣nih？因為in看著阮目珠無看著真稀奇，ai3 來看阮，ai3來te3阮。阮就利用hit e5機會kap in交陪，講道理hou7 in聽。咱攏知，囡仔in teh聚集te3阮這款人e5後面，本是好奇，總是到ti7 最後in若看見會欺負，會蹧躂--tit，in就an2-ni去做。總是對阮來講，阮e5內面有主e5神kap阮相kap ti7-teh，所以in攏boe7來蹧躂阮。反轉會來te3阮聽主e5道理。Che正正 m7 是阮e5本事；是主e5神ti7 阮內面，才有an2-ni e5便宜。咱thang o-lo2 e5是至懸至義e5上帝。 
險險跋落海： 
記得有一擺，ti7 聖誕節e5時beh去虎井，我kap忠孝君遇著危險e5事。未免得我e5父母無ai3 hou7 我這款無自由e5人出去，實在ti7 to2位有危險e5事teh等阮攏m7知。 
事情是an2-ni。媽宮教會若遇著大e5節期，攏有出去幫贊鄉下e5教會。Che親像成做媽宮教會e5行事之一。也鄉下e5教會若有結婚亦是葬式，媽宮教會也攏去幫忙in；kap in鬥鬧熱，鬥幫忙。因為媽宮以外e5教會攏是真細真細e5；若無媽宮去鬥鬧熱，驚了世俗人會看無起咱e5教會，驚了主e5名受辱。 
Hit回e5聖誕節，阮e5長老in有提前一日去；阮是te3後hit當日才去e5。阮兩人家己行到beh坐船e5所在；hit日是落雨天，坐船e5人少少；阮無問別人，家己就beh去坐船。忽然間兩人就跋跋落去樓梯棧仔。佳哉，koh差一屑仔著落去海nih。若是兩人攏跋落去，hit時e5情形m7是an2-ni。Che是主teh保護阮，ai3阮為著伊做工e5時無遇著甚物危險e5事，免得伊e5名受辱。傳福音e5時，魔鬼也beh阻擋，也beh陷害疼伊e5人，che咱攏知影。只有咱著靠主e5名贏過chiah e5一切，thang榮耀歸hou7主。 
（傳道理e5時遇著危險kap受迫害是兩項事。咱著盡量避免，預防頭前e5事）。 
特種皮膚病可憐e5人： 
吉貝這個所在是ti7阮澎湖做受主疼e5島嶼。Hia有醫療團，得著福利會e5幫贊，經常tui3白沙島有醫生teh去in hia。也順機會白沙e5傳教者去傳道理hou7 in聽。In有特種皮膚病e5醫生teh看顧in，teh關心in。主e5疼 m7 是kan-ta an2-ni；福利會有ti7 hit所在建設碼頭，也起一間聚會所hou7 in，hou7 in thang ti7 hia接受醫療，koh得著福音。福利會koh有請一位媬母，為著hit e5地方e5囡仔設托兒所。Tui3 an2-ni hia e5島民也真愛就近主，愛聽主e5福音。咱e5宣道會就派一位專任e5傳教者ti7 hit e5所在。Che是最近e5事。 
今親像hit款所在我真愛去，愛ti7 hia講起主e5疼。可惜，機會雖然有到，hou7 阮會tang3去到hit e5所在，總是hit日是hit間聚會所e5獻堂式，所以無時間thang hou7 我做見證。這個事深深iau2 ti7 我e5心內，我ti7 祈禱e5中間ai3主替我設法，hou7 我有別e5機會thang全工ti7 hia做見證。向望主開路，hou7 我會thang kap hia e5人o-lo2主e5疼痛。 
交通雖然不便，主家己做工： 
吉貝是著tui3媽宮坐車40分，到赤崁koh坐船45~50分才會到位。交通無利便e5原因是在ti7 beh去吉貝e5船班無定著。就是無定期e5交通船e5關係。若m7是tiau-kang倩船，就著tiau-kang托濟濟人連絡，才會達著目的。當然若toa3 ti7 赤崁e5人是隨時知甚物船beh去，總是若ti7媽宮，問題就無相像lah。 
Koh一項阮澎湖e5不便e5所在，就是你若看「好天」你beh去離島，離島e5人也看是「好天」，in beh去掠魚出海。Che真影響聚會。只有thang感謝主e5就是ti7 這款離島主e5疼那大ti7 in e5中間。Che是hou7咱thang得著安慰e5。 
愈近都市，愈顧世間： 
我有koh去一個島嶼，西嶼島。伊tui3媽宮坐3、40分e5船e5所在。西嶼島是一個真大e5島嶼，伊kap白沙島kap媽宮本島相接近。人口也真濟，出身e5人物也boe7少；濟濟攏來ti7 媽宮teh做事業。總是hia e5教會真細宮。In hia e5人來來去去ti7 媽宮真無閒，真gau5做生理，gau5顧世間e5事lah。 
我有去兩遍。其中一遍拜託一個來澎湖做兵e5神學生chhoa7我去。我hit日e5題目是「上帝疼世間人」（約翰3：16）。講，主怎樣疼咱，咱也an2-ni著疼伊，著報答主e5恩典。 
Hit 日kap恩典君beh轉來e5時，因為時間傷過頭，致到boe7赴交通車；是因為in真好意留阮ti7 hia食中畫，也ti7 hia 講濟濟西嶼e5事，kap談論教會e5事。 
西嶼e5交通： 
西嶼島e5交通車是真少。有兩台舊舊e5車，以外有2、3台三lian2仔車；若坐無著就著用行路e5 lah。想起阮媽宮2、3年前獻堂式e5時，有台北來e5人客去坐著阮西嶼e5車驚一tio5；因為in台北e5車，聽講是大koh新koh清氣相；in e5路，聽講闊koh平，in teh坐車是人teh坐，阮是「行李」teh坐車，人是「kah」行李來teh坐車e5。阮當然慣勢慣勢lah。 
今我hit時kap允典君就半行半走去渡船場lah。有3、40分e5路站。 
青瞑人teh走： 
請lin2想像看mai7 leh，一個目光--e5 chhoa7一個青瞑--e5大步細步e5光景。佳哉鄉下e5路無人teh行，也無車teh過。到ti7離開船iau2真遠e5時，船已經放索開船lah。我當然無看見遠遠e5船teh放索，只有信靠「我e5手所牽」e5人e5話語，我就拚命kap伊走。Che就是根據希伯來人書11：1節所講： 
信就是所向望e5事實，kap boe7看見e5事e5憑準。
感謝主，主e5疼感動駛船e5人，hou7 in等阮久久才開船；本來坐赴，是無坐無赴e5人家己e5問題，家己e5事。總是感謝主，hou7 阮澎湖e5所在，iau2保持這款sui2 e5關係，ti7人kap人e5中間。Lin2 ti7台灣哀求火車ka7你等，火車也原原boe7停。阮駛船e5人伊tui3遠遠e5所在就大聲teh叫阮，teh iat8阮。Che就是「疼贏過律法」lah。 
走一等： 
我走到te3，腳攏企boe7-tiau5，直直beh un落去，總是主ti7 我走真緊e5時攏無hou7 阮tu2著boe7堪tit e5事。這回是我一生涯走上緊e5一回。（聽講，100米20秒，扑破青瞑人e5世界記錄）。Che是笑談。總是走真緊是無m7著。 
以外我iau2有去濟濟所在，攏是ti7 媽宮本島kap白沙島e5教會。感謝主，阮澎湖e5傳教者無嫌阮e5卑微，容允我ti7 in e5所在做見證，che是主替我開路，hou7 我有較濟e5機會。 
IV. 上帝e5疼。 
父母e5疼thang3講是世界做偉大e5疼，父母e5功勞也是做偉大。當老母beh生咱出世e5時，所受e5艱苦真大，到生咱出來了後，父母iau2 koh用真濟心神培養咱。當咱歡喜e5時父母也kap咱歡喜；當咱艱苦、破病、流目屎e5時，父母也te3咱悲傷流目屎。 
父母e5疼： 
我記得我細漢e5時，是最歹養飼e5；濟濟病疼，濟濟艱苦，父母攏常常為著我關心。到我大漢得著道理了後，攏常常想 m7 知beh如何報答父母e5恩惠；我攏常常想beh報答，但是攏boe7會。只有盡主所hou7 我e5力量來做。我只有向望主祝福我e5父母。 
現在世界上iau2有濟濟人，in m7 但boe7會想beh報答父母e5恩惠；反轉講父母無疼in；甚至iau2有人常常做父母所無歡喜e5事來背逆父母；甚至iau2有人常常扑罵父母，苦楚父母，boe7會孝敬父母。Chiah e5罪是更加大e5。有一寡人認為講，孝敬父母是用物件hou7 父母食，其實有孝父母m7是只有用物件hou7 伊食才是有孝；若只有用物件hou7 伊食，也無聽趁伊e5教示也m7是算做有孝。有孝雖然用物件hou7 父母食，iau2著ti7 做事，ti7 行為kap種種方面hou7伊歡喜；也千萬 m7-thang扑罵父母，m7-thang苦楚父母；也 m7-thang ti7 種種方面hou7 伊憂悶；著盡你e5力量hou7 父母歡喜kap滿足。當咱現在iau2有機會e5時，若無盡力孝敬父母，報答伊e5恩惠，驚了以後咱不孝父母e5罪ti7 審判到e5時擔當boe7起。當咱愛世間e5物件，會thang用錢去買，當父母iau2勇壯e5時，咱若無盡力有孝伊，驚了父母死了咱才想beh有孝已經無機會lah；甚至用錢也boe7 thang去買一個親生咱e5父母。聖經講，「著孝敬你e5老父，你e5老母，hou7 你e5日子ti7耶和華你e5上帝所賞賜你e5地得著久長」（出埃及記20：12）。 
上帝e5疼koh較大： 
雖然父母e5疼偉大，但是iau2有一位疼比父母較大e5，就是真神上帝。伊e5疼贏過父母e5疼真濟。父母雖然是疼咱，但是in e5 疼有時iau2是無公平e5；有e5父母疼大子，有e5較疼細子；殘廢e5，有e5父母就較看輕伊。 
若是上帝e5疼m7是親像an2-ni 。上帝e5疼是完全公義e5疼；無論是好額抑是散hiong，有地位抑是無地位，目珠無看見e5人，破病e5、殘廢e5、大人、囡仔、男婦老幼，上帝也平平攏是疼in。Hiah e5有信主、無信主e5人，行好、行歹e5上帝猶原疼in；每日也是hou7 in米糧、菜蔬，kap日光、空氣、活命。上帝e5疼有甚物表現kap顯明？向望無看咱e5罪。當咱e5罪真重應該著死e5時，上帝無親像官府，知影咱有甚物錯誤就立刻ka7咱辦罪。咱雖然犯罪，上帝iau2留悔改e5機會hou7咱；伊向望咱有悔改e5機會；若無悔改，咱死後伊才審判咱。Che就是頭一項上帝疼e5表現。第2項疼e5表現，就是咱e5罪真重應該著死e5時，上帝猶原無放sak 咱，甘願將伊e5獨生子賞賜咱，為著咱擔當罪，受釘死ti7十字架頂，受一切e5艱苦。聖經講，
因為上帝將獨生e5子賞賜世間，hou7見若信伊e5人boe7沈淪，會得著永活。伊疼世間到an2-ni （約翰3：16）。
耶穌e5疼： 
上帝差耶穌來世間是m7是beh kap咱競爭伊e5地位，抑是競爭ti7事業nih？抑是beh享受世間e5快樂nih？當耶穌降生e5時希律王講，伊是beh kap伊爭取王位beh做王，所以希律王用真濟e5計謀beh害耶穌。耶穌 m7 是beh kap咱爭取地位，亦 m7 是beh享受世間e5快樂。伊亦 m7 是beh做世間e5王；伊e5 降生第一是順趁上帝e5命令；第2是為著人類e5罪，伊為著罪人e5罪受苦真濟，真濟人boe7會感謝，也m7 信伊是上帝e5獨生子，甚至iau2有真濟人攻擊耶穌，陷害伊、le2罵伊，常常beh用石頭tim3伊。 
伊降生來到世間 m7 但無得著快樂，而且也無得著甚物享受，連掛頭殼e5所在也無；反轉受迫害濟濟。雖然少少人會為著in e5朋友犧牲家己，總是為著義來喪失性命e5只有耶穌一個。伊甘願為著世間人e5罪犧牲性命也無怨嘆，che就是伊疼人e5表現。耶穌是上帝e5子；伊受釘死ti7十字架頂，若 m7 是甘心肯為人犧牲，伊原本就有能力脫離。但是伊無an2-ni做，伊甘願為著罪人e5罪，m7驚死，最後ti7十字架頂受到濟濟點鐘e5痛苦，然後斷氣死。伊流出寶血，洗清罪人e5罪，見若信伊e5人攏有份伊e5救贖。 
有一個故事： 
有一個囡仔kap火車e5司機真相熟。伊每日beh去學校讀冊e5時攏著經過火車路。當伊若beh經過火車路e5時，若有看見火車ti7 遠遠teh來，伊就kap火車e5司機扑招呼。 
有一日，這個囡仔行到火車路e5時，忽然看見火車路e5橋，經過風吹、雨沃，年久月深，已經beh斷去lah。伊也看見遠遠有一台火車teh來lah。所以伊e5心真著急，驚了火車來就跋落橋下。伊就趕緊將家己e5衫拆一塊布縛ti7竹仔kiah8懸。殊不知司機無看見e5款式，火車已經開到危險e5所在lah。一個囡仔看見這款e5情形真gong5-ngiah8，m7 知beh怎樣解決。Hit e5囡仔只有心真切，愛救伊所疼e5司機，kap火車內e5人客；伊就繼續koh行較近來iat8伊e5布。可憐，hit e5囡仔就為了an2-ni hou7 火車kheh死lah。 
火車內有人有看見an2-ni，就通知司機停火車。當火車停起來e5時，火車已經近倚ti7最後e5一步e5所在lah。濟濟人客落車知囡仔死去e5原因，是beh救in攏總e5人，就濟濟人受感動lah。 
車內若有900人，an2-ni就是講hit e5囡仔救900人lah。伊e5犧牲hou7 900人暫時koh活幾若年ti7這世間，總是這個囡仔也boe7會救hiah e5 900人e5靈魂免落地獄。 
耶穌e5犧牲： 
主耶穌e5救贖m7是親像hit e5囡仔na7-tiaN7，伊e5犧牲也 m7 是只有beh救澎湖e5人na7-tiaN7，也m7是beh救漢民族na7-tiaN7。伊e5犧牲是為著全世界e5人，每時代e5人。伊e5救贖 m7 是beh hou7 人勇健，大趁錢，抑是beh hou7人好身命na7-tiaN7；伊e5犧牲是beh hou7 見若信伊e5人e5靈魂boe7沈淪，會得著永活。 
所以咱信主e5人，最大最後e5向望 m7 是ti7 這世間；因為這世間e5向望攏是暫時e5，將來也是歸ti7 空空。最大e5向望應該囥ti7 將來天國e5福氣；ti7 hia無憂悶，無煩惱，無流目屎，無病疼；ti7 hia才有永遠e5平安kap快樂。 
真可惜，現在有真濟人in原本就知影有真神上帝，但是因為in m7信上帝。知koh m7 信，這個罪真正是重ah！當然也有濟濟無beh信死後靈魂e5審判。 
In知有一條靈魂，總是 m7 知beh怎樣做；怎樣設法in e5靈魂e5歸宿。Koh m7 接受信e5人e5話語。可憐無可憐！ 
聖經有記載，耶穌koh活hou7 多馬看見e5時ka7多馬講： 
你因為看見我才信，hiah e5無看見來信e5人有福氣（約翰20：26）。
請咱來吟詩490首： 
1.Te3主e5人有幸福，<BR>那準遊賞真快樂； <BR>逐時刻o-lo2吟詩，<BR>滿心平安真得意。
（和）<BR>會得快樂，<BR>te3主e5人快樂，<BR>主e5快樂無thang比，<BR>心底tio5跳大歡喜，<BR>khiN5-tiau5主m7-thang放離，就得快樂，<BR>永遠thang得主快樂。 
2.Te3主e5人有幸福，<BR>較贏苦痛得快樂； <BR>得主福音入我心，<BR>嘴boe7禁得開聲吟。 
3.Te3主e5人有幸福，<BR>雖然行烏暗山谷； <BR>若te3耶穌e5腳步，<BR>會得主ka7咱chhoa7路。 <BR>A-men。
</HL>