<CL>
  --Bong5-jin5 Kian3-cheng3-chip8 
  Kai3-siau7 E5 Oe7 
  Goa2 chin hoaN-hi2 u7 hun7 ti7 chit e5 Kian3-cheng3-chip8. Che si7 choe3 Ma2-keng Kau3-hoe7 e5 bok8-su e5 hok-hun7. 
  Goa2 ti7 3 ni5 cheng5 pit-giap8 Tai5-lam5 Sin5-hak8-iN7, siu7 phai3 lai5 kau3 Ma2-keng e5 si5, tu2-tu2 in Ma2-keng teh khi2 sin e5 le2-pai3-tng5. Goa2 ti7 seng-oah8 put-pian7 e5 tiong-kan ia7 chiam7-chiam7 bat Ma2-keng e5 hoe7-iu2 kap PhiN5-ou5 e5 su7-cheng5 lah. Hit si5 Ko Tiong-hok Kun iau2 ti7 Sin-chng teh thak8-chheh. Goa2 u7 thiaN-tioh8 i ke3-khi3 e5 siau-sit, chong2-si7 iau2 m7-bat i e5 lang5. 
  Goa2 oe7 ki3-tit i tu2-tu2 tng2-lai5 e5 si5 goa2 chin hoaN-hi2; kau3-hoe7 ke chit8 ui7 iong2-su7, tou3-su7. Chong2-si7 keng-ke3 bo5 ku2 goa2 chiu7 sit-bang7. In-ui7 i e5 kian3-cheng3, iah8-si7 kang2-to7 lo3-lo3 tng5, m7-chai i si7 teh kong2 sim2-mih8, chi2-u7 chai i si7 teh kam2-sia7 Chu2 na7-tiaN7. Tui3 hian7-chai7 lai5 ka7 i khoaN3, i ai3 kian3-cheng3 e5 chin-choe7 chin-choe7 kong2 boe7 liau2; chong2-si7 ai3 kong2 si7 ai3 kong2, kong2 boe7 ho2-se3. 
  Goa2 hit-si5 ia7 si7 tu2-tu2 choe3 thoan5-to7 na7-tiaN7, m7-kaN2 phoe-pheng5 sim2-mih8; chi2-u7 i na7 ai3 choe3 kian3-cheng3, goa2 chiu7 lui2 si5-kan hou7 i, hou7 i e5 jiat8-cheng5 u7 lou7 thang thau2. Ia7 choe3-au7 i na7 eng7 jiat8-jiat8 e5 sim-cheng5 teh ki5-to2 e5 si5, goa2 ia7 tang5 chit8-iuN7 e5 sim kap i kong2 “A-men.” 
  Bo5 phah-sng3 i ti7 chit 2 ni5 goa7 e5 tiong-kan ti7 sin3-giong2 siong7, ti7 kong2-oe7 siong7 chin3-pou7 kau3 an2-ni. Che si7 goa2 sou2 hoaN-hi2 e5. Che khak-sit8 si7 Chu2 hou7 i e5 un-su3. 
  Ko Tiong-hok Kun si7 chit8 ui7 moa2 22 he3 e5 ni5 be2 gin2-na2. Ti7 kian3-cheng3 e5 tiong-kan, lan2 chiu7 oe7 thang chai-iaN2, i si7 chit8 e5 bak8-chiu bo5 chu7-iu5 e5 lang5; sng3 si7 chit8 e5 kho2-lin5 e5 lang5. Chong2-si7 Chu2 e5 thiaN3 chiah toa7 ti7 i e5 sin-chiuN7, sou2-i2 ai3 choe3 kian3-cheng3, po3-tap Chu2 e5 un; soan-iong5 Chu2 e5 hok-im, eng5-iau7 Chu2 e5 mia5. ChhiaN2 lan2 ke3-siok8 ui7-tioh8 chit ui7 chheng-lian5 ki5-to2, hou7 i e5 sin3-giong2 bo5 chih8-cham7, oe7 thang kian-chhi5 i sou2 sin3 e5, koh bo5 boe7 ki3-tit Chu2 e5 un-cheng5 kau3 ti7 ku2-ku2. 
  ChhiaN2 lan2 tai7-ke koh koan-sim chit8 hang7: Lan2 teh thak8 i e5 kian3-cheng3 e5 si5, chhiaN2 lan2 kap i saN-kap ti7 goan2 PhiN5-ou5 e5 khoan2-sit; na7 i beh che7 chun5 e5 si5, chun5 teh io5, chhiaN2 lan2 ia7 kap hit chiah chun5 io5-khi2 io5-loh8; keng-giam7 tioh8 goan2 PhiN5-ou5 e5 chu-bi7. 
  ChhiaN2 lan2 tai7-seng ui7-tioh8 goan2 PhiN5-ou5 hoaN-hi2; u7 chit khoan2 e5 chheng-lian5 ti7 goan2 chia, che si7 goan2 e5 hok-khi3. ChhiaN2 tai7-ke ui7-tioh8 goan2 PhiN5-ou5 kau3-hoe7 ke3-siok8 ki5-to2. 
  Goa2 ti7 Ma2-keng i2-keng 3 ni5 poaN3 ku2, ia7 ti7 chia choe3 bok8-su. Goa2 u7 khng3 chit8 e5 iN7-siong7, ai3 goan2 PhiN5-ou5 e5 kau3-hoe7 chu7-iong2, chu7-lip8 kap chu7-ti7. 
  Goan2 PhiN5-ou5 Kau3-hoe7 hou7 Tai5-oan5 kau3-hoe7 aiN7 82 ni5 ku2, chiu7-si7 tui3 Kam Bok8-su lai5 PhiN5-ou5 siat-lip8 kau3-hoe7 kau3 hian7-chai7, long2 si7 oa2-kho3 lan2 Tai5-oan5 kau3-hoe7 e5 seng3-chhan hian3-kim lai5 i5-chhi5. TaN goan2 PhiN5-ou5 i2-keng u7 3 keng tok8-lip8, ia7 keng-ke3 15 ni5 lah. Chit 3 keng na7 hap8-chok, koh u7 PhiN5-ou5 chhut-sin-chia2 e5 hiap8-chou7, eng-kai oe7 sit8-hian7 i2-siong7 sou2 kong2 e5 chu7-iong2, chu7-lip8 kap chu7-ti7 chiah tioh8. 
  Ng3-bang7 ti7 3-5 ni5 au7 chit e5 su7 oe7 sit8-hian7. Ia7 ng3-bang7 lan2 e5 ki5-to2 ti7 goan2 PhiN5-ou5 cheng3 kau3-hoe7 e5 teng2-bin7. 
  Choe3-au7 chiok-hok tai7-ke sin-the2, leng5-hun5 tit Chu2 peng5-an ! 
  Ti7 Ma2-keng Kau3-boat8 Lou5 Un-hui7 A . D . 1968 , 12 , 17 . 
  Thau5-su7 
  Goa2 chin hoaN-hi2 goa2 ku2-ku2 sou2 ki5-thai7 e5 Kian3-cheng3-chip8 oe7 thang in3 chhut-lai5. 
  Goa2 chit e5 ke3-ek8 si7 ti7 Sin-chng e5 hak8-hau7 si5-tai7 chiu7 u7 e5. Hit-si5 sui-jian5 u7 teh sia2, chong2-si7 sia2 long2 boe7 chhut-lai5; in-ui7 bo5 si5-kan, ia7 sou2 siuN7 e5 piau2-tat8 boe7 chhut-lai5 e5 ian5-kou3. Koh su7-sit8 siong7, long2 iau2-be7 ui7 Chu2 choe3 tioh8 kang, po3-tap Chu2 e5 un-cheng5, sou2-i2 na7 ti7 hit-si5 sia2 it-teng7 si7 chit8 pun2 bo5 oan5-choan5 e5 kian3-cheng3-chip8 lah. 
  Kau3 pit-giap8 au7, goa2 ti7 Ma2-keng, ti7 PhiN5-ou5 u7 lou2-lek8 ui7 Chu2 teh choe3 kian3-cheng3, sou2-i2 Chu2 ia7 chiok-hok goa2 ti7 sin3-giong2 siong7 khah u7 chhiong-chiok e5 keng-giam7 lah. Goa2 chiong Chu2 hou7 goa2 e5 sin3-giong2 siong7 e5 keng-ke3 sia2 ti7 chit pun2 Kian3-cheng3-chip8. Ng3-bang7 kok-ui7 hiaN-ti7 chi2-be7, ke3-siok8 chi2-to7, thoe3 goa2 ki5-to2. 
  Goa2 si7 chit8 e5 ni5-he3 iau2 chio2 e5 lang5; ti7 seng-oah8 siong7, sin3-giong2 siong7 iau2 keng-giam7 chio2-chio2; koh beh lai5 e5 jit8-chi2 iau2 chin tng5, beh gu7-tioh8 sim2-mih chai-hai7, hek8-si7 Mou5-kui2 e5 chhi3-tham3 iau2 m7-chai. Ng3-bang7 ti7 hit-si5 oe7 thang tit-tioh8 tai7-ke e5 ki5-to2 kap chi2-to7, hou7 goa2 oe7 khia7-chai7. 
  Goa2 kau3 choe3-kun7 i2-keng ka-ki7 u7 sia2 ( tiam2 ) choe7-choe7 tiuN khi2-lai5, chong2-si7 m7-chai beh chaiN2-iuN7 chhut-pan2. Kau3 ti7 kin-ni5 ( 1968 ) e5 hioh-joah8 khi3 Hoe-theh8 e5 si5 u7 gu7-tioh8 Tan5 Kok-sin Kun, i si7 Chiong-kun-o3 e5 lang5, ti7 Sin-tek teh thak8 I-choan. I thiaN-tioh8 goa2 e5 su7-cheng5 chiu7 kou2-bu2 goa2 khi3 Tai5-oan5 kok sou2-chai7 choe3 kian3-cheng3, ia7 chan3-seng5 goa2 in3-chhut Kian3-cheng3-chip8. TaN goa2 eng-kai tioh8 ka7 i toa7-toa7 seh to-sia7. Koh u7 choe7-choe7 lang5 ka7 goa2 pang-chan7 hoan-ek8 Peh8-oe7-ji7 kap Kok-gu2, goa2 ia7 ai3 to-sia7 in e5 pang-bang5. Ia7 kam2-sia7 Chu2, I chhe choe7-choe7 lang5 lai5 pang-bang5 goa2. 
  Choe3-au7 chiok tai7-ke sim-sin5 jiok8-the2 kian7-khong. 
  Ti7 PhiN5-ou5, Ma2-keng( Kian3-cheng3-jin5: Ko Tiong-hok ) keng3-siong7 
  Kian3-cheng3 
  I. Choan5-ke E5 Kian3-cheng3
  Liat8-ui7 chheng-lian5 hiaN-chi2, goa2 kin-a2-jit8 chin hoaN-hi2 chiong goan2 choan5-ke sin3 Chu2 e5 keng-ke3, i2-kip8 goa2 pun2-sin tui3 sin3 tit-tioh8 e5 chiok-hok, ti7 chia sia2 tam7-poh8 choe3 kian3-cheng3 hou7 tai7-ke chai-iaN2. 
  SaN tai7 cheng5: 
  Goan2 tui3 goan2 e5 chou2-sian chin-choe7 tai7 long2 si7 sin3 Hut8-kau3. Ji5-chhiaN2, goa2 sou2 chai-iaN2 e5, tui3 goa2 e5 chou2, a-kong, lau7-pe7 chit 3 tai7 long2 si7 ai3 chiah8 chiu2. Ti7 chit-giap8 hong-bian7 chi2-u7 choe3 khou2-kang tou7-ke3 it-seng. Au7-lai5 goan2 e5 seng-oah8 chin khun3-lan5. 
  Goa2 e5 a-ma2 it-seng siN chin-choe7 gin2-na2; ki5-tiong ia7 u7 se3-han3 chiu7 iau2-siu7, koh u7 e5 in-ui7 seng-oah8 khun3-lan5 bo5 kho2-leng5 poe5-iong2, chiu7 sang3 hou7 pat8 lang5 choe3 kiaN2; chi2-u7 ka-ki7 lau5 2, 3 e5 ta-pou gin2-na2. Choe3-au7 ia7 u7 chiong chit8 e5 siong7 se3-han3 e5 cha-bou2 gin2-na2 sang3 hou7 pat8 lang5 choe3 iong2-lu2. 
  Hit si5 goan2 choan5-ke tong-jian5 long2 iau2-be7 bat Chu2 Ia5-sou e5 mia5-ji7; ia7 m7 chai-iaN2 gin2-na2 si7 Siong7-te3 sou2 siuN2-su3 e5, ia7 m7 chai-iaN2 gin2-na2 si7 Siong7-te3 sou2 kau-thok lan2 iuN2-chhi7 e5. Bo5 chhin-chhiuN7 hian7-chai7 e5 lang5 tit-tioh8 Chu2 e5 kng chio3; chai thang ka-teng5 e5 ke3-ek8, thang po2-sioh Chu2 sou2 kau-thok e5 gin2-na2. 
  A-kou e5 cho7-gu7: 
  Si5-kan ke3 tit chin kin2. Tui3 goa2 siang7 se3-han3 e5 a-kou sang3 hou7 pat8-lang5 choe3 iong2-lu2 liau2-au7, put-ti put-kak i2-keng ke3-khi3 chin-choe7 ni5. Goa2 e5 a-kou ia7 i2-keng toa7-han3. 
  U7 chit8 jit8, goa2 e5 a-kou e5 iong2-bu2 hut-jian5 phoa3-piN7 chin siong-tiong7. Bo5-lun7 mng7 put8, chhiaN2 i-seng ti7-liau5 long2 bo5 hau7-ko2. Bo5 joa7-choe7 e5 chek-chu7 long2 eng7 liau2, piN7 iu5-goan2 boe7 ho2, ji5-chhiaN2 chit8-jit8 chit8-jit8 na2 giam5-tiong7. 
  Goa2 e5 a-kou e5 iuN2-bu2 chiu7 pek goa2 e5 a-kou khi3 siat-hoat chiN5. Goa2 e5 a-kou bo5 hoat-tou7 thang siat-hoat kau3 chin ho2-se3, sou2-i2 siu7 iuN2-bu2 me7 kong2 si7 put-hau3. Kou2-cha2 e5 lang5 na7 hou7 si7-toa7-lang5 me7 put-hau3 si7 chin kan-khou2 e5 su7. Chong2-si7 goa2 e5 a-kou sui-jian5 m7-si7 put-hau3, iau2 khak-sit8 bo5 pan7-hoat thang khi3 siat-hoat chiN5. 
  Keng-ke3 bo5 kui2-jit8 goa2 e5 a-kou e5 iuN2-bu2 chiu7 si2 khi3. Tng iuN2-bu2 piN7 chin giam5-tiong7 kam2-kak chin kan-khou2 e5 si5 chiu7 tui3 goa2 e5 a-kou kong2, goa2 si2 liau2-au7 it-teng7 m7-goan7 li2, beh choe3 kui2 lai5 chhe7 li2. 
  A-kou koh phoa3-piN7: 
  IuN2-bu2 si2 liau2-au7 ka-teng5 keng3-ka hun7-loan7, seng-oah8 na2 khun3-lan5. Goa2 e5 a-kou khoaN3-kiN3 ka-teng5 i2-keng ka-san3 jin5-bong5, i e5 sim chin kan-khou2. Au7-lai5 i chiu7 to3-tng2 khi3 siN-bu2 e5 sou2-chai7. Keh bo5 kui2-jit8 goa2 e5 a-kou chiu7 khi2 sin-keng-piN7, ji5-chhiaN2 pian3-sin siN-chhng; keng-ke3 chin-choe7 i-seng ti7-liau5 long2 bo5 hau7-ko2. Goa2 e5 a-ma2 chiu7 khi3 mng7 put8. Put8 tui3 goa2 e5 a-ma2 kong2, goa2 e5 a-kou si7 hou7 kui2 tiN5-sin e5. Goa2 e5 a-ma2 chai-iaN2 liau2-au7 sim chin kan-khou2, ui7-tioh8 beh hou7 goa2 e5 a-kou piN7 ho2, chiu7 khi3 mng7 put8 khoaN3 beh iong7 sim2-mih8 hong-hoat i-ho2 goa2 e5 a-kou e5 piN7. Put8 ka7 goa2 e5 a-ma2 kong2 choe7-choe7 hong-hoat; goa2 e5 a-ma2 chiu7 chiau3 an2-ni khi3 choe3, ji5-chhiaN2 koh hian3 chin-choe7 chiN5 choe3 bio7 e5 lou7-eng7. Koh iong7 chin-choe7 mih8-kiaN7 khi3 pai3 put8, ng3 put8 he7 goan7 kong2, put8 na7 i-ho2 goa2 a-kou e5 piN7, goan7-i3 chiong goa2 e5 a-kou hong7-hian3 hou7 put8 choe3 i e5 lou7-eng7. Kiat-ko2 goa2 e5 a-kou e5 piN7 ia7 bo5 tit-tioh8 i-ho2. 
  Au7-lai5 goa2 e5 a-ma2 koh khi3 chhiaN2 chin u7 mia5 e5 hoat-su lai5 ka7 goa2 e5 a-kou koaN2 kui2. Chong2-si7 long2 bo5 kho2-leng5 thang hou7 i ho2; hoan2-tng2 na2 giam5-tiong7 chhin-chhiuN7 beh si2 chit8-iuN7. Hit-si5 goan2 choan5-ke long2 ui7-tioh8 goan2 e5 a-kou chin siong-sim. 
  Chu2 e5 su3-chia2 kau3: 
  U7 chit8-jit8 hut-jian5 u7 chit8 ui7 cha-bou2-lang5 lai5 goan2 chhu3. Chit e5 cha-bou2-lang5 si7 goa2 e5 a-ma2 e5 ho2 peng5-iu2; si7 chit8 e5 sin3 Chu2, pai3 Siong7-te3 e5 lang5. Goa2 e5 a-kou e5 piN7 mi5-jit8 boe7 chiah8 boe7 khun3-tit, mi5-jit8 jiau2-loan7 ka-teng5. Hit si5 hit e5 lu2 sin3-tou5 khoaN3-kiN3 goa2 e5 a-kou chit khoan2 cheng5-heng5, chiu7 mng7 goa2 e5 a-ma2 si7 sim2-mih8 goan5-in. Goa2 e5 a-ma2 chiu7 ka7 i kong2. Lu2 sin3-tou5 thiaN-kiN3 goa2 e5 a-ma2 e5 kai2-soeh liau2-au7, chiu7 ui7-tioh8 goa2 e5 a-kou ki5-to2; ia7 sun7 ki-hoe7 thoan5 hok-im hou7 goa2 e5 a-ma2. 
  Lu2 sin3-tou5 kong2: Li2 e5 cha-bou2-kiaN2 ki3-jian5 oa2-kho3 i-seng, iong7 chiong2-chiong2 ti7-liau5 e5 hong-hoat, piN7 iu5-goan5 boe7 ho2, taN chhiaN2 li2 m7-bian2 ui7-tioh8 an2-ni sim peh-pak; oa2-kho3 se3-kan e5 i-seng ioh8-hng sui-jian5 bo5 ng3-bang7, tan7-si7 iau2-u7 chit8 ui7 ( Kiu3-se3 chu2 ) Ia5-sou Ki-tok. I ui7-tioh8 lan2 e5 choe7 kang3-seng kau3 se3-kan choan-bun7 i-piN7 koaN2-kui2 kap kai2-tu5 lang5 e5 choe7-koa3. Lang5 boe7-oe7 choe3 e5 su7 I long2 oe7-tit choe3. I ia7 u7 koan5-leng5 thang hou7 lang5 tui3 si2 koh-oah8. I si7 lan2 leng5-hun5 choe3 toa7 e5 Kiu3-chu2; jiok8-the2 choe3 toa7 e5 i-seng. Li2 e5 cha-bou2-kiaN2 e5 piN7 sng3 si7 sio2-khoa2. Li2 na7 goan7-i3 chiong li2 e5 cha-bou2-kiaN2 e5 piN7 kau-tai3 ti7 chit ui7 chin Sin5 Ia5-sou e5 chhiu2, I chiu7 beh i-ho2 i. Tng lan2 chin3-thoe3 bo5 lou7 e5 si5 chi2-u7 tioh8 chhe7 Kiu3-chu2 Ia5-sou; bo5-lun7 khoan5-keng2 chaiN2-iuN7 kan-lan5, thong3-khou2, piN7-thiaN3, iu-chhiu5, kap hoan5-lo2, lan2 na7 sin3-kho3 I, I chiu7 ui7 lan2 kai2-koat it-chhe3 bun7-toe5. 
  A-kou jip8-sin3: 
  Goa2 e5 a-ma2 thiaN liau2-au7, sim siu7 Seng3 Sin5 e5 kam2-tong7, chiu7 koat-i3 beh hou7 goa2 e5 a-kou sin3 Chu2 Ia5-sou. Hit ui7 lu2 sin3-tou5 thiaN-kiN3 goa2 e5 a-kou beh sin3 Ia5-sou, sim chin hoaN-hi2, bo5 ku2 chiu7 li7-khui goan2 e5 chhu3 khi3 Ma2-keng kau3-hoe7 chhiaN2 bok8-su lai5 thoe3 goa2 e5 a-kou ki5-to2. Chit ui7 lu2 sin3-tou5 si7 hian7-chai7 Tai5-lam5 Bin5-chok8-lou7 kau3-hoe7 e5 Khou2 San-lun7 Bok8-su e5 tiuN7-m2, mia5 kio3 Li2 Tan5 To-ka. Hit si5 tu2-tu2 Lim5 Chiau3 Bok8-su ti7 Ma2-keng kau3-hoe7 choe3 bok8-su e5 si5. To-ka chi2 chiu7 chhiaN2 bok8-su kap choe7-choe7 sin3-tou5 kau3 goa2 e5 ka-teng5 choe3 Seng3-piat8 le2-pai3 . 
  Goa2 e5 a-kou tui3 hit jit8 Seng3-piat8 liau2-au7, tit-tioh8 Chu2 e5 lin5-bin2, piN7 chiu7 chiam7-chiam7 kiam2-khin. Goa2 e5 a-kou mui2 am3 beh khun3 e5 si5, hit ui7 lu2 sin3-tou5, To-ka chi2, long2 lai5 ui7-tioh8 i ki5-to2. Ko2-jian5 ki5-to2 e5 kong-hau7 chin toa7. Keng-ke3 bo5 kui2-jit8 goa2 e5 a-kou piN7 chiu7 oan5-choan5 ho2 khi3. 
  Mou5-kui2 khou2-chhou2 goa2 e5 a-kou: 
  Goa2 e5 a-kou sin3 Chu2 liau2-au7, Mou5-kui2 chiu7 m7-kaN2 koh khou2-chhou2 i. Tan7-si7 Mou5-kui2 chin hiong-ok, m7-goan7 li7-khui goan2 e5 ka-teng5. Au7-lai5 Mou5-kui2 chiu7 hoan2-tng2 khou2-chhou2 goa2 e5 lau7-bu2. 
  Goa2 e5 lau7-bu2 siu7 Mou5-kui2 khou2-chhou2 e5 cheng5-heng5 ia7 si7 chin li7-hai7. Tng goa2 e5 lau7-bu2 siu7 hai7 e5 si5, goa2 e5 a-ma2 iu5-goan5 si7 khi3 mng7 put8; khoaN3 si7 sim2-mih8 goan5-in. Put8 kong2, goa2 e5 lau7-bu2 si7 hoan7 tioh8 kui2. Koh kong2 hit e5 kui2 si7 goa2 e5 lau7-bu2 cheng5-se3 e5 tiong7-hu. Hit si5 goa2 iau2 chin se3-han3, chi2-u7 goa2 e5 a-ma2 eng7 chin-choe7 e5 hong-hoat beh koaN2 kui2 e5 su7 goa2 u7 ki3-ek na7-tiaN7. Tan7-si7 long2 bo5 kong-hau7. Au7-lai5 u7 koh khi3 chhiaN2 chin-choe7 koaN2 kui2 e5 hoat-su kap i-seng lai5 ti7-liau5 goa2 e5 lau7-bu2 e5 piN7. Chong2-si7 long2 bo5 hau7-ko2. 
  U7 chit8 jit8 hit e5 lu2 sin3-tou5 koh lai5 goan2 e5 chhu3. KhoaN3-kiN3 chit khoan2 e5 cheng5-heng5, chiu7 tui3 goa2 e5 a-ma2 kong2, kio3 goa2 e5 a-ma2 tioh8 hou7 goa2 e5 lau7-bu2 lai5 sin3 Ia5-sou. Hit si5 goa2 e5 a-ma2 chiah siuN7 khi2 i2-cheng5 goa2 e5 a-kou e5 su7, chiu7 chin goan7-i3 hou7 goa2 e5 lau7-bu2 sin3 Ia5-sou lah. 
  Tui3 hit chun7 liau2-au7 goa2 e5 lau7-bu2 e5 piN7 chiu7 ho2 khi3. 
  Tioh8 kau3 goa2 e5 a-kong: 
  Keng-ke3 bo5 joa7-ku2 goa2 e5 a-kong chhut-goa7 kang-chok e5 si5, bo5 sio2-sim hou7 chit8 ki toa7-sam teh-tioh8 chit8-ki kha e5 chng2-thau5 a2. Cheng5-heng5 chin giam5-tiong7. 
  Au7-lai5 tit-tioh8 Ma2-keng kau3-hoe7 e5 sin3-tou5 kap bok8-su e5 koan-sim kap pang-chan7, mui2-jit8 eng7 chhia chai3 goa2 e5 a-kong khi3 hou7 i-seng ti7-liau5. Ia7 siong5-siong5 kau3 goa2 e5 ke lai5 tham3-hong2 kap tai7-to2. Tui3 an2-ni goa2 e5 a-kong sim siu7 kam2-tong7; u7 chit8 jit8 i chiu7 beh koat-i3 sin3 Ia5-sou Ki-tok choe3 i e5 Chu2. To-ka chi2 liam5-piN chai goa2 e5 a-kong beh sin3 Ia5-sou, chiu7 sun7 chit e5 ki-hoe7 hiong3 goan2 choan5-ke thoan5 hok-im. I kong2, ChhiaN2 lin2 choan5-ke tui3 kin-a2-jit8 khi2 lai5 sin3 Ia5-sou, Mou5-kui2 chiu7 bo5 khang-phang7 thang lai5 koh ham7-hai7 lin2. Choan5-ke thiaN liau2-au7 sim tit-tioh8 Seng3 Sin5 e5 kam2-tong7, tui3 hit jit8 khi2 goan2 choan5-ke chin hoaN-hi2 ngia5-chih Chu2 Ia5-sou chin3-jip8 goan2 e5 ke choe3 ka-teng e5 Chu2. 
  Choan5-ke kui Chu2 : 
  Goan2 choan5-ke tui3 Lim5 Chiau3 Bok8-su Seng3-piat8 le2-pai3 liau2-au7 chiu7 chiaN5-choe3 peng5-an kap hoaN-hi2 khoai3-lok8, chhiong-moa2 tiau-ho5 khi3-hun e5 ka-teng5. Choan5-ke siu7 Seng3-piat8 u7 8 e5 lang5, i2-goa7 m7 goan7-i3 sin3 Chu2 e5 si7 goa2 e5 ji7 chek chit8 lang5. 
  Tng Seng3-piat8 hit jit8 i tu2-tu2 bo5 ti7 chhu3, chhut-goa7 choe3 peng. Ti7 hiu-ka2 e5 si5 i tng2-lai5 chhu3, khoaN3-kiN3 chhu3-lai7 it-chhe3 ngou2-siong7 long2 siu7 tu5 liau2-liau2, chiu7 mng7 goa2 e5 a-ma2, khoaN3 si7 sim2-mih8 goan5-in. Goa2 e5 a-ma2 chiu7 tui3 i kong2, lan2 choan5-ke sin3 Chu2, ia7 chiong it-chhe3 e5 keng-ke3 kong2 hou7 i thiaN. Chong2-si7 goa2 e5 a-chek chin siu7-khi3, ji5-chhiaN2 hoan2-tui3 goan2 khi3 sin3 Ia5-sou, jip8 kau3 . 
  A-chek e5 hoan2-tui3: 
  Hit jit8 si7 long5-lek8 12 geh8 29 jit8, in e5 hiu-ka2-jit8. keh jit8 chiu7-si7 chiaN-geh8 chhoe 1. Goa2 e5 a-chek chiu7 khai-si2 heng5-tong7 lah. I koat-i3 ai3 beh koh ke3-siok8 pai3 put8,chiu7 kap bo5 sin3 Chu2 it-poaN e5 lang5 siang7-khoan2, tah lian5, kat-chhai2. Koh khi3 goa7-bin7 toa3 chin-choe7 ngou2-siong7 lai5 chhu3-nih beh hok8-sai7. 
  Ki5-biau7 bo5 ki5-biau7, 29 am3 goa2 e5 lau7-bu2 beh khun3 e5 si5 chiu7 koh siu7 Mou5-kui2 khou2-chhou2 khai-si2 kan-khou2 lah. Ji5-chhiaN2 hit e5 cheng5-heng5 pi2 i2-cheng5 khah giam5-tiong7. Hit am3 goa2 e5 lau7-bu2 long2 thong-mi5 bo5 khun3, choan5-ke long2 ui7-tioh8 i lai5 kiaN-hiaN5. Kau3 thiN-kng e5 si5 goa2 e5 a-kong chiu7 khi3 Ma2-kong kau3-hoe7 chiong chiah e5 su7 tui3 bok8-su kong2. Bok8-su chiu7 koh khi3 goan2 tau, ku2-heng5 te7 2 pian3 e5 tu5 ngou2-siong7 e5 le2-pai3; ia7 ui7-tioh8 goa2 e5 lau7-bu2, choan5-ke kui7-loh8 ti7 Chu2 e5 bin7-cheng5 jin7-choe7 ki5-to2. Goa2 e5 lau7-bu2 chiu7 hok8-to3 kian7-khong e5 sin-the2 khi2-lai5. 
  Sin3 Chu2 tit peng5-an : 
  Goa2 oe7-ki3-tit goa2 se3-han3 e5 si5, goa2 e5 a-kong tui3 goa2 kong2 chit8 e5 kou3-su7. I kong2, tng i 35 he3, iau2-be7 sin3 Chu2 e5 si5 u7 chit8 pian3 phoa3-piN7 chin giam5-tiong7. I jin7-ui7 bo5 bang7 lah. U7 chit8 jit8 i chiu7 khi3 mng7 put8, khoaN3 i e5 siu7-mia7 oe7 tang3 oah8 kau3 kui2 ni5. Put8 kong2, goa2 e5 a-kong choe3 tng5 siu7-mia7 put-ko3 si7 kau3 72 he3. 
  Chong2-si7 goa2 e5 a-kong sin3 Chu2 liau2-au7, Chu2 chiok-hok i hou7 i hian7-chai7 oah8 kau3 78 he3 iau2 chin kian7-khong. Che sui-jian5 m7-si7 chin joa7 ho2 e5 kian3-cheng3, tan7-si7 goa2 e5 a-kong siong-sin3 i sin3 Chu2 liau2-au7, Chu2 khak-sit8 u7 ke-thiN i e5 he3-siu7; ia7 hou7 i e5 sim peng5-an bo5 hoan5-lo2, hoan7-su7 kau-tai3 ti7 Chu2; khak-sit8 sin-the2 u7 khah iong2-kiaN7. 
  Goan2 choan5-ke kui Chu2 si7 bin5-kok 40 ni5. Ia7 goa2 e5 a-kou kiat-hun si7 bin5-kok 42 ni5; ke3 hou7 chit8 e5 i-seng. Bo5 ku2 goa2 e5 a-kou chiu7 poaN-soa2 kau3 Tai5-oan5 khi3. 
  A-kou ho2-giah8 chiu7 li7-khui Chu2: 
  Kho2-sioh, goa2 e5 a-kou poaN kau3 Tai5-oan5 liau2-au7, in-ui7 ka-teng5 e5 sok-pak8, seng-oah8 iu7 koh hu3-ju7, chiu7 chiam7-chiam7 boe7-ki3-tit ke3-khi3 i e5 kan-khou2, ia7 boe7-ki3-tit Chu2 chaiN2-iuN7 chin2-kiu3 i thoat-chhut khou2-lan7 e5 jit8. I ti7 hia boe7-oe7 kam2-sia7 Chu2, hoan2-tng2 ti7 hia chiam7-chiam7 hong3-khi3 chu7-hoe7, an2-ni i kap Chu2 kau-thong e5 si5-kan chiam7-chiam7 chio2 lah. 
  Sio-siang5 an2-ni, goan2 ti7 chia e5 choan5-ke, ia7 keng-ke3 chit8 toaN7 si5-kan liau2-au7 chiam7-chiam7 boe7-ki3-tit Chu2 e5 un-hui7. Kho2-lian5, bo5 kho2-lian5 ah ! 
  M7-thang bong5-un poe7-gi7: 
  Liat8-ui7 hiaN-chi2 ! Che kiam2 m7-si7 chit8 e5 bong5-un poe7-gi7 e5 sin3-tou5 mah? Tng chit8 e5 lang5 chin thiaN3 lan2 e5 si5, lan2 na7 boe7-oe7 kam2-sia7 i, po3-tap i e5 un-tian2, bo5 siong5-siong5 kap i lai5-ong2, hoan2-tng2 tong3 choe3 bo5 sio-bat e5 lang5, goa2 siong-sin3 hit e5 un-jin5 it-teng7 siong-sim. Kiam2-chhai2 hit e5 lang5 beh hoe-sim sit-chi3, siuN7 kong2, i sou2 choe3 e5 long2 kui ti7 khang-khang. Chhin-chhiuN7 an2-ni, Siong7-te3 chin2-kiu3 lan2 thoat-li7 it-chhe3 khou2-lan7, thiaN3 lan2 long2 bo5 soah. Lan2 na7 boe7-oe7 kam2-sia7 I, po3-tap keng3-pai3 I, Siong7-te3 e5 Sin5 it-teng7 oe7 iu-bun7. 
  Goa2 siong-sin3 goa2 e5 a-kou i2-kip8 goan2 choan5-ke, i2-cheng5 e5 kan-khou2 na7 m7-si7 Chu2 e5 lin5-bin2 chiu7 m7-chai beh koh pian3-seng5 sim2-mih8 khoan2 phaiN2 e5 cho-gu7. 
  Goa2 ng3-bang7 lan2 tai7-ke long2 oe7 thang chai-iaN2 Chu2 e5 thiaN3, tong5-si5 ia7 oe7 thang chai-iaN2 Chu2 ui7-tioh8 lan2 e5 choe7 hian3 I ka-ki7 e5 siN3-mia7, siu7 teng3 si2 ti7 sip8-ji7-ke3 teng2, thiaN3 e5 kiu3-siok8. Goan7 lan2 tai7-ke khoaN3-kiN3 che sio2-sio2 e5 kian3-cheng3 ia7 oe7 thang siuN7 kau3 Chu2 thiaN3-thang3 e5 ui2-tai7 lai5 kian-kiong5 lan2 e5 sin3-giong2. An2-ni Chu2 chiu7 beh chiok-hok lan2. M7-thang chhin-chhiuN7 goan2 e5 choan5-ke chiaN5-choe3 bong5-un poe7-gi7 e5 lang5. 
  Chu2 bo5 pang3-sak goan2: 
  Ka-chai3 Chu2 iau2 thiaN3 goan2 choan5-ke. Goan2 choan5-ke li7-khui Chu2 liau2-au7 kau3 ti7 bin5-kok 50 ni5 chiah koh tit-tioh8 Chu2 e5 lin5-bin2 kio3-chhiN2 chit8 ke 3 lang5 hoan2-hoe2, jin7-choe7, koh lai5 hu3 chu7-hoe7. 
  Sui-jian5 an2-ni goa2 iau2 ng3-bang7 Chu2 koh ke3-siok8 kio3-chhiN2 goan2 choan5-ke, hou7 in chit8-si3-lang5 koat-sim kun-te3 Chu2. Chong2-si7 lang5 e5 sou2 siuN7 na7 m7-si7 Chu2 e5 i3-su3 chiu7 long2 boe7 chiaN5. Goan7 Chu2 lin5-bin2. Goan7 goan2 e5 ki5-to2 siu7 Chu2 chiap-lap8 e5 jit8 ti7 kun7-kun7. 
  ChhiaN2 lan2 lai5 gim5, Seng3-si 275 siu2: 
  Chi3-ho2 Peng5-iu2 Chiu7-si7 Ia5-sou 
  1 . Chi3-ho2 peng5-iu2 chiu7-si7 Ia5-sou, <BR>Tam-tng choe7-koa3 kap hoan5-lo2, <BR>Chin-chiaN3 lan2 u7 toa7-toa7 hok-khi3, <BR>Ban7 su7 long2 thang tui3 I tho2; <BR>Sim-koaN siong5-siong5 sit-loh8 peng5-an, <BR>Tauh8-tauh8 khoa3-lu7 kan-khou2 su7, <BR>Che si7 tui3 lan2 be7 u7 chhim-sin3, <BR>Be7 u7 pang3 sim kau-thok Chu2. 
  2. Kiam2-chhai2 tu2-tioh8 iu-bun7 chhi3-lian7, <BR>A2-si7 sim2-mih8 toa7 hoan5-lo2, <BR>Tek-khak m7-thang siong5-siong5 sit-chi3, <BR>Tioh8 chiong tak8 hang7 lai5 ki5-to2; <BR>Kiam2 u7 peng5-iu2 kau3 chiah chin7-tiong, <BR>Kam-goan7 the2-thiap ban7 chai-ho7, <BR>Ia5-sou chai lan2 sim e5 loan2-jiok8, <BR>Chiong che khou2-su7 lai5 ki5-to2. 
  3.Siat-su2 ia3-lan2 long2 bo5 khui3-lat8, <BR>Chhin-chhiuN7 taN taN3 beh poah8-to2, <BR>Chi3 toa7 Kiu3-chu2 lan2 thang chhin-kun7, <BR>Ban7 su7 long2 thang tui3 I tho2; <BR>Peng5-iu2 na7 u7 khoaN3-khin iam3-chian7, <BR>Thang chiong che su7 lai5 ki5-to2, <BR>Chu2 oe7 eng7 chhiu2 jia-chah8, po2-hou7, <BR>Sim thang an-jian5 bian2 hoan5-lo2.  <BR>A-men. 
</CL>
<HL>

--盲人見證集 
介紹e5話 
我真歡喜有份ti7 這個見證集。Che是做媽宮教會e5牧師e5福份。 
我ti7 3年前畢業台南神學院，受派來到媽宮e5 時，tu2-tu2 in媽宮teh起新e5禮拜堂。我ti7生活不便e5中間也漸漸bat媽宮e5會友kap澎湖e5事情lah。Hit 時高忠福君iau2 ti7 新莊teh讀冊。我有聽著伊過去e5消息，總是iau2 m7-bat 伊e5 人。 
我會記得伊tu2-tu2轉來e5 時我真歡喜；教會加一位勇士、鬥士。總是經過無久我就失望。因為伊e5 見證，亦是講道lo3-lo3長，m7 知伊是teh講甚物，只有知伊是teh感謝主na7-tiaN7。Tui3現在來ka7伊看，伊ai3見證e5真濟真濟講boe7了；總是愛講是愛講，講boe7好勢。 
我hit 時也是tu2-tu2做傳道na7-tiaN7，m7敢 批評sim2-mih8；只有伊若ai3做見證，我就lui2 時間hou7--伊，hou7伊e5熱情有路thang thau2。也最後伊若用熱熱e5心情teh祈禱e5時，我也同一樣e5心kap伊講「A-men。」
無扑算伊ti7 這2年外e5中間ti7 信仰上，ti7 講話上進步到an2-ni。Che是我所歡喜e5。Che確實是主hou7 伊e5恩賜。 
高忠福君是一位滿22歲e5年尾囡仔。Ti7 見證e5中間，咱就會thang知影，伊是一個目珠無自由e5人；算是一個可憐e5人。總是主e5疼chiah大ti7 伊e5 身上，所以愛做見證，報答主e5恩；宣揚主e5福音，榮耀主e5名。請咱繼續為著這位青年祈禱，hou7伊e5信仰無折斬，會thang堅持伊所信e5，koh無boe7記得主e5恩情到ti7久久。 
請咱逐家koh關心一項：咱teh讀伊e5 見證e5 時，請咱kap伊相kap ti7 阮澎湖e5款式；若伊beh坐船e5 時，船teh搖，請咱也kap hit隻船搖起搖落；經驗著阮澎湖e5滋味。
請咱代先為著阮澎湖歡喜；有這款e5青年ti7阮chia，che是阮e5 福氣。請逐家為著阮澎湖教會繼續祈禱。 
我ti7 媽宮已經3年半久，也ti7 chia做牧師。我有囥一個異象，ai3阮澎湖e5教會自養、自立kap自治。 
阮澎湖教會hou7台灣教會aiN7 82年久，就是tui3甘牧師來澎湖設立教會到現在，攏是倚靠咱台灣教會e5聖餐獻金來維持。今阮澎湖已經有3間獨立，也經過15年lah。這3間若合作，koh有澎湖出身者e5協助，應該會實現以上所講e5自養、自立kap自治才著。 
向望ti7 3~5年後這個事會實現。也向望咱e5 祈禱ti7阮澎湖眾教會e5頂面。 
最後祝福逐家身體、靈魂得主平安！ 
Ti7媽宮教末 盧恩惠A.D. 1968, 12, 17. 
頭序 
我真歡喜我久久所期待e5見證集會thang印出來。 
我這個計劃是ti7新莊e5學校時代就有e5。Hit時雖然有teh寫，總是寫攏boe7出來；因為無時間，也所想e5表達boe7出來e5緣故。Koh事實上，攏iau2未為主做著工，報答主e5恩情，所以若ti7 hit時寫一定是一本無完全e5見證集lah。 
到畢業後，我ti7媽宮，ti7 澎湖有努力為主teh做見證，所以主也祝福我ti7信仰上較有充足e5經驗lah。我將主hou7 我e5 信仰上e5經過寫ti7 這本見證集。向望各位兄弟姊妹，繼續指導，替我祈禱。 
我是一個年歲iau2少e5人；ti7生活上，信仰上iau2經驗少少；koh beh來e5日子iau2真長，beh遇著甚物災害，或是魔鬼e5試探iau2 m7 知。向望ti7 hit 時會thang得著逐家e5祈禱kap指導，hou7我會企在。 
我到最近已經家己有寫（點）濟濟張起來，總是m7 知beh怎樣出版。到ti7今年（1968）e5歇熱去花宅e5時有遇著陳國新君，伊是將軍o3 e5人，ti7新竹teh讀醫專。伊聽著我e5 事情就鼓舞我去台灣各所在做見證，也贊成我印出見證集。今我應該著ka7伊大大說多謝。Koh有濟濟人ka7我幫贊翻譯白話字kap國語，我也ai3多謝in e5幫忙。也感謝主，伊差濟濟人來幫忙我。 
最後祝逐家心神肉體健康。 
Ti7澎湖，媽宮（見證人：高忠福）敬上 
見證 
I.全家e5見證 
列位青年兄姊，我今仔日真歡喜將阮全家信主e5經過，以及我本身tui3信得著e5祝福，ti7 chia寫淡薄做見證hou7逐家知影。 
三代前： 
阮tui3阮e5 祖先真濟代攏是信佛教。而且，我所知影e5，tui3我e5 祖、阿公、老父這3代攏是愛食酒。Ti7職業方面只有做苦工度過一生。後來阮e5 生活真困難。 
我e5 阿媽一生生真濟囡仔；其中也有細漢就夭壽，koh有e5 因為生活困難無可能培養，就送hou7別人做子；只有家己留2、3個查甫囡仔。最後也有將一個上細漢e5查某囡仔送hou7別人做養女。 
Hit時阮全家當然攏iau2未bat主耶穌e5名字；也m7知影囡仔是上帝所賞賜e5，也m7知影囡仔是上帝所交托咱養飼e5。無親像現在e5人得著主e5光照；知thang家庭e5計劃，thang保惜主所交托e5囡仔。 
阿姑e5遭遇： 
時間過得真緊。Tui3我上細漢e5阿姑送hou7別人做養女了後，不知不覺已經過去真濟年。我e5 阿姑也已經大漢。 
有一日，我e5 阿姑e5養母忽然破病真傷重。無論問佛，請醫生治療攏無效果。無偌濟e5積聚攏用了，病猶原boe7好，而且一日一日那嚴重。 
我e5 阿姑e5養母就迫我e5 阿姑去設法錢。我e5 阿姑無法度thang設法到真好勢，所以受養母罵講是不孝。古早e5人若hou7 序大人罵不孝是真艱苦e5事。總是我e5 阿姑雖然 m7 是不孝，iau2確實無辦法thang去設法錢。 
經過無幾日我e5 阿姑e5養母就死去。當養母病真嚴重感覺真艱苦e5 時就對我e5 阿姑講，我死了後一定m7願你，beh做鬼來chhe7你。
阿姑koh破病： 
養母死了後家庭更加混亂，生活那困難。我e5 阿姑看見家庭已經家散人亡，伊e5 心真艱苦。後來伊就倒轉去生母e5所在。隔無幾日我e5 阿姑就起神經病，而且遍身生瘡；經過真濟醫生治療攏無效果。我e5 阿媽就去問佛。佛對我e5 阿媽講，我e5 阿姑是hou7鬼纏身e5。我e5 阿媽知影了後心真艱苦，為著beh hou7 我e5 阿姑病好，就去問佛看beh用甚物方法醫好我e5 阿姑e5病。佛ka7我e5 阿媽講濟濟方法；我e5 阿媽就照an2-ni去做，而且koh獻真濟錢做廟e5路用。Koh用真濟物件去拜佛，向佛下願講，佛若醫好我阿姑e5病，願意將我e5阿姑奉獻hou7 佛做伊e5路用。結果我e5阿姑e5病也無得著醫好。 
後來我e5阿媽koh去請真有名e5法師來ka7我e5阿姑趕鬼。總是攏無可能thang hou7 伊好；反轉那嚴重親像beh死一樣。Hit時阮全家攏為著阮e5阿姑真傷心。 
主e5使者到： 
有一日忽然有一位查某人來阮厝。這個查某人是我e5阿媽e5好朋友；是一個信主，拜上帝e5人。我e5阿姑e5病暝日boe7食boe7睏tit，暝日擾亂家庭。Hit時hit個女信徒看見我e5阿姑這款情形，就問我e5阿媽是甚物原因。我e5阿媽就ka7伊講。女信徒聽見我e5阿媽e5解說了後，就為著我e5阿姑祈禱；也順機會傳福音hou7我e5阿媽。 
女信徒講：你e5查某子既然倚靠醫生，用種種治療e5方法，病猶原boe7好，今請你 m7 免為著an2-ni心擘腹；倚靠世間e5醫生藥方雖然無向望，但是iau2有一位（救世主）耶穌基督。伊為著咱e5罪降生到世間專門醫病趕鬼kap解除人e5罪過。人boe7會做e5事伊攏會得做。伊也有權能thang hou7 人tui3死koh活。伊是咱靈魂最大e5救主；肉體最大e5醫生。你e5查某子e5病算是小可。你若願意將你e5查某子e5病交代ti7 這位真神耶穌e5手，伊就beh醫好伊。當咱進退無路e5時只有著chhe7救主耶穌；無論環境怎樣艱難、痛苦、病疼、憂愁，kap煩惱，咱若信靠伊，伊就為咱解決一切問題。 
阿姑入信： 
我e5阿媽聽了後，心受聖神e5感動，就決意beh hou7 我e5阿姑信主耶穌。Hit位女信徒聽見我e5阿姑beh信耶穌，心真歡喜，無久就離開阮e5厝去媽宮教會請牧師來替我e5阿姑祈禱。這位女信徒是現在台南民族路教會e5許山潤牧師e5丈姆，名叫李陳多佳。Hit時tu2-tu2林照牧師ti7媽宮教會做牧師e5時。多佳姊就請牧師kap濟濟信徒到我e5家庭做聖別禮拜。 
我e5阿姑tui3 hit日聖別了後，得著主e5憐憫，病就漸漸減輕。我e5阿姑每暗beh睏e5時，hit位女信徒，多佳姊，攏來為著伊祈禱。果然祈禱e5功效真大。經過無幾日我e5阿姑病就完全好去。 
魔鬼苦楚我e5阿姑： 
我e5阿姑信主了後，魔鬼就 m7敢 koh苦楚伊。但是魔鬼真凶惡，m7 願離開阮e5家庭。後來魔鬼就反轉苦楚我e5老母。 
我e5老母受魔鬼苦楚e5情形也是真厲害。當我e5老母受害e5時，我e5阿媽猶原是去問佛；看是甚物原因。佛講，我e5老母是犯著鬼。Koh講hit e5鬼是我e5老母前世e5丈夫。Hit時我iau2真細漢，只有我e5阿媽用真濟e5方法beh趕鬼e5事我有記憶na7-tiaN7。但是攏無功效。後來有koh去請真濟趕鬼e5法師kap醫生來治療我e5老母e5病。總是攏無效果。 
有一日hit e5女信徒koh來阮e5厝。看見這款e5情形，就對我e5阿媽講，叫我e5阿媽著hou7我e5老母來信耶穌。Hit時我e5阿媽才想起以前我e5阿姑e5事，就真願意hou7我e5老母信耶穌lah。 
Tui3 hit陣了後我e5老母e5病就好去。 
Tioh8到我e5阿公： 
經過無偌久我e5阿公出外工作e5時，無小心hou7 一枝大杉teh著一支腳e5 指頭仔。情形真嚴重。 
後來得著媽宮教會e5信徒kap牧師e5關心kap幫贊，每日用車載我e5阿公去hou7 醫生治療。也常常到我e5家來探訪kap代禱。Tui3 an2-ni我e5阿公心受感動；有一日伊就beh決意信耶穌基督做伊e5主。多佳姊liam5-piN知我e5阿公beh信耶穌，就順這個機會向阮全家傳福音。伊講，請lin2全家tui3今仔日起來信耶穌，魔鬼就無空縫thang來koh陷害lin2。全家聽了後心得著聖神e5感動，tui3 hit日起阮全家真歡喜迎接主耶穌進入阮e5家做家丁e5主。 
全家歸主： 
阮全家tui3林照牧師聖別禮拜了後就成做平安kap歡喜快樂，充滿調和氣氛e5家庭。全家受聖別有8個人，以外 m7 願意信主e5是我e5二叔一人。 
當聖別hit日伊tu2-tu2無ti7厝，出外做兵。Ti7休假e5時伊轉來厝，看見厝內一切偶像攏受除了了，就問我e5阿媽，看是甚物原因。我e5阿媽就對伊講，咱全家信主，也將一切e5經過講hou7伊聽。總是我e5阿叔真受氣，而且反對阮去信耶穌，入教。 
阿叔e5反對： 
Hit日是農曆12月29日，in e5休假日。隔日就是正月初一。我e5阿叔就開始行動lah。伊決意愛beh koh繼續拜佛，就kap無信主一般e5人像款，貼聯、結彩。Koh去外面帶真濟偶像來厝nih beh服事。 
奇妙無奇妙，29暗我e5老母beh睏e5時就koh受魔鬼苦楚開始艱苦lah。而且hit e5情形比以前較嚴重。Hit暗我e5老母攏通暝無睏，全家攏為著伊來驚惶。到天光e5時我e5阿公就去馬公教會將chiah e5事對牧師講。牧師就koh去阮兜，舉行第2遍e5除偶像e5禮拜；也為著我e5老母，全家跪落ti7 主e5面前認罪祈禱。我e5老母就復到健康e5身體起來。 
信主得平安： 
我會記得我細漢e5時，我e5阿公對我講一個故事。伊講，當伊35歲，iau2未信主e5時有一遍破病真嚴重。伊認為無望lah。有一日伊就去問佛，看伊e5 壽命會當活到幾年。佛講，我e5阿公最長壽命不過是到72歲。 
總是我e5阿公信主了後，主祝福伊hou7 伊現在活到78歲iau2真健康。Che雖然 m7 是真偌好e5見證，但是我e5阿公相信伊信主了後，主確實有加添伊e5歲壽；也hou7 伊e5心平安無煩惱，凡事交代ti7主；確實身體有較勇健。 
阮全家歸主是民國40年。也我e5 阿姑結婚是民國42年；嫁hou7一個醫生。無久我e5阿姑就搬徙到台灣去。 
阿姑好額就離開主： 
可惜，我e5阿姑搬到台灣了後，因為家庭e5束縛，生活又koh富裕，就漸漸boe7記得過去伊e5艱苦；也boe7記得主怎樣拯救伊脫出苦難e5日。伊ti7 hia boe7會感謝主，反轉ti7 hia漸漸放棄聚會，an2-ni伊kap主溝通e5時間漸漸少lah。 
相像an2-ni，阮ti7 chia e5全家，也經過一段時間了後漸漸boe7記得主e5恩惠。可憐，無可憐ah！ 
M7-thang忘恩背義： 
列位兄姊！Che kiam2 m7是一個忘恩背義e5信徒mah？當一個人真疼咱e5時，咱若boe7會感謝伊，報答伊e5恩典，無常常kap伊來往，反轉當做無相bat e5人，我相信hit e5恩人一定傷心。Kiam2-chhai2 hit e5人beh灰心失志，想講，伊所做e5攏歸ti7 空空。親像an2-ni，上帝拯救咱脫離一切苦難，疼咱攏無煞。咱若boe7會感謝伊，報答敬拜伊，上帝e5神一定會憂悶。 
我相信我e5阿姑以及阮全家，以前e5艱苦若m7是主e5憐憫就m7知beh koh變成甚物款歹e5遭遇。 
我向望咱逐家攏會thang知影主e5疼，同時也會thang知影主為著咱e5 罪獻伊家己e5性命，受釘死ti7十字架頂，疼e5救贖。願咱逐家看見che小小e5見證也會thang想到主疼痛e5偉大來堅強咱e5信仰。An2-ni主就beh祝福咱。M7-thang親像阮e5 全家成做忘恩背義e5人。 
主無放sak阮： 
佳哉主iau2疼阮全家。阮全家離開主了後到ti7民國50年才koh得著主e5憐憫叫醒一家3人反悔，認罪，koh來赴聚會。 
雖然an2-ni我iau2向望主koh繼續叫醒阮全家，hou7 in一世人決心跟te3主。總是人e5所想若m7是主e5意思就攏boe7成。願主憐憫。願阮e5祈禱受主接納e5日ti7近近。 
請咱來吟，聖詩275首： 
至好朋友就是耶穌 
1.至好朋友就是耶穌，<BR>擔當罪過kap煩惱，<BR>真正咱有大大福氣，<BR>萬事攏thang對伊討； <BR>心肝常常失落平安，<BR>Tauh8-tauh8掛慮艱苦事，<BR>Che是對咱未有深信，<BR>未有放心交托主。 
2.Kiam2-chhai2 tu2-tioh8憂悶試煉，<BR>抑是甚物大煩惱，<BR>的確m7-thang常常失志，<BR>Tioh8將逐項來祈禱；<BR>Kiam2有朋友到chiah盡忠，<BR>甘願體貼萬災禍，<BR>耶穌知咱心e5軟弱，<BR>將che苦事來祈禱。 
3.設使厭懶攏無氣力，<BR>親像擔擔beh跋倒，<BR>至大救主咱thang親近，<BR>萬事攏thang對伊討；<BR>朋友若有看輕iam3賤，<BR>Thang將che事來祈禱，<BR>主會用手遮chah8、保護，<BR>心thang安然免煩惱。<BR>A-men。 
</HL>