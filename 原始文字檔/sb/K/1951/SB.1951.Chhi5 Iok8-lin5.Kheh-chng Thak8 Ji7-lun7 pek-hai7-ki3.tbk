<CL>
  Ti7 Kau3-hoe7-po3 tui3 6~8 goeh8 lian5-chai3 Pa Bok8-su ti7 Ji7-lun7 e5 pek-hai7-ki3. Sou2 kong2 hit e5 Ji7-lun7, m7-si7 teh chi2 ti7 Sai-le5 hu7-kin7 e5 toa7 chng-sia7, si7 teh chi2 ti7 Pin5-tong-koan7 siok8 Kheh-chng e5 sio2 hiuN-sia7. Pit8-chia2 in-ui7 si7 Ji7-lun7 hu7-kin7 e5 lang5, ia7-si7 Kheh-lang5 e5 chit8 e5, tui3 chit e5 ki3-su7 put-chi2 koan-sim lai5 thak8. Koe3-thau5 e5 kam2-kek, hou7 goa2 e5 sim chit8 bin7 chin kian3-siau3, chit8 bin7 si7 kong2 boe7 chhut e5 kam2-sia7. Hiah e5 chit8-tin7 lang5 chit8-si5-tek e5 song2-khoai3 chiaN5-cho3 Kheh-lang5 eng2-oan2 e5 kian3-siau3; na7-si7 Pa Bok8-su sou2 tu2-tioh8 e5 kian3-siau3 chiaN5 cho3 Siong7-te3 e5 eng5-kng. Tng 1948 ni5 5 goeh8, Lai7-pou siat-kau3 50 chiu-ni5 le2-pai3-sek siong7, Ko Tok-heng5 Bok8-su e5 chiok-su5 tiong u7 kong2, “Cha2-ni5 ti7 Ji7-lun7 e5 chhau3-bi7 chiaN5 cho3 eng2-oan2 e5 phang-hiuN, pian3-moa2 ti7 choan5 Kheh-chng.” Ia7 Ban7 Bok8-su (Rev. Edsuerd Band) sou2 tu3 e5 Pa Bok8-su toan7-ki3 tiong ia7 u7 kui2-na7 iah8 Ji7-lun7 pek-hai7 e5 ki3-liok8. Che kiam2 m7-si7 Tai5-oan5 thoan5-kau3 lek8-su2-tek e5 iau3-su7 mah? 
  Chin ki5-koai3 1865 ni5 6 goeh8 16 jit8 si7 Tai5-oan5 siat-kau3 86 chiu-ni5 e5 ki3-liam7-jit8, si7 Ma2 I-seng ti7 Tai5-lam5 KhoaN3-sai-ke siu7 pek-hai7 e5 jit8. 1885 ni5 9 goeh8 16 jit8 si7 Pa Bok8-su ti7 Kheh-chng tu2-tioh8 ok-seng3 e5 pek-hai7. Ma2 I-seng e5 siu7-hai7 u7 seN-thoaN3 200 goa7 keng e5 kau3-hoe7, na7-si7 Pa Bok8-su e5 siu7-hai7 chi2-u7 seN chit8 keng Lai7-pou kau3-hoe7 na7-tiaN7. Liat8-ui7, che si7 sim2-mih8 goan5-in? 
  Kong-hok8 au7 Tai5-oan5 si7 thoan5-kau3 siat-kau3 bu5-siong7 e5 ho2 ki-hoe7. U7 loa7-ni7-che7 lang5 ti7 kang2-tai5, ti7 po3-choa2 ui7-tioh8 18 ban7 Ko-san, 7 ban7 PheN5-ou5 e5 peh-seN3 teh hoah-hiam3. Tong-kiok8 ia7 put-chi2 koan-sim ti7 chit e5 kang, ia7 u7 siat San-te7 Soan-to7-hoe7, PheN5-ou5 Soan-to7-hoe7 teh chin3-heng5 hiah e5 kang. Na7-si7 choan5 Tai5 60 ban7 Kheh-lang5 m7-chai u7 sim2-mih8 lang5 teh koan-sim? 
  Bat u7 bok8-su tui3 goa2 kong2, “Kheh-lang5” chit ku3 tioh8 pang3 bo5 khi3 chiah-ho2. Liat8-ui7 ah! tng Jit8-pun2 si5-tai7 si5-kiok8 ti3-kau3 lan2 Tai5-oan5 lang5 tioh8 eng7 Jit8-pun2 oe7 lai5 le2-pai3 e5 si5, lan2 e5 sim-sin5 an2-choaN2? Hiah e5 liu5-hak8 ti7 Tang-kiaN e5 Tai5-oan5 lang5 kiam2 m7-si7 ia7 teh eng7 lan2 e5 oe7 teh le2-pai3 mah? 
  ChhiaN2 lan2 tioh8 chai Kheh-lang5 m7-si7 chio2-sou3, choan5 kok u7 500 ban7, choan5 Tai5 u7 60 ban7, na7-si7 chiah e5 pi2 Ko-san, PheN5-ou5 khah che7 e5 Tai5-seng2 Kheh-lang5 u7 sim2-mih8 lang5 teh koan-sim? U7 lang5 teh the5-chhiong3, bo5 lang5 chiap-lap8, u7 lang5 teh au5-kio3, bo5 lang5 beh thiaN, kiam2 m7-si7 chhin-chhiuN7 chit8 chiah kau2 teh pui7 kip-heng5 chhia mah? Sut8-chit8--e5 chiu7 koe3-khi3 bo5 tai7-chi3. 
  Ai3 ah! Boe7 bian2-tit siuN koe3 kho2-lin5. Koh chit8 pai2 ho2-taN2 tui3 tong-kiok8, sian-poe3, thok8-chia2 lai5 au5-kio3 kong2, ChhiaN2 koh lai5 goan2-bi7 Ji7-lun7 e5 phang-hiuN. ChhiaN2 e7 ki3-tit “Kheh-chng” chit ku3 oe7, chhiaN2 siat-hoat 60 ban7 Kheh-chng kiu3-leng5 e5 kang. 
 (Tai5-oan5 Kau3-hoe7 Kong-po3 te7 753 koan3, 1951 ni5 9 goeh8) 
</CL>
<HL>

Ti7 教會報tui3 6~8月連載巴牧師ti7 二崙e5 迫害記。所講hit e5二崙，m7是teh指ti7西螺附近e5大庄社，是teh指ti7屏東縣屬客庄e5小鄉社。筆者因為是二崙附近e5人，也是客人e5一個，tui3這個記事不止關心來讀。過頭e5感激，hou7 我e5心一面真見笑，一面是講boe7出e5 感謝。Hiah e5一陣人一時的e5爽快成做客人永遠e5見笑；但是巴牧師所tu2著e5見笑成做上帝e5榮光。當1948年5月，內埔設教50週年禮拜式上，高篤行牧師e5 祝詞中有講，「早年ti7二崙e5臭味成做永遠e5 芳香，遍滿ti7全客庄。」也萬牧師（Rev. Edsuerd Band）所著e5 巴牧師傳記中也有幾若頁二崙迫害e5記錄。Che kiam2 m7是台灣傳教歷史的e5要事mah？ 
真奇怪1865年6月16 日是台灣設教86週年e5紀念日，是馬醫生ti7台南看西街受迫害e5日。1885年9月16日是巴牧師ti7客庄tu2著惡性e5迫害。馬醫生e5 受害有生湠200外間e5教會，但是巴牧師 e5受害只有生一間內埔教會na7-tiaN7。列位，che是啥物原因？ 
光復後台灣是傳教設教無上e5好機會。有偌ni7濟人ti7講台、ti7報紙為著18萬高山，7萬澎湖e5 百姓teh喝hiam3。當局也不止關心ti7這個工，也有設山地宣道會，澎湖宣道會teh進行hiah e5工。但是全台60萬客人m7知有啥物人teh 關心？ 
Bat有牧師對我講「，客人」這句著放無去才好。列位ah！當日本時代時局致到咱台灣人著用日本話來禮拜e5時，咱e5 心神an2-choaN2？Hiah e5留學ti7 東京e5台灣人kiam2 m7是也teh用咱e5話teh禮拜mah？ 
請咱著知客人m7是少數，全國有500萬，全台有60萬，但是chiah e5比高山、澎湖較濟e5台省客人有啥物人teh關心？有人teh提倡，無人接納；有人teh 喉叫，無人beh聽，kiam2 m7是親像一隻狗teh 吠急行車mah？Sut8一個就過去無代誌。 
Ai3 ah！未免得siuN 過可憐。Koh一擺好膽對當局、先輩、讀者來喉叫講，請koh來玩味二崙e5芳香。請會記得「客庄」這句話，請設法60萬客庄救靈e5工。 
（台灣教會公報第753卷，1951年9月） 
</HL>