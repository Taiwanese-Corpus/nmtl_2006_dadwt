<CL>
  Siu7 Keng2-tiau3 
  Su7-tan-le5 kau3 Song-kip-pa-ni2 e5 si5, i sui5-si5 khi3 chio-hou gou7-chap8-chhit e5 lang5, soa3 kau-thok in chiong choe7-choe7 u7 lou7-eng7 e5 mih8, kin2 theh8 to3-tng2 khi3 hou7 Li2-un-su-teng. I chiong choe7-choe7 oe7 un5-un5-a2 khoan3-bian2 chiah e5 lang5. Kio3 in tai7-ke tioh8 chin7-tiong, ia7 tioh8 sun7-than3 Li2-un-su-teng. In-ui7 i si7 chit8 e5 ho2 tek-heng7 e5 lang5, chin kong-to7, ia7 chin gau5 thiaN3-thang3, chin gau5 khoan2-thai7 ou-bin7 lang5. 
  Su7-tan-le5 kau3 Song-kip-pa-ni2 hai2-khau2 e5 sou2-chai7, Li2-un-su-teng ti7 lai7-soaN, ka-ki7 chit8 e5 chin bo5-liau5. I tiam3 ti7 Un5-ian-eng-bi2, jit8-jit8 teh tan2 Su7-tan-le5 e5 siau-sit, teh theng3-hau7 i sou2 khiam3-kheh e5 mih8-kiaN7. Siat-su2 Su7-tan-le5 sou2 phai3 e5 lang5 na7 oe7 kin2 lai5, hit-tiap8 i tek-khak u7 choe7-choe7 tiuN phoe thang thak8, ia7 u7 choe7-choe7 u7 lou7-eng7 e5 mih8 thang eng7. 
  U7 chit8 jit8, i kiah8 pit sia2 ti7 i e5 jit8-ki3, kong2, “Kin-a2-jit8 si7 goa2 e5 siN-jit8. Ia5-sou, Li2 si7 goa2 e5 Ong5, goa2 e5 Oah8-mia7, goa2 e5 Choan5-the2. Goa2 koh chit8 pai2 chiong goa2 pun2-sin sou2 u7-e5, long2 hian3 hou7 Li2. ThiaN3-thang3 e5 ThiN Pe7 ah, kiu5 Li2 chiap lap8 goa2. Ia7 hou7 goa2 e5 kang bian2 kau3 ni5-be2 oe7-tit thang chiaN5. Kho3 Ia5-sou e5 mia5 lai5 kiu5. A3-beng7. Li2-un-su-teng Tai7-pit8.” 
  Chiau3 i teh phah-sng3, koh si3 geh8 jit8 ku2, Su7-tan-le5 sou2 chhe e5 lang5 tek-khak oe7 kau3 i hia. Bo5 phah-sng3 i tioh8 koh tan2 gou7 geh8 jit8 ku2. Tan2 hiah-nih ku2,boe7 bian2-tit hou7 i chin sian7 kap chin bo5-liau5. I koh sia2 ti7 i e5 jit8-ki3, kong2, “Ti7 goa2 bo5-liau5 e5 si5, goa2 sou2 ai3 kong2-chhut--e5, chiu7-si7 goan7 ThiN Pe7 kong3-loh8 toa7-si-un hou7 ban7 lang5, bo5 lun7 si7 Bi2-kok, Eng-kok, Thou2-ni2-ki5, a2-si7 pat8-kok e5 lang5. Goan7 in oe7-tit hou7 thong se3-kai3 thoat-li7 chit ho7 choe3 lou5-le7 e5 chhiN-chham2.” 
  Chiah e5 oe7, chiu7-si7 ti7 i beh ke3-ong2 hit ni5 sou2 sia2--e5. Kau3 i ke3-sin liau2-au7, u7 chiong chiah e5 po2-poe3 e5 oe7, lai5 phah ti7 i e5 bong7-pai5. Bong7-pai5 chiu7-si7 ti7 thong Eng-kok te7-it chhut-mia5 e5 toa7 keng pai3-tng5-lai7. Chit keng kou2-cha2 pai3-tng5 khi2 ti7 Lun5-tun chhi7,koh si7 kok-lai7 e5 peh-siN3 te7-it tui3-tiong7--e5. 
  Li2-un-su-teng ti7 Un5-ian-eng-bi2 tit8-tit8 teh theng3-hau7. Hit-si5 i u7 siu-tioh8 chit8 tiuN phoe, chiu7-si7 i e5 te7-ji7 kiaN2 sou2 sia2--e5. Phoe-lai7 u7 kong2, i kap kui2-na7 lang5 u7 tui3 Eng-kok chit8 e5 Te7-li2-hoe7 siu7-phai3 khi3 A-hui-li7-ka. In e5 bok8-tek choan-choan si7 beh khi3 chhe7 Li2-un-su-teng. In tui3 Eng-kok chhut-hoat, au7-lai5 ko2-jian5 kau3 ti7 A-hui-li7-ka e5 lai7-toe7. Na7-si7 ti7 lou7-tiong, chhau3-tu2-kham2, tu2-tioh8 Su7-tan-le5. Tu2-tioh8 e5 si5, Su7-tan-le5 ka7 in kong2, i i2-keng u7 chhe7-tioh8 Li2-un-su-teng; ia7 u7 thoe3 i siat-hoat i sou2 tioh8 khiam3 e5 tak8 hang7. ThiaN-kiN3 i e5 lau7-pe7 iau2-ku2 ti7-teh, koh-chai3 Su7-tan-le5 u7 thoe3 i siat-hoat tak8 hang7, Li2-un-su-teng e5 te7-ji7 kiaN2 kap i e5 tang5-phoaN7 tai7-ke put-chi2 an-sim. Chham-siong5 liau2, in tai7-ke gi7-koat khah ho2 m7-bian2 koh khi3. Tui3 an2-ni in sun7-lou7 koh-chai3 to3-tng2 kau3 pun2-kok. 
  Li2-un-su-teng ti7 lai7-soaN siu-tioh8 i e5 kiaN2 kap ka-chok8 e5 phoe, sim-koaN kau3-kek8 hoaN-hi2. Koh thiaN-kiN3 ti7 Eng-kok u7 chit8 e5 Te7-li2-hoe7, i2-keng u7 phai3 lang5 beh khi3 chin2-kiu3 i, i koh-khah siu7-tioh8 an-ui3. In-ui7 chai ti7 pun2-kok iau2 u7 choe7-choe7 lang5 teh siau3-liam7 i, ia7 u7 teh khoa3-lu7 i e5 seng-oah8. 
  Ti7 8 geh8 14 jit8, Su7-tan-le5 sou2 chhe hiah e5 lang5, kiong7 u7 gou7-chap8-chhit mia5, i2-kip8 in sou2 toa3 e5 mih8-kiaN7, long2-chong2 an-jian5 kau3-ui7. KiN3-tioh8 chiah e5 lang5, koh-chai3 tit-tioh8 hiah choe7 u7 lou7-eng7 e5 mih8, Li2-un-su-teng boe7 bian2-tit sim-lai7 chin-chiaN3 hoaN-hi2. U7 chit khoan2 e5 ki-hoe7, Li2-un-su-teng sui5-si5 koh siat-pi7 beh chhoa7 chiah e5 lang5 jip8 lai7-soaN; ng3-bang7 ti7 hia oe7-tit hoat-kian3 i sou2 beh chhe7 e5 sou2-chai7. 
  Chun2-pi7 chap8 jit8 ku2, kau3 tak8 hang7 long2 pian7, i chiu7 koh-chai3 jip8 chhim-chhim e5 lai7-soaN; hiong3 lam5-peng5 Than-gan5-i-ka ou5 hit hong-bin7. Ti7 chit e5 si5-chun7 khi3-hau7 chin iam7-joah8. Koh-chai3 si7 kho2-oaN7 e5 si5, sou2-i2 chin khiam3-kheh chui2. 
  Li2-un-su-teng jit8-jit8 tu2-tioh8 chiong2-chiong2 e5 kan-khou2. I e5 sin-the2 chiam7-chiam7 na2 soe-lam2. Ti7 chit tiong-kan i koh tu2-tioh8 choe3-li7 kap jiat8-piN7,ti7 lou7-tiong poeh jit8 ku2, i boe7 chiah8, ia7 boe7 thun poaN3 hang7. Sou2-i2 kou-put-chiong theng5-kha hioh-khun3 ti7 lou7-tiong e5 sou2-chai7. Hioh-khun3 e5 si5, khi3-hau7 koh pian3-chhian, mui2-jit8 jit8-thau5 na2 iam7, thiN-khi3 na2 sio-joah8, tai7-ke hou7 jit8 phak8 kau3 tong3-boe7-tiau5. Kap i tang5-kiaN5 hiah e5 ou-bin7 lang5 e5 kha long2 cheng2, kha-toe2 ia7 phong3-pha7. Sou2-i2 in beh kiaN5 ia7 kiaN5 boe7 khi3. Tu2-tioh8 kau3 an2-ni, Li2-un-su-teng ia7-si7 koat-i3 ai3 koh-chai3 chin3, i long2 bo5 siuN7 sian7. Na7 oe7-tit chiaN5 i e5 kang, i sou2 tioh8 choe3 e5 sui-jian5 khah kan-khou2, i ia7-si7 oe7 jim2-nai7--tit. 
  Tu2-tioh8 hiah ku2 e5 kho2-oaN7, thiN-khi3 it-hoat ut-joah8. Chong2-si7 ti7 bo5-phah-sng3 e5 si5, khi3-hau7 hut-jian5-kan koh pian3, in kiah8 thau5 chit8-e7 khoaN3, khoaN3 thiN-teng2 i2-keng teh khi2 ou-hun5. Koh tiap8-a2-ku2 toa7-hou7 tit8-tit8 loh8. Ti7 chit e5 loh8-hou7 thiN, hou7 loh8 long2 boe7 soah. Ti3-kau3 hia e5 piN5-iuN5 it-khai3 long2 im toa7-chui2. Soe3-tiau5 khoe-a2 tiong3 chui2 piN3-choe3 toa7-ho5. Sou2-i2 lang5 na7 chhut-mng5 chin bo5 li7-pian7,put-si5 tioh8 liau5 chui2. Khah ke7 e5 sou2-chai7, boe7 kham-tit hou7 chui2 chim3, piN3-choe3 noa7-thou5, sou2-i2 lang5 na7 beh chhut-mng5 chin-chiaN3 si7 kan-khou2. 
  Kau3 be2 Li2-un-su-teng kou-put-chiong kau-siap8 hia e5 chai7-toe7 lang5 lai5 chhoa7 lou7. Chong2-si7 in bo5 beh hiah khoai3 tah-eng3. In-ui7 in e5 sim-koaN u7 khng3 phaiN2-i3. Sui-jian5 in e5 chhui3 in3 ho2, na7-si7 in ti7 sim-lai7 bo5 beh sit8-i3 lai5 pang-chan7. Li2-un-su-teng kap in teh kau-siap8 e5 si5, i ka-ki7 kap tang5-phoaN7 e5 he2-sit8 ia7 i2-keng eng7 liau2-liau2. Ti7 chit si5 hou7 loh8 koh-khah toa7, thiN-khi3 pian3 leng2, sng-hong ia7 kau3.Che hou7 in tai7-ke koh-khah sit-chi3, ia7 hou7 Li2-un-su-teng e5 sin-the2 it-hoat put-an. TaN ni5-be2 i2-keng kun7, Kiu3-chu2-tan3 e5 jit8-chi2 ia7 teh-beh kau3, Li2-un-su-teng sui-jian5 ka-ki7 chit8 lang5 tiam3 ti7 soaN-lai7, i ia7-si7 ai3 siau3-liam7 Siong7-te3 e5 toa7 un. In-ui7 Siong7-te3 u7 chiong tok8-siN e5 KiaN2 siuN2-su3 se3-kan. Hit jit8 Li2-un-su-teng beng7-leng7 te3 i e5 lang5 tioh8 thai5 chit8 chiah gu5, thang hou7 tai7-ke lai5 choe3 ki3-liam7. Ti7 chit e5 ki3-liam7-jit8 in long2 hioh-khun3, tai7-ke bo5 chhut-mng5. 
  Au7-lai5 in chiah koh-chai3 chin3-cheng5 kiaN5. In sou2 keng-ke3 e5 toe7-hng long2 si7 piN5-iuN5; chong2-si7 tiong-kan u7 chit8 poaN3 sou2-chai7 choan-choan si7 lam3-thou5. Hit si5 hong-hou7 chin toa7, khoe-lau5 ia7 hui-siong5 thau3, sou2-i2 in na7 chhut-mng5 put-si5 tioh8 liau5 chui2,U7-si5 liau5 kau3 heng-kham2. 
  Li2-un-su-teng e5 sin-the2 pun2-jian5 bo5 iong2, taN sin-the2 tak8 jit8 phah tam5 koh siong5-siong5 hou7 chui2 chim3,ti3-kau3 i koh-khah loan2-jiok8. Sou2-i2 u7-si5 i beh kiaN5 ia7 kiaN5 boe7 khi3. Lou7-be2 i kou-put-chiong hou7 lang5 ka7 i hu5 ke3 khoe. TaN in tai7-ke e5 kha-chhiu2 ia7 chin Bo5 lat8. In-ui7 iau bo5 thang chiah8, in it-hoat kiaN5 boe7 khi3. 
  Ti7 2 geh8 14 jit8, Li2-un-su-teng sia2 ti7 i e5 jit8-ki3 kong2, “Na7-si7 thiaN3 goa2 e5 Chu2 beh pang-chan7 goa2, koh hou7 goa2 e5 kang oe7-tit seng5-kong, goa2 tek-khak beh chhim-chhim kam2-sia7 I .” Koh kong2, Ui7-tioh8 i e5 kan-khou2 kap i e5 thoa-boa5, i e5 thau5-mng5 i2-keng long2 beh peh8 lah. 
  Keng3-jian5 tu2-tioh8 kau3 an2-ni, i ia7 bo5 pang3-soah i sou2 ai3 chiaN5 e5 bok8-tek. Sian7 chiu7 hou7 i sian7, kan-khou2 chiu7 hou7 i kan-khou2, na7-si7 i bo5 iong5-un2 chit8 hang7 lai5 chou2-tong3 i sim-lai7 sou2 tiaN7-tioh8 beh khi3 e5 sou2-chai7. U7 chit khoan2 e5 jim2-nai7 kap chit khoan2 e5 koat-sim, boe7 bian2-tit kau3 be2 i tek-seng3 kiaN5 kau3 i sou2 beh khi3 e5 ou5-piN. Ti7 hia i tiau3-chip8 kui2-na7 chiah chun5, ng3-bang7 thang eng7 chiah e5 chun5 si3-koe3 khi3 lu2-heng5 ti7 ou5 e5 chiu-ui5.  
  Chong2-si7 i long2 bo5 phah-sng3 ti7 hit si5 toa7-chui2 oe7 im hiah koan5. Sui-jian5 toa7-tiau5 ho5 e5 hoaN7 ia7 long2 im kau3 bat8-bat8. Tui3 an2-ni bo5 lang5 chai to2 chit8 tiau5 ho5 lau5 jip8 chit e5 ou5, ia7 m7-chai to2 chit8 tiau5 ho5 koh tui3 chit e5 ou5 lau5 chhut. 
  Ti7 3 geh8 19 jit8 (1873 ni5), hit jit8 tu2-tu2 si7 i e5 siN-jit8, i sia2 ti7 i e5 jit8-ki3 kong2, “Kam2-sia7 choan5-leng5 e5 Siong7-te3, po2-hou7 ban7-bin5 e5 Chu2. In-ui7 Li2 u7 jiau5 goa2 e5 siN3-mia7 kau3 ti7 chit si5. Goa2 e5 kang oe7-tit chiaN5 a2 boe7 ? Hian7-si5 u7 choe7-choe7 hang7 teh chou2-chi2 goa2, boh8-tit hou7 Sat-tan3 khah-iaN5 goa2. Goan7 Chu2 Ia5-sou Ki-tok pang-chan7 goa2.” 
  Sui-jian5 ti7 kan-khou2, hoan7-lan7 tiong, i ia7-si7 teh siau3-liam7 i e5 Chu2. Tui3 chit tiap8 liau2-au7, i e5 sin-the2 chiam7-chiam7 na2 soe-jiok8. In-ui7 si7 loh8-hou7 thiN, i e5 seng-khu i2-kip8 i e5 bin5-chhng5, i e5 i-chiuN5, kap i e5 heng5-li2, siong5-siong5 phah tam5. Mi5-si5 i ia7 soa3 boe7 khun3-tit, iau2-ku2 i long2 bo5 sit-chi3. I koh-chai3 sia2 ti7 i e5 jit8-ki3 kong2, “Ti7 se3-kan bo5 poaN3-hang7 oe7 hou7 goa2 pang3-soah goa2 eng-kai choe3 e5 kang. Goan7 Chu2 Siong7-te3 ke-thiN goa2 e5 khui3-lat8, hou7 goa2 oe7 koh chin3-cheng5.” 
  Chio2-chio2 lang5 bat tu2-tioh8 chhin-chhiuN7 chit khoan2 e5 khou2-lan7. Kou-toaN ti7 chhim-soaN lai7, sin-the2 phoa3-piN7, si3-ui5 si7 tui3-tek8 kap ia2-siu3, siong5-siong5 iau-go7, seng-khu ia3-sian7, put-si5 ti7 gui5-hiam2 tiong, i ia7-si7 koat-i3 beh choe3-chiaN5 i sou2 tioh8 choe3 e5. 
  Ti7 chit e5 si5-chun7, toa7-ou5 e5 chui2 pi2 i2-cheng5 koh-khah im, ou5 e5 chui2 i2-keng boan2 hoaN7 kau3 hng7-hng7 e5 sou2-chai7. Tui3 ou5-kiN sng3 khi2, iok u7 ke im si3-chap8 Eng-li2. Tui3 an2-ni Li2-un-su-teng ka-ki7 chhui-li2 kong2, “Bok8-koai3 Ni5-lo5 ho5 ni5-ni5 im toa7-chui2.” 
  TaN 4 geh8 i2-keng kau3, Li2-un-su-teng e5 sin-the2 it-hoat na2 soe-lam2, i e5 piN7 na2 ku2 na2 siong-tiong7, i e5 bin7 na2 ku2 na2 chhiN, na2 bo5 huih-sek, i e5 kha-pou7 ia7 long2 boe7 chu7-chai7, na7 kiaN5 lou7 i tioh8 tauh8-tauh8 theng5-kha, hioh-khun3, hioh-khun3 liau2 i chiah koh kiaN5. Sui-bong2 loan2-jiok8 kau3 an2-ni, i ia7-si7 iau2 teh kiah8 pit, iau2 teh sia2 ti7 i e5 jit8-ki3. I ti7 lou7-tiong sou2 khoaN3-kiN3 e5, it-khai3 long2 sia2 chheng-chho2 ti7 i e5 jit8-ki3. Put-lun7 si7 kan-siap8 ti7 lang5 e5 hong-siok8, a2-si7 kan-siap8 ti7 tong7-but8 e5 su7, chit8-hang7 chit8-hang7 long2 siong5-se3 sia2 ti7 i e5 jit8-ki3. 
  Chong2-si7 i chiam7-chiam7 na2 bo5 lat8. Au7-lai5 lian5 kiah8 pit ia7 boe7. Thoa kau3 4 geh8 21 jit8, hit-si5 i soa3 long2 boe7 kiaN5. Hiah e5 kap i choe3-tin7 e5 ou-bin7 lang5, khoaN3 i teh kan-khou2, siuN7 bo5 hoat-tou7, chiah khi3 chho3 chit8 ki chhiu7-le lai5 choe3 kng3-a2. Jian5-au7 in chiah chiong chit8 nia2 phe7 lai5 pak8 ti7 kng3-a2 e5 e7-bin7. Pak8 ho2 e5 si5, in chiong tam7-poh8 ta chhau2 lai5 chhu ti7 phe7 e5 teng2-bin7. Chhong3 ho2, in chiah hou7 Li2-un-su-teng to2 ti7 chiah e5 chhau2 teng2. Au7-lai5 in chiong che chun2 kio7 lai5 ka7 i kng. I2-keng chiuN7-keng, in chiah koh phoah8 chit8 nia2 phe7 ti7 kng3-a2 e5 teng2-bin7, lai5 choe3 jia jit8 e5 lou7-eng7. 
  Tak8 hang7 chun2-pi7 pian7, in chiah e5 chin7-tiong, bo5 sioh ka-ki7 e5 ou-bin7 lang5, tai7-ke ho5-choe5 khui-pou7 kng in sou2 thiaN3, sou2 chun-keng3 e5 un-jin5 Li2-un-su-teng. Peh soaN, loh8 nia2, liau5 ke3 khoe-chui2 kap lam3-thou5,keng-ke3 am7-am7 e5 chhiu7-na5, in ti7 gou7 jit8 ku2 e5 tiong-kan long2 bo5 hioh-khun3. In hiah e5 ou-bin7 lang5 chin7 in e5 khui3-lat8 lai5 kng Li2-un-su-teng. Chong2-si7 chit khoan2 kio7 chin gau5 chhek8. An2-ni hoan2-tng2 hou7 i e5 seng-khu koh-khah thiam2. Iau2-ku2 ti7 lou7-tiong na7 u7 thang hioh-khun3, i boe7 kim3-tit koh sia2 in hit jit8 sou2 keng-ke3 e5 su7 ti7 i e5 jit8-ki3--nih. 
  Lou7-cham7 keng3-jian5 i2-keng kiaN5 chin hng7, ia7 jit8-jit8 boe7 kham-tit an2-ni chhek8, in tai7-ke chiah theng5-kha hioh-khun3. Ti7 hioh-khun3 tiong e5 si5, in hou7 Li2-un-su-teng tiam7-tiam7 to2-teh. Chit-tiap8 i i2-keng chin soe-jiok8. In-ui7 seng-khu bo5 lat8, i beh khia7 ia7 boe7 khia7, beh kiaN5 ia7 boe7 kiaN5. Na7-si7 i e5 sim-sin5 iau2 chin oah8-tang7. I iau2 teh khoa3-lu7, iau2 ai3 chai hit kak-si3 e5 te7-li2. I siong5-siong5 mng7 in sou2 keng-ke3 e5 ho5 si7 kio3-choe3 sim2-mih8 mia5. I an2-ni tit8-tit8 tham3-thiaN, in-ui7 i kau3-kek8 ti3-i3 ai3 chhe7 Ni5-lo5 ho5 e5 goan5-thau5. 
  Li2-un-su-teng lou7-be2 pai2 sia2 ti7 i e5 jit8-ki3, chiu7-si7 ti7 4 geh8 27 jit8. Na7 thak8 i sou2 sia2--e5, lan2 sui5-si5 thang chai hit-tiap8 i chin-chiaN3 si7 kan-khou2. I kong2, “Loan2 jiok8, hioh-khun3 khah ho2-chhe lang5 khi3 boe2 iuN5.Goan2 ti7 Mou5-li2-la5-mou5 (Molilamo) e5 ho5-kiN.” Kiam2-chhai2 teh sia2 chit kui2 ji7 e5 si5, i bo5 sim2-mih8 chai lang5. In-ui7 i e5 piN7 i2-keng chin tang7. Koh keng-ke3 nng7 jit8 ku2, i it-hoat siong-tiong7. I kan-ta teh to2-chhng5. U7 kui2-na7 pai2, i kiong5-kiong5 beh peh khi2-lai5; ai3 khi3 kau3 chhau2-liau5-a2 e5 mng5-khau2, chong2-si7 lian5 an2-ni i ia7 boe7-oe7. 
  Sui-bong2 i e5 piN7 siong-tiong7 kau3 an2-ni, i ia7 si7 iau2 beh koh chin3-heng5, iau2 beh koh-chai3 chhe7 hit tiau5 Ni5-lo5 ho5 e5 siong7 goan5-thau5. Sim-koaN khng3 chit khoan2 e5 ng3-bang7, hit-si5 i soe3-soe3 siaN kio3 te3 i e5 lang5 long2 oa2-lai5. Au7-lai5 beng7-leng7 in tioh8 koh-chai3 kng i. Sou2-i2 in tai7-ke eng7 sio2-sim tui3 bin5-chhng5 ka7 i hu5 loh8--lai5. Au7-lai5 soe3-ji7 hou7 i to2 ti7 in i2-cheng5 sou2 chhong3 hit teng2 kio7. To2 ho2-se3 liau2 au7, in chiah saN-kap koh khi2-kiaN5. 
  Chong2-si7 in m7-kaN2 kiaN5 siuN kin2, kiaN-liau2 i e5 seng-khu chhek8-liau2 oe7 na2 bo5 song2-khoai3. Tui3 chit-tiap8 liau2-au7, i e5 piN7 it-hoat siong-tiong7. Sou2-i2 in m7-kaN2 koh chin3-cheng5. In tai7-ke chiu7 saN-kap chham-siong5,khoaN3 u7 sim2-mih8 ho2 hoat-tou7 thang hou7 Li2-un-su-teng e5 seng-khu khah khoaN3-oah8. Chham-siong5 liau2, in tiong-kan u7 kui2-na7 lang5 koaN2-kin2 choe3-thau5 khi3 kau3 hng7-hng7 chit8 e5 hoan-sia7. In e5 bok8-tek si7 beh tah chit8 keng chhau2-liau5-a2 thang hou7 i hioh-khun3. Na7-si7 Li2-un-su-teng kau3-ui7 e5 si5, hit keng liau5-a2 khi2 iau2-be7 ho2.Sou2-i2 Li2-un-su-teng kou-put-chiong to2 ti7 goa7-bin7,chhut-chai7 hou7 ak. Hit-tiap8 chin choe7 siN-hun7 e5 ou-bin7 lang5 ui5-ui5 lai5 teh khoaN3. Ia7 bo5 lang5 siuN7 beh pang-chan7 i. Bo5 lang5 oe7-hiau2-tit the2-thiap i. In put-ko3 si7 kan-ta tiam7-tiam7 khia7 teh khoaN3 i teh kan-khou2. 
  Koh bo5 loa7-ku2, hit keng chhau2-liau5-a2 long2 tah ho2. Phou-pan2 eng7 chhau2 chhu, ia7 long2 chhong3 pian7, in chiah hou7 Li2-un-su-teng jip8 lai7-bin7. I sou2 u7 e5 mih8-kiaN7, chhin-chhiuN7 soe3 kha siuN-a2, ia7 it-chin7 ka7 i theh8 jip8-lai5 siu-khng3. TaN Li2-un-su-teng u7 thang to2 ti7 in sou2 chhong3 lim5-si5 e5 bin5-chhng5. Chong2-si7 to2 chhng5 liau2,i bo5 koh chhut-mng5. I i2-keng kiaN5 kau3 i it-seng siong7 lou7-be2 cham7 e5 lou7. I kui2 chap8 ni5 e5 lu2-heng5 ti7 ou-am3 e5 A-hui-li7-ka kau3 chia soah. 
  Keh jit8 sian7-sian7 to2 ti7 liau5-a2-lai7 e5 si5, i e5 sin-the2 it-hoat na2 loan2-jiok8. Seng-khu na2 ku2 na2 bo5 lat8, lian5 beh choan7 si5-pio2-a2 ia7 bo5 hoat-tit; tioh8 u7 lang5 pang-chan7 i. I e5 bak8-chiu chiam7-chiam7 na2 bu7. I beh kong2 oe7 ia7 kong2 boe7 chhut. I e5 seng-khu choan5-the2 chin thang3-thiaN3. Kau3 poaN3-mi5 hit-tiap8 i kong2 kui2-na7 ku3 oe7. Chiah e5 oe7 long2 si7 kan-siap8 ti7 toa7 tiau5 ho5 e5 su7. Koh bo5 loa7-ku2, i beng7-leng7 i sin-piN e5 ou-bin7 lang5 tioh8 chhiaN2 chhut-khi3. 
  Ti7 5 geh8 1 jit8 thau3-cha2, Su3-si7 (Susi) hut-jian5-kan cheng-sin5; in-ui7 u7 thiaN-kiN3 lang5 e5 siaN ti7 liau5-a2 khau2. Teh chhut-siaN--e5, chiu7-si7 chit8 e5 ou-bin7 gin2-na2. I tu2-tu2 tiam3 ti7 liau5-a2-khau2 teh khun3. Su3-si7 koaN2-kin2 chau2-khi3 kio3 pat8 e5 tang5-phoaN7. Hit-si5 in lak8 e5 lang5 siang5 chit8 si5 jip8-khi3 liau5-a2-lai7. Jip8-khi3 e5 si5, in khoaN3-kiN3 siuN-teng2 chit8 ki lah8-chek teh toh8. In tai7-ke nih-kha-be2, soe3-ji7 liam oa2, kau3 bin5-chhng5 cheng5, khoaN3-kiN3 Li2-un-su-teng kui7-teh. I e5 seng-khu phak ti7 bin5-chhng5-nih. Siang ki chhiu2 teh ng bin7; sou2-i2 in tai7-ke phah-sng3 i kaN2-si7 teh ki5-to2. 
  Hit e5 kou3-mng5 e5 ou-bin7 gin2-a2 soe3-soe3 siaN ka7 in kong2, “Cha-mi5 beh khun3 e5 si5, i i2-keng phak ti7 bin5-chhng5--nih, goa2 khoaN3 i long2 bo5 tin2-tang7, chiah siuN7 i tek-khak si7 si2 lah. Sou2-i2 goa2 chiah chhut siaN.” 
  ThiaN-kiN3 chit khoan2 e5 oe7 in tai7-ke chin3-cheng5 kiaN5 khah oa2. Tai7-ke soe3-ji7 chim-chiok khoaN3. In khoaN3-kiN3 i iau2 tiam7-tiam7 kui7--teh; bo5 chhut-siaN ia7 bo5 tin2-tang7. Hit-si5 u7 chit8 e5 ou-bin7 lang5 kiaN5 oa2 khi3 ti7 i e5 sin-piN. I un5-un5-a2 chhun chhiu2 bong Li2-un-su-teng e5 chhui3-phoe2. Bong liau2 leng2-leng2, chiah chai Li2-un-su-teng i2-keng ke3-sin lah.
  Chin7-tiong e5 ou-bin7-lang5 
  Piat8-se3 hit jit8, bo5 chit8 e5 kiaN2-ji5 a2-si7 chhin-chhek ti7 Li2-un-su-teng e5 sin-piN. Phoa3-piN7 e5 si5 siu7-tioh8 hiah e5 ou-bin7 lang5 e5 chiau3-kou3, piat8-se3 e5 si5 ia7-si7 in kap i ti7-teh. Choe7-choe7 ni5 ku2 ti7 i e5 seng-khu-piN tit-tioh8 i e5 ka3-si7, i e5 khoan2-thai7, kap i e5 thiaN3-thang3, chiah e5 ou-bin7 lang5 bo5 boe7 ki3-tit i e5 un, in tui3 i sit8-chai7 u7 kau3-kek8 chin7-tiong. Sui-bong2 tu2-tioh8 gui5-hiam2, iau-go7 kap phoa3-piN7, in ia7 bo5 pang3-sak in e5 chu2-lang5. Li2-un-su-teng e5 thiaN3-thang3, in oe7-hiau2 po3-tap. In sou2 choe3 e5 hian2-chhut in si7 chin u7 cheng5 e5 lang5. 
  Kun7-jit8 sou2 keng-ke3 e5 su7 hou7 in e5 sim kau3-kek8 hoan5-lo2. Li2-un-su-teng i2-keng ke3-sin lah, taN beh chaiN2-iuN7 ? Beh ka7 i pang3 he7-teh, tai7-ke lai5 si3-soaN3,chit8 lang5 lai5 kiaN5 chit8 lou7, a2-si7 beh chaiN2-iuN7 ? In toan3-toan3 bo5 beh pang3-sak in e5 chu2-lang5. In sou2 siuN7, sou2 choe3 e5, hoan2-tng2 hian2-chhut in si7 chin chin7-tiong, koh si7 u7 ti3-sek e5 lang5. 
  Li2-un-su-teng si2 ti7 chhim-soaN-lai7, chit e5 tai7-chi3 put-chi2 u7 kan-siap8 ti7 hit kui2 e5 ou-bin7 lang5. In-ui7 in tai7-ke li7 in e5 pun2 sou2-chai7 hui-siong5 hng7. Ti7 soaN-lai7 in long2 bo5 peng5-iu2 thang pang-chan7 in, a2-si7 hou7 in u7 thang oa2-kho3, hit soaN-lai7 e5 lang5 ia7 chin ia2-ban5. In siong5-siong5 ai3 chhiuN2, ai3 thai5 lang5. Sou2-i2 na7 koh tiam3 ti7 in e5 tiong-kan, sit8-chai7 chin bo5 tho3-tong3. 
  Iu7-koh u7 chit8 hang7 hou7 hiah e5 chin7-tiong e5 ou-bin7 lang5 chin thang khoa3-lu7. Chiu7-si7 chiah e5 soaN-lai7 lang5 e5 be5-sin3; in u7 choe7-choe7 khoan2 e5 khian3-sng2, hou7 in put-si5 siN-khi2 giau5-gi5 kap kiaN-sim. In sou2 kiaN e5 chiu7-si7 lang5 e5 sin-si. Siat-su2 na7 u7 lang5 tu2-tioh8 si2-sit, chiau3 in e5 le7, i e5 sin-si tioh8 sui5-si5 kng khi3 hng7-hng7 e5 sou2-chai7 bai5-chong3. Tek-khak m7-thang khng3--teh. 
  Sou2-i2 na7-si7 beh kng Li2-un-su-teng tui3 hia ke3, na7 bo5 eng7 am3-chiN7 e5 hong-hoat, a2-si7 eng7 pat8 khoan2 e5 ke3-chhek, in un2-tang3 bo5 beh iong5-un2. Na7 beh hou7 in un2-chun2, ia7 tioh8 eng7 choe7-choe7 mih8 khi3 kiong-kip in. 
  Chiong-lai5 beh khi3 e5 lou7-cham7 hiah-nih hng7, iu7-koh bo5 mih8-kiaN7 thang choe3 tau2-oaN7 e5 lou7-eng7, sou2-i2 kou-put-chiong tioh8 eng7 choe7-choe7 khoan2 e5 hong-hoat lai5 thoat-li7 tui3-tek8 e5 chhiu2. Na7 bo5, tek-khak boe7-tit-thang kng Li2-un-su-teng kau3 hai2-khau2 e5 sou2-chai7. Lian5 thoat-li7 tui3-tek8 e5 keng2-kai3 to boe7-oe7. 
  Hit-tiap8 Su3-si7 (Susi) kap Chu7-ma2 (Chuma) chiah am3-chiN7 tiau3-chip8 in tong5-liau5 e5 lang5. In nng7 lang5 sit8-sit8 ka7 in kong2, kun7-jit8 sou2 keng-ke3 e5 tai7-chi3. Ka7 in kong2, thiaN3-thang3 e5 chu2-lang5 i2-keng ke3-sin lah.TaN beh chaiN2-iuN7? Oe7-lian5 Nga2-kok (Jacob Wainwright) si7 Li2-un-su-teng sou2 chhe-eng7 e5 ou-bin7 lang5, in-ui7 oe7-hiau2 sia2 tam7-poh8 ji7, kong2, tioh8 chiong chu2-lang5 e5 mih8-kiaN7 long2 theh8-lai5, kok kiaN7 long2 tioh8 ka7 i tiam2 mia5, oa3 sia2 khi2-lai5 khng3. Au7-lai5 i chiong sou2 u7 e5 mih8-kiaN7, tak8 hang7 ka7 i sia2 mia5. Sia2 ho2, in chiah gi7-koat kong2, tioh8 kng Li2-un-su-teng e5 sin-si tit8-tit8 kau3 hai2-khau2. Kau3 ui7 e5 si5, thang kau-tai3 ti7 hia khia7-khi2 e5 Eng-kok lang5. 
  Li2-un-su-teng ke3-sin liau2, koh bo5 loa7-ku2, thong hit chng e5 lang5 long2 chiau5 chai. Chong2-si7 chin kai-chai3, in e5 thau5-bak8 Chi-tham-bou5 (Chitambo) si7 put-chi2 u7 li2-kai2 e5 lang5. I bo5 ui7-tioh8 be5-sin3, lai5 thiau-lan5 hiah e5 ou-bin7 lang5. Na7-si7 i sou2 choe3--e5, hoan2-tng2 si7 choe3 in e5 li7-ek. 
  TaN hiah e5 ou-bin7 lang5 koat-i3 beh kng in e5 chu2-lang5 e5 koan-bok8 tit8-tit8 kau3 hai2-khau2. Lou7-tou5 sit8-chai7 chhia khi2 tu2-thiN, m7-si7 kan-ta kiaN5 kui2-na7 jit8 chiu7 oe7 kau3. In sou2 beh kiaN5 e5 lou7 si7 tioh8 kui2-na7 geh8 jit8 ku2. Ti7 lou7-tiong koh u7 choe7-choe7 khoan2 e5 gui5-hiam2, u7 tok8 choa5, u7 beng2 sai, u7 koan5-soaN, u7 chhim-khiN, u7 toa7 ho5, u7 chhiu7-na5, koh u7 choe7-choe7 tui3-tek8. In long2 si7 eng7 ke3-chhek beh siong-hai7 chhut-goa7 lang5. Chhi3 siuN7 Su7-tan-le5 kiaN5 loa7-ku2, kiaN5 kui2 geh8 jit8 ku2 chiah tu2-tioh8 Li2-un-su-teng. 
  TaN chiah e5 ou-bin7 lang5 chin3-cheng5 sou2 beh kiaN5 e5 lou7, pi2 Su7-tan-le5 i2-cheng5 sou2 kiaN5 e5 lou7, tai7-khai3 u7 teng5-pe7 hng7. SiaN2-su7 in kam-goan7 beh kiaN5 hiah hng7, hiah kan-khou2 e5 lou7? Choan-choan si7 ui7-tioh8 in sit8-chai7 u7 thiaN3-thang3 Li2-un-su-teng. Chhin-chhiuN7 in chit khoan2 e5 thiaN3-sim kap chin7-tiong, i2-kip8 in e5 jim2-nai7 kap iong2-kam2, ti7 lek8-su2 tiong chin-chiaN3 oh-tit chhe7. 
  In-ui7 beh khi3 kau3 hai2-khau2 e5 sou2-chai7, m7-si7 khoai3-khoai3 e5 su7, khang kiaN5 ia7 tioh8 kang2 geh8 jit8 ku2, ho5-hong3 beh koh-chai3 kng Li2-un-su-teng. Sou2-i2 be7 khi2-sin e5 si5, tak8 hang7 tioh8 tai7-seng siat-pi7 kau3 ho2-se3. Tek-khak m7-thang hou7 Li2-un-su-teng e5 sin-si tu2-tioh8 hiu2-noa7. Beh hou7 i boe7 hiu2-noa7, in tai7-seng ka7 i phoa3-pak, chiong sim kap tng5-tou7 long2 ka7 i theh8 chhut-lai5, liau2-au7 in soe3-ji7 chiong chiah e5 pak-lai7 long2 ka7 i jip8 ti7 chit8 kha siuN-a2-lai7. Hit-si5 cheng3-lang5 long2 chu7-chip8 beh choe3 chong3-sek. Oe7-lian5 Nga2-kok choe3 chu2-li2, thak8 Seng3-keng. Choe3-sek liau2-su7, chiong Li2-un-su-teng e5 sim ka7 i tai5 ti7 chit8 chang5 soaiN7-a2 chhiu7 kha. Oe7-lian5 Nga2-kok tui3 tai7-ke soat-beng5, kong2, “In-ui7 Li2-un-su-teng u7 thiaN3 lan2 ou-bin7 lang5, sou2-i2 lan2 tioh8 chiong i e5 sim ka7 i bai5-chong3 ti7 A-hui-li7-ka.” Tai5 ho2 liau2-au7, Oe7-lian5 Nga2-kok chhiu2 kiah8 chit8 ki pit, kong2, “Goa2 beh khek-ji7 ti7 chit chang5 soaiN7-a2 chhiu7 lai5 choe3 ki3-liam7.” I chiu7 khek e7-toe2 chiah e5 ji7, “Li2-un-su-teng e5 sim tai5 ti7 chit chang5 soaiN7-a2 chhiu7 kha.” Ia7 u7 khek Li2-un-su-teng piat8-se3 e5 jit8-chi2 ti7 chhiu7-nih. 
  Na7-si7 Li2-un-su-teng e5 choan5-sin, in eng7 iam5 chham but8-lan5-ti5 chiu2 lai5 siN7. Au7-lai5 khng3 ti7 goa7-bin7 phak8 jit8 kau3 long2 kian-koaN. Oe7 hiah khoai3 kian-koaN si7 in-ui7 Li2-un-su-teng pun2-jian5 i2-keng san2-san2 kau3 bo5 bah. I e5 seng-khu chi2-u7 chhun phe5 kap kut na7-tiaN7. Bo5 ki5-koai3 u7 lang5 bat kong2, “Li2-un-su-teng chiong i sou2 u7 e5 huih hian3 hou7 A-hui-li7-ka.” 
  Hiah e5 gau5 jim2-nai7 e5 ou-bin7 lang5 lian5-soa3 kou3 i e5 sin-si chap8-si3 jit8 ku2. Kau3 te7 chap8-gou7 jit8, in eng7 peh8-pou3 tit8-tit8 pau, tit8-tit8 khun2 i e5 sin-si. Khun2 liau2 chiah tui3 kha-khiau e5 sou2-chai7 ka7 i au2 khiau,hou7 kha-thau5-u hap8-oa2 heng-kham2. Eng7 chit e5 hong-hoat hou7 sin-si pian3 heng5 chhin-chhiuN7 chit8 pau mih8. 
  In eng7 chhiu7 phe5 choe3 koan-bok8, ti7 chhiu7-phe5 e5 goa7-bin7 in chiah eng7 phang5-pou3 koh-chai3 lai5 pau. Pau liau2 in chiah eng7 chiam lai5 thiN7 sou2 pau e5 phang5-pou3. Tak8 hang7 long2 chhong3 ho2-se3, in chiah khi3 kiah8 chit8 ki chha5-kng3, chiong chit e5 chhiu7-phe5 e5 koan-bok8 soe3-ji7 pak8 ti7 chha5-kng3 e5 e7-bin7. 
  Iau2-be7 khi2 kiaN5 e5 si5, Oe7-lian5 Nga2-kok koh chit8 pai2 chim-chiok khoaN3 i sou2 khek ti7 hit chang5 soaiN7-a2 chhiu7 e5 ji7 kong2, “Li2-un-su-teng e5 sim tai5 ti7 chit chang5 soaiN7-a2 chhiu7 kha.” I ke3-sin e5 jit8-chi2 ia7 khek chin beng5. 
  Hiah e5 ji7 thak8 soah e5 si5, Oe7-lian5 nga2-kok chiah chim-chiok kau-tai3 hia e5 thau5-bak8 tek-khak tioh8 po2-hou7 hit chang5 soaiN7-a2 chhiu7, in-ui7 kiaN-liau2 he2-sio-soaN e5 si5 lian5 hit chang5 chhiu7 ia7 soa3 sio--khi3. Koh kau-tai3 thau5-bak8 tioh8 siong5-siong5 thoaN2 hit chang5 soaiN7-a2 chhiu7 kha, m7-thang hou7 i hoat chhau2. 
  Tak8 hang7 kau-tai3 ho2-se3, ti7 in be7 khi2-kiaN5 e5 tai7-seng, Oe7-lian5 Nga2-kok kap i e5 tang5-phoaN7 chhai7 nng7 ki chin koan5 koh chin toa7 e5 thiau7 ti7 hit chang5 soaiN7-a2 chhiu7 e5 siang-peng5. Chit nng7 ki thiau7 chhai7 liau2, in koh khi3 kng chit8 ki tng5-tng5 than2-hoaiN5 e5 thiau7 lai5 teng3 ti7 hit nng7 ki thiau7 e5 teng2-bin7. I e5 khoan2-sit tam7-poh8 chhin-chhiuN7 mng5-kheng. I chiong che lai5 ki3-liam7 Li2-un-su-teng lou7-be2 pai2 ti7 se3-kan sou2 an-hioh e5 sou2-chai7. 
  Hit-tiap8 in chiah kam-goan7 khi2-sin. In e5 bin7-hiong3 tang, in-ui7 in koat-i3 beh khi3 kau3 hng7-hng7 tang-peng5 e5 toa7-iuN5. 
  Li2-un-su-teng be7 piat8-se3 e5 si5, hiah e5 ou-bin7 lang5 ui7-tioh8 thoa-boa5 kap piN7-thiaN3, tai7-ke i2-keng chin lam2-sin. Sou2-i2 kiaN5 lou7 be7 saN jit8 ku2, in tiong-kan poan3-sou3 i2-siong7 kou-put-chiong tioh8 theng5-kha hioh-khun3 lai5 liau5-iong2. Liau5-iong2 chit8 geh8-jit8 ku2, in e5 khui3-lat8 chiah koh hok8-to3. 
  Ti7 in thau5-cheng5 sou2 beh kiaN5 e5 lou7 m7-si7 peng5-siong5 e5 lou7. In-ui7 ti7 lou7-tiong toa7 e5 chhiu7-na5 lai7 u7 choe7-choe7 noa7-noa7 lam3-lam3 u7 chui2 e5 sou2-chai7. Koh u7 iong2-beng2 e5 tui3-tek8 chhut ke-si beh lai5 kap in su-iaN5. Kap in teh ti2-khong3 e5 si5, tiong-kan u7 kui2-na7 lang5 sit-loh8 in e5 siN3-mia7. 
  Chong2-si7 tui3 chia khi2 kau3 Un5-ian-eng-bi2, in bo5 koh tu2-tioh8 hiah-nih phaiN2 e5 tui3-tek8. U7 chit8 jit8,tu2-tu2 beh kau3 Un5-ian-eng-bi2 e5 si5, in hut-jian5-kan tu2-tioh8 Eng-kok chit8 e5 Te7-li2-hoe7 sou2 phai3 e5 tai7-piau2-chia2 kio3-choe3 Kam-a2-liong5 (Cameron). In lai5 A-hui-li7-ka e5 bok8-tek si7 beh pang-chan7, beh chin2-kiu3 Li2-un-su-teng. 
  In-ui7 Kam-a2-liong5 tui3 tang-peng5 In3-tou7 iuN5 e5 hai2-hoaN7, tit8-tit8 kiaN5 kau3 Un5-ian-eng-bi2, sou2-i2 lou7-tiong sou2 tu2-tioh8 e5 gui5-hiam2, i long2 u7 keng-giam7--tioh8. Chhin-chhiuN7 hit sou2-chai7 hoan-sia7 tui3 hoan-sia7 ka-ki7 teh oan-ke, teh saN-thai5, Kam-a2-liong5 pun2-sin ia7 u7 khoaN3-kiN3. Sou2-i2 i chai-iaN2 put-lun7 u7 sim2-mih8 chhut-goa7 lang5 na7 beh tui3 hia ke3, tioh8 chin soe3-ji7,in-ui7 in oe7 siong5-siong5 siu7-tioh8 tui3-tek8 e5 kong-kek. U7-e5 ia7 bat hou7 in thai5-si2. 
  TaN in-ui7 lou7-nih u7 chit khoan2 e5 gui5-hiam2, sou2-i2 Kam-a2-liong5 chin7 i e5 khui3-lat8 khoan3-bian2 in boh8-tit koh kng Li2-un-su-teng e5 sin-si, khah ho2 tioh8 chiong i e5 sin-si hian7 tai5 ti7 hia. Ia7 kong2, Li2-un-su-teng pun2-sin tek-khak ia7-si7 ai3 bai5-chong3 ti7 A-hui-li7-ka. 
  Chong2-si7 hiah e5 u7 sin3-iong7 e5 ou-bin7 lang5 bo5 beh thiaN-than3 chit khoan2 e5 oe7. In keng3-jian5 i2-keng koat-teng7 beh kng in e5 un-jin5 kau3 In3-tou7 iuN5 e5 sou2-chai7. Chit e5 chi3-goan7, in tek-khak bo5 hiah sui5-pian7 pang3-soah. Koh-khah hng7, koh-khah kan-khou2, in ia7 kam-goan7. Chong2-si7 in tiaN7-tioh8 beh kiaN5 kau3 hai2-kiN5 e5 sou2-chai7. In thiaN3 in e5 un-jin5 Li2-un-su-teng kau3 chit khoan2. 
  Sou2-i2 in tai7-ke sui5-si5 koh khi2-kiaN5, in e5 sim-koaN tit8-tit8 ng3-bang7 u7 chit8 jit8, in tek-khak oe7-tit kau3 Song-kip-pa-ni2 e5 hai2-khau2. Kho2-sioh u7 chit8 hang7 hou7 in e5 sim put-chi2 iu-bun7. Chiu7-si7 ti7 lou7-tiong in tu2-tioh8 Kam-a2-liong5 e5 si5-chun7, hit tiap8 Kam-a2-liong5 kap i e5 tang5-phoaN7 chin ti3-i3 chheng2 ai3 khoaN3 Li2-un-su-teng e5 mih8-kiaN7. Hou7 in khoaN3-liau2, in sun7 chit e5 ki-hoe7 chiong Li2-un-su-teng sou2 u7 e5 siuN tak8 kha long2 theh8 khi3 khui. SiuN-lai7 u7 lou7-eng7 e5 mih8 in theh8 khi3 eng7. In sou2 choe3 e5 hou7 hiah e5 ou-bin7 lang5 e5 sim chin kan-khou2. In-ui7 in ai3 chiong hiah e5 mih8 choan5-pou7 tit8-tit8 theh8 kau3 Song-kip-pa-ni2. Kau3-ui7 e5 si5, in chiah beh kau-tai3 tho3-tong3 u7 chek-jim7 e5 lang5, chiong hiah e5 mih8 it-khai3 kia3 khi3 Eng-kok hou7 Li2-un-su-teng e5 ka-chok8. Chong2-si7 boe7-thang chiau3 sim sou2 ai3. 
  Ti7 lou7-tiong hou7 in te7-it khoa3-lu7-e5, chiu7-si7 ui7-tioh8 A-hui-li7-ka lang5 e5 be5-sin3. Bo5-lun7 kiann5 kau3 siann2-mih sou2-chai7, in boe7 bian2 tit tu2-tioh8 hit te7-hng e5 lang5 e5 hoan2-khong3. Che si7 in-ui7 in hou7 be5-sin3 khun2-pak8 chin an5, sou2-i2 in tek-khak m7-kheng2 hou7 lang5 kng sin-si tui3 in hia koe3, Sui-jian5 kap in u7 sek8-sai7, in ia7 bo5 beh un2-chun2. 
  Sou2-i2 na7 beh chioh lou7 tui3 hia ke3, na7 bo5 eng7 sim2-mih8 ke3-chhek, a2-si7 eng7 tu2-ho2 e5 hong-hoat, bo5-lun7 sim2-mih8 lang5, in tek-khak beh chou2-tong3. Tu2-tng7 u7 chit8 pai2, in tu2-tu2 beh tui3 chit8 e5 hoan-sia7 keng-ke3, hit-si5 in khoaN3-kiN3 sia7-nih e5 lang5 na2 chhin-chhiuN7 beh piN3-bin7 e5 khoan2. KiaN-liau2 oe7 siu7-tioh8 in e5 kong-kek, in tai7-ke kin2-kin2 chham-siong5 khoaN3 u7 sim2-mih8 ho2 hoat-tou7 thang lai5 soah in e5 siu7-khi3 kap thoat-li7 in e5 chhiu2-thau5. 
  In ke2-i3 bo5 beh koh kng Li2-un-su-teng e5 koan-bok8 tui3 hia ke3. Siat-su2 na7 u7 koh kng, ia7 si7 beh kng to3-tng2 kau3 Un5-ian-eng-bi2, beh ti7 hia ka7 i bai5-chong3. 
  Chong2-si7 ti7 am3-chiN7 e5 sou2-chai7, in pi3-bit8 thau2 khui pau Li2-un-su-teng hiah e5 chhiu7-phe5 kap phang5-pou3, koh-chai3 khun2 khah an5, hou7 i pi2 i2-cheng5 khah soe3 pau, chhin-chhiuN7 chit8 e5 pau-hok8 e5 khoan2, hou7 tui3-tek8 khah bo5 gi5, in chiong chit pau saN chham ti7 Li2-un-su-teng e5 heng5-li2. Au7-lai5 in kui2-na7 lang5 lun5-liu5 ti7 hia chim-chiok kou3. 
  Chit e5 tai7-chi3 chhong3-chiaN5 liau2-au7, in sui5-si5 eng7 kui2-na7 ki chhiu7-le pak8 kui pe2, lai5 ke2 choe3 lang5 e5 sin-si. Hit-si5 jit8 i2-keng beh loh8, sou2-i2 na7 bo5 chim-chiok khoaN3, chiu7 hit khun2 chhiu7-le khoaN3-liau2 na2 chun2 lang5 e5 heng5. 
  Jit8 beh am3 e5 si5, in tiong-kan lak8 e5 lang5 eng7 chin keng3-khian5 e5 khoan2-sit oa2-lai5 kng hit pau chhiu7-le. Siang5 hit-si5 in tui3 cheng3-lang5 hoat-piau2 kong2, in si7 beh kng-khi3 Un5-ian-eng-bi2 bai5-chong3. Kng ke3-chhiu2,ti7 chhiu7-na5 lai7 in chiah chiong hit khun2 chhiu7-le un5-un5-a2 ka7 i thau2-khui, chiah chiong hiah e5 chhiu7-le, chit8-ki chit8-ki theh8 khi3 hng7-hng7 e5 sou2-chai7 hiat-sak. Au7-lai5 in chit8-e5 chit8-e5 kiaN5 oan-lou7, chiah koh-chai3 kap in e5 tang5-phoaN7 saN-kap chu7-chip8 ti7 in i2-cheng5 sou2 iok e5 sou2-chai7. In eng7 chit e5 ke3-chhek lai5 thoat-li7 tui3-tek8 e5 chhiu2. In ia7 siong5-siong5 nng3 am7-am7 e5 chhiu7-na5 kap kiaN5 oan-oat e5 lou7, lai5 siam2-pi7 in e5 tui3-tek8. In-ui7 in kiaN5 e5 si5, m7-kaN2 siuN hian2-jian5,kiaN-liau2 oe7 hou7 lang5 khoaN3-kiN3, sou2-i2 thiN na7 kng, in chiu7 chau2-khi3 chhiu7-na5 lai7 bih. Theng3-hau7 jit8 na7 am3, in chiah koh chhut-lai5 kiaN5 am3-lou7. Na7 m7-si7 tui3 in gau5 jim2-nai7 chit khoan2 e5 kan-khou2, in tek-khak tam-tng boe7 khi2. 
  Chong2-si7 sui-jian5 kiaN5 lou7 kau3 seng-khu thiam2,kha kiaN5 kau3 chin sng, iau2-ku2 ti7 lou7-tiong in boe7 kou3-tit hioh-khun3. In e5 sim-koaN kan-ta tit8-tit8 ng3-bang7 chiong-lai5 in tek-khak oe7 kiaN5 kau3 hai2. 
  1874 ni5 2 geh8, in ko2-jian5 chhin-bak8 khoaN3-kiN3 In3-tou7 iuN5. Ti7 hia u7 chit8 sou2-chai7 kio3-choe3 Ba7-ga5-mou5-io (Bagamoio). In tui3 chhut-hoat e5 si5, kiaN5 kau3 Ba7-ga5-mou5-io tu2-tu2 kau2-geh8 jit8 ku2. Kng chu2-lang5 e5 koan-bok8 kau2 geh8 jit8 ku2, keng-ke3 soaN-nia2, chhiu7-na5, lam3-thou5, toa7 ho5, chhim-khiN, koh siong5-siong5 tu2-tioh8 gui5-hiam2 kap tui3-tek8 e5 kong-kek, chhin-chhiuN7 chit khoan2 e5 sang3-chong3, ti7 lek8-su2 tiong phah-sng3 bo5 thang chhe7. 
  KiaN5 kau3 Ba7-ga5-mou5-io e5 si5, in chiong Li2-un-su-teng e5 sin-si kau-tai3 hit toe7-hng e5 Eng-kok Leng2-su7. Chong2-si7 Leng2-su7 mng7 kong2, “Goa2 beh chaiN2-iuN7 thang sin3 chit pau chin-chiaN3 si7 Li2-un-su-teng e5 sin-si. Lin2 u7 sim2-mih8 cheng3 ku3? Na7 u7 iaN2 si7 Li2-un-su-teng, hit pau chhiaN2 thau2 khui. Goa2 ai3 giam7 khoaN3.”
  “Goa2 ai3 khoaN3 i e5 to3-chhiu2.” In chiu7 thau2 khui, Leng2-su7 chim-chiok kiam2-cha hit ki chhiu2-kut. Giam7-liau2, i chhut-siaN kong2, “Si7, chin-chiaN3 si7 Li2-Un-su-teng. I e5 to3-chhiu2 iau2 u7 siong-jiah ti7-teh. In-ui7 i cha2-si5 khi3 phah sai e5 si5, i e5 to3-chhiu2 u7 hou7 sai ka7--tioh8. Hiah e5 siong long2 iau2 ti7-teh. Che si7 te7-it ho2 e5 cheng3-ku3.” Tui3 an2-ni i hoaN-hi2 seng5-siu7. I ia7 chin ho2 khoan2-thai7 hiah e5 ou-bin7 lang5. Tak8 lang5 o-lo2 in e5 iong2-kam2 kap chin7-tiong. In-ui7 tui3 1866 ni5 khi2, in chit kui2 lang5 put-si5 teh kun-sui5 Li2-un-su-teng; lian5-lian5 poeh ni5 ku2 ti7 i e5 seng-khu piN teh chiau3-kou3 i. Siang7 hit-ni5 Li2-un-su-teng tui3 Ba7-ga5-mou5-io beh jip8-khi3 lai7-soaN e5 si5, u7 chin toa7 tin7 e5 ou-bin7 lang5 kap i choe3-tin7 khi3. Liau2-au7 u7 e5 tu2-tioh8 si2-sit, u7-e5 li7-khui--khi3. Chong2-si7 sou2 chhun chit gou7 e5 ou-bin7 lang5 long2 bo5 pang3-sak Li2-un-su-teng. In sit8-chai7 u7 un-cheng5. 
  TaN Li2-un-su-teng e5 kut-thau5 i2-keng kau-tai3 Ba7-ga5 mou5-io e5 Eng-kok Leng2-su7. Sou2-i2 i kin2-kin2 siat-hoat beh eng7 tu2 ho2 e5 chun5 lai5 chai3 hiah e5 kut-thau5 khi3 kau3 Eng-kok. In-ui7 kang2-lou7 chin hng7, chun5 ti7 4 geh8 16 jit8 chiah kau3 Eng-kok e5 lam5-peng5. Kau3 ui7 hit jit8, chin-choe7 lang5 khi3 tan2-chih. Tui3 chun5-nih kau3 he2-chhia-thau5, lou7-piN siang-peng5 long2 si7 lang5. Chhi7-tiuN2 i2-kip8 choe7-choe7 chhut-mia5 e5 lang5 kap chhi7-bin5 long2 khi3 ngia5-chih. Tai7-ke sang3 i kau3 chhia-thau5. Au7-lai5 he2-chhia chai3 koan-bok8 kau3 Lun5-tun chhi7. Kau3 ui7 e5 si5, kang2 ban7 lang5 oe-oe tin7-tin7 khi3 tan2-chih. Thong Lun5-tun chhi7 long2 chiau5 chai. 
  Chong2-si7 kau3 te3 e5 si5, u7 hou7 i-seng chim-chiok koh giam7 Li2-un-su-teng e5 chhiu2-kut. I-seng kong2 to3-chhiu2 hou7 sai sou2 ka7 e5 jiah long2 iau2 ti7-teh. In-ui7 to3-chhiu2 e5 chhiu2-kut hou7 sai e5 chhui3-khi2 ka7 kau3 chhui3-chhui3, au7-lai5 kut chiap bo5 oa2, chiah e5 cheng3-ku3 long2 iau2 ti7-teh. Sou2-i2 cheng3-lang5 kong-jin7 kong2,“Sit8-chai7 si7 Li2-un-su-teng lah!” 
  Chong3-sek hit jit8, thang kong2 si7 kok-chong3. Hit jit8 chiu7-si7 4 geh8 18 jit8. 
  TaN beh ka7 i bai5-chong3 ti7 sim2-mih8 sou2-chai7? Beh ka7 i bai5-chong3 ti7 Eng-kok te7-it chhut-mia5 e5 le2-pai3-tng5 lai7 (Westminister Abbey). Chit keng pai3-tng5 chiu7-si7 ti7 Lun5-tun chhi7-lai7, ia7-si7 kou2-cha2 khi2 e5 le2-pai3-tng5. Khi2 ho2 kau3 taN oa2 u7 chit8-chheng ni5 ku2. 
  Eng-kok hong5-te3, bun5-bu2 koaN-oan5, i2-kip8 kok-lai7 e5 chhut-mia5 lang5 kap kong-lo5-chia2, u7-e5 iu5-goan5 u7 bai5-chong3 ti7 chit keng pai3-tng5 lai7. Chong2-si7 khoan2-thai7 Li2-un-su-teng u7 chin tek8-piat8. I sou2 tai5 e5 ui7-ti3, chiu7-si7 ti7 tiong-ng, tui3 tiong-chit loh8-lai5 e5 sou2-chai7. 
  Khia7 ti7 bong7-piN hit jit8, u7 ong5-chhin, bun5-bu2 koaN-oan5, hak8-chia2, chong-kau3-ka kap chhin-chok8. I2-goa7 u7 chin-choe7 lang5. Hit-tiap8 teh iu-bun7 e5 chhin-lang5 i2-goa7, ki5-tiong u7 Su7-tan-le5, Ou5-se kap Oe7-lian5 Nga2-kok. Oe7-lian5 Nga2-kok hit jit8 hou7 choe7-choe7 lang5 chu3-bak8 khoaN3 i. Tai7-ke sim-lai7 siuN7 kong2, “Li2 sit8-chai7 si7 chin7-tiong e5 lou5-pok8.” 
  Na7-si7 Li2-un-su-teng e5 li2-lek8 sit8-chai7 hou7 lan2 thang siau3-liam7. I u7 chong-kau3 sim, i e5 sim-koaN moa2-moa2 si7 jin5-ai3. I kek8 gau5 jim2-nai7, kek8 gau5 siu7 kan-khou2. I ia7 chin khiam-pi, chin un-sun5, chin chhin-chhiat, chin iong2-kam2. Ti7 gui5-hiam2 tiong i boe7 kiaN, ti7 kan-khou2 tiong i gau5 thun-lun2. Ui7-tioh8 kek8 pin5-chian7 e5 lou5-le7 i thoe3 in siu7-khou2. Ui7-tioh8 Thian-kok e5 su7, i ho2-taN2 thoan5-po3 hok-im. Ki-tok chin7-tiong e5 lou5-pok8 chiu7-si7 Li2-un-su-teng. 
  The End. 
</CL>
<HL>

受揀召 
Su7-tan-le5到Song-kip-pa-ni2 e5時，伊隨時去招呼五十七個人，續交託in將濟濟有路用e5物，緊提倒轉去hou7 Li2-un-su-teng 。伊將濟濟話勻勻仔勸勉chiah e5人。叫in大家著盡忠，也著順趁 Li2-un-su-teng。因為伊是一個好德行e5人，真公道，也真gau5疼痛，真gau5款待烏面人。 
Su7-tan-le5到Song-kip-pa-ni2海口e5所在，Li2-un-su-teng ti7 內山，家己一個真無聊。伊tiam3 ti7 Un5-ian-eng-bi2，日日teh等Su7-tan-le5 e5消息，teh聽候伊所欠缺e5物件。設使Su7-tan-le5所派e5人若會緊來，hit-tiap8伊的確有濟濟張批thang讀，也有濟濟有路用e5物thang用。 
有一日，伊kiah8筆寫ti7伊e5日記，講，「今仔日是我e5生日。耶穌，你是我e5王，我e5活命，我e5全體。我koh一擺將我本身所有e5，攏獻hou7 你。疼痛e5天父ah，求你接納我。也hou7我e5工免到年尾會得thang成。靠耶穌e5名來求。阿門。Li2-un-su-teng大衛。」 
照伊teh扑算，koh 4月日久，Su7-tan-le5所差e5人的確會到伊hia。無扑算伊著koh等5月日久。等hiah-nih久，boe7免得hou7伊真sian7 kap真無聊。伊koh寫ti7 伊e5日記，講，「Ti7 我無聊e5時，我所ai3講出--e5，就是願天父槓落大施恩hou7萬人，無論是美國、英國、土耳其，抑是別國e5人。願in會得hou7 通世界脫離這號做奴隸e5淒慘。」 
Chiah e5話，就是ti7 伊beh過往hit年所寫--e5。到伊過身了後，有將chiah e5寶貝e5話，來扑ti7 伊e5墓牌。墓牌就是ti7 通英國第一出名e5大間拜堂內。這間古早拜堂起ti7倫敦市，koh是國內e5百姓第一對重--e5。 
Li2-un-su-teng ti7 Un5-ian-eng-bi2直直teh聽候。Hit時伊有收著一張批，就是伊e5第2子所寫--e5。批內有講，伊kap幾若人有tui3英國一個地理會受派去亞非利加。In e5目的專專是beh去chhe7 Li2-un-su-teng。In tui3英國出發，後來果然到ti7 亞非利加e5內地。若是ti7路中，chhau3-tu2-kham2，tu2著Su7-tan-le5。Tu2著e5時，Su7-tan-le5 ka7 in講，伊已經有chhe7著 Li2-un-su-teng；也有替伊設法伊所著欠e5逐項。聽見伊e5老父iau2-ku2 ti7-teh，koh再Su7-tan-le5有替伊設法逐項，Li2-un-su-teng e5第二子kap伊e5同伴大家不止安心。參詳了，in大家議決較好 m7 免koh去。Tui3 an2-ni in順路koh再倒轉到本國。 
Li2-un-su-teng ti7內山收著伊e5子kap家族e5批，心肝夠極歡喜。Koh聽見ti7 英國有一個地理會，已經有派人beh去拯救伊，伊koh較受著安慰。因為知ti7 本國iau2有濟濟人teh數念伊，也有teh掛慮伊e5生活。 
Ti7 8月14日，Su7-tan-le5所差hiah e5人，共有五十七名，以及in所toa3 e5物件，攏總安然到位。見著chiah e5人，koh再得著hiah濟有路用e5物，Li2-un-su-teng boe7免得心內真正歡喜。有這款e5機會，Li2-un-su-teng 隨時koh設備beh chhoa7 chiah e5人入內山；向望ti7 hia會得發見伊所beh chhe7 e5所在。 
準備十日久，到逐項攏便，伊就koh再入深深e5內山；向南爿Than-gan5-i-ka湖hit方面。Ti7這個時陣氣候真炎熱。Koh再是kho2-oaN7 e5時，所以真欠缺水。 
Li2-un-su-teng 日日tu2著種種e5艱苦。伊e5身體漸漸那衰lam2。Ti7這中間伊koh tu2著choe3-li7 kap熱病，ti7 路中8日久，伊boe7食，也boe7吞半項。所以姑不chiong停腳歇睏ti7路中e5所在。歇睏e5時，氣候koh變遷，每日日頭那焰，天氣那燒熱，大家hou7日曝到擋boe7-tiau5。Kap伊同行hiah e5烏面人e5腳攏腫，腳底也phong3-pha7。所以in beh行也行boe7去。Tu2著到an2-ni，Li2-un-su-teng 也是決意ai3 koh再進，伊攏無想sian7。若會得成伊e5工，伊所著做--e5雖然較艱苦，伊也是會忍耐--tit。 
Tu2著hiah久e5 kho2-oaN7，天氣一發鬱熱。總是ti7 無扑算e5時，氣候忽然間koh變，in kiah8頭一下看，看天頂已經teh起烏雲。Koh tiap8仔久大雨直直落。Ti7這個落雨天，雨落攏boe7煞。致到hia e5平洋一概攏淹大水。細條溪仔漲水變做大河。所以人若出門真無利便，不時著潦水。較低e5所在，boe7堪得hou7水浸，變做爛塗，所以人若beh出門真正是艱苦。 
到尾 Li2-un-su-teng 姑不chiong交涉hia e5在地人來chhoa7路。總是in無beh hiah快答應。因為in e5心肝有囥歹意。雖然in e5嘴應好，但是in ti7 心內無beh實意來幫贊。Li2-un-su-teng kap in teh交涉e5時，伊家己kap同伴e5伙食也已經用了了。Ti7 這時雨落koh較大，天氣變冷，霜風也到。Che hou7 in大家koh較失志，也hou7 Li2-un-su-teng e5身體一發不安。今年尾已經近，救主誕e5日子也teh-beh到，Li2-un-su-teng 雖然家己一人tiam3 ti7山內，伊也是ai3數念上帝e5大恩。因為上帝有將獨生e5子賞賜世間。Hit日 Li2-un-su-teng 命令te3伊e5人著thai5一隻牛，thang hou7大家來做紀念。Ti7這個紀念日in攏歇睏，大家無出門。 
後來in才 koh再進前行。In所經過e5地方攏是平洋；總是中間有一半所在專專是lam3塗。Hit時風雨真大，溪流也非常thau3，所以in若出門不時著潦水，有時潦到胸坎。 
Li2-un-su-teng e5身體本然無勇，今身體逐日扑tam5 koh常常hou7水浸，致到伊koh較軟弱。所以有時伊beh行也行boe7去。路尾伊姑不chiong hou7人ka7伊扶過溪。今in大家e5腳手也真無力。因為枵無thang食，in一發行boe7去。 
Ti7 2月14日，Li2-un-su-teng 寫ti7 伊e5日記講，「若是疼我e5主beh幫贊我，koh hou7 我e5工會得成功，我的確beh深深感謝伊。」Koh講，為著伊e5艱苦kap伊e5拖磨，伊e5頭毛已經攏beh白lah。 
竟然tu2著到an2-ni，伊也無放煞伊所ai3成e5目的。Sian7就hou7伊sian7，艱苦就hou7伊艱苦，但是伊無容允一項來阻擋伊心內所定著beh去e5所在。有這款e5忍耐kap這款e5決心，boe7免得到尾伊得勝行到伊所beh去e5湖邊。Ti7 hia伊召集幾若隻船，向望thang用chiah e5船四界去旅行ti7湖e5周圍。 
總是伊攏無扑算ti7 hit時大水會淹hiah懸。雖然大條河e5岸也攏淹到密密。Tui3 an2-ni無人知to2一條河流入這個湖，也 m7 知to2一條河koh tui3這個湖流出。 
Ti7 3月19日（1873年），hit日tu2-tu2是伊e5生日，伊寫ti7 伊e5日記講，「感謝全能e5上帝，保護萬民e5主。因為你有饒我e5性命到ti7 這時。我e5工會得成抑boe7？現時有濟濟項teh阻止我，莫得hou7撒旦較贏我。願主耶穌基督幫贊我。」 
雖然ti7 艱苦、患難中，伊也是teh數念伊e5主。Tui3這tiap8了後，伊e5身體漸漸那衰弱。因為是落雨天，伊e5身軀以及伊e5眠床，伊e5衣裳，kap伊e5行李，常常扑tam5。暝時伊也續boe7睏得，iau2-ku2伊攏無失志。伊koh再寫ti7伊e5日記講，「Ti7 世間無半項會hou7我放煞我應該做e5工。願主上帝加添我e5氣力，hou7 我會koh進前。」 
少少人bat tu2著親像這款e5苦難。孤單ti7深山內，身體破病，四圍是對敵kap野獸，常常枵餓，身軀厭sian7，不時ti7 危險中，伊也是決意beh做成伊所著做e5。 
Ti7 這個時陣，大湖e5水比以前koh較淹，湖e5水已經滿岸到遠遠e5所在。Tui3湖墘算起，約有加淹四十英哩。Tui3 an2-ni Li2-un-su-teng 家己推理講，「莫怪尼羅河年年淹大水。」 
今4月已經到，Li2-un-su-teng e5身體一發那衰lam2，伊e5病那久那siong重，伊e5面那久那青，那無血色，伊e5腳步也攏boe7自在，若行路伊著tauh8-tauh8停腳，歇睏，歇睏了伊才 koh行。雖罔軟弱到an2-ni，伊也是iau2 teh kiah8筆，iau2 teh寫ti7伊e5日記。伊ti7 路中所看見e5，一概攏寫清楚ti7 伊e5日記。不論是干涉ti7人e5風俗，抑是干涉ti7動物e5事，一項一項攏詳細寫ti7 伊e5日記。 
總是伊漸漸那無力。後來連kiah8筆也boe7。拖到4月21日，hit時伊續攏boe7行。Hiah e5 kap伊做陣e5烏面人，看伊teh艱苦，想無法度，chiah去剉一支樹le來做鋼仔。然後in 才將一領被來縛ti7鋼仔e5下面。縛好e5時，in將淡薄礁草來chhu ti7 被e5頂面。Chhong3好，in才hou7 Li2-un-su-teng 倒ti7 chiah e5草頂。後來in將che準轎來ka7伊扛。已經上肩，in 才koh phoah8一領被ti7 鋼仔e5頂面，來做遮日e5路用。 
逐項準備便，in chiah e5盡忠，無惜家己e5烏面人，大家和齊開步扛in所疼，所尊敬e5恩人 Li2-un-su-teng。Peh山、落嶺，潦過溪水kap lam3塗，經過蓊蓊e5樹林，in ti7五日久e5中間攏無歇睏。In hiah e5烏面人盡in e5氣力來扛 Li2-un-su-teng。總是這款轎真gau5 chhek8。An2-ni反轉hou7 伊e5身軀koh較thiam2。Iau2-ku2 ti7 路中若有thang歇睏，伊boe7禁tit koh寫in hit日所經過e5事ti7 伊e5日記--nih。 
路站竟然已經行真遠，也日日boe7堪得an2-ni chhek8，in大家才停腳歇睏。Ti7 歇睏中e5時，in hou7 Li2-un-su-teng 恬恬倒teh。Chit-tiap8伊已經真衰弱。因為身軀無力，伊beh企也boe7企，beh行也boe7行。但是伊e5心神iau2真活動。伊iau2 teh掛慮，iau2 ai3知hit角勢e5地理。伊常常問in所經過e5河是叫做甚物名。伊an2-ni直直探聽，因為伊夠極致意ai3 chhe7尼羅河e5源頭。 
Li2-un-su-teng 路尾擺寫ti7 伊e5日記，就是ti7 4月27日。若讀伊所寫--e5，咱隨時thang知hit-tiap8伊真正是艱苦。伊講，「軟弱，歇睏較好差人去買羊。阮ti7 Mou5-li2-la5-mou5(Molilamo）e5河墘。」Kiam2-chhai2 teh寫這幾字e5時，伊無甚物知人。因為伊e5病已經真重。Koh經過兩日久，伊一發siong重。伊kan-ta teh倒床。有幾若擺，伊強強beh peh起來；ai3去到草寮仔e5門口，總是連an2-ni伊也boe7會。 
雖罔伊e5病siong重到an2-ni，伊也是iau2 beh koh進行，iau2 beh koh再chhe7 hit條尼羅河e5上源頭。心肝囥這款e5向望，hit時伊細細聲叫te3伊e5人攏倚來。後來命令in著koh再扛伊。所以in大家用小心tui3眠床ka7伊扶落--來。後來細膩hou7 伊倒ti7 in以前所創hit頂轎。倒好勢了後，in 才相kap koh起行。 
總是in m7敢 行siuN 緊，驚了伊e5身軀chhek8了會那無爽快。Tui3 chit-tiap8了後，伊e5病一發siong重。所以in m7敢 koh進前。In大家就相kap參詳，看有甚物好法度thang hou7 Li2-un-su-teng e5身軀較快活。參詳了，in中間有幾若人趕緊做頭去到遠遠一個番社。In e5目的是beh 搭一間草寮仔thang hou7伊歇睏。但是 Li2-un-su-teng 到位e5時，hit間寮仔起iau2-be7好。所以 Li2-un-su-teng 姑不chiong倒ti7外面，chhut-chai7雨沃。Hit-tiap8真濟生份e5烏面人圍圍來teh看。也無人想beh幫贊伊。無人會曉得體貼伊。In不過是kan-ta恬恬企teh看伊teh艱苦。 
Koh無偌久，hit間草寮仔攏搭好。鋪板用草chhu，也攏chhong3便，in 才 hou7 Li2-un-su-teng 入內面。伊所有e5物件，親像細腳箱仔，也一盡ka7伊提入來收囥。今 Li2-un-su-teng 有thang倒ti7 in所創臨時e5眠床。總是倒床了，伊無koh出門。伊已經行到伊一生上路尾站e5路。伊幾十年e5旅行ti7 烏暗e5亞非利加到chia煞。 
隔日sian7-sian7倒ti7 寮仔內e5時，伊e5身體一發那軟弱。身軀那久那無力，連beh choan7時錶仔也無法tit；著有人幫贊伊。伊e5目珠漸漸那霧。伊beh講話也講boe7出。伊e5身軀全體真痛疼。到半暝hit-tiap8伊講幾若句話。Chiah e5話攏是干涉ti7 大條河e5事。Koh無偌久，伊命令伊身邊e5烏面人著請出去。 
Ti7 5月1日透早，Su3-si7(Susi）忽然間精神；因為有聽見人e5聲ti7寮仔口。Teh出聲--e5，就是一個烏面囡仔。伊tu2-tu2 tiam3 ti7寮仔口teh睏。Su3-si7 趕緊走去叫別e5同伴。Hit時in 6個人siang5一時入去寮仔內。入去e5時，in看見箱頂一支蠟燭teh著。In大家躡腳尾，細膩liam倚，到眠床前，看見 Li2-un-su-teng 跪teh。伊e5身軀仆ti7眠床nih。雙支手teh ng面；所以in大家扑算伊kaN2是teh祈禱。 
Hit個顧門e5烏面囡仔細細聲ka7 in講，「昨暝beh睏e5時，伊已經仆ti7眠床--nih，我看伊攏無振動，才想伊的確是死lah。所以我chiah出聲。」 
聽見這款e5話in大家進前行較倚。大家細膩斟酌看。In看見伊iau2恬恬跪--teh；無出聲也無振動。Hit時有一個烏面人行倚去ti7伊e5身邊。伊勻勻仔伸手摸 Li2-un-su-teng e5嘴phoe2。摸了冷冷，才知 Li2-un-su-teng 已經過身lah。 
盡忠e5烏面人 
別世hit日，無一個子兒抑是親戚ti7 Li2-un-su-teng e5身邊。破病e5時受著hiah e5烏面人e5照顧，別世e5時也是in kap伊ti7-teh。濟濟年久ti7 伊e5身軀邊得著伊e5教示，伊e5款待，kap伊e5疼痛，chiah e5烏面人無boe7記得伊e5恩，in tui3伊實在有夠極盡忠。雖罔tu2著危險，枵餓kap破病，in也無放sak in e5主人。Li2-un-su-teng e5疼痛，in會曉報答。In所做e5顯出in是真有情e5人。 
近日所經過e5事hou7 in e5心夠極煩惱。Li2-un-su-teng 已經過身lah，今beh怎樣？Beh ka7伊放下teh，大家來四散，一人來行一路，抑是beh怎樣？In斷斷無beh放sak in e5主人。In所想，所做e5，反轉顯出in是真盡忠，koh是有智識e5人。 
Li2-un-su-teng 死ti7 深山內，這個代誌不止有干涉ti7 hit幾個烏面人。因為in大家離in e5本所在非常遠。Ti7 山內in攏無朋友thang幫贊in，抑是hou7 in有thang倚靠，hit山內e5人也真野蠻。In常常ai3搶，ai3 thai5人。所以若koh tiam3 ti7 in e5中間，實在真無妥當。 
又koh有一項hou7 hiah e5盡忠e5烏面人真thang掛慮。就是chiah e5山內人e5迷信；in有濟濟款e5 khian3-sng2，hou7 in不時生起giau5-gi5 kap驚心。In所驚e5就是人e5身屍。設使若有人tu2著死失，照in e5例，伊e5身屍著隨時扛去遠遠e5所在埋葬。的確 m7-thang囥--teh。 
所以若是beh扛 Li2-un-su-teng tui3 hia過，若無用暗靜e5方法，抑是用別款e5計策，in穩當無beh容允。若beh hou7 in允準，也著用濟濟物去供給in。 
將來beh去e5路站hiah-nih遠，又koh無物件thang做tau2換e5路用，所以姑不chiong著用濟濟款e5方法來脫離對敵e5手。若無，的確boe7得thang扛 Li2-un-su-teng 到海口e5所在。連脫離對敵e5境界都boe7會。 
Hit-tiap8 Su3-si7(Susi）kap Chu7-ma2(Chuma）才暗靜召集in同僚e5人。In兩人實實ka7 in講，近日所經過e5代誌。Ka7 in講，疼痛e5主人已經過身lah。今beh怎樣？衛連雅各（Jacob Wainwright）是 Li2-un-su-teng 所差用e5烏面人，因為會曉寫淡薄字，講，著將主人e5物件攏提來，各件攏著ka7伊點名，oa3寫起來囥。後來伊將所有e5物件，逐項ka7伊寫名。寫好，in 才議決講，著扛 Li2-un-su-teng e5身屍直直到海口。到位e5時，thang交代ti7 hia企起e5英國人。
Li2-un-su-teng 過身了，koh無偌久，通hit庄e5人攏齊知。總是真佳再，in e5頭目Chi-tham-bou5(Chitambo）是不止有理解e5人。伊無為著迷信，來刁難hiah e5烏面人。若是伊所做--e5，反轉是做in e5利益。 
今hiah e5烏面人決意beh扛in e5主人e5棺木直直到海口。路途實在chhia起tu2天，m7是kan-ta行幾若日就會到。In所beh行e5路是著幾若月日久。Ti7 路中koh有濟濟款e5危險，有毒蛇、有猛獅、有高山、有深坑、有大河、有樹林，koh有濟濟對敵。In攏是用計策beh傷害出外人。試想Su7-tan-le5行偌久，行幾月日久才 tu2著 Li2-un-su-teng 。 
今chiah e5烏面人進前所beh行e5路，比Su7-tan-le5以前所行e5路，大概有重倍遠。啥事in甘願beh行hiah遠，hiah艱苦e5路？專專是為著in實在有疼痛 Li2-un-su-teng。親像in這款e5疼心kap盡忠，以及in e5忍耐kap勇敢，ti7 歷史中真正oh-tit chhe7。 
因為beh去到海口e5所在，m7 是快快e5事，空行也著港月日久，何況beh koh再扛 Li2-un-su-teng。所以be7起身e5時，逐項著代先設備到好勢。的確m7-thang hou7 Li2-un-su-teng e5身屍tu2著朽爛。Beh hou7伊boe7朽爛，in代先ka7伊剖腹，將心kap腸肚攏ka7伊提出來，了後in細膩將chiah e5腹內攏ka7伊入ti7一kha箱仔內。Hit時眾人攏聚集beh做葬式。衛連雅各做主理，讀聖經。做式了事，將 Li2-un-su-teng e5心ka7伊tai5 ti7 一欉檨仔樹腳。衛連雅各tui3大家說明，講，「因為 Li2-un-su-teng 有疼咱烏面人，所以咱著將伊e5心ka7伊埋葬ti7亞非利加。」Tai5好了後，衛連雅各手kiah8一支筆，講，「我beh刻字ti7 這欉檨仔樹來做紀念。」伊就刻下底chiah e5字，「 Li2-un-su-teng e5心tai5 ti7這欉檨仔樹腳。」也有刻 Li2-un-su-teng 別世e5日子ti7樹nih。 
若是 Li2-un-su-teng e5全身，in用鹽參but8-lan5-ti5酒來siN7。後來囥ti7外面曝日到攏堅koaN。會hiah快堅koaN是因為 Li2-un-su-teng 本然已經san2-san2到無肉。伊e5身軀只有chhun皮kap骨na7-tiaN7。無奇怪有人bat講，「 Li2-un-su-teng 將伊所有e5血獻hou7亞非利加。」 
Hiah e5 gau5忍耐e5烏面人連續顧伊e5身屍十四日久。到第十五日，in用白布直直包，直直綑伊e5身屍。綑了才tui3腳khiau e5所在ka7伊au2 khiau，hou7 腳頭u合倚胸坎。用這個方法hou7 身屍變形親像一包物。 
In用樹皮做棺木，ti7 樹皮e5外面in chiah用篷布koh再來包。包了in chiah用針來縫所包e5篷布。逐項攏創好勢，in chiah去kiah8一支柴鋼，將這個樹皮e5棺木細膩縛ti7柴鋼e5下面。 
Iau2-be7起行e5時，衛連雅各koh一擺斟酌看伊所刻ti7 hit欉檨仔樹e5字講，「 Li2-un-su-teng e5心tai5 ti7這欉檨仔樹腳。」伊過身e5日子也刻真明。 
Hiah e5字讀煞e5時，衛連雅各才斟酌交代hia e5頭目的確著保護hit欉檨仔樹，因為驚了火燒山e5時連hit欉樹也續燒--去。Koh交代頭目著常常thoaN2 hit欉檨仔樹腳，m7-thang hou7伊發草。 
逐項交代好勢，ti7 in be7起行e5代先，衛連雅各kap伊e5同伴chhai7兩支真懸koh真大e5柱ti7 hit欉檨仔樹e5雙爿。這兩支柱chhai7了，in koh去扛一支長長坦橫e5柱來釘ti7 hit兩支柱e5頂面。伊e5款式淡薄親像門框。伊將che來紀念 Li2-un-su-teng 路尾擺ti7 世間所安hioh e5所在。 
Hit-tiap8 in 才甘願起身。In e5面向東，因為in決意beh去到遠遠東爿e5大洋。 
Li2-un-su-teng be7別世e5時，hiah e5烏面人為著拖磨kap病痛，大家已經真lam2身。所以行路be7三日久，in中間半數以上姑不chiong著停腳歇睏來療養。療養一月日久，in e5氣力才 koh復到。 
Ti7 in頭前所beh行e5路 m7 是平常e5路。因為ti7路中大e5樹林內有濟濟爛爛lam3-lam3有水e5所在。Koh有勇猛e5對敵出ke-si beh來kap in輸贏。Kap in teh抵抗e5時，中間有幾若人失落in e5性命。 
總是tui3 chia起到Un5-ian-eng-bi2，in無koh tu2著hiah-nih歹e5對敵。有一日，tu2-tu2 beh到Un5-ian-eng-bi2 e5時，in忽然間tu2著英國一個地理會所派e5代表者叫做甘仔良（Cameron）。In來亞非利加e5目的是beh幫贊，beh拯救 Li2-un-su-teng。 
因為甘仔良tui3東爿印度洋e5海岸，直直行到Un5-ian-eng-bi2，所以路中所tu2著e5危險，伊攏有經驗--著。親像hit所在番社tui3番社家己teh冤家，teh相thai5，甘仔良本身也有看見。所以伊知影不論有甚物出外人若beh tui3 hia過，著真細膩，因為in會常常受著對敵e5攻擊。有e5也bat hou7 in thai5死。 
今因為路nih有這款e5危險，所以甘仔良盡伊e5氣力勸勉in莫得koh扛 Li2-un-su-teng e5身屍，較好著將伊e5身屍現tai5 ti7 hia。也講，Li2-un-su-teng 本身的確也是ai3埋葬ti7亞非利加。
總是hiah e5有信用e5烏面人無beh聽趁這款e5話。In竟然已經決定beh扛in e5恩人到印度洋e5所在。這個志願，in的確無hiah隨便放煞。Koh較遠，koh較艱苦，in也甘願。總是in定著beh行到海墘e5所在。In疼in e5恩人 Li2-un-su-teng 到這款。 
所以in大家隨時koh起行，in e5心肝直直向望有一日，in的確會得到Song-kip-pa-ni2 e5海口。可惜有一項hou7 in e5心不止憂悶。就是ti7 路中in tu2著甘仔良e5時陣，hit tiap8甘仔良kap伊e5同伴真致意請ai3看 Li2-un-su-teng e5物件。Hou7 in看了，in順這個機會將 Li2-un-su-teng 所有e5箱逐kha攏提去開。箱內有路用e5物in提去用。In所做e5 hou7 hiah e5烏面人e5心真艱苦。因為in ai3將hiah e5物全部直直提到Song-kip-pa-ni2。到位e5時，in 才beh交代妥當有責任e5人，將hiah e5物一概寄去英國hou7 Li2-un-su-teng e5家族。總是boe7-thang照心所ai3。 
Ti7 路中hou7 in第一掛慮e5，就是為著亞非利加人e5迷信。不論行到甚物所在，in boe7免tit tu2著hit地方e5人e5反抗。Che是因為in hou7 迷信綑縛真an5，所以in的確m7肯hou7人扛身屍tui3 in hia過，雖然kap in有熟悉，in也無beh允準。 
所以若beh借路tui3 hia過，若無用甚物計策，抑是用tu2好e5方法，無論甚物人，in的確beh阻擋。Tu2-tng7有一擺，in tu2-tu2 beh tui3一個番社經過，hit時in看見社nih e5人若親像beh變面e5款。驚了會受著in e5攻擊，in大家緊緊參詳看有甚物好法度thang來煞in e5受氣kap脫離in e5手頭。 
In假意無beh koh扛 Li2-un-su-teng e5棺木tui3 hia過。設使若有koh扛，也是beh扛倒轉到Un5-ian-eng-bi2，beh ti7 hia ka7伊埋葬。 
總是ti7 暗靜e5所在，in秘密thau2開包 Li2-un-su-teng hiah e5樹皮kap篷布，koh再綑較an5，hou7 伊比以前較細包，親像一個包袱e5款，hou7對敵較無疑，in將這包相參ti7 Li2-un-su-teng e5行李。後來in幾若人輪流ti7 hia斟酌顧。 
這個代誌創成了後，in隨時用幾若支樹le縛歸把，來假做人e5身屍。Hit時日已經beh落，所以若無斟酌看，就hit綑樹le看了那準人e5形。 
日beh暗e5時，in中間6個人用真敬虔e5款式倚來扛hit包樹le。siang5 hit時in tui3眾人發表講，in是beh扛去Un5-ian-eng-bi2埋葬。扛過手，ti7 樹林內in 才將hit綑樹le勻勻仔ka7伊thau2開，才將hiah e5樹le，一支一支提去遠遠e5所在hiat-sak。後來in一個一個行彎路，chiah koh再kap in e5同伴相kap聚集ti7 in以前所約e5所在。In用這個計策來脫離對敵e5手。In也常常nng3蓊蓊e5樹林kap行彎越e5路，來閃避in e5對敵。因為in行e5時，m7敢 siuN 顯然，驚了會hou7人看見，所以天若光，in就走去樹林內bih。聽候日若暗，in 才koh出來行暗路。若 m7是tui3 in gau5忍耐這款e5艱苦，in的確擔當boe7起。 
總是雖然行路到身軀thiam2，腳行到真酸，iau2-ku2 ti7路中in boe7顧得歇睏。In e5心肝kan-ta直直向望將來in的確會行到海。 
1874年2月，in果然親目看見印度洋。Ti7 hia有一所在叫做Ba7-ga5-mou5-io(Bagamoio)。In tui3出發e5時，行到Ba7-ga5-mou5-io tu2-tu2 9月日久。扛主人e5棺木九月日久，經過山嶺、樹林、lam3塗、大河、深坑，koh常常tu2著危險kap對敵e5攻擊，親像這款e5送葬，ti7歷史中扑算無thang chhe7。 
行到Ba7-ga5-mou5-io e5時，in將 Li2-un-su-teng e5身屍交代hit地方e5英國領事。總是領事問講，「我beh怎樣thang信這包真正是 Li2-un-su-teng e5身屍。Lin2有甚物証據？若有影是 Li2-un-su-teng ，hit包請thau2開。我ai3驗看。」 
「我ai3看伊e5左手。」In就thau2開，領事斟酌檢查hit支手骨。驗了，伊出聲講，「是，真正是 Li2-un-su-teng 。伊e5左手iau2有傷跡ti7-teh。因為伊早時去扑獅e5時，伊e5左手有hou7獅咬--著。Hiah e5傷攏iau2 ti7-teh。Che是第一好e5證據。」Tui3 an2-ni伊歡喜承受。伊也真好款待hiah e5烏面人。逐人o-lo2 in e5勇敢kap盡忠。因為tui3 1866年起，in這幾人不時teh跟隨 Li2-un-su-teng；連連8年久ti7伊e5身軀邊teh照顧伊。Siang7 hit年 Li2-un-su-teng tui3 Ba7-ga5-mou5-io beh入去內山e5時，有真大陣e5烏面人kap伊做陣去。了後有e5 tu2著死失，有e5離開--去。總是所chhun這5個烏面人攏無放sak Li2-un-su-teng。In實在有恩情。 
今 Li2-un-su-teng e5骨頭已經交代Ba7-ga5 mou5-io e5英國領事。所以伊緊緊設法beh用tu2好e5船來載hiah e5骨頭去到英國。因為港路真遠，船ti7 4月16日才到英國e5南爿。到位hit日，真濟人去等接。Tui3船nih到火車頭，路邊雙爿攏是人。市長以及濟濟出名e5人kap市民攏去迎接。大家送伊到車頭。後來火車載棺木到倫敦市。到位e5時，講萬人挨挨陣陣去等接。通倫敦市攏齊知。 
總是到te3 e5時，有hou7醫生斟酌koh驗 Li2-un-su-teng e5手骨。醫生講左手hou7 獅所咬e5跡攏iau2 ti7-teh。因為左手e5手骨hou7 獅e5嘴齒咬到碎碎，後來骨接無倚，chiah e5證據攏iau2 ti7-teh。所以眾人公認講，「實在是 Li2-un-su-teng lah！」 
葬式hit日，thang講是國葬。Hit日就是4月18日。 
今beh ka7伊埋葬ti7甚物所在？Beh ka7伊埋葬ti7英國第一出名e5禮拜堂內（Westminister Abbey）。這間拜堂就是ti7倫敦市內，也是古早起e5禮拜堂。起好到今倚有一千年久。 
英國皇帝，文武官員，以及國內e5出名人kap功勞者，有e5猶原有埋葬ti7 這間拜堂內。總是款待 Li2-un-su-teng 有真特別。伊所tai5 e5位置，就是ti7 中央，tui3中脊落--來e5所在。 
企ti7墓邊hit日，有王親、文武官員、學者、宗教家kap親族。以外有真濟人。Hit-tiap8 teh憂悶e5親人以外，其中有Su7-tan-le5，Ou5-se kap衛連雅各。衛連雅各hit日hou7 濟濟人注目看伊。大家心內想講，「你實在是盡忠e5奴僕。」 
若是 Li2-un-su-teng e5履歷實在hou7 咱thang數念。伊有宗教心，伊e5心肝滿滿是仁愛。伊極gau5忍耐，極gau5受艱苦。伊也真謙卑、真溫純、真親切、真勇敢。Ti7 危險中伊boe7驚，ti7 艱苦中伊gau5吞忍。為著極貧賤e5奴隸伊替in受苦。為著天國e5事，伊好膽傳播福音。基督盡忠e5奴僕就是 Li2-un-su-teng 。 
The End。 
</HL>