<CL>
TeN7 Khe-phoan3 Bok8-su e5 Sio2-toan7
A. D. 1894 ni5 TeN7 Khe-phoan3 chhut-si3 ti7 Tai5-lam5 chhi7-goa7 Eng2-khong-chng Gou5-khi5-tham5.  Si3 hoe3 chiu7 bo5 lau7-pe7; siu7 lau7-bo2 poe5-iuN2, ia7 ti7 kau3-hoe7 e5 Sio2-oh8 thak8-chheh.  TiuN2-lo2-kau3 Tiong-oh8 chut-giap8 liau2, chiu7 ti7 Thai3-peng5-keng2 ka3 Sio2-oh8.  Jip8 Tai5-lam5 Sin5-hak8-hau7 gian2-kiu3, chut-giap8 au7 tiam3 Hiang-ko2-theh8 cho3 thoan5-to7 nng7 ni5; 25 hoe3 e5 si5 siu7 A-Li2-kang2 kau3-hoe7 pheng3-chhiaN2 cho3 bok8-su, toa3 12 ni5 ku2.  I si7 Tai5-oan5 kau3-kai3 siang7 chio2 hoe3 siu7 an3-chhiu2 e5 lang5.  TeN7 Bok8-su ti7 Li2-kang2 chai7-jim7 tiong, u7 cho3 kui2-na7 hang7 chin tiong7-iau3 e5 kang.
1.Kou2-bu2 hun-siat Tiong-hoe7.  I kap Gou5 Hi-eng5, Lim5 Ian3-sin5, Ko Tok-heng5, Liau7 Tit chit kui2 ui7 Bok8-su, chin7-lat8 kou2-bu2 hun-khu chu7-ti7.  Tai7-seng siat Ko-hiong5 Kau3-bu7-kiok8 tai7-li2 Tiong-hoe7 pan7 su7.  U7 chou-chit 12 tiau5 e5 kui-ki2 hian3 hou7 Tiong-hoe7 chhai5-koat, siu7 san-kai2 chhun 8 tiau5.  Chou-chit Kau3-bu7-kiok8, lai7-bin7 hun 5 pou7, chiu7-si7 hian7-si5 kok Tiong-hoe7 sou2 eng7 e5.  Ko-hiong5 chu7-ti7 keng-koe3 nng7 ni5, goan5-pun2 e5 Tiong-hoe7 kam2-kak ho2-se3, chiu7 hun cho3 4 khu, chheng cho3 ‘Khu gi7-hoe7’ lai5 chu7-ti7.  Ki-kou3 chiau3 Ko-hiong5 Kau3-bu7-kiok8 e5 khoan2.  Si3 khu hun-liau2 nng7 ni5 ku2 chin sun7-su7.  Hit-si5 Tai5-oan5 Tai7-hoe7 i2-keng u7 hun-siat Tiong-hoe7 e5 kui-ki2 pian7-pian7, chiu7 the5-chhut sin-chheng2, chek-si5 tit-tioh8 hu2-kho2; Lam5-pou7 Tiong-hoe7 kai2 chheng-cho3 Lam5-pou7 Tai7-hoe7.  Choan5 Tai5 e5 chheng-cho3 Tai5-oan5 Tai7-hoe7.  An2-ni hun Tiong-hoe7 chu7-ti7 e7 seng5-kong, si7 tui3 TeN7 Bok8-su kap kui2-ui7 tong5-chi3 e5 lou2-lek8 .
2.Hoat-khan “Kau3-hoe7 Sin-po3.”  TeN7 Bok8-su kam2-kak beh kou2-bu2 chu7-ti7 cheng-sin5 tioh8 eng7 po3-choa2.  Sou2-i2 eng7 theng5-sia2-pan2 ka-ki7 sia2, ka-ki7 in3, hoat-heng5 “Ko-hiong5 Ki-tok-kau3-po3”, mui2 goeh8 1000 pou7.  M7-ku2 tioh8-lat8 m7 ho2 khoaN3, chiu7 bou7-chip8 5 chheng khou, tui3 Tai7-pan2 be2 ke-si kap oah8-ji7.  Keng-koe3 che7-che7 e5 lan5-koan chiah e7 thang hoat-heng5.  Kho2-sioh in3 liau2 bo5 sui2, au7-lai5 Pa Phok-su7 siau7-kai3, chiah tui3 Siong7-hai2 be2 sin-sek e5 oah8-ji7 lai5 in3, soa3 oaN7 mia5 kio3 “Kau3-hoe7 Sin-po3”, tiuN5-sou2 ti7 Pin5-tong Seng2-se3-sia7. Lim5 Ian3-sin5 Bok8-su cho3 han3-bun5 chu2-pit, Su-tian5 Sian-siN cho3 Jit8-bun5 chu2-pit, TeN7 Bok8-su cho3 peh8-oe7-ji7 chu2-pit kiam Seng2-se3-sia7 chu2-su7.  TeN7 Bok8-su mui2 le2-pai3 3 jit8 lai5 Pin5-tong phian-chip, kau3-cheng3 kap ki3-siau3.  Ui7-tioh8 Seng2-se3-sia7 e5 su7-bu7, i bat 3 me5-jit8 bo5 khun3.  Hit-tiap8 u7 hoat-heng5 nng7-chheng goa7 pou7 siau ti7 choan5 Tai5, toa7 kou2-chhui chu7-ti7 cheng-sin5.  Siong5-siong5 cha2-cha2 lai5, am3-am3 chiah to3-khi3, tiong-tau3-tng3 khai chu7-hui3; an2-ni ke3-siok8 4, 5 ni5 ku2.
3.Khi2 sin pai3-tng5.  Ti7 Li2-kang2 12 ni5 ku2 e5 kang, tiong-kan chit8 hang7, chiu7-si7 kou2-bu2 khi2 sin e5 pai3-tng5 kap siok-sia3.  Che ia7 thang hou7 Li2-kang2 e5 hoe7-iu2 siau3-liam7.  Hun-khu chu7-ti7 e5 bok8-tek i2-keng tat8-seng5, TeN7 Bok8-su toa3 Li2-kang2 ia7 12 ni5 a3, i chiu7 si5-jim7 hou7 Ka-gi7 Tong5-hoe7 chhiaN2, tiam3 Ka-gi7 cho3 bok8-su 13 ni5.  Ti7 Ka-gi7 Tiong-hoe7 gau5 kou2-bu2, pan7-li2 chai5-bu7-pou7 5 ni5 ku2.  Ka Tiong e7-thang kap ki5-u5 3 Tiong-hoe7 saN-kap chin3-pou7, TeN7 Bok8-su e5 lou2-lek8 chin toa7, si7 tai7-ke sou2 e7 ki3-tit e5.  I toa3 Ka-gi7 e5 si5, ui7-tioh8 Lok8-moa5-san2 chi-hoe7, khia5-chhia si3-ke3 te5-ian5 lai5 khi2 pai3-tng5.  Koh ia7 chit8-pai2 khi2 kau3-sek, nng7 pai2-cheng-tiok pai3-tng5.  Ia7 u7 tou5-su-koan2 kap chit8 cho7 iN5-heng5 Chu2-jit8-oh8 e5 kang2-tng5.  Kho2-sioh chian3-cheng tiong chit nng7 cho7 siu7 thiah-hui2.  TeN7 Bok8-su in-ui7 bak8-chiu e5 koan-he7 u7 keng2 chin tu2-ho2 e5 Ng5 Bu2-tong Bok8-su lai5 chiap-jim7.  Choe3-au7 u7 khi3 tiam3 Chui2-te2-liau5 e5 kau3-hoe7.  Sui-jian5 bak8-chiu hoe, iau2-ku2 chin7 lat8 thoan5-kau3, sun5 hoe7-iu2, ka3 Chu2-jit8-oh8, ka3 lang5 toaN5-khim5.  I ke3-ek8 ai3 ti7 3 ni5 ku2 hou7 chit e5 kau3-hoe7 hoat-tian2.  Bo5 phah-sng3 tu2-tioh8 phoa3-peN7 oa2 6 ko3-goeh8.  Ti7 sin-lek8 6 goeh8 24 am3 10 tiam2 55 hun, Siong7-te3 tiau3 i to3 khi3, hiong2-siu7 58 hoe3.  Keh jit8 hoe2-chong3, 7 goeh8 3 ho7 e7-pou ti7 Pin5-tong kau3-hoe7 ku2-heng5 bai5-kut-sek.  Hoe7-chong3-chia2 moa2-moa2, u7 Tai7-hoe7 Gi7-tiuN2 Lau5 Chin3-hong Bok8-su, Ka Tiong Gi7-tiuN2 Tan5 Kong-hui Bok8-su, Ko Tiong Su-ki3 Chiong-seng5 Bok8-su kap Ka-gi7 Li2-kang2 Chui2-te2-liau5 kau3-hoe7 tai7-piau2 e5 tiau3-su5, TeN7 Bok8-su iau2 u7 bok8-su-niu5, 5 e5 hau7-seN, 3 e5 cha-bou2-kiaN2 kap lai7-goa7-sun 17 e5.  I thau5-boe2 34 ni5 ku2 e5 thoan5-kau3 seng-oah8 u7 che7-che7 e5 ho2 bou5-iuN7.  Tai7-hoe7 Gi7-tiuN2 kap Ko Tiong tai7-li2 gi7-tiuN2 e5 tiau3-su5 long2 chheng-chan3 i si7 Tai5-oan5 kiat8-chhut thian-chai5 chong-kau3-ka.  Ki2 kui2 na7 hang7 lai5 kong2: (1) I bat tam-tng Tai7 Tiong-hoe7 gi7-tiuN2 Thoan5-to7 kiok8-tiuN2.  Pa Phok-su7 e5 Tai7-hoe7 chong3, Lam5-pou7 Siat-kau3 70 chiu-ni5 ki3-liam7-hoe7, Song3 Phok-su7 lai5 Tai5 hun3-heng, Tai5-oan5 Phok-lam2-hoe7 tiong e5 lian5-hap8 pou3-to7.  Chiah e5 long2-si7 i cho3 Tai7-hoe7 e5 gi7-tiuN2 e5 si5 sou2 cho3 e5 su7.  (2) I e7 cho3 si kap tu3-chok.  Seng3-si e5 lai7-bin7 u7 33 siu2 si7 i cho3, a2-si7 hoan ek8--e5; koh u7 sia2 kui2-na7 pun2 Seng3-tan3 Chun2-pi7-chip8.  Choe3-au7 ia7 ka-ki7 cho3 bong5-jin5 phong3-ji7 e5 Seng3-keng Kong-iau3 kap Seng3-si.  (3) Ti3-i3 chong-kau3 kau3-iok8 kap chu2-lu2 e5 kau3-iok8.  I kap kou3 Ng5 Su7-beng7 Bok8-su khui thau5-chit8-hoe5 Chu2-jit8-oh8 Kau3-oan5 Kang2-sip8-hoe7.  Khin5-khiam7 hou7 kiaN2-ji5 thak8-chheh: tiong2-lam5 Heng-hui si7 khi2-kho i-su; chhu3-lam5 Sek-an si7 koaN-soaN3 thih-to7 e5 ki-koan-su7; saN-lam5 Choan5-seng si7 bok8-su; si3-lam5 Hian5-li2 si7 kok-hau7 kau3-oan5; gou7-lam5 Chhong-eng2 si7 Tai5-oan5 Tai7-hak8 Kang-hak8-iN7 thak8-chheh.  Toa7 cha-bou2-kiaN2 ke3 ioh8-che-su; te7-ji7 cha-bou2-kiaN2 ke3 Su-hoan7 hak8-hau7 kau3-oan5; te7-saN--e5 thak8 su-hoan7 pit-giap8.  I sui-jian5 bo5 lau5 chai5-san2, iau2-ku2 u7 lau5 sin3-giong2 hou7 kiaN2-sun.  Ia7 lau5 chit8 hu3 bok8-su e5 kong-hok8 cho3 ki3-liam7, hoan-hu3 kiaN2-sun tai7-tai7 tioh8 u7 lang5 sio-soa3 cho3 TeN7 Bok8-su.  TaN i tng2-khi3 lah! Soah in e5 tioh8-boa5 lai5 an-hioh, in sou2 cho3 e5 kang ia7 te3 in (Khe2 14:13).
(Tai5-oan5 Kau3-hoe7-kong-po3 752 koan3; 1951 ni5 8 goeh8)
</CL>
<HL>

鄭溪泮牧師e5 小傳
A. D. 1894年鄭溪泮出世ti7台南市外永康庄蜈蜞潭。4歲就無老父；受老母培養，也ti7教會e5小學讀冊。長老教中學卒業了，就ti7太平境教小學。入台南神學校研究，卒業後tiam3 Hiang-ko2-theh8做傳道兩年；25歲e5時受阿里港教會聘請做牧師，toa3 12年久。伊是台灣教界上少歲受按手e5人。鄭牧師ti7 里港在任中，有做幾若項真重要e5工。
1、鼓舞分設中會。伊kap吳希榮、林燕臣、高篤行、廖得這幾位牧師，盡力鼓舞分區自治。代先設高雄教務局代理中會辦事。有組織12條e5規矩獻hou7 中會裁決，受刪改chhun 8條。組織教務局，內面分5 部，就是現時各中會所用e5。高雄自治經過兩年，原本e5 中會感覺好勢，就分做4區，稱做「區議會」來自治。機構照高雄教務局e5款。4區分了兩年久真順序。Hit時台灣大會已經有分設中會e5規矩便便，就提出申請，即時得著許可；南部中會改稱做南部大會，全台e5稱做台灣大會。An2-ni 分中會自治會成功，是tui3鄭牧師kap幾位同志e5 努力。
2、發刊《教會新報》。鄭牧師感覺beh鼓舞自治精神著用報紙。所以用謄寫版家己寫，家己印，發行《高雄基督教報》，每月1000部。M7-ku2 tioh8-lat8 m7 好看，就募集5千箍，tui3 大阪買ke-si kap活字。經過濟濟e5難關才會thang發行。可惜印了無sui2，後來巴博士紹介，才tui3 上海買新式e5活字來印，續換名叫《教會新報》，場所ti7屏東醒世社。林燕臣牧師做漢文主筆，書田先生做日文主筆，鄭牧師做白話字主筆兼醒世社主事。鄭牧師每禮拜3日來屏東編輯、校正kap記數。為著醒世社e5事務，伊bat 3暝日無睏。Hit-tiap8 有發行兩千外部銷ti7全台，大鼓吹自治精神。常常早早來，暗暗才倒去，中晝頓開自費；an2-ni繼續4、5年久。
3、起新拜堂。Ti7里港12年久e5 工，中間一項，就是鼓舞起新e5拜堂kap宿舍。Che也thang hou7里港e5會友數念。分區自治e5目的已經達成，鄭牧師 toa3里港也12年a3，伊就辭任hou7 嘉義堂會請，tiam3嘉義做牧師13年。Ti7 嘉義中會gau5鼓舞，辦理財務部5年久。嘉中會thang kap其餘3中會相kap進步，鄭牧師e5努力真大，是逐家所會記得e5。伊toa3嘉義e5時，為著Lok8-moa5-san2 支會，騎車四界題捐來起拜堂。Koh也一擺起教室，兩擺增築拜堂。也有圖書館kap一座圓形主日學e5講堂。可惜戰爭中這兩座受拆毀。鄭牧師因為目珠e5 關係有揀真tu2好e5黃武東牧師來接任。最後有去tiam3水底寮e5教會。雖然目珠花，iau2-ku2盡力傳教，巡會友、教主日學、教人彈琴。伊計劃ai3 ti7 3年久hou7 這個教會發展。無扑算tu2著破病倚6個月。Ti7新曆6月24 暗10點55分，上帝召伊倒去，享壽58歲。隔日火葬，7月3號 e7晡ti7屏東教會舉行埋骨式。會葬者滿滿，有大會議長劉振芳牧師，嘉中議長陳光輝牧師，高中書記鍾成牧師kap嘉義里港水底寮教會代表e5弔詞，鄭牧師iau2有牧師娘，5個後生、3個查某子kap內外孫17 個。伊頭尾34年久e5傳教生活有濟濟e5好模樣。大會議長kap高中代理議長e5弔詞攏稱讚伊是台灣傑出天才宗教家。舉幾若項來講：（1）伊bat擔當大中會議長傳道局長。巴博士e5大會葬，南部設教70週年紀念會，宋博士來台奮興，台灣博覽會中e5 聯合佈道。Chiah e5 攏是伊做大會e5議長e5時所做e5事。（2）伊會作詩kap著作。聖詩e5內面有33首是伊作，抑是翻譯--e5;koh 有寫幾若本聖誕準備集。最後也家己做盲人phong3字e5聖經綱要kap聖詩。（3）致意宗教教育kap子女e5 教育。伊kap故黃俟命牧師開頭一回主日學教員講習會。勤儉hou7子兒讀冊：長男興輝是齒科醫師；次男適安是官線鐵道e5機關士；三男泉生是牧師；四男賢理是國校教員；五男聰穎是台灣大學工學院讀冊。大查某子嫁藥劑師，第二查某子嫁師範學校教員；第三--e5讀師範畢業。伊雖然無留財產，iau2-ku2有留信仰hou7子孫。也留一付牧師e5公服做紀念，吩咐子孫代代著有人相續做鄭牧師。今伊轉去lah！煞in e5著磨來安歇，in 所做e5工也te3in（啟 14：13）。
（台灣教會公報 752卷，1951年8月） 
</HL>