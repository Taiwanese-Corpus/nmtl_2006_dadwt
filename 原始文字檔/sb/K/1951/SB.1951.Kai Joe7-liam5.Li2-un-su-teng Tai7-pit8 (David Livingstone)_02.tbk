<CL>
  Tui3 Sai-peng5 kau3 Tang-peng5 
  Li2-un-su-teng tiam3 ti7 A-hui-li7-ka i2-keng chap8-saN ni5 ku2. Sou2-i2 i siuN7 ai3 chhoa7 hiah e5 lang5 koh-chai3 to3-tng2 kau3 in e5 pun2 sou2-chai7. Sun7 chit e5 ki-hoe7 soa3 thang chhe7 chit tiau5 Sam-pi2-se ho5 e5 goan5-thau5. In-ui7 ti7 hit si5-tai7 iau2 bo5 lang5 chai chit tiau5 toa7 ho5 e5 chui2 tui3 sim2-mih8 sou2-chai7 lai5. Chiau3 lang5 sou2 chai,put-ko3 si7 ho5 e5 chhut-khau2 na7-tiaN7. Sou2-i2 na7 oe7-tit-thang chhe7 chit tiau5 ho5 e5 goan5-thau5, sit8-chai7 m7-si7 sio2-khoa2 su7. 
  Kho2-sioh i e5 sin-the2 iau2 loan2-jiok8. I sou2 khiam3-eng7 e5 mih8-kiaN7 ia7 chin chio2. I beh chin3-cheng5 e5 lou7-cham7 iu7 kau3-kek8 gui5-hiam2. M7-na7 lou7 chin hng7,koh si7 chhiN-sou e5 sou2-chai7. Sui-bong2 si7 an2-ni, i iau2 chin koat-i3 beh koh chin3-cheng5. I sou2 tu2-tioh8 e5 kan-khou2 kong2 boe7 liau2. Iau-go7, piN7-thiaN3 tak8 jit8 u7. In lian5-lian5 keng-ke3 chit8 ni5 koh poeh geh8 jit8 chiah kau3 hai2 e5 sou2-chai7. In chhut-hoat hit jit8 chiu7-si7 9 geh8 20 jit8 (1854 ni5). Hit jit8 i kap hiah e5 Ma2-ko-lo5 lang5 saN-kap choe3-tin7 khi2-sin. Jit8-jit8 keng-ke3 soaN-kan, i2-kip8 pui5-toe7 e5 sou2-chai7; in long2 bo5 phah-sng3 koh bo5 loa7 ku2 oe7 tu2-tioh8 toa7-chui2 im e5 su7. Ti3-kau3 in long2 bo5 tu2 ho2 e5 sou2-chai7 thang an-hioh. Kou-put-chiong eng7 tam5 thou5 lai5 thiap8 kui tui, na2 chhin-chhiuN7 bong7 e5 khoan2-sit. In chiong chit khoan2 e5 thou5-tui lai5 choe3 bin5-chhng5. 
  Li2-un-su-teng chin gau5 khoan2-thai7 kap i choe3-tin7 hiah e5 Ma2-ko-lo5 lang5; put-si5 long2 si7 khoa3-lu7 in e5 khiam3-kheh. TaN in tai7-ke lian5-lian5 kiaN5 oa2 nng7 ni5 ku2 e5 lou7-cham7. Tai7-ke saN-kap siu7-khou2. Na7-si7 sim-koaN siuN7 bian2 koh loa7 ku2, tek-khak u7 thang to3-tng2 kap in e5 bou2-kiaN2, peng5-iu2 saN-kiN3, in tui3 an2-ni it-hoat ju2 gau5 kiaN5. Ng3-bang7 u7 chit8 jit8, in tai7-ke oe7-tit an-jian5 koh kau3 chhu3. Hit si5 kap saN li7-khui e5 koh-chai3 saN-kiN3, in tai7-ke e5 hoaN-hi2 m7-chai beh kau3 chaiN2-iuN7. 
  Chit khoan2 e5 toa7 tham3-hiam2, chit khoan2 e5 lu2-heng5, ti7 se3-kai3 tham3-hiam2 e5 lek8-su2 tiong, sit8-chai7 iau2-be7 u7. TaN in tai7-ke koh-chai3 to3-tng2-lai5, boe7 bian2-tit in teh hoaN-hi2. Na7-si7 in hiah ku2 bo5 ti7-teh,koh long2 bo5 siau-sit, sou2-i2 choe7-choe7 lang5 phah-sng3 Li2-un-su-teng i2-keng si2 liau2 lah. 
  Sui-bong2 in an2-ni teh phah-sng3, iau2-ku2 in u7 chiau3 in e5 khui3-lat8 lai5 teh po2-hou7 Li2-un-su-teng sou2 kau-tai3 in e5 mih8-kiaN7. Hiah e5 Ma2-ko-lo5 lang5 kap in e5 thau5-bak8 Se-ke-le2-tu5 (Sekeletu) chin-chiaN3 chin7-tiong. Li2-un-su-teng sou2 kia3 in e5 mih8-kiaN7 long2 bo5 chit8 hang7 sit-loh8. Sou2-i2 kau3 ui7 e5 si5, i u7 mih8-kiaN7 pian7-pian7 thang eng7. Koh-chai3 tui3 Mou5-hat Bok8-su e5 ho2-i3, kia3 mih8 choe7-choe7 sang3 i, taN Li2-un-su-teng e5 khiam3-kheh, thang kong2 i2-keng chin kau3-giah8. 
  TaN ti7 chit sou2-chai7, thou2-mia5 kio3-choe3 Lin5-ian3-ti5 (Linyanti), in sun7 ki-hoe7 soa3 tiam3 hia kui2-na7 geh8-jit8 ku2. Sui-bong2 kong2 si7 ti7 hia beh hioh-khun3,ki5-sit8 Li2-un-su-teng bo5 chit8 si5 eng5. Jit8-jit8 ka3-si7,jit8-jit8 i-piN7, jit8-jit8 thoan5-po3 Chu2 e5 hok-im, i sou2 choe3--e5 bo5 m7 toa7-toa7 li7-ek ti7 hiah e5 ou-bin7 lang5. In ia7 chin ai3 chiu7-kun7 i. U7-e5 tui3 chin hng7 e5 sou2-chai7 hoaN-hi2 lai5 chhe7 i. 
  I ti7 hia jit8-jit8 pang-chan7 hiah e5 lang5. TaN koh-chai3 chun2-pi7 beh li7-khui Lin5-ian3-ti5. Chit pai2 siuN7 beh te3 hit tiau5 Sam-pi2-se ho5 tit8-tit8 kau3 hai2. Hiah e5 sou2-chai7 bo5 lang5 bat kau3. Lai7-toe2 siN-choe3 sim2-mih8 khoan2 ia7 bo5 lang5 chai. SoaN-lai7 u7 kui2-chok8; lang5 siN-choe3 siaN2-khoan2, che ia7 si7 bo5 lang5 chai-iaN2. Thang kong2 hit e5 khoah-toa7 e5 sou2-chai7, tu5-khi2 soaN-lai7 hiah e5 thou2-jin5 i2-goa7, bo5 lang5 bat kiaN5-tah8. Li2-un-su-teng sou2 beh khi3 e5 sou2-chai7 chiu7-si7 an2-ni. 
  I tai7-seng chim-chiok chun2-pi7 lou7-tiong sou2 tioh8 khiam3-eng7 e5 kan-niu5, koh khan kui2-na7 chiah chhiah-gu5 thang kap i choe3-tin7 khi3. Leng7-goa7 koh kau-siap8 chhiaN3 pah-goa7 e5 chhou-iong2 e5 lang5 thang tau3 pang-chan7 un7-poaN hiah e5 mih8. A-hui-li7-ka e5 lang5 boe7-hiau2 eng7 pin2-taN taN-taN3. In long2 si7 eng7 thau5-khak gia5 mih8. Sou2-i2 chit8 lang5 sou2 oe7 gia5 e5 bo5 kah loa7 tang7. SoaN-lai7 e5 lou7 si7 oeh8-oeh8, chhiu7-na5 koh am7, eng7 gia5 e5 hoat-tou7 khiok si7 khah ho2-se3. 
  Siat-hoat un7-poaN e5 su7, long2 si7 oa2-kho3 thau5-bak8 Se-ke-le2-tu5 lai5 tau3 kha-chhiu2. Lun7 chiah e5 tai7-chi3 i put-chi2 chai-iaN2. I ia7 chin chhin-chhiat koh ai3 pang-chan7. M7-na7 an2-ni, Se-ke-le2-tu5 pun2-sin koh hoaN-hi2 kap Li2-un-su-teng saN-kap choe3-tin7 kiaN5 choe7-choe7 jit8 e5 lou7-cham7. I e5 bok8-tek si7 beh po2-hou7 Li2-un-su-teng. 
  KiaN5 bo5 kui2 jit8, in kui-tin7 chiu7 kau3 Sam-pi2-se chit8 e5 boe7 kong2-tit toa7, boe7 kong2-tit koan5 e5 chui2-chhiang5. Lun7 chit e5 ki5-koai3 se3-kai3 toa7 e5 chui2-chhiang5, in i2-cheng5 bat thiaN-kiN3 lai7-soaN e5 ou-bin7 lang5 kong2. ThiaN-kiN3 in teh kong2, teh heng5-iong5,sit8-chai7 hou7 lang5 oe7 thang kiaN. Chit tiau5 toa7-ho5 e5 chui2 kek8 chhim, lau5 koh kin2. Ti7 chit8 sou2-chai7 tai7-iok u7 3000 pou7 khoah. Kau3 chia khoe-lau5 hut-jian5-kan chhang3 loh8-khi3 ti7 chit8 e5 oeh8-oeh8 e5 chhim-khiN, iok u7 300 goa7 chhioh chhim. Tui3 an2-ni thang chai chui2-chhiang5 e5 koan5 si7 300 chhioh. 
  Chit kang2 toa7 kang2 chui2 chit8-e7 chhiang5 loh8-khi3,tit8-tit8 kau3 khiN-toe2, i e5 chui2-chhiu koh chheng3 koan5,oan2-jian5 na2 chhin-chhiuN7 hun5-bu7 e5 khoan2-sit, a2-si7 na2 ta3-bong5. Tui3 hng7-hng7 khoaN3 na2 chhin-chhiuN7 chit8 ki toa7-ki ian-tang5 teh chhut-hun. Sui-jian5 li7 koh-khah hng7, ia7 oe7-tit khoaN3 kau3 hian7-hian7. I e5 siaN na2 lui5 teh tan5. KhoaN3-kiN3 chit khoan2 e5 keng2-ti3, Li2-un-su-teng e5 sim-koaN siu7-tioh8 toa7 kam2-tong7. I soa3 ka7 i ho7 mia5 kio3-choe3 “I5-to-li7-a e5 Chui2-chhiang5.” 
  In-ui7 hit si5 tu2-tu2 si7 I5-to-li7-a ti7 Eng-kok teh choe3 Lu2-ong5. Sou2-i2 Li2-un-su-teng ho7 chit e5 mia5 lai5 choe3 ki3-liam7. 
  Tui3 chit e5 toe7-hng koh khi3 e5 sou2-chai7, jin5-sou3 chin-choe7. Keng2-ti3 ia7-si7 ho2. Hiah e5 peh-siN3 koh chhin-chhiat. In khoaN3 Li2-un-su-teng lai5 kau3 in hia, tai7-ke chin hoaN-hi2, chau2-lai5 chau2-khi3 beh ngia5-chih i. KhoaN3-kiN3 in an2-ni, Li2-un-su-teng khia7 ti7 in e5 bin7-cheng5 thoan5 Sip8-ji7-ke3 e5 to7-li2. In put-chi2 ti3-i3 thiaN. 
  U7 chit8 hang7 hou7 Li2-un-su-teng put-chi2 thiaN3-thang3 chiah e5 bo5 lang5 thang chiau3-kou3 e5 kan-khou2 lang5. In-ui7 ti7 gou7-chap8 ni5 e5 tiong-kan in u7 siu7 tui3-tek8 e5 phaiN2 khoan2-thai7. Bo5 phah-sng3 e5 si5, tui3-tek8 hut-jian5-kan lai5 pau-ui5 in e5 hiuN-sia7. Au7-lai5 chiong sou2 liah8 e5 lang5, khan khi3 hng7-hng7 e5 sou2-chai7 boe7. ThiaN-kiN3 in siu7 chit khoan2 e5 leng5-jiok8, Li2-un-su-teng put-chi2 m7-kam. Sou2-i2 i it-hoat ai3 hoe3-bo5 chit khoan2 lam7-sam2 liah8 lang5 choe3 lou5-chai5 e5 hong-siok8. I2-keng chai Li2-un-su-teng u7 sit8-i3 ai3 pang-chan7 in, ia7 koh thiaN-kiN3 kong2 i si7 chin gau5 e5 i-seng, in tai7-ke ju2 ai3 chhin-kun7 i. Phoa3-piN7 lang5 kui-tin7 ai3 lai5 hou7 i khoaN3 piN7. Ui7-tioh8 chit e5 in-toaN, in soa3 toa3 choe7-choe7 chiah8-mih8 lai5 sang3 Li2-un-su-teng kap te3 i hiah e5 lang5. 
  In saN-kap li7-khui chit e5 toe7-hng. Au7-lai5 koh khi3 kau3 chit8 e5 sou2-chai7. Ti7 hia tu2-tioh8 chit8 chok8 hui-siong5 phaiN2. In long2 si7 kiah8 to, chheng3, ai3 phin2 se3-lek8. U7 kui2-na7 pai2, hiam2-hiam2 hou7 in pau-ui5 teh. KiaN-liau2 soa3 hou7 in thai5--khi3, Li2-un-su-teng chhiat-i3 kiu5 Siong7-te3 chiau3-kou3 in. Koh bo5 loa7-ku2, in an-jian5 keng-koe3 chit tiau5 toa7 tiau5 ho5 ia7 long2 bo5 siu7 tui3-tek8 e5 ham7-hai7. Khia7 ti7 ho5-kiN, Li2-un-su-teng kap hiah e5 ok-lang5 saN-si5. Soa3 ho2-le2 ka7 in seh-sia7,in-ui7 u7 tui3 in e5 ho5 keng-ke3. 
  Koh-chai3 khi3 e5 sou2-chai7, hou7 tai7-ke chin-chiaN3 kan-khou2; in-ui7 lou7 chin kham-khiat8; chhiu7-na5 iu7-koh am7. Khoe-chui2 bu5-sou3 tiau5. Koh-chai3 bo5 kio5 thang ke3. Sou2-i2 in put-si5 tioh8 liau5-chui2. Chit8 tiau5 liau5-liau2, tioh8 koh liau5 pat8-tiau5, ti3-kau3 hou7 tai7-ke boe7 kong2-tit e5 sian7. 
  Ti7 3 geh8 3 jit8 (1856 ni5), Li2-un-su-teng kiaN5 kau3 Te3-te7 (Tette). Chit sou2-chai7 si7 ti7 Sam-pi2-se ho5-kiN, Pho5-to5-ga5 sou2 koan2-hat e5 sou2-chai7. I tiam3 hia chhit le2-pai3 ku2. Au7-lai5 tui3 Sam-pi2-se ho5 che7 sio2-chun5,lian5-lian5 ko3 chit8 geh8 jit8 ku2. Thang chai chit tiau5 ho5, si7 loa7 toa7, loa7 tng5. 
  Iau2-be7 chhut-hoat e5 tai7-seng, Li2-un-su-teng u7 siat-hoat thang hou7 hiah e5 Ma2-ko-lo5 lang5 tiam3 ti7 Te3-te7. Hit si5 u7 Pho5-to5-ga5 lang5 chiong tu2-ho2 e5 sou2-chai7 chioh in khia7-khi2 kap cheng3-choh. Hou7 in ti7 hia thang theng3-hau7 Li2-un-su-teng to3-khi3 pun2-kok koh to3-tng2 lai5. Bo5-lun7 loa7-ku2, in kong2, in hoaN-hi2 ti7 hia tan2. Li2-un-su-teng kap in iok, kong2, Tu5-khi2 si2-sit i2-goa7, i tek-khak beh koh-chai3 to3-tng2 kau3 ti7 in e5 tiong-kan. Au7-lai5 i kap in saN-si5. SaN li7-piat8 e5 tiong-kan, in tiam3 ti7 Te3-te7 teh choh-sit. Na7-si7 in sim-koaN khng3 ng3-bang7 pat8-jit8 Li2-un-su-teng tek-khak oe7 koh-chai3 to3-tng2 lai5. 
  In tit8-tit8 tan2 nng7 ni5 ku2, au7-lai5 Li2-un-su-teng chiaN5-sit8 koh-chai3 to3-tng2 kap in saN-kiN3. Hit-si5 in boe7 kong2-tit e5 hoaN-hi2. Tai7-ke tio5-thiau3. 
  Ti7 hit kui2 ni5 e5 tiong-kan, Li2-un-su-teng sou2 tu2-tioh8 e5 kan-khou2 kong2 boe7 chin7. I ia7 kau3-kek8 kou-toaN. In-ui7 ti7 saN ni5 ku2, i long2 bo5 siu-tioh8 i e5 bou2-kiaN2 e5 phoe. Na7-si7 in sou2 sia2 e5, choan5-pou7 long2 sit-loh8--khi3. 
  Koh u7 chit8 hang7 hou7 i e5 sim toa7-toa7 hoan5-lo2, chiu7-si7 i u7 siu-tioh8 Lun5-tun Kau3-hoe7 e5 phoe, kong2, “I sou2 choe3 e5 kang kap thoan5 hok-im bo5 koan-he7,” sou2-i2 in boe7 tit koh hu7-tam i e5 keng-hui3. Li2-un-su-teng sia2 phoe he5-tap kong2, i tek-khak bo5 pang3-sak thoan5 hok-im e5 gi7-bu7. Na7-si7 kau3-hoe7 bo5 beh hu7-tam i e5 keng-hui3, i ia7 koat-i3 beh ti7 A-hui-li7-ka choe3-kang. Koh bo5 loa7 ku2, i loh8 chun5 beh to3-tng2 khi3 Eng-kok. 
  To3-tng2 kau3 Pun2-kok 
  Chun2-pi7 beh to3-tng2 e5 si5, ti7 lou7-tiong chiap-tioh8 phoe kong2, i e5 lau7-pe7 i2-keng ke3-ong2 lah. ThiaN-kiN3 an2-ni, i e5 sim-koaN kau3-kek8 iu-bun7. In-ui7 ti7 chit se3-kan bo5 thang koh-chai3 kap i saN-kiN3. I put-si5 ng3-bang7 u7 chit8 pai2 oe7 thang koh-chai3 che7 ti7 lau7-pe7 e5 sin-piN, thang kap i saN-kap kong2-oe7. TaN chit e5 ki-hoe7 i2-keng bo5 lah. 
  Li2-un-su-teng kap i e5 bou2-kiaN2 saN li7-khui i2-keng gou7 ni5 ku2. Ti7 chit tiong-kan, i e5 bok8-su-niu5 e5 taN3 thang kong2 sit8-chai7 si7 chin-chiaN3 tang7. Ka3-si7 i2-kip8 chiau3-kou3 kiaN2-ji5, long2 si7 oa2-kho3 i chit8 lang5. An2-ni i2-keng chin kau3-giah8, ho5-hong3 tiong7-hu koh bo5 ti7-teh. Sou2 u7 e5 keng-hui3 iu7 eng7 bo5 sim2-mih8 kau3. Sou2-i2 Li2-un-su-teng koh-chai3 to3-tng2-lai5 e5 si5, boe7 bian2-tit i hoaN-hi2 kau3 boe7-kou3-tit. 
  1856 ni5 12 geh8, Li2-un-su-teng to3-tng2 kau3 Eng-kok. Chap8-lak8 ni5 cheng5, siau3-lian5 e5 si5, i li7-khui pun2-kok khi3 A-hui-li7-ka chiu. TaN i koh-chai3 to3-tng2 kau3 pun2-kok, tit-tioh8 choan5 kok e5 hoan-geng5. Cheng3-lang5 tai7-ke saN-chiN ai3 chun-keng3 i. Hek8-si7 peh-siN3, a2-si7 ong5-chhin long2 si7 an2-ni. Chhut-mia5 e5 hak8-chia2 sang3 i kim e5 hun-chiong. Lun5-tun chhi7, i2-kip8 pat8 e5 toa7 tou-chhi7 ka7 i toa7 lau7-jiat8. U7 saN keng Tai7-hak8 sang3 i phok-su7 e5 hak8-ui7. Kau3 tak8 sou2-chai7, lang5 oe-oe tin7-tin7 ai3 khoaN3 i. U7 si5 ti7 lou7-nih8 teh kiaN5 e5 si5 hou7 lang5 jin7-tioh8, cheng3-lang5 liam5-piN ka7 i ui5-teh, long2 si7 ai3 kap i khan-chhiu2, chheng2-an. Ti7 le2-pai3-tng5 nih na7-si7 soat-kau3 liau2, kui toa7-tin7 e5 hoe7-iu2, ia7 si7 ai3 chhin-kun7 i. Tai7-ke ai3 kap i kong2-oe7. In kiaN5 boe7 khui-kha. 
  Koh u7 tai7-hak8 e5 hak8-seng, thiaN i ian2-kang2, sim siu7 kam2-tong7, soa3 hoaN-hi2 chi3-goan7 beh khi3 A-hui-li7-ka thoan5-po3 Ki-tok kiu3-se3 e5 hok-im. Li2-un-su-teng tui3 in kong2, “Goa2 kiu5 lin2 tioh8 chu3-bak8 khoaN3 A-hui-li7-ka. Goa2 tai7-seng khi3 hia khui-lou7. Hian7-si5 chiah e5 lou7 long2 khui. TaN koh bo5 kui2 ni5, goa2 chiu7 bo5 ti7-teh. Lin2 m7-thang hou7 sou2 khui e5 lou7, koh-chai3 that-bat8. Goa2 beh koh-chai3 to3-tng2 kau3 A-hui-li7-ka,beh koh chiap-soa3 khui Ki-tok e5 lou7. Goa2 e5 kang lin2 tioh8 soa3-chiap lai5 choe3. TaN goa2 kau-thok lin2 an2-ni lai5 kiaN5.” 
  Li2-un-su-teng m7-na7 si3-koe3 ian2-kang2, m7-na7 si3-koe3 kong2 A-hui-li7-ka e5 cheng5-heng5 hou7 choe7-choe7 lang5 thiaN. I ia7 chiong i chap8-lak8 ni5 ku2, sou2 keng-ke3 e5 su7, tu3 ti7 chheh-nih. Ti3-kau3 hou7 choe7-choe7 lang5 hoan-geng5 i sou2 sia2--e5. I sou2 tu3 chit pun2 chheh, siau chin toa7. Tui3 an2-ni i ka-ki7 ia7 u7 tit-tioh8 toa7-toa7 e5 li7-ek. I e5 siu-jip8 u7 kui2-na7 ban7 gun5. Na7-si7 i2-cheng5 bo5 kau3-giah8 khui3-lat8 thang hou7 i e5 kiaN2-ji5 thak8-chheh. TaN i oe7-tit-thang siat-hoat hou7 in soa3-chiap koh-chai3 thak8. Koh-chai3 u7 thang hu7-tam ka-ki7 e5 sou2-hui3. I m7-bian2 koh oa2-kho3 Lun5-tun Kau3-hoe7 e5 pou2-chou7. Tui3 chit-tiap8 liau2-au7, i koh chun2-pi7 beh to3-tng2 khi3 A-hui-li7-ka. 
  Koh to3-tng2 kau3 A-hui-li7-ka 
  Te7 ji7 pai2 beh koh-chai3 to3-tng2 kau3 A-hui-li7-ka,chit pai2 u7 tit-tioh8 chin-choe7 kho-hak8-chia2 e5 chan3-seng5. In gi7-koat hoaN-hi2 beh hu7-tam i e5 sou2-hui3. In e5 bok8-tek si7 beh chhe7 chit tiau5 Sam-pi2-se ho5 e5 goan5-thau5. Koh-chai3 ai3 gian2-kiu3 A-hui-li7-ka tiong-pou7 e5 te7-li2 i2-kip8 jin5-cheng2. KhoaN3 hit toe7-hng siN-choe3 siaN2 khoan2. In chiong chek-jim7 choan5-pou7 kau-tai3 i khi3 chhe7, khi3 gian2-kiu3 hiah e5 sou2-chai7. Siat-su2 hiah e5 toe7-hng na7 si7 ho2, chiu7 thang ti7 hia siat-kau3, thang ti7 hia thoan5-po3 Chu2 e5 hok-im. Hit toe7-hng e5 thou2-toe7 na7-si7 pui5, in ia7 ng3-bang7 oe7-tit-thang hou7 lang5 khi3 hia khai-khun2. Au7-lai5 tek-khak oe7 chiaN5-choe3 ho2 khia7-khi2 e5 sou2-chai7. Bian2 koh-chai3 tu2-tioh8 lang5 liah8 lang5 khi3 choe3 lou5-chai5. Sou2-i2 sou2 iau3-kin2 e5, si7 tioh8 chin7-lat8 pang-chan7 hiah e5 khun3-khou2 e5 ou-bin7 lang5. Koh tioh8 eng7 Ki-tok e5 thiaN3 lai5 kam2-hoa3 in. U7 khng3 chit khoan2 e5 hi-bong7, boe7 bian2-tit hou7 choe7-choe7 lang5 siu7 kam2-tong7, soa3 toa7 chan3-seng5 i sou2 beh choe3 e5 su7-giap8. 
  Li2-un-su-teng keng2 lak8-e5 pun2-kok lang5 kap i tau3-tin7. Tiong-kan u7 i e5 sio2-ti7 Chha5-li2 (Charles) cho3 i e5 pi3-su, koh u7 Ke5 Iok-han7 I-seng (John Kirk M. D.). I2-goa7 koh si3-e5 lang5; chit8 e5 si7 kho-hak8-chia2, chit8 e5 si7 bi2-sut8-ka, chit8 e5 si7 ki5-su. 
  U7 chit8 hang7 hou7 i put-chi2 eng5-kng, chiu7-si7 iau2-be7 chhut-hoat e5 tai7-seng, i u7 tit-tioh8 I5-to-li7-a Lu2-ong5 e5 chan3-seng5. Lu2-ong5 chhiaN2 Li2-un-su-teng khi3 kau3 ong5-kiong hou7 i saN-kiN3. Koh chin ho2 khoan2-thai7 i. 
  Li2-un-su-teng hou7 cheng3-lang5 ka7 i song3-piat8 liau2-au7, kap Bok8-su-niu5 i2-kip8 i e5 soe3-kiaN2 Ou5-se (Oswell)ti7 3 geh8 10 jit8 (1858 ni5) li7-khui pun2-kok, tah chun5 beh khi3 A-hui-li7-ka. I siong5-siong5 khou2-khng3 i e5 tang5-phoaN7 kong2, Na7-si7 kau3 A-hui-li7-ka, in tai7-ke tioh8 chin7 sou2 oe7--e5 lai5 pang-chan7, lai5 khan-seng5, lai5 khoan2-thai7 hiah e5 bo5 khai-hoa3 e5 ou-bin7 lang5. Tioh8 hou7 in tit-tioh8 to7-tek e5 ka3-si7. Ia7 tioh8 hou7 in e5 seng-oah8 khah an-teng7. 
  Kau3-ui7 e5 si5, in ko2-jian5 u7 an2-ni kiaN5. Tai7-ke put-chi2 thiaN3-sioh hia e5 pun2-toe7 lang5. Sou2-i2 kau3 ti7 kin-a2-jit8, put-lun7 sim2-mih8 chhut-goa7 lang5 na7 khi3 kau3 in hia, ia7 m7-bian2 kiaN u7 sim2-mih8 siong-hai7 Che long2 si7 ui7-tioh8 Li2-un-su-teng e5 gau5 ka3-si7 kap gau5 thiaN3-thang3 hiah e5 lang5. 
  Chun5 kau3 A-hui-li7-ka e5 lam5-peng5, Li2-un-su-teng Bok8-su-niu5 e5 sin-the2 na2 ku2 na2 bo5 iong2-kiaN7, sou2-i2 i kap soe3-kiaN2 Ou5-se tiam3 ti7 hia liau5-iong2. Li2-un-su-teng pun2-sin kap tang5-phoaN7 choe3-tin7 tit8-tit8 kau3 Sam-pi2-se ho5 khau2. Siang7 hit si5 i soa3 toa3 chit8 chiah soe3-chiah he2-chun5 ho7-choe3 Ma7-lo5 (Ma-Robert)kau3 ti7 ho5 khau2. Tui3 chia khi2-sin, in sai2 hit chiah he2-chun5 tit8-tit8 kau3 ho5 e5 lai7-toe7. 
  Ti7 9 geh8 8 jit8 (1858 ni5), chun5 pha-tiaN3 ti7 Te3-te7. Li2-un-su-teng chiuN7-liok8 kap i nng7 ni5 cheng5 sou2 pang3 he7-teh e5 Ma2-ko-lo5 lang5 koh saN-kiN3. In khoaN3-kiN3 i koh-chai3 lai5, hoaN-hi2, tio5-thiau3 kau3 boe7-oe7 kong2--tit. In ti7 soaN-lai7 tit8-tit8 tan2 nng7-ni5 ku2. TaN chu2-lang5 i2-keng koh lai5, in boe7 kim3-tit toa7 hoaN-hi2. Koh-chai3 tit-tioh8 in e5 chu2-lang5 toa3 choe7-choe7 mih8 lai5 sang3 in, in e5 hoaN-hi2 koh-khah kong2 boe7 chin7. 
  In tui3 Sam-pi2-se ho5 khau2 sai2 chit chiah he2-chun5,ti7 lou7-tiong u7 tu2-tioh8 khoe-lau5, sou2-i2 u7 si5 sai2 long2 boe7 chin3. Ui7-tioh8 chit e5 in-toaN, in chiu7 sai2 tui3 pat8 tiau5 khi2-khi3. Chit tiau5 Se-le2 ho5 (Shire River) chin oan-oat, koh long2 si7 thoaN. Sou2-i2 sai2 chun5 tui3 hia khi3 sit8-chai7 put-chi2 khun3-lan5. Keng-ke3 loa7-choe7 kan-khou2, kiaN5 kui2 pah Eng-li2, in chiah kau3 lai7-toe7 khah koan5 e5 sou2-chai7. Ti7 hia khi3-hau7 cham2-jian5 khah ho2. In tai7-ke e5 sin-the2 ia7 khah iong2-kiaN7. 
  Pi2-kau3 pat8 sou2-chai7, chit toe7-hng e5 lang5 ia7 khah bun5-beng5. In oe7-hiau2 phah thih, oe7-hiau2 sio hui5, oe7-hiau2 cheng3 mi5-hoe kap pat8-hang7 chhai3-soe. 
  Ti7 9 geh8 16 jit8 (1859 ni5), Li2-un-su-teng thau5-pai2 khoaN3-kiN3 chit8 e5 chiaN2-chui2 e5 toa7 ou5. Tng5 u7 350 Eng-li2. I e5 chui2 ia7 chin chheng. Chit e5 ou5 ho7-choe3 Na5-a2-sah (Nyasa). 
  Kho2-sioh kiaN5 kau3 chit sou2-chai7, i e5 he2-chun5 e7 lau7. Chun5-toe2 long2 si7 khang, khah pou2 ia7 boe7 bat8. Koh in jit8-jit8 sou2 tioh8 eng7 e5 mih8-kiaN7 ia7 chin khiam3. Sou2-i2 Li2-un-su-teng kap i e5 hiaN-ti7 Chha5-li2, kap Ke5 Iok-han7 I-seng chun2-pi7 beh chhoa7 hiah e5 Ma2-ko-lo5 lang5 to3-tng2 khi3 in e5 pun2-hiuN. Na7-si7 in tiong-kan u7 lang5 i2-keng tiam3 ti7 Te3-te7 hiah-nih ku2, koh-chai3 u7 kian3-ti3 ke-koan3, taN soa3 long2 bo5 ai3 to3-tng2 khi3. Chi2-u7 kui2-na7 lang5 hoaN-hi2 kap Li2-un-su-teng choe3-tin7 kiaN5. In sou2 keng-ke3 e5 toe7-hng jin5-sou3 put-chi2 choe7,ia7 chin chhin-chhiat. Na7-si7 ti7 hit sou2-chai7 choe3 kang, kang-chiN5 chin-chiaN3 siok8; chit8 e5 lang5 chit8 jit8 sou2 than3 si7 chio2-chio2. Sou2-i2 hiah e5 Ma2-ko-lo5 lang5 kng mih8 na7-si7 sian7, in chiu7 kau-siap8 chhiaN3 pat8 lang5 lai5 thoe3 in kng. Kang-chiN5 si7 kui2-liap8 siok8-siok8 e5 chu-a2 na7-tiaN7. Tu2-tng7 u7 chit8 e5 pin5-toaN7 koh lau7 e5 Ma2-ko-lo5 lang5 siuN7 sian7 bo5 ai3 kng heng5-li2. I kio3 chit8 e5 siau3-lian5--e5 lai5 thoe3 i, hit e5 lang5 lian5-soa3 ka7 i thoe3 kng saN-jit8 ku2. I sou2 tit-tioh8 e5 kang-chiN5 si7 chit8 nia2 bo5 lang5 ai3, phoa3-phoa3 e5 khou3 na7-tiaN7. 
  Kho2-sioh ti7 chiah e5 sou2-chai7 u7 Pho5-to5-ga5 lang5 tauh8-tauh8 ai3 thau liah8 lang5 khi3 boe7 choe3 lou5-chai5. Koh khi3 bo5 loa7 hng7, in thiaN-kiN3 u7 kui2-na7 e5 Soan-kau3-su tiam3 ti7 Lin5-ian3-ti5 (Linyanti) u7 tu2-tioh8 phoa3-piN7. U7 e5 soa3 si2. Ki5-u5-e5 toa3 boe7 tiau5, kou-put-chiong li7-khui in e5 thoan5-to7 toe7, koh-chai3 to3-tng2 kau3 pun2-kok. In chit kui2 lang5 peng5-sou3 teh choe3 kau3-hoe7 e5 kang ti7 Ma2-ko-lo5 lang5 e5 tiong-kan. 
  Koh-chai3 saN geh8 jit8 ku2, Li2-un-su-teng kap i e5 tang5-phoaN7 tit8-tit8 kiaN5 kau3 Ma2-ko-lo5 lang5 e5 toe7-hng. In e5 thau5-bak8 Se-ke-le2-tu5 khoaN3-kiN3 in lai5, sim-koaN kau3-kek8 hoaN-hi2. I kong2, sui-jian5 i tan2 kui2-na7 ni5 ku2, i chai Li2-un-su-teng u7 chit8 jit8 tek-khak oe7 koh-chai3 lai5. 
  Chhit ni5 cheng5, Li2-un-su-teng sou2 kau-tai7 in kou3 e5 mih8-kiaN7 tak8-hang7 long2 ti7-teh. Long2 tit-tioh8 Se-ke-le2-tu5 kap i e5 hu7-jin5-lang5 e5 chiau3-kou3. Bo5 chit8 hang7 sit-loh8. Sit8-chai7 in chin chin7-tiong. Na7 m7-si7 Li2-un-su-teng pun2-sin gau5 thiaN3-thang3 chiah e5 ou-bin7 lang5, in tek-khak boe7 oe7 chin7-tiong kau3 an2-ni. 
  Ti7 chit si5, hit chiah he2-chun5 (Ma7-lo5) na2 ku2 na2 phaiN2-khi3. Tauh8-tauh8 teh siu-li2, na7-si7 bo5 hoat-tou7. Kau3 lou7-be2 kou-put-chiong tioh8 ka7 i pang3-sak. TaN Li2-un-su-teng na7-si7 chhut-goa7 si7 eng7 soe3 chiah chun5-a2. 
  Ti7 1861 ni5, i kap i e5 tang5-phoaN7 eng7 sio2-chun5 tit8-tit8 sai2 kau3 hai2-khau2 e5 sou2-chai7. Kau3-ui7 e5 si5, in tit-tioh8 kui2-na7 e5 kou2 peng5-iu2 e5 ho2 khoan2-thai7. Koh u7 siu-tioh8 i e5 ka-chok8 sou2 kia3-lai5 e5 phoe. Hiah e5 phoe sui-bong2 si7 ni5 poaN3 cheng5 sou2 sia2-e5, iau2-ku2 thak8 liau2 hou7 i e5 sim tit-tioh8 chin toa7 e5 an-ui3. 
  Tu2-tioh8 chhi3-lian7
  Ti7 1861 ni5 e5 ni5-thau5, Li2-un-su-teng u7 koh cho7 chit8 chiah sin e5 he2-chun5. Ka7 i ho7 mia5 choe3 Pai2-o-ni5 (Pioneer). In-ui7 hit chiah ku7 e5, i2-keng phaiN2-phaiN2, bo5 lou7-eng7. 
  Siang5 chit chun7, tui3 pun2-kok u7 siau3-lian5 e5 soan-kau3-su, chi3-goan7 beh khi3 A-hui-li7-ka pang-chan7 i thoan5-po3 Chu2 e5 hok-im. In chiah e5 soan-kau3-su tai7-ke put-chi2 u7 hak8-lek8. Koh long2-si7 iu2-beng5 Tai7-hak8 e5 chut-giap8 seng. 
  Chhoa7 chiah e5 soan-kau3-su choe3-tin7 khi3--e5, chiu7-si7 Ma2-khian Kam-tok (Bishop Moekenyie). I u7 chhoa7 gou7 e5 Eng-kok lang5 kap gou7 e5 ou-bin7 lang5 kap i choe3-tin7 khi3. I ng3-bang7 u7 thang chhe7 tu2-ho2 e5 sou2-chai7 lai5 he7 Ki-tok-kau3 e5 toe7-ki. 
  TaN u7 sin e5 he2-chun5, Li2-un-su-teng ng3-bang7 chiong-lai5 oe7-tit thang chiong chit chiah chun5 lai5 un7-poaN mih8-kiaN7 kap chai3-kheh. I long2 bo5 phah-sng3 chit chiah sin chun5 oe7 chiah8 hiah chhim-chui2. Hit-si5 hit tiau5 ho5 iu7-koh ta--khi3. Sou2-i2 sui-bong2 u7 chun5, hoan2-tng2 chin put-pian7. Chong2-si7 kou-put-chiong ia7 tioh8 tit8-tit8 sai2 chiuN7 hit tiau5 ho5. I2-goa7 bo5 sim2-mih8 pat8 khoan2 e5 ho2 hoat-tou7. Tai7-ke phah-sng3 na7-si7 khah ban7 hou7-chui2 kau3 e5 si5, chu7-jian5 ti7 tak8 si3-koe3 chui2 oe7 khah chhiong-chiok, hit tiau5 ho5 ia7 oe7 khah chhim. SiuN7-tioh8 chit khoan2 keng2-gu7,i e5 sim-koaN it-hoat na2 kan-lan5. 
  TaN ti7 chit toe7-hng sui-bong2 thou5 chin pui5, lang5-lang5 eng-kai tioh8 chin ho2 khia7-khi2. Chong2-si7 u7 phaiN2-lang5 siong5-siong5 eng7 kiong5 e5 hong-hoat lam7-sam2 lai5 liah8-lang5 khi3 choe3 lou5-chai5. Chhu3 siong5-siong5 hou7 in pang3 he2-sio. Lau7-lang5 hou7 in thai5-si2, siau3-lian5 e5, hou7 in eng7 thih-lian7 lian7; khah iong2-kiaN7 e5,long2 liah8-khi3 boe7 choe3 lou5-le7. Chiah e5 chan5-jim2 e5 lang5 u7 e5 si7 Pho5-to5-ga5 lang5, u7 e5 si7 A-lat-pek lang5. Tu2-tioh8 chit khoan2 e5 su7, choe7-choe7 sou2-chai7 khng3 teh pha-hng, in-ui7 bo5 lang5 thang cheng3-chok. 
  U7 chit8 jit8, Li2-un-su-teng kap Ma2-khian Kam-tok ti7 lai7-soaN e5 sou2-chai7, hut-jian5 tu2-tioh8 chit8 tin7 ou-bin7 lang5 hou7 lang5 eng7 thih-lian7 lian7, teh-beh khan-khi3 boe7. KhoaN3-kiN3 Li2-un-su-teng kap Kam-tok chit8-e7 kau3, chiah e5 phaiN2-lang5 khui-pou7 chiu7 chau2 kau3 chhiu7-na5 lai7. Li2-un-su-teng khoaN3-kiN3 an2-ni, sim-lai7 kau3-kek8 kho2-lin5 hiah e5 siu7 lang5 liah8-e5. In-ui7 in kui toa7-tin7 hou7 lang5 eng7 soh pak8, eng7 thih-lian7 lian7. In e5 seng-khu koh long2 si7 siong. Tai7-ke go7 kau3 san2-san2. KiaN5 oa2 ka7 in khoaN3, Li2-un-su-teng kap Kam-tok it-hoat kho2-lin5 in chiah e5 ou-bin7 lang5. 
  In koaN2-kin2 koah-tng7 sou2 pak8 e5 soh, koh chiong thih-lian7 ka7 i kong3-tng7, hou7 in tai7-ke tit-tioh8 thau2-pang3. In hiah e5 hap8-kiong7 u7 poeh-chap8-si3 lang5. Thau2-pang3 liau2, in ui7-tioh8 kiaN tui3-tek8 soa3 long2 m7-kaN2 chau2. Kan-ta oe7-hiau2 kiu5 Li2-un-su-teng iong5-un2 in kap i choe3-tin7; ng3-bang7 thang tit-tioh8 i e5 ti3-im3. Ma2-khian Kam-tok chin7-lat8 an-ui3 in, soa3 iok beh chhoa7 in koh to3-tng2. I ia7 siong5-siong5 kong2 sip8-ji7-ke3 e5 to7-li2 hou7 in thiaN, soa3 chin7 i sou2-oe7--e5 lai5 chiau3-kou3 in. Tui3 chit si5 i2-au7, Li2-un-su-teng u7 kui2-na7 pai2 e5 ki-hoe7 lai5 chin2-kiu3 pat8 e5 lou5-le7. 
  Au7-lai5 i u7 keng2 chit8 e5 sou2-chai7 oa2 ti7 Chi3-hoa3 ou5(Lake Chilwa) kiN5. I ai3 ti7 hia kian3-siat chit8 e5 kau3-hoe7. Tai7-ke khoaN3 hit e5 ui7-ti3 put-chi2 hah8. Hia e5 khi3-hau7 ia7 si7 ho2. Hit te3 e5 lang5 ia7 chin chhin-chhiat. Koh toe7-hng e5 chhut-san2 ia7 si7 choe7. 
  Hiah e5 soan-kau3-su khoaN3-kiN3 chit khoan2 e5 ki-hoe7,tai7-ke koaN2-kin2 ke3-ek8 ai3 khi2 in e5 siok-sia3. In ia7 jit8-jit8 bian2-kiong2 oh8 hiah e5 lang5 e5 khiuN-khau2. Li2-un-su-teng tui3 i e5 keng-giam7, chiong choe7-choe7 hang7 lai5 bian2-le7 chiah e5 sin lai5 e5 soan-kau3-su; kio3 in tioh8 oe7 hiau2 thun-lun2, gau5 jim2-nai7. Au7-lai5 i kap in saN-si5,in-ui7 i pun2-sin ai3 beh khi3 khoaN3 chit e5 Na5-a2-sah ou5 kap i e5 chiu-ui5. I ai3 chai hit toe7-hng e5 khoan2-sit. Ti7 nng7 ni5 cheng5 chit e5 toa7 ou5, ia7 si7 i thau5-pai2 lai5 hoat-kian3-tioh8. Sou2-i2 ou5 e5 chiu-ui5 siN choe3 siaN2 khoan2, ia7 si7 bo5 lang5 chai. Beh khi3 bo5 lang5 bat kau3 e5 sou2-chai7, sit8-chai7 si7 toa7 tham3-hiam2, ia7 si7 u7 gui5-hiam2. 
  Li2-un-su-teng tai7-seng chun2-pi7 chit8 chiah chun5; kau3-giah8 toa7, thang chai3 i kap i e5 tang5-phoaN7. In hap8-kiong7 u7 ji7-chap8 goa7 lang5. Chiong5-tiong u7 i e5 hiaN-ti7 Chha5-li2, koh u7 Ke5 I-seng kap chit8 e5 Eng-kok chui2-siu2. I2-goa7 u7 ji7-chap8 goa7 e5 ou-bin7 lang5. 
  Tai7-seng keng-ke3 hit tiau5 toa7 ho5 kap choe7-choe7 e5 thoaN, in koh geh8 goa7 jit8 ku2, chiu7 kau3 Na5-a2-sah ou5. Ou5 e5 si3-ui5 long2 si7 koan5-soaN, sou2-i2 na7-si7 thau3 hong, ou5 lai7 liam5-piN chiu7 khi2 eng2. Na2 chhin-chhiuN7 Ka-li7-li7 hai2 e5 khoan2-sit. Ti7 chit e5 ou5-kiN5 jin5-sou3 put-chi2 choe7,chong2-si7 hiah e5 lang5 long2 bo5 khai-hoa3, peng5-sou3 koh chin hiong5-ok. In tauh8-tauh8 ai3 chhiuN2-kiap lang5. U7 si5 chiong lang5 soa3 liah8-khi3 boe7 choe3 lou5-chai5. In ia7 chin bo5 sin3-iong7. 
  Koh u7 choe7-choe7 sia7 ti7 chit e5 ou5 e5 pak-si3. In hiah e5 lang5 koh-khah bo5 to7-tek. ChhiuN2 lang5, liah8 lang5,thai5 lang5, pang3-he2 sio chhu3, chit khoan2 chan5-jim2 e5 su7, in khoaN3 choe3 si7 peng5-siong5. Ti7 chit8 ni5 tiong chi3-chio2 u7 chit8-ban7 kau2-chheng lang5 hou7 in liah8-khi3 boe7 choe3 lou5-chai5. Hou7 in liah8 bo5 khi3, tu2-tioh8 si2-sit e5 siau3-giah8 sng3 boe7 liau2. Peng5-kun-chhe2, ti7 gou7 e5 lang5 e5 tiong-kan, u7 si3 e5 hou7 in thai5-si2, u7 chit8 e5 hou7 in liah8-khi3. Tui3 an2-ni lai5 ka7 i sng3, tu2-tioh8 thai5-si2--e5,mui2 ni5 sng3 si7 kui2-na7 ban7. 
  Li2-un-su-teng kap i e5 tang5-phoaN7, ti7 hit toe7-hng lu2-heng5 nng7, saN geh8 jit8 ku2, chiah koh loh8 lam5-peng5. In ti7 lou7-tiong thiaN-kiN3 hiah e5 soan-kau3-su, tit-tioh8 chin ho2 ki-hoe7 teh choe3 Chu2 e5 kang. Chun5 kun7-oa2 e5 si5, Ma2-khian Kam-tok kap hit kui2 e5 soan-kau3-su,chit8-e7 khoaN3-kiN3 Li2-un-su-teng kap i e5 tang5-phoaN7 ti7 chun5-nih, tai7-ke hoaN-hi2 kau3 boe7-kou3-tit. In khia7 ti7 ho5-kiN chhiu2 na2 iat8, Li2-un-su-teng e5 chun5 te3 ho5-chui2 na2 lau5. Chun5 khi3 kau3 hng7-hng7, hiah e5 soan-kau3-su chiah oat8 to3-tng2-khi3. Che si7 lou7-be2 pai2 Ma2-khian Kam-tok khoaN3-kiN3 Li2-un-su-teng e5 bin7. 
  Tui3 chit si5 i2-au7, Li2-un-su-teng tit8-tit8 sun5 Sam-pi2-se ho5 kau3 hai2-nih. Ti7 hia i u7 chun2-pi7 beh koh-chai3 cho7 chit8 chiah khah toa7 chiah e5 he2-chun5. Koh bo5 loa7-ku2, Li2-un-su-teng Bok8-su-niu5 kap kui2-na7 e5 soan-kau3-su ia7 beh lai5. Koh-chai3 Sou-kek-lan5 TiuN2-lo2 Kau3-hoe7 u7 phai3 chit8 e5 bok8-su choe3 tai7-piau2-chia2 beh lai5 kap i chham-siong5, siat-kau3 ti7 A-hui-li7-ka e5 su7. Koh bo5 kui2 geh8 jit8 ku2, in thiaN-kiN3 chin-chiaN3 thang hoan5-lo2 e5 siau-sit, kong2, Ma2-khian Kam-tok kap chit8 e5 soan-kau3-su, in-ui7 ke3-thau5 thoa-boa5 kap tu2-tioh8 phoa3-piN7, taN in nng7 lang5 long2 piat8-se3 lah. Chu2 e5 lou5-pok8 siu7 keng2-tiau3. Ki5-u5--e5 tu2-tioh8 chiong2-chiong2 e5 su7, kou-put-chiong tioh8 li7-khui in sou2 tiam3 e5 sou2-chai7. Tai7-ke koh-chai3 to3-tng2 khi3 pun2-kok. Li2-un-su-teng sou2 ke3-bou5 e5 kang long2-chong2 soah lah! I e5 sim chu7-jian5 kau3-kek8 iu-bun7. 
  M7-na7 an2-ni, chiu7 i e5 tang5-phoaN7 ia7 soa3 tu2-tioh8 jiat8-cheng3, chin siong-tiong7. In e5 sin-the2 chin kan-khou2. In sou2 tiam3 e5 sou2-chai7 ia7 chin bo5 hah8. Thou2-toe7 chin ke7, koh sip-khi3. Khi3-hau7 ia7 chin joah8, an2-ni koh ke-thiN in tai7-ke e5 chhiN-chham2. 
  Koh bo5 loa7-ku2, Li2-un-su-teng Bok8-su-niu5 ia7 tu2-tioh8 chin tang7 e5 jiat8-piN7. Jiat8 long2 boe7 the3. I kan-khou2 chit8 le2-pai3 ku2, au7-lai5 siu7 Chu2 keng2-tiau3. Ke3-sin hit-jit8 si7 le2-pai3-jit8 (1862 ni5 4 geh8 27 jit8). 
  TaN Li2-un-su-teng boe7 bian2-tit chin iu-bun7, chin bo5-liau5. I che7 ti7 Bok8-su-niu5 e5 sin-piN tit8-tit8 lau5 bak8-sai2. 
  Au7-lai5 ka7 Bok8-su-niu5 bai5-chong3 ti7 chit8 chang5 toa7 chang5 chhiu7-kha, oa2 ti7 Sam-pi2-se ho5-kiN5. Hit-jit8 Li2-un-su-teng sia2 hit-jit8 e5 jit8-ki3, kong2, “Kiam2-chha2 u7 chit8 jit8, i beh ti7 chit e5 hng7-hng7, tiam7-cheng7 e5 sou2-chai7. Ti7 chit8 e5 chhim-chhim e5 chhiu7-na5 lai7, i beh tiam3 hia an-cheng7 khun3 kau3 koh-oah8 e5 jit8. Hit-si5 Siong7-te3 e5 sau3-kak beh tan5. Hoan7-na7 thiaN3 I e5 lang5 beh tit-tioh8 koh-oah8 e5 eng5-kng.” 
  Koh bo5 loa7-ku2, Li2-un-su-teng chiong i e5 sin chun5 koh chiuN7 Sam-pi2-se ho5. I e5 bok8-tek si7 beh koh-chai3 jip8 ti7 Na5-a2-sah ou5. 1863 ni5 chiaN-geh8 10 jit8 khi2-sin. Ti7 lou7-tiong in keng-ke3 choe7-choe7 hoan-sia7. Cheng5 bo5 loa7-ku2 chiah e5 sou2-chai7 chin hoat-tat8, jin5-sou3 ia7 chin-choe7. TaN chhin-chhiuN7 pha-hng, khong3-ia2 e5 sou2-chai7. In-ui7 bo5 phah-sng3 e5 si5, u7 Pho5-to5-ga5 lang5 kap in e5 tong2-lui7 hut-jian5 kau3, chiong chhu3 pang3 he2 sio, chiong hoan-sia7 e5 lang5 soa3 liah8-khi3. U7 e5 hou7 in phah-si2, u7-e5 tu2-tioh8 si2, u7-e5 hou7 lang5 liah8-khi3 choe3 lou5-le7. Loan2-jiok8 kiaN5 boe7 khi3--e5, pang3 ti7 lou7-tiong, hou7 in ti7 hia un5-un5 go7-si2. Sou2-i2 na7-si7 tui3 hiah e5 sou2-chai7 keng-ke3, ti7 lou7-kiN theng3 khoaN3 kut-thau5 hian7-hian7. Tu2-tioh8 chit khoan2 e5 tai7-chi3, Li2-un-su-teng i2-cheng5 ke3-ek8 beh ti7 chia siat kau3-hoe7, taN sit-bang7 lah ! 
  Na2 chhin-chhiuN7 chai-e7 choe3 chit8 si5 kau3. Chit toe7-hng hit-si5 koh-chai3 tu2-tioh8 toa7 kho2-oaN7. In-ui7 chin ku2 bo5 loh8 hou7, ti3-kau3 thong si3-koe3 phak8 kau3 ta-ta. Un-ek8 piN7 ia7 soa3 kau3, si2 e5 lang5 hui-siong5 choe7. In e5 sin-si phu5 ti7 ho5-nih, choe7 kau3 boe7 sng3-tit. Bo5 si2--e5, bo5-lun7 ta-pou, a2-si7 cha-bou2 gin2-a2, tai7-ke go7 kau3 chhun chit8 ki kut-thau5. U7-e5 bo5 lat8, boe7 kiaN5. In kan-ta tiam7-tiam7 to2-teh, teh tan2 si2 e5 jit8. Toa7-lang5 ia7 si7 an2-ni. U7-e5 go7 kau3 san2-san2, boe7-oe7 tin2-tang7. Sin-si hoaiN5-kek8 chit8 si3-koe3. Ti7 lou7-piN, ti7 hng5-nih, long2 si7 lang5 e5 kut-thau5. Bo5 kin2-kin2 si2 e5, pe5 khi3 chhiu7-kha si2, u7-e5 si2 ti7 chhau2-liau5-a2 lai7. Chap8-poeh geh8 jit8 cheng5, Li2-un-su-teng tiam3 ti7 hia e5 si5, hit-tiap8 jin5-khau2 iau2 chin choe7. Thong hit toe7-hng ia7 chin hoat-tian2. TaN hut-jian5-kan tu2-tioh8 chai-e7, hiah e5 peh-siN3 sit8-chai7 kau3-kek8 chhiN-chham2. In tiong-kan u7-e5 hou7 lang5 liah8, u7-e5 hou7 lang5 thai5. Koh-chai3 tu2-tioh8 toa7 kho2-oaN7 kap un-ek8. Sou2-i2 sou2 Chhun e5 jin5-sou3 pi2 i2-cheng5 kiam2 chin choe7. 
  KhoaN3-kiN3 an2-ni, Li2-un-su-teng koat-sim beh chin7 i sou2 oe7, lai5 hoe3-bo5 chit khoan2 lam7-sam2 liah8 lang5 khi3 choe3 lou5-le7 e5 phaiN2 hong-siok8. Na7 bo5 ka7 i hoe3-bo5,A-hui-li7-ka lang5 si7 eng2-oan2 khia7-khi2 ti7 kan-khou2, siu7 lang5 leng5-jiok8 e5 toe7-kai3. 
  In-ui7 tiam3 ti7 lai7-soaN e5 sou2-chai7, tak8 hang7 chin put-pian7. Ui7-tioh8 thoa-boa5 bo5 thang hioh-khun3,koh chiah8-liau7 long2 bo5 kau3, Li2-un-su-teng kap i e5 hiaN-ti7 Chha5-li2, kap Ke5 I-seng, tai7-ke e5 sin-the2 na2 ku2 na2 soe-jiok8. Kau3 be2, in long2 tu2-tioh8 phoa3-piN7 chin siong-tiong7. Tai7-ke go7 kau3 san2-san2. 
  1863 ni5 7 geh8, Li2-un-su-teng chun2-pi7 beh koh to3-tng2 khi3 Eng-kok. Chong2-si7 ui7-tioh8 ho5 e5 chui2 bo5 kau3-giah8 chhim. In-ui7 loh8 hou7 e5 si5 iau2-be7 kau3,in tan2 kui2-na7 geh8-jit8 ku2, ng3-bang7 toa7-hou7 na7 kau3, ho5 na7 khah chhim, i chiu7 oe7-tit sai2 i e5 he2-chun5 tit8-tit8 kau3 hai2-kiN5 e5 sou2-chai7. 
  Teh tan2 e5 si5 siu-tioh8 phoe, chiah chai i tau3 kian3-ti3 ti7 Si-le2 e5 kau3-hoe7, taN i2-keng u7 chhian-soa2 khi3 ti7 Song-kip-pa-ni2 to2, kun7-oa2 A-hui-li7-ka tang-peng5 e5 hai2-kiN5. Che si7 ui7-tioh8 Ma2-khian Kam-tok e5 hou7-jim7-chia2 pun2-sin e5 i3-kian3. ThiaN-kiN3 chit khoan2 e5 siau-sit, Li2-un-su-teng e5 sim toa7 hoan5-lo2 kau3 boe7 chiah8, boe7 khun3-tit. Sou2-i2 i kin2-kin2 sia2 pek-chhiat e5 phoe, khou2-khng3 hit e5 sin e5 Kam-tok tek-khak m7-thang li7-khui hit sou2-chai7. Chong2-si7 sin e5 Kam-tok bo5 beh siu7 khou2-khng3. 
</CL>
<HL>

Tui3西爿到東爿 
Li2-un-su-teng tiam3 ti7亞非利加已經十三年久。所以伊想ai3 chhoa7 hiah e5人koh再倒轉到in e5本所在。順這個機會續thang chhe7這條三比西河e5源頭。因為ti7 hit時代iau2無人知這條大河e5水tui3甚物所在來。照人所知，不過是河e5出口na7-tiaN7。所以若會得thang chhe7這條河e5源頭，實在m7是小可事。 
可惜伊e5身體iau2軟弱。伊所欠用e5物件也真少。伊beh進前e5路站又夠極危險。M7-na7路真遠，koh是生疏e5所在。雖罔是an2-ni，伊iau2真決意beh koh進前。伊所tu2著e5艱苦講boe7了。枵餓、病痛逐日有。In連連經過一年koh八月日才到海e5所在。In出發hit日就是9月20日（1854年）。Hit日伊kap hiah e5 Ma5-ko-lo5人相kap做陣起身。日日經過山間，以及肥地e5所在；in攏無扑算koh無偌久會tu2著大水淹e5事。致到in攏無tu2好e5所在thang安歇。姑不chiong用tam5塗來疊歸堆，若親像墓e5款式。In將這款e5塗堆來做眠床。 
Li2-un-su-teng 真gau5款待kap伊做陣hiah e5 Ma5-ko-lo5人；不時攏是掛慮in e5欠缺。今in大家連連行倚兩年久e5路站。大家相kap受苦。若是心肝想免koh偌久，的確有thang倒轉kap in e5某子，朋友相見，in tui3 an2-ni一發愈gau5行。向望有一日，in大家會得安然koh到厝。Hit時kap相離開e5 koh再相見，in大家e5歡喜m7知beh到怎樣。 
這款e5大探險，這款e5旅行，ti7世界探險e5歷史中，實在iau2-be7有。今in大家koh再倒轉來，boe7免得in teh歡喜。但是in hiah久無ti7-teh，koh攏無消息，所以濟濟人扑算 Li2-un-su-teng 已經死了lah。 
雖罔in an2-ni teh扑算，iau2-ku2 in有照in e5氣力來teh保護 Li2-un-su-teng 所交代in e5物件。Hiah e5 Ma-ko-lo5人kap in e5頭目西加禮儲（Sekeletu）真正盡忠。 Li2-un-su-teng 所寄in e5物件攏無一項失落。所以到位e5時，伊有物件便便thang用。Koh再tui3摩轄牧師e5好意，寄物濟濟送伊，今 Li2-un-su-teng e5欠缺，thang講已經真夠額。 
今ti7 這所在，土名叫做Lin5-ian3-ti5(Linyanti），in順機會續tiam3 hia幾若月日久。雖罔講是ti7 hia beh hioh睏，其實 Li2-un-su-teng 無一時閒。日日教示，日日醫病，日日傳播主e5福音，伊所做--e5無m7大大利益ti7 hiah e5烏面人。In也真ai3就近伊。有e5 tui3真遠e5所在歡喜來chhe7伊。 
伊ti7 hia日日幫贊hiah e5人。今koh再準備beh離開Lin5-ian3-ti5。這擺想beh te3 hit條三比西河直直到海。Hiah e5所在無人bat到。內底生做甚物款也無人知。山內有幾族；人生做啥款，che也是無人知影。Thang講hit個闊大e5所在，除起山內hiah e5土人以外，無人bat行踏。 Li2-un-su-teng 所beh去e5所在就是an2-ni。 
伊代先斟酌準備路中所著欠用e5乾糧，koh牽幾若隻赤牛thang kap伊做陣去。另外koh交涉倩百外個粗勇e5人thang鬥幫贊運搬hiah e5物。亞非利加e5人boe7曉用扁擔擔擔。In攏是用頭殼gia5物。所以一人所會gia5 e5無kah偌重。山內e5路是隘隘，樹林koh蓊，用gia5 e5法度卻是較好勢。 
設法運搬e5事，攏是倚靠頭目西加禮儲來鬥腳手。論chiah e5代誌伊不止知影。伊也真親切koh ai3幫贊。M7-na7 an2-ni，Se-ke-le2儲本身koh歡喜kap Li2-un-su-teng 相kap做陣行濟濟日e5路站。伊e5目的是beh保護 Li2-un-su-teng 。 
行無幾日，in歸陣就到三比西一個boe7講得大，boe7講得懸e5水chhiang5。論這個奇怪世界大e5水chhiang5，in以前bat聽見內山e5烏面人講。聽見in teh講，teh形容，實在hou7人會thang驚。這條大河e5水極深，流koh緊。Ti7 一所在大約有3000步闊。到chia溪流忽然間chhang3落去ti7一個隘隘e5深坑，約有300外尺深。Tui3 an2-ni thang知水chhiang5 e5懸是300尺。 
這kang2大kang2水一下chhiang5落去，直直到坑底，伊e5水鬚koh沖懸，宛然若親像雲霧e5款式，抑是那罩茫。Tui3遠遠看若親像一支大支煙筒teh出燻。雖然離koh較遠，也會得看到現現。伊e5聲那雷teh tan5。看見這款e5景致，Li2-un-su-teng e5心肝受著大感動。伊續ka7伊號名叫做「維多莉亞e5水chhiang5。」 
因為hit時tu2-tu2是維多莉亞ti7英國teh做女王。所以 Li2-un-su-teng 號這個名來做紀念。 
Tui3這個地方koh去e5所在，人數真濟。景致也是好。Hiah e5百姓koh親切。In看 Li2-un-su-teng 來到in hia，大家真歡喜，走來走去beh迎接伊。看見in an2-ni，Li2-un-su-teng 企ti7 in e5面前傳十字架e5道理。In不止致意聽。 
有一項hou7 Li2-un-su-teng 不止疼痛chiah e5無人thang照顧e5艱苦人。因為ti7五十年e5中間in有受對敵e5歹款待。無扑算e5時，對敵忽然間來包圍in e5鄉社。後來將所掠e5人，牽去遠遠e5所在賣。聽見in受這款e5凌辱，Li2-un-su-teng 不止 m7 甘。所以伊一發ai3廢無這款lam7-sam2掠人做奴才e5風俗。已經知 Li2-un-su-teng 有實意ai3幫贊in，也koh聽見講伊是真gau5 e5醫生，in大家愈ai3親近伊。破病人歸陣ai3來hou7伊看病。為著這個因端，in續toa3濟濟食物來送 Li2-un-su-teng kap te3伊hiah e5人。 
In相kap離開這個地方。後來koh去到一個所在。Ti7 hia tu2著一族非常歹。In攏是kiah8刀、銃，ai3 phin2勢力。有幾若擺，險險hou7 in包圍teh。驚了續hou7 in thai5--去，Li2-un-su-teng 切意求上帝照顧in。Koh無偌久，in安然經過這條大條河也攏無受對敵e5陷害。企ti7 河墘，Li2-un-su-teng kap hiah e5惡人相辭。續好禮ka7 in說謝，因為有tui3 in e5河經過。 
Koh再去e5所在，hou7大家真正艱苦；因為路真kham-khiat8;樹林又koh蓊。溪水無數條。Koh再無橋thang過。所以in不時著liau5水。一條liau5了，著koh liau5別條，致到hou7大家boe7講得e5 sian7。 
Ti7 3月3日（1856年），Li2-un-su-teng 行到Te3-te7(Tette）。這所在是ti7三比西河墘，葡萄牙所管轄e5所在。伊tiam3 hia七禮拜久。後來tui3三比西河坐小船，連連划一月日久。Thang知這條河，是偌大，偌長。 
Iau2-be7出發e5代先，Li2-un-su-teng 有設法thang hou7 hiah e5 Ma5-ko-lo5人tiam3 ti7 Te3-te7。Hit時有葡萄牙人將tu2好e5所在借in企起kap種作。Hou7 in ti7 hia thang聽候 Li2-un-su-teng 轉去本國koh倒轉來。無論偌久，in講，in歡喜ti7 hia等。Li2-un-su-teng kap in約，講，除起死失以外，伊的確beh koh再倒轉到ti7 in e5中間。後來伊kap in相辭。相離別e5中間，in tiam3 ti7 Te3-te7 teh作穡。但是in心肝囥向望別日 Li2-un-su-teng 的確會koh再倒轉來。 
In直直等兩年久，後來 Li2-un-su-teng 成實koh再倒轉kap in相見。Hit時in boe7講得e5歡喜。大家tio5跳。 
Ti7 hit幾年e5中間，Li2-un-su-teng 所tu2著e5艱苦講boe7盡。伊也夠極孤單。因為ti7三年久，伊攏無收著伊e5某子e5批。若是in所寫e5，全部攏失落--去。 
Koh有一項hou7 伊e5心大大煩惱，就是伊有收著倫敦教會e5批，講，「伊所做e5工kap傳福音無關係，」所以in boe7得koh負擔伊e5經費。Li2-un-su-teng 寫批回答講，伊的確無放sak傳福音e5義務。若是教會無beh負擔伊e5經費，伊也決意beh ti7 亞非利加做工。Koh無偌久，伊落船beh倒轉去英國。 
倒轉到本國 
準備beh倒轉e5時，ti7 路中接著批講，伊e5老父已經過往lah。聽見an2-ni，伊e5心肝夠極憂悶。因為ti7 這世間無thang koh再kap伊相見。伊不時向望有一擺會thang koh再坐ti7 老父e5身邊，thang kap伊相kap講話。今這個機會已經無lah。 
Li2-un-su-teng kap伊e5某子相離開已經5年久。Ti7 這中間，伊e5牧師娘e5擔thang講實在是真正重。教示以及照顧子兒，攏是倚靠伊一人。An2-ni已經真夠額，何況丈夫koh無ti7-teh。所有e5經費又用無甚物夠。所以 Li2-un-su-teng koh再倒轉來e5時，boe7免得伊歡喜到boe7顧tit。 
1856年12月，Li2-un-su-teng 倒轉到英國。十六年前，少年e5時，伊離開本國去亞非利加洲。今伊koh再倒轉到本國，得著全國e5歡迎。眾人大家相爭ai3尊敬伊。或是百姓，抑是王親攏是an2-ni。出名e5學者送伊金e5勛章。倫敦市，以及別e5大都市ka7伊大鬧熱。有3間大學送伊博士e5學位。到逐所在，人挨挨陣陣ai3看伊。有時ti7 路nih8 teh行e5時hou7人認著，眾人liam5-piN ka7伊圍teh，攏是ai3 kap伊牽手、請安。Ti7 禮拜堂nih若是說教了，歸大陣e5會友，也是ai3親近伊。大家ai3 kap伊講話。In行boe7開腳。 
Koh有大學e5學生，聽伊演講，心受感動，續歡喜志願beh去亞非利加傳播基督救世e5福音。Li2-un-su-teng tui3 in講，「我求lin2著注目看亞非利加。我代先去hia開路。現時chiah e5路攏開。今koh無幾年，我就無ti7-teh。Lin2 m7-thang hou7 所開e5路，koh再塞密。我beh koh再倒轉到亞非利加，beh koh接續開基督e5路。我e5工lin2著續接來做。今我交託lin2 an2-ni來行。」 
Li2-un-su-teng m7若四界演講，m7-na四界講亞非利加e5情形hou7 濟濟人聽。伊也將伊十六年久，所經過e5事，著ti7冊nih。致到hou7濟濟人歡迎伊所寫--e5。伊所著這本冊，銷真大。Tui3 an2-ni伊家己也有得著大大e5利益。伊e5收入有幾若萬銀。若是以前無夠額氣力thang hou7伊e5子兒讀冊。今伊會得thang設法hou7 in續接koh再讀。Koh再有thang負擔家己e5所費。伊 m7 免koh倚靠倫敦教會e5補助。Tui3 chit-tiap8了後，伊koh準備beh倒轉去亞非利加。 
Koh倒轉到亞非利加 
第二擺beh koh再倒轉到亞非利加，這擺有得著真濟科學者e5贊成。In議決歡喜beh負擔伊e5所費。In e5目的是beh chhe7這條三比西河e5源頭。Koh再ai3研究亞非利加中部e5地理以及人種。看hit地方生做啥款。In將責任全部交代伊去chhe7，去研究hiah e5所在。設使hiah e5地方若是好，就thang ti7 hia設教，thang ti7 hia傳播主e5福音。Hit地方e5土地若是肥，in也向望會得thang hou7人去hia開墾。後來的確會成做好企起e5所在。免koh再tu2著人掠人去做奴才。所以所要緊e5，是著盡力幫贊hiah e5困苦e5烏面人。Koh著用基督e5疼來感化in。有囥這款e5希望，boe7免得hou7濟濟人受感動，續大贊成伊所beh做e5事業。 
Li2-un-su-teng 揀6個本國人kap伊鬥陣。中間有伊e5小弟查理（Charles）做伊e5祕書，koh有枷約翰醫生（John Kirk M. D.）。以外koh 4個人；1個是科學者，1個是美術家，1個是騎師。 
有一項hou7 伊不止榮光，就是iau2-be7出發e5代先，伊有得著維多莉亞女王e5贊成。女王請 Li2-un-su-teng 去到王宮hou7伊相見。Koh真好款待伊。 
Li2-un-su-teng hou7眾人ka7伊送別了後，kap牧師娘以及伊e5細子 Ou5-se（Oawell）ti7 3月10日（1858年）離開本國，搭船beh去亞非利加。伊常常苦勸伊e5同伴講，若是到亞非利加，in大家著盡所會--e5來幫贊，來牽成，來款待hiah e5無開化e5烏面人。著hou7 in得著道德e5教示。也著hou7 in e5生活較安定。 
到位e5時，in果然有an2-ni行。大家不止疼惜hia e5本地人。所以到ti7今仔日，不論甚物出外人若去到in hia，也 m7 免驚有甚物傷害Che攏是為著 Li2-un-su-teng e5 gau5教示kap gau5疼痛hiah e5人。 
船到亞非利加e5南爿，Li2-un-su-teng 牧師娘e5身體那久那無勇健，所以伊kap細子 Ou5-se tiam3 ti7 hia療養。Li2-un-su-teng 本身kap同伴做陣直直到三比西河口。Siang7 hit時伊續toa3一隻細隻火船號做Ma7-lo5(Ma-Robert）到ti7河口。Tui3 chia起身，in駛hit隻火船直直到河e5內地。 
Ti7 9月8日（1858年），船拋碇ti7帝地。Li2-un-su-teng 上陸kap伊兩年前所放下teh e5 Ma5-ko-lo5人koh相見。In看見伊koh再來，歡喜，tio5跳到boe7會講--tit。In ti7山內直直等兩年久。今主人已經koh來，in boe7禁tit大歡喜。Koh再得著in e5主人toa3濟濟物來送in，in e5歡喜koh-khah講boe7盡。 
In tui3三比西河口駛這隻火船，ti7路中有tu2著溪流，所以有時駛攏boe7進。為著這個因端，in就駛tui3別條起去。這條Se-le2河（Shire River）真彎越，koh攏是灘。所以駛船tui3 hia去實在不止困難。經過偌濟艱苦，行幾百英哩，in才到內地較懸e5所在。Ti7 hia氣候cham2然較好。In大家e5身體也較勇健。 
比較別所在，這地方e5人也較文明。In會曉扑鐵，會曉燒hui5，會曉種棉花kap別項菜蔬。 
Ti7 9月16日（1859年），Li-un-su-teng 頭擺看見一個汫水e5大湖。長有350英哩。伊e5水也真清。這個湖號做Na5-a2-sah (Nyasa)。 
可惜行到這所在，伊e5火船會漏。船底攏是空，khah補也boe7密。Koh in日日所著用e5物件也真欠。所以 Li2-un-su-teng kap伊e5兄弟查理，kap枷約翰醫生準備beh chhoa7 hiah e5 Ma5-ko-lo5人倒轉去in e5本鄉。但是in中間有人已經tiam3 ti7 Te3-te7 hiah-nih久，koh再有建置家眷，今續攏無ai3倒轉去。只有幾若人歡喜kap Li2-un-su-teng 做陣行。In所經過e5地方人數不止濟，也真親切。若是ti7 hit所在做工，工錢真正俗；一個人一日所趁是少少。所以hiah e5 Ma5-ko-lo5人扛物若是sian7，in就交涉倩別人來替in扛。工錢是幾粒俗俗e5珠仔na7-tiaN7。Tu2-tng7有一個貧憚koh老e5 Ma5-ko-lo5人想sian7無ai3扛行李。伊叫一個少年--e5來替伊，hit個人連續ka7伊替扛3日久。伊所得著e5工錢是一領無人ai3，破破e5褲na7-tiaN7。 
可惜ti7 chiah e5所在有葡萄牙人tauh8-tauh8 ai3偷掠人去賣做奴才。Koh去無偌遠，in聽見有幾若個宣教師tiam3 ti7 Lin5-ian3-ti5(Linyanti）有tu2著破病。有e5續死。其餘e5 toa3 boe7 tiau5，姑不chiong離開in e5傳道地，koh再倒轉到本國。In這幾人平素teh做教會e5工ti7 Ma5-ko-lo5人e5中間。 
Koh再三月日久，Li2-un-su-teng kap伊e5同伴直直行到Ma5-ko-lo5人e5地方。In e5頭目Se-ke-le2儲看見in來，心肝夠極歡喜。伊講，雖然伊等幾若年久，伊知 Li2-un-su-teng 有一日的確會koh再來。 
7年前，Li2-un-su-teng 所交代in顧e5物件逐項攏ti7-teh。攏得著Se-ke-le2儲kap伊e5婦人人e5照顧。無一項失落。實在in真盡忠。若m7是 Li2-un-su-teng 本身gau5疼痛chiah e5烏面人，in的確boe7會盡忠到an2-ni。 
Ti7這時，hit隻火船（Ma7-lo5)那久那歹去。Tauh8-tauh8 teh修理，但是無法度。到路尾姑不chiong著ka7伊放sak。今 Li2-un-su-teng 若是出外是用細隻船仔。 
Ti7 1861年，伊kap伊e5同伴用小船直直駛到海口e5所在。到位e5時，in得著幾若個古朋友e5好款待。Koh有收著伊e5家族所寄來e5批。Hiah e5批雖罔是年半前所寫e5，iau2-ku2讀了hou7伊e5心得著真大e5安慰。 
Tu2著試煉
Ti7 1861年e5年頭，Li2-un-su-teng 有koh造一隻新e5火船。Ka7伊號名做pai2-o-ni5(Pioneer）。因為hit隻舊e5，已經歹歹，無路用。 
Siang5這陣，tui3本國有少年e5宣教師，志願beh去亞非利加幫贊伊傳播主e5福音。In chiah e5宣教師大家不止有學歷。Koh攏是有名大學e5卒業生。 
Chhoa7 chiah e5宣教師做陣去--e5，就是Ma2-khian監督（Bishop Moekenyie）。伊有chhoa7 5個英國人kap 5 個烏面人kap伊做陣去。伊向望有thang chhe7 tu2好e5所在來下基督教e5地基。 
今有新e5火船，Li2-un-su-teng 向望將來會得thang將這隻船來運搬物件kap載客。伊攏無扑算這隻新船會食hiah深水。Hit時hit條河又koh礁--去。所以雖罔有船，反轉真不便。總是姑不chiong也著直直駛上hit條河。以外無甚物別款e5好法度。大家扑算若是較慢雨水到e5時，自然ti7逐四界水會較充足，hit條河也會較深。想著這款境遇，伊e5心肝一發那艱難。 
今ti7 這地方雖罔塗真肥，人人應該著真好企起。總是有歹人常常用強e5方法lam7-sam2來掠人去做奴才。厝常常hou7 in放火燒。老人hou7 in thai5死，少年e5，hou7 in用鐵鍊鍊；較勇健e5，攏掠去賣做奴隸。Chiah e5殘忍e5人有e5是葡萄牙人，有e5是阿拉伯人。Tu2著這款e5事，濟濟所在囥teh拋荒，因為無人thang種作。 
有一日，Li2-un-su-teng kap馬騫監督ti7內山e5所在，忽然tu2著一陣烏面人hou7人用鐵鍊鍊，teh-beh牽去賣。看見 Li2-un-su-teng kap監督一下到，chiah e5歹人開步就走到樹林內。Li2-un-su-teng 看見an2-ni，心內夠極可憐hiah e5受人掠e5。因為in歸大tin7 hou7人用索縛，用鐵鍊鍊。In e5身軀koh攏是傷。大家餓到san2-san2。行倚ka7 in看，Li2-un-su-teng kap監督一發可憐in chiah e5烏面人。 
In趕緊割斷所縛e5索，koh將鐵鍊ka7伊槓斷，hou7 in大家得著thau2放。In hiah e5合共有八十四人。Thau2放了，in為著驚對敵續攏 m7敢 走。Kan-ta會曉求 Li2-un-su-teng 容允in kap伊做tin7;向望thang得著伊e5致蔭。Ma2-khian監督盡力安慰in，續約beh chhoa7 in koh倒轉。伊也常常講十字架e5道理hou7 in聽，續盡伊所會--e5來照顧in。Tui3這時以後，Li2-un-su-teng 有幾若擺e5機會來拯救別e5奴隸。 
後來伊有揀一個所在倚ti7 志化湖（Lake Chilwa）墘。伊ai3 ti7 hia建設一個教會。大家看hit個位置不止合。Hia e5氣候也是好。Hit te3 e5人也真親切。Koh地方e5出產也是濟。 
Hiah e5宣教師看見這款e5機會，大家趕緊計劃ai3起in e5宿舍。In也日日勉強學hiah e5人e5腔口。Li2-un-su-teng tui3伊e5經驗，將濟濟項來勉勵chiah e5新來e5宣教師；叫in著會曉吞忍，gau5忍耐。後來伊kap in相辭，因為伊本身ai3 beh去看這個Na5-a2-sah湖kap伊e5周圍。伊ai3知hit地方e5款式。Ti7兩年前這個大湖，也是伊頭擺來發見著。所以湖e5周圍生做啥款，也是無人知。Beh去無人bat到e5所在，實在是大探險，也是有危險。 
Li2-un-su-teng 代先準備一隻船；夠額大，thang再伊kap伊e5同伴。In合共有二十外人。從中有伊e5兄弟查理，koh有枷醫生kap一個英國水手。以外有二十外個烏面人。 
代先經過hit條大河kap濟濟e5灘，in koh月外日久，就到Na5-a2-sah湖。湖e5四圍攏是高山，所以若是thau3風，湖內liam5-piN 就起湧。若親像迦利利海e5款式。Ti7這個湖墘人數不止濟，總是hiah e5人攏無開化，平素koh真雄惡。In tauh8-tauh8 ai3搶劫人。有時將人續掠去賣做奴才。In也真無信用。 
Koh有濟濟社ti7這個湖e5北勢。In hiah e5人koh較無道德。搶人、掠人、thai5人、放火燒厝，這款殘忍e5事，in看做是平常。Ti7一年中至少有一萬九千人hou7 in掠去賣做奴才。Hou7 in掠無去，tu2著死失e5數額算boe7了。平均chhe2，ti7 5個人e5中間，有4個hou7 in thai5死，有一個hou7 in掠去。Tui3 an2-ni來ka7伊算，tu2著thai5死--e5，每年算是幾若萬。 
Li2-un-su-teng kap伊e5同伴，ti7 hit地方旅行兩、三月日久，chiah koh落南爿。In ti7路中聽見hiah e5宣教師，得著真好機會teh做主e5工。船近倚e5時，Ma2-khian監督kap hit幾個宣教師，一下看見 Li2-un-su-teng kap伊e5同伴ti7 船nih，大家歡喜到boe7顧tit。In企ti7河墘手那iat8，Li2-un-su-teng e5船te3河水那流。船去到遠遠，hiah e5宣教師chiah越倒轉去。Che是路尾擺Ma2-khian監督看見 Li2-un-su-teng e5面。 
Tui3這時以後，Li2-un-su-teng 直直巡三比西河到海nih。Ti7 hia伊有準備beh koh再造一隻較大隻e5火船。Koh無偌久，Li2-un-su-teng 牧師娘kap幾若個宣教師也beh來。Koh再蘇格蘭長老教會有派一個牧師做代表者beh來kap伊參詳，設教ti7 亞非利加e5事。Koh無幾月日久，in聽見真正thang煩惱e5消息，講，Ma2-khian監督kap一個宣教師，因為過頭拖磨kap tu2著破病，今in兩人攏別世lah。主e5奴僕受揀召。其餘--e5 tu2著種種e5事，姑不chiong著離開in所tiam3 e5所在。大家koh再倒轉去本國。Li2-un-su-teng 所計謀e5工攏總煞lah！伊e5心自然夠極憂悶。 
M7-na7 an2-ni，就伊e5同伴也續tu2著熱症，真siong重。In e5身體真艱苦。In所tiam3 e5所在也真無合。土地真低，koh溼氣。氣候也真熱，an2-ni koh加添in大家e5淒慘。 
Koh無偌久，Li2-un-su-teng 牧師娘也tu2著真重e5熱病。熱攏boe7退。伊艱苦一禮拜久，後來受主揀召。過身hit日是禮拜日（1862年4月27日）。 
今 Li2-un-su-teng boe7免得真憂悶，真無聊。伊坐ti7牧師娘e5身邊直直流目屎。 
後來ka7牧師娘埋葬ti7一欉大欉樹腳，倚ti7三比西河墘。Hit日 Li2-un-su-teng 寫hit日e5日記，講，「Kiam2-chhai2有一日，伊beh ti7 這個遠遠，恬靜e5所在。Ti7 一個深深e5樹林內，伊beh tiam3 hia安靜睏到復活e5日。Hit時上帝e5哨角beh tan5。凡若疼伊e5人beh得著復活e5榮光。」 
Koh無偌久，Li2-un-su-teng 將伊e5新船koh上三比西河。伊e5目的是beh koh再入ti7 Na5-a2-sah湖。1863年正月10日起身。Ti7 路中in經過濟濟番社。前無偌久chiah e5所在真發達，人數也真濟。今親像拋荒，曠野e5所在。因為無扑算e5時，有葡萄牙人kap in e5黨類忽然到，將厝放火燒，將番社e5人續掠去。有e5 hou7 in扑死，有e5 tu2著死，有e5 hou7人掠去做奴隸。軟弱行boe7去--e5，放ti7路中，hou7 in ti7 hia勻勻餓死。所以若是tui3 hiah e5所在經過，ti7 路墘theng3看骨頭現現。Tu2著這款e5代誌，Li2-un-su-teng 以前計劃beh ti7 chia設教會，今失望lah！ 
若親像災厄做一時到。這地方hit時koh再tu2著大kho2-oaN7。因為真久無落雨，致到通四界曝到礁礁。瘟疫病也續到，死e5人非常濟。In e5身屍浮ti7 河nih，濟到boe7算得。無死--e5，無論查甫，抑是查某囡仔，大家餓到 chhun一支骨頭。有e5無力，boe7行。In kan-ta恬恬倒teh，teh等死e5日。大人也是an2-ni。有e5餓到san2-san2，boe7會振動。身屍橫極一四界。Ti7 路邊，ti7園nih，攏是人e5骨頭。無緊緊死e5，pe5 去樹腳死，有e5死 ti7 草寮仔內。十八月日前，Li2-un-su-teng tiam3 ti7 hia e5時，hit-tiap8人口iau2真濟。通hit地方也真發展。今忽然間tu2著災厄，hiah e5百姓實在夠極淒慘。In中間有e5 hou7人掠，有e5 hou7人thai5。Koh再tu2著大kho2-oaN7 kap瘟疫。所以所chhun e5人數比以前kiam2真濟。 
看見an2-ni，Li2-un-su-teng 決心beh盡伊所會，來廢無這款lam7-sam2掠人去做奴隸e5歹風俗。若無ka7伊廢無，亞非利加人是永遠企起ti7艱苦，受人凌辱e5地界。 
因為tiam3 ti7內山e5所在，逐項真不便。為著拖磨無thang 歇睏，koh食料攏無夠，Li2-un-su-teng kap伊e5兄弟查理，kap枷醫生，大家e5身體那久那衰弱。到尾，in攏tu2著破病真siong重。大家餓到san2-san2。 
1863年7月，Li2-un-su-teng 準備beh koh倒轉去英國。總是為著河e5水無夠額深。因為落雨e5時iau2-be7到，in等幾若月日久，向望大雨若到，河若較深，伊就會得駛伊e5火船直直到海墘e5所在。 
Teh等e5時收著批，才知伊鬥建置ti7 Se-le2 e5教會，今已經有遷徙去ti7 Song-kip-pa-ni2島，近倚亞非利加東爿e5海墘。Che是為著Ma2-khian監督e5後任者本身e5意見。聽見這款e5消息，Li2-un-su-teng e5心大煩惱到boe7食，boe7睏得。所以伊緊緊寫迫切e5批，苦勸hit個新e5監督的確 m7-thang離開hit所在。總是新e5監督無beh受苦勸。 
</HL>