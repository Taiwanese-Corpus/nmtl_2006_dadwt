<CL>
  Li2-un-su-teng Tai7-pit8 (David Livingstone) 
  Ni5-li2 Li2-un-su-teng kap i e5 hu7-jin5-lang5, khia7-khi2 ti7 Sou-kek-lan5 e5 chit8 e5 tou-chhi7 Kek-liap8-su-ko. In nng7 lang5 si7 lau2-sit8 keng3-khian5 e5 lang5, ia7 kau3-kek8 jiat8-sim hok8-sai7 Siong7-te3. Se3-kan e5 chiN5-chai5 in khiok si7 bo5, na7-si7 in nng7 lang5 bo5 m7 kut-lat8 choe3-kang lai5 iuN2-chhi7 in e5 kiaN2-ji5. 
  In u7 chit8 e5 ta-pou kiaN2 ho7-choe3 Tai7-pit8, ti7 1813 ni5 3 geh8 19 jit8 chhut-si3. In-ui7 pe7-bu2 san3-chhiah, Tai7-pit8 tui3 soe3-han3 chiu7 khi3 hou7 lang5 chhiaN3. I chap8 he3 e5 si5 u7 jip8 chit-pou3 e5 kang-tiuN5, ti7 hia tui3 thau3-cha2 kau3 e5-hng, khun5-khun5 choe3 kang. Sim chin him-bou7 ai3 thak8-chheh, m7-ku2 bo5 tu2-ho2 e5 ki-hoe7, Tai7-pit8 kou-put-chiong khiam7 chiN5 lai5 boe2 chheh. Ti7 kang-tiuN5 chit-pou3 e5 si5, i na2 chit na2 thak8. Choe3 kang liau2, ti7 e5-hng si5 i koh khi3 ia7-hak8 bian2-kiong2, koh khoaN3 choe7-choe7 khoan2 e5 chheh. 
  Kau3 chap8-ji7 he3 e5 si5, i siong5-siong5 ka-ki7 siuN7 chiong-lai5 i tioh8 choe3 sim2-mih8 khoan2 e5 kang. Tit-tioh8 pe7-bu2 e5 ho2 ka3-si7 kap Seng3-chheh e5 kam2-tong7, iu7-koh thiaN-kiN3 soan-kau3-su kong2, ti7 iN7-pang u7 toa7 khiam3-kheh lang5 khi3 hia thoan5-po3 Chu2 e5 hok-im kap i-piN7. Hit-si5 Tai7-pit8 iau2 chio2 he3, m7-ku2 i oe7 hiau2 khng3 chit e5 chi3-goan7, kong2, Pat8-jit8 i na7 toa7-han3, i tek-khak beh choe3 soan-kau3-su. Chit e5 chi3-goan7 hou7 i e5 sim-koaN na2 iong2-kam2, na2 him-bou7 ai3 thak8 khah koan5 e5 hak8-hau7. Tui3 hit-tiap8 liau2-au7, i kam-goan7 choe3 khou2 hak8-seng, koh bo5 m7 chin7 i sou2 oe7 lai5 bian2-kiong2. Na7-si7 i long2 m7-bat tit-tioh8 pat8 lang5 chit8 sian2 chiN5 e5 pang-chan7. 
  Ti7 1838 ni5, hit-si5 i tu2-tu2 ji7-chap8-gou7 he3, Li2-un-su-teng Tai7-pit8 siu7-tioh8 Lun5-tun Kau3-hoe7 (London Missionary Society) e5 chhui-chian3, i chiu7 khi3 hu3 in e5 chhi3-giam7. Chong2-si7 i u7 chit8 hang7 khoat-tiam2,chiu7-si7 i e5 khau2-chai5 bo5 kau3 loa7 ho2. Khia7 ti7 cheng3-lang5 e5 bin7-cheng5 lai5 soat-kau3, i chin-chiaN3 m7 koan3-si3. Sou2-i2 u7 chit8 pai2 tu2 beh soat-kau3 e5 si5, i sou2 pi7-pan7 e5 to7-li2 choan5-jian5 boe7 ki3-tit. I bin7 ang5, put-tek-i2 koh loh8--lai5. 
  Chong2-si7 i chin chhut-lat8 koh gian2-kiu3, koh chun2-pi7. Lek8-ke3 saN geh8 jit8 ku2, chiu7 tak8 hang7 long2 u7 kip8-te7. I e5 tiam2-sou3 ia7 chin koan5. Iau2-ku2 Soan-to7-pou7 siuN7, khah ho2 m7-thang phai3 i khi3 Tiong-kok,a2-si7 In3-tou7; tek-khak tioh8 phai3 i khi3 A-hui-li7-ka, in-ui7 hit sou2-chai7 e5 ou-bin7 lang5 khah bo5 khai-hoa3. 
  Hit-si5 chhut-mia5 e5 Soan-kau3-su Mou5-hat Phok-su7(Dr. Moffat) tu2-tu2 tui3 A-hui-li7-ka to3-lai5, Li2-un-su-teng thiaN-kiN3 i sou2 kong2--e5, koh-khah koat-sim ai3 khi3 A-hui-li7-ka choe3 Chu2 e5 kang. Hit-si5 i i2-keng thak8 chut-giap8, koh u7 tit-tioh8 i-hak8-su7 e5 hak8-ui7. 
  Ti7 1840 ni5 11 geh8 20 jit8, ti7 Lun5-tun chhi7 e5 le2-pai3-tng5 u7 siat-lip8 i choe3 bok8-su. Chit si5 i tu2-tu2 ji7-chap8-poeh he3. I e5 sin-the2 put-chi2 iong2-kiaN7. I e5 keng-thau5 khoah, i e5 bin7-mau7 put-chi2 ho2 siN-choe3. Na7-si7 lun7 kong2-oe7 i chin un-sun5. I ia7 kau3-kek8 khiam-pi koh chin u7 le2-sou3. 
  I tai7-seng tah-chun5 kau3 A-hui-li7-ka e5 lam5-peng5, au7-lai5 che7 gu5-chhia chiuN7 pak, iok u7 700 Eng li2, kau3 chit8 sou2-chai7 ho7 choe3 Be5-khu-a-lan5 (Bechuanaland). Mou5-hat Phok-su7, saN-chap8 ni5 cheng5 u7 khi3 hia siat-kau3. Li2-un-su-teng e5 bok8-tek, si7 ai3 khi3 koh-khah Pak-peng5, koh-khah koan5 e5 sou2-chai7, ng3-bang7 ti7 hia thang kian3-siat sin e5 kau3-hoe7. In-ui7 ti7 hia, khi3-hau7 u7 khah ho2. Chhou-chhou kau3-ui7 e5 si5, i tiam3 ti7 Be5-khu-a-lan5 lang5 e5 tiong-kan lak8 geh8 jit8 ku2. Ti7 hia soa3 oh8 in e5 khiuN-khau2. Au7-lai5 i koh chiuN7 pak, khi3 kau3 Ma5-bo5-sa (Mabotsa) e5 toe7-hng, ng3-bang7 ti7 hia thang thoan5-po3 Chu2 po2-poe3 e5 to7-li2. 
  Ti7 hit sou2-chai7, sai chin-chiaN3 choe7, koh chin hiong5-ok. Put-si5 chhut-lai5 ka7-si2 lang5 e5 gu5, iuN5. Lang5 ia7 siong5-siong5 hou7 in ka7-si2. SoaN-nih e5 lok8, kiuN-a2, soaN-ti ia7 si7 put-si5 hou7 in ka7--khi3. Hiah e5 sai chin u7 lat8 koh toa7 chiah, sui-jian5 toa7 chiah e5 chhiah-gu5 ia7 thoa-tit chau2. Bo5 ki5-koai3 hit toe7-hng e5 ou-bin7 lang5 chin kiaN sai, ti3-kau3 m7-kaN2 chhut-khi3 kap in ti2-tek8. Sou2 u7 e5 gu5 kan-ta hou7 sai tit8-tit8 ka7 khi3 chiah8. Iu7-koh in chin gau5 khng3 be5-sin3, tui3 an2-ni in it-hoat bo5 ai3 khi3 phah sai. Siat-su2 na7 kaN2 khi3, ia7 si7 bo5 sim2-mih8 tu2-ho2 e5 khi3-hai5, put-ko3 si7 kiah8 pio-a2 na7-tiaN7, chong2-si7 in e5 pio-a2 put-chi2 li7-hai7, in-ui7 hiah e5 ou-bin7 lang5 chin gau5 sia7. In siong5-siong5 khi3 phah lah8,na7 tu2-tioh8 ok e5 ia2-siu3, in chiong pio-a2 ka7 i sia7. 
  TaN Li2-un-su-teng khoaN3-kiN3 hit toe7-hng e5 gu5, iuN5 sit-loh8 chin-chiaN3 choe7, in-ui7 siong5-siong5 hou7 sai ka7 khi3. Iu7-koh in-ui7 hiah e5 lang5 tioh8-kiaN m7-kaN2 khi3 ti2-khong3 hiah e5 sai, i boe7 bian2-tit ho2-taN2 chhut-thau5,chio-hou hiah e5 ou-bin7 lang5 kap i choe3-tin7 khi3 phah sai. In tai7-ke jip8 chhiu7-na5 lai7, Li2-un-su-teng pun2-sin kiah8 siang-kong2 chheng3; ki5-u5 e5 ou-bin7 lang5 kiah8 pio-a2, koh u7 chit8 tin7 lang5 tui3 chiu-ui5, tit8-tit8 pau-lai5, ia7 toa7 siaN hoah. Ng3-bang7 na7 u7 sai bih ti7 am7-am7 e5 koaN-be2 lai7, thiaN-kiN3 lang5 e5 siaN, i ka-ki7 oe7 thiau3-chhut--lai5. Ko2-jian5 chiau3 in sou2 phah-sng3. 
  Koh tiap8-a2-ku2 chit8 chiah toa7 chiah sai tui3 koaN-be2 lai7 chau2 chhut--lai5. I e5 thau5-khak kiah8 koan5-koan5 si3-koe3 khoaN3. I e5 be2-liu phoah8-lai5 phoah8-khi3, chin-chiaN3 u7 chit8 e5 ui-hong e5 khoan2-sit. Hit-si5 i li7 Li2-un-su-teng iok u7 si3-chap8 kha-pou7. Iau2-be7 thiau3 e5 si5, Li2-un-su-teng tai7-seng khui chheng3. Chheng3-chi2 phah-tioh8 sai e5 keng-thau5, siong chin tang7. Chong2-si7 sai bo5 hian7 si2. Tu2-tng7 ti7 i sin-piN u7 chit8 te3 toa7 te3 chioh8,hit chiah sai chiu7 tui3 chioh8-thau5 eng7 chhui3 ka7 i tit8-tit8 khoe3. Kiah8-thau5 khoaN3-kiN3 Li2-un-su-teng, hit-si5 i kiah8 chheng3 tu2-tu2 beh koh phah, na7-si7 sai thiau3 oa2--lai5, tit8-tit8 ka7 i ka7; na2 chhin-chhiuN7 niau ka7 niau2-chhu2 chit8-iuN7. Li2-un-su-teng hou7 i ka7-teh tit8-tit8 hiu3, kau3 thong seng-khu long2 ba5-pi3, m7-chai thiaN3. Chhin-chhiuN7 niau-chhu2 hou7 niau ka7, ia7 boe7 hiau2-tit chau2. Li2-un-su-teng e5 bak8-chiu kim-kim khoaN3 sai,na7-si7 i e5 seng-khu boe7-oe7 tin2-tang7. I e5 to3-chhiu2 e5 kut long2 ka7 kau3 chhui3-chhui3. Sai koh khui chhui3 beh koh ka7 e5 si5, hut-jian5 khoaN3-kiN3 chit8 e5 lang5 chhiu2 kiah8 pio-a2, sai chiu7 pang3-sak Li2-un-su-teng, thiau3-oa2 beh ka7 hit e5 lang5. Chit e5 lang5 chiu7-si7 Li2-un-su-teng sou2 sin3-iong7 e5 pou7-ha7. I khoaN3-kiN3 chu2-lang5 hou7 sai ka7, kin2 chau2-oa2 beh khi3 kiu3 i; na7-si7 hit chiah tioh8 tang7-siong e5 sai, thiau3 oa2 lai5 khoe3 i e5 kha-kut, hiam2-hiam2 soa3 ka7 i ka7-si2. 
  Chong2-si7 sai e5 lat8 i2-keng beh chin7, in-ui7 i i2-keng siu7 tang7-siong. Koh tiap8-a2-ku2, i ka-ki7 to2-loh8--khi3,khui3 chiu7 tng7. 
  Na7-si7 Li2-un-su-teng e5 to3-chhiu2, kau3 chit8-si3-lang5 long2 boe7 koh oan5-choan5; in-ui7 kut i2-keng hou7 hit chiah sai ka7 kau3 chhui3-chhui3. I e5 to3-chhiu2 tui3 chit si5 liau2-au7, long2 boe7 koh kiah8 koan5. 
  Li2-un-su-teng khia7-khi2 ti7 Ma5-bo5-sa kau3 1884 ni5. Siang7 hit-ni5, i chhoa7 Mou5-hat Phok-su7 e5 cha-bou2-kiaN2 choe3 i e5 bok8-su-niu5. In ng3-bang7 beh ku2-ku2 tiam3 ti7-hia lai5 thoan5-po3 Ia5-sou Ki-tok e5 hok-im, na7-si7 u7 pat8 e5 tang5 tioh8-boa5 e5 lou5-pok8 kap in bo5 tang5-i3. Li2-un-su-teng ka-ki7 hoaN-hi2 jiong7-pou7. Heng5-li2 khoan2 ho2,i kap bok8-su-niu5, bo5 kiaN kan-khou2, hui-hui chiu7 koh khi2-sin khi3 koh-khah pak-peng5 e5 sou2-chai7; ng3-bang7 ti7 hia thang koh-chai3 kian3-ti3 chit8 e5 kau3-hoe7. Kau3 ui7 e5 si5, tu2-tioh8 chit8 e5 thau5-bak8 mia5 Se-ke-le2 (Sechele)put-chi2 chhin-chhiat. In-ui7 khiam3-kheh sou2-chai7, Li2-un-su-teng tui3 i boe2 chit8 te3 toe7, thang choe3 khi2 chhu3 e5 lou7-eng7. Chit e5 thau5-bak8 put-chi2 u7 ti3-sek, ia7 chin kho2-chhu2. Chai-iaN2 hak8-bun7 oe7 choe3 lang5 e5 li7-ek, i ia7 ho2-taN2 chiu7-kun7 Li2-un-su-teng, kiu5 i tek-khak tioh8 ka3-si7 i thak8 tam7-poh8 chheh. Tui3 i e5 bian2-kiong2, i ia7 oh8 kau3 oe7-hiau2 sia2-ji7. Au7-lai5 soa3 sin3 to7-li2. I e5 phin2-heng7 ia7 na2 toan-chiaN3. Lun7 hok8-sai7 Siong7-te3, i put-chi2 jiat8-sim. To7-li2 chiam7-chiam7 na2 bat. SaN ni5 au7, i u7 tui3 Li2-un-su-teng nia2 soe2-le2. 
  Kho2-sioh ti7 chit si5-chun7 thong hit toe7-hng, long2 tu2-tioh8 toa7 kho2-oaN7. Khoe-chui2 long2 ta-khi3. Koh ku2-ku2 long2 bo5 hou7. Sit8-chai7 chin-chiaN3 si7 toa7 khong3-han7. Chhai3-soe long2 phak8 si2, ngou2-kok bo5 thang siu-seng5. Ki-hng e5 jit8 liam5-piN kau3. Li2-un-su-teng kap thong chng e5 lang5, koaN2-kin2 khoan2 heng5-li2 khi3 khah pak-peng5 u7 chui2 e5 sou2-chai7. TaN i koat-i3 beh chhe7 khah u7 chui2, khah tu2-ho2 e5 sou2-chai7, lai5 choe3 i sin e5 thoan5-to7-toe7. Ng3-bang7 chiong-lai5 ti7 hia thang ku2-tng5 khia7-khi2. Koh thang thoan5-po3 Chu2 e5 hok-im ti7 hit toe7-hng. Koh bian2 ui7-tioh8 kho2-oaN7 kap ki-hng e5 in-toaN lai5 poaN-soa2. I ia7 thiaN-kiN3 lang5 kong2, pak-peng5 si7 chin ho2 sou2-chai7. Ti7 hia u7 koan5-soaN, u7 toa7 chhiu7-na5, u7 toa7 e5 ou5, ia7 u7 toa7 tiau5 ho5. Hit toe7-hng e5 chhut-san2 ia7 chin choe7. ThiaN-kiN3 chit khoan2 e5 ho2 siau-sit, Li2-un-su-teng ju2 ai3 chiuN7 pak. Sou2-i2 ti7 1849 ni5 e5 lak8 geh8 tiong, i kap kui2-na7 e5 tang5-phoaN7, tiong-kan u7 pun2-kok e5 ho2 peng5-iu2, i2-kip8 saN, si3 chap8 e5 ou-bin7 lang5, saN-kap choe3-tin7 beh khi3 pak-si3. Ti7 lou7-tiong e5 si5, in hut-jian5-kan hoat-kian3 tioh8 chit8 e5 chiaN2-chui2 e5 ou5. Chit e5 ou5 e5 mia5 chiu7-si7 Na5-bi2 (Lake Ngami). Pun2-jian5 si7 thiaN-kiN3 lang5 kong2, taN ko2-jian5 chhin-bak8 khoaN3-kiN3. Chin-chiaN3 u7 iaN2, ti7 hit toe7-hng u7 chhiu7-na5, u7 choe7-choe7 ou5, ia7 u7 toa7 tiau5 ho5. Hia e5 jin5-sou3 ia7 si7 chin-choe7. 
  Chhe7-tioh8 chit e5 khah an-un2, khah ho2 e5 sou2-chai7, Li2-un-su-teng kau3-kek8 hoaN-hi2. I sui5-si5 koh to3-tng2 khi3 chhoa7 i e5 bou2-kiaN2 kap Se-ke-le2 thau5-bak8, i2-kip8 ji7-chap8-goa7 e5 ou-bin7 lang5 lai5 kau3 chit e5 sou2-chai7. Hit si5 si7 4 geh8, (1850 ni5). Kho2-sioh koh bo5 loa7 ku2 in tioh8 koh chhian-soa2. Si7 in-ui7 ti7 hit toe7-hng u7 choe7-choe7 tui3-tek8 siong5-siong5 ai3 chou2-chi2 Li2-un-su-teng e5 kang. Iu7-koh i e5 te7-si3 kiaN2 ia7 si2 ti7 hia. Bok8-su-niu5 ia7 siong5-siong5 tu2-tioh8 phoa3-piN7. Tui3 an2-ni put-tek-i2 koh-chai3 khi3 khah pak-peng5 e5 sou2-chai7. 
  Khi2-sin liau2, in tit8-tit8 kiaN5 kau3 Ma2-ko-lo5 (Mako-lolo). Koh khi3 e5 sou2-chai7 chiu7-si7 Sam-pi2-se ho5 (Zambesi) Chit tiau5 ho5 hui-siong5 toa7, li7 hai2 ia7 chin hng7. Ti7 Li2-un-su-teng sou2 kau3 e5 sou2-chai7 hit tiau5 ho5 e5 khoah iok u7 500 pou7. Pun2-jian5 bo5 lang5 chai ti7 A-hui-li7-ka u7 chit tiau5 Sam-pi2-se ho5. Hit e5 toa7 kap tng5 sit8-chai7 kap se3-kai3 chhut-mia5 e5 toa7 ho5 oe7 saN-pi2--tit. Bo5 ki5-koai3 Li2-un-su-teng hit jit8 kau3-kek8 hoaN-hi2, in-ui7 chit tiau5 ho5 si7 i te7-it tai7-seng hoat-kian3--tioh8. 
  M7-ku2 u7 chit8 hang7 hou7 i e5 sim chin-chiaN3 hoan5-lo2,hou7 i put-si5 teh khoa3-lu7. Chiu7-si7 ti7 hit sou2-chai7 u7 chit8 khoan2 chin phaiN2 e5 hong-siok8. Chiu7-si7 lang5 liah8 lang5 khi3 choe3 lou5-le7. Tui3-tek8 chit8-e7 kau3, kui chng e5 lang5 na7 bo5 chau2, chiu7 hou7 in liah8-khi3 hng7-hng7 e5 sou2-chai7 boe7 choe3 lou5-chai5. Lau7--e5, bo5-lun7 lam5, lu2, long2 hou7 in thai5. Siau3-lian5--e5, eng7 thih-lian7 lian7, au7-lai5 kui-tin7 khan khi3 hai2-khau2 boe7. Phoa3-piN7 boe7 kiaN5--e5, pang3 ti7 lou7-nih hou7 in si2. Lau7-bu2 pho7 gin2-na2, na7-si7 sian7 kiaN5 boe7 khi3, in chiu7 chiong gin2-a2 liah8 khi3 hiat-sak. Lau7-bu2 e5 khou2-sim,thi5-khau3, kap kiu5-cheng5 ia7 si7 bo5 chhai2-kang. Na7 kau3 hai2-kiN5 e5 sou2-chai7, in chiong sou2 liah8 e5 lang5 long2 khi3 boe7. Chit8 lang5 boe7 chit8 lou7; ka-chok8 long2 si3-soaN3. Pe7-bu2 khoaN3-kiN3 kiaN2-ji5 hou7 lang5 boe7; kiaN2-ji5 khoaN3-kiN3 pe7-bu2 ia7 hou7 lang5 boe7. Tai7-ke kau3 si2 bo5 thang koh-chai3 saN-kiN3. Chit khoan2 e5 hong-siok8 sit8-chai7 chan5-jim2 kau3-kek8. M7-na7 an2-ni, na7-si7 boe2-khi3 liau2, in e5 chu2-lang5 na7 beh phah chiu7 phah, na7 beh kong3 chiu7 kong3. Sit8-chai7 in e5 kan-khou2 si7 oh-tit kong2. 
  KhoaN3-kiN3 chit khoan2 e5 chan5-jim2, Li2-un-su-teng tui3 hit si5 chiu7 koat-sim ai3 eng7 hoat-tou7 lai5 thau2-pang3 chiah e5 tu2-tioh8 chhiN-chham2 e5 lang5. 
  I koat-i3 ai3 hoe3-bo5 chit khoan2 e5 phaiN2 hong-siok8. Chong2-si7 i chai che su7 m7-si7 hiah khoai3 soah. Kiam2-chhai2 tioh8 koh choe7-choe7 ni5 chiah oe7 hoe3-bo5 chit khoan2 e5 tai7-chi3. 
  Chhut-goa7 ti7 A-hui-li7-ka e5 chhim-soaN sit8-chai7 chin-chiaN3 bo5 li7-pian7. Li2-un-su-teng taN siuN7 khah ho2 tioh8 hou7 i e5 bou2-kiaN2 tai7-seng to3-khi3 pun2-kok. Chong2-si7 lou7-hui3 bo5 kau3-giah8, i e5 ho2 peng5-iu2 Ou5-se(Oseveel) thoe3 i siat-hoat. Ou5-se si7 i pun2-kok e5 lang5. I cho3 lang5 chin un-sun5. U7 kui2-na7 pai2 i kap Li2-un-su-teng saN-kap chhut-goa7, saN-kap tham3-hiam2. I khoaN3 Li2-un-su-teng si7 chit8 e5 ho2 koh chin7-tiong e5 lang5. Li2-un-su-teng pun2-sin ia7 chin thiaN3 i. TaN in tai7-ke saN-kap choe3-tin7 loh8 lam5-peng5. Li2-un-su-teng beh tui3 hia siat-hoat hou7 i e5 ka-chok8 tah chun5 kau3 Eng-kok. Kap ka-chok8 saN li7-piat8 liau2-au7, ti7 6 geh8 8 jit8 (1852 ni5), Li2-un-su-teng pun2-sin koh chiuN7 pak. Si3-ni5 ku2 e5 tiong-kan tu2-tioh8 chiong2-chiong2 e5 chhiN-chham2, poaN5-soaN ke3 nia2, liau5-khoe ke3 ho5, siong5-siong5 iau-go7, i ia7 bo5 siuN7 sian7, put-ko3 chin7 i sou2 oe7 beh chhe7 chit8 ui7 tu2-ho2 e5 sou2-chai7 thang lai5 kian3-siat chit8 e5 thoan5-to7-kai3. Iu7-koh ai3 pang-chan7 hiah e5 siu7-liah8 e5 lou5-le7, ng3-bang7 oe7-tit-thang hou7 in tit-tioh8 thau2-pang3. 
  I siong5-siong5 kong2, Hok-im tioh8 thoan5 kau3 tak8 sou2-chai7, tioh8 thoan5 kau3 tak8 chok8 oe7 bat Chu2 Ia5-sou Ki-tok e5 mia5. Sou2-i2 m7-thang put-si5 tiam3 ti7 chit sou2-chai7 lai5 choe3 Chu2 e5 kang. Khah iau3-kin2 tioh8 po3-iong5 Ki-tok e5 mia5 ti7 choe7-choe7 lang5 e5 tiong-kan. 
  I2-keng siuN7 chit8 e5 ho2 hong-hoat, ng3-bang7 oe7 li7-ek ti7 A-hui-li7-ka e5 ou-bin7 lang5, i chiu7 chin7-lat8 phau2-chau2 khi3 kau3 gui5-hiam2, bo5 lang5 bat kau3 e5 sou2-chai7. Lou7-tiong tu2-tioh8 tui3-tek8 ai3 ham7-hai7 i, i ia7 si7 bo5 pang3-soah i sou2 ke3-ek8 e5 kang. 
  Hit si5 u7 Ho5-lan5 lang5 e5 hou7-e3 ti7 hit toe7-hng teh khai-khun2. In khoaN3-kiN3 i ai3 pang-chan7 hiah e5 bo5 khai-hoa3 koh hou7 lang5 khoaN3-khin e5 ou-bin7 lang5, chiu7 eng7 choe7-choe7 hong-hoat beh lai5 chou2-tong3 i e5 kang. In-ui7 chiah e5 Ho5-lan5 lang5 sou2 ai3 e5, chiu7-si7 oe7 hou7 hiah e5 ou-bin7 lang5 lai5 choe3 in e5 lou5-chai5. In long2 si7 siuN7 ka-ki7 e5 li7-ek. Chu7-jian5 in sou2 siuN7 e5 kap Li2-un-su-teng e5 i3-kian3 long2 bo5 siang5. Li2-un-su-teng ai3 hiah e5 ou-bin7 lang5 tit-tioh8 khoaN3-oah8 kap chu7-iu5. I bo5 ai3 in kan-khou2 koh choe3 lang5 e5 lou5-chai5, hou7 lang5 put-si5 phaiN2 khoan2-thai7. Hiah e5 Ho5-lan5 lang5 chiu7 m7-si7 an2-ni. In e5 sim-koaN siN-khi2 oan3-hun7; soa3 eng7 choe7-choe7 bo5 to7-tek e5 hong-hoat lai5 sun2-hai7 Li2-un-su-teng e5 chhu3-theh8 kap i chhu3-lai7 sou2 u7 e5 mih8-kiaN7. Tak8 hang7 long2 ka7 i phah phaiN2. 
  Ai3 chhe7 lou7 kau3 Sai-peng5 
  Li2-un-su-teng tu2-tioh8 chit khoan2 e5 keng2-gu7, sim-koaN kau3-kek8 kan-khou2. TaN kou-put-chiong tioh8 koh chhian-soa2 khi3 kau3 khah hng7 e5 sou2-chai7. Tai7-seng chun2-pi7 lou7-tiong sou2 tioh8 khiam3-eng7 e5 kan-niu5,i2-kip8 pat8-hang7, chhin-chhiuN7 te5, thng5, piaN2, ioh8, chhiuN7-ge5 thang choe3 tau2-oaN7 e5 lou7-eng7, hoan3-teng, i-chiuN5, phe7-phou teng2, i chiu7 chhoa7 ji7-chap8-chhit e5 Ma2-ko-lo5 lang5 kap i choe3-tin7 khi3. Sou2 toa3 e5 mih8-kiaN7 lim2-lim2-a2 kau3-giah8 thang hou7 hiah toa7-tin7 e5 lang5 eng7. 
  In ti7 lou7-tiong lak8-geh8 jit8 ku2. Sou2 kau3 e5 sou2-chai7,tu5-khi3 ou-bin7 lang5 i2-goa7, bo5 lang5 bat kau3. Ti7 11 geh8 11 jit8 (1853 ni5), in an-jian5 kau3 Sam-pi2-se ho5-kiN. 
  Chit sou2-chai7 e5 khi3-hau7 hui-siong5 joah8, iu7-koh chin sip-lun7, sui-jian5 khang kiaN5, lang5 ia7 liam5-piN sian7. Ho5-hong3 in bo5 tu2-ho2 e5 sou2-chai7 thang an-hioh. In e5 jit8-sit8 ia7-si7 bo5 kau3. Tu2-tioh8 chit khoan2 e5 keng2-gu7, Li2-un-su-teng e5 sim-sin5 iau2 chin oah8-tang7. I koh si7 houN3-hak8 e5 lang5, sou2-i2 bo5 m7 siong5-siong5 gian2-kiu3 hit toe7-hng sou2 u7 e5 sit8-but8 kap tong7-but8. 
  Siat-su2 lou7-tiong na7 u7 ki-hoe7, i bo5 m7 siong5-siong5 thoan5-po3 Chu2 e5 mia5 kap I e5 hok-im hou7 hiah e5 be5-sin3 e5 lang5 thiaN. In-ui7 i si7 i-seng, i ia7 siong5-siong5 ka7 lang5 i-piN7. 
  Loh8-hou7 e5 si5 i2-keng kau3. Ti7 hia mui2-jit8 long2 si7 loh8 toa7 hou7, beh chhut-mng5 chin-chiaN3 put-pian7. Tak8 si3-koe3 long2 chin sip. Lang5 chin khoai3 phoa3-piN7, Li2-un-su-teng choe7-choe7 pai2 tu2-tioh8 jiat8-cheng3,na7-si7 in sou2 kau3 e5 sou2-chai7, thou2-toe7 chin pui5, jin5-sou3 ia7 chin choe7. Chong2-si7 hit sou2-chai7 e5 lang5 chin ia2-ban5. In siong5-siong5 ai3 thai5 lang5. U7-si5 soa3 chiah8 lang5-bah. Chit khoan2 e5 lang5, bin7 ou chhin-chhiuN7 tiaN2-toe2. In e5 thau5-mng5 khiu5-khiu5; in e5 chhui3-tun5 ou-ou, koh hui-siong5 kau7. U7-e5 chin lo3, koh chhou-iong2. Ia7 u7 chit8 khoan2 oe2-jin5 toa3 ti7 chhiu7-na5 lai7. Ta-pou--e5 si3-chhioh goa7 koan5 na7-tiaN7; cha-bou2--e5 koh-khah soe3-han3. In bo5 cheng3-choh, kan-ta oa2-kho3 phah-lah8 kap chiah8 chhiu7-na5 lai7 sou2 chhut e5 mih8 lai5 seng-oah8. Li2-un-su-teng tui3 hit khoan2 e5 toe7-hng keng-ke3, siong5-siong5 tu2-tioh8 gui5-hiam2, in-ui7 chhiN-hoan chin-kiap. 
  Che7 sio2-chun5-a2 ti7 hit tiau5 toa7 ho5 i2-keng nng7-geh8 jit8 ku2. In ti7 lou7-tiong, chiah sio2-khoa2 hioh-khun3, au7-lai5 tui3 hia kiaN5-lou7 beh khi3 Lo5-an3-ta3 (Loanda),ti7 sai-peng5 oa2 hai2 e5 sou2-chai7, Li2-un-su-teng in-ui7 bo5 be2 thang khia5, chiu7 khia5 gu5, chu7-jian5 pi2 be2 khah ban7 kiaN5. Chit khoan2 e5 lu2-heng5 si7 chin bo5 song2-khoai3 koh chin ban7; put-ko3 si7 jit8-jit8 un5-un5-a2 teh chin3. Keng-ke3 kui2-na7 geh8 jit8 ku2, in iau2 teh nng3 toa7 chhiu7-na5. Chhiu7-na5 lai7 e5 chhiu7 kap tin5-a2 chin-chiaN3 chat8. Na7 bo5 eng7 pou2-thau5 lai5 chho3, lang5 kiaN5 bo5 lou7. Iu7-koh u7 chit8 hang7 toa7-toa7 chou2-chi2 in e5 chin3-pou7, Toa7-hou7 chit8-e7 loh8, tak8 si3-koe3 tam5 lok-lok. 
  In sou2 keng-ke3 e5 sou2-chai7 oan2-jian5 chhin-chhiuN7 lam3-chhan5. Sou2 u7 e5 mih8-kiaN7 i2-kip8 saN-khou3 put-si5 siN-kou. E5-hng si5 ia7 bo5 chit8 ui7 ta e5 ui7 thang khun3. In kou-put-chiong tioh8 khun3 ti7 tam5-tam5 e5 thou5-kha. In ti7 lou7-tiong sou2 tu2-tioh8 e5 ou-bin7 lang5 m7-na7 chin ok, koh chin gau5 giau5-gi5 lang5. Na7 bo5 choe7-choe7 mih8-kiaN7 sang3 in, lou7 in toan3-toan3 m7 chioh lang5 ke3. Siat-su2 na7 tioh8 ka7 in boe2 chiah8 mih8, khah choe7 mih8-kiaN7 kap in tau2-oaN7, in ia7 boe7 boan2-chiok. In e5 tham-sim chin-chiaN3 tang7. In koh si7 kip-seng3 e5 lang5, chin khoai3 piN3-bin7; chin khoai3 kap lang5 oan-ke. Sou2-i2 tui3 hit toe7-hng keng-ke3, Li2-un-su-teng kap te3 i e5 lang5 long2 si7 khia7-khi2 ti7 gui5-hiam2 tiong. 
  In bat kau3 ti7 chit8 e5 hiuN-sia7, tu2-tng7 hit sia7 e5 thau5-bak8 chin-chiaN3 tham-sim. I kong2, Na7 bo5 chiong chit8 e5 lang5 hou7 i choe3 lou5-chai5, a2-si7 chiong chhiah-gu5 sang3 i, i tek-khak m7-kheng2 Li2-un-su-teng tui3 i e5 toe7-kai3 keng-ke3. M7-ku2 Li2-un-su-teng boe7-tit-thang chiong hiah choe7 mih8 hou7 i. Hit e5 thau5-bak8 sui5-si5 piN3-bin7. I kio3 i e5 pou7-ha7 tioh8 ui5 Li2-un-su-teng. KhoaN3-kiN3 m7-si7 se3, Ma2-ko-lo5 kin2 oa2 lai5 po2-hou7 i. Kai-chai3 tai7-ke bo5 chhut-chhiu2. 
  Kho2-sioh Li2-un-su-teng ti7 lu2-heng5 tiong, siong5-siong5 phoa3-piN7, siong5-siong5 jiat8. I e5 sin-the2 na2 ku2 na2 lam2, lang5 ia7 tit8-tit8 na2 san2. Koh u7 choe3-li7 e5 in-toaN, i it-hoat kan-khou2. Kau3 lou7-be2 i soa3 long2 boe7 kiaN5, put-ko3 kan-ta to2 ti7 chhau2-liau5-a2 lai7. Jit8-jit8 ti7 hia teh kan-khou2, ia7 bo5 i-seng thang lai5 khoaN3 i. Na7-si7 u7 thang tiam7-tiam7 hioh-khun3 ia7-si7 ho2. M7-ku2 hiah e5 ou-bin7 lang5 it-hoat put-ti-chiok. In e5 tham sim na2 hoat-hian7. In kan-ta kiong5-kiong5 beh tho2-mih8. Hou7 in liau2, in ia7-si7 beh koh tho2. Chin-chiaN3 bo5 chit8 e5 kui-ku2. Kau3 lou7-be2, siuN7 bo5 hoat-tou7, Li2-un-su-teng chiah chiong i sou2 khia5 hit chiah gu5 khan-khi3 sang3 in. Hit-si5 in kui-tin7 chiah hoaN-hi2 the3--khi3. 
  Koh keng-ke3 kui2-na7 jit8 ku2, in iu5-goan5 koh tu2-tioh8 pat8 chong-chok8 e5 lang5. Chiah e5 ia7-si7 chin ai3 tho2 mih8, na7 bo5 hou7 in, in tek-khak m7-chun2 lang5 tui3 in hia keng-ke3. Mih8-kiaN7 i2-keng hou7 in theh8 chin-choe7, kau3-be2 in soa3 kiah8 to, chheng3, lai5 chah8 lou7; in-ui7 in iau2 beh koh tho2 mih8. TaN beh chaiN2-iuN7? 
  Kau3 siong7 lou7-be2, Li2-un-su-teng kou-put-chiong chiong i sou2 chhun e5 mih8, hek8-si7 ka-ki7 e5 lai7-saN, kui koaN7 chu-a2, kap te3 i e5 lang5 sou2 u7 e5 mih8, it-chin7 theh8 hou7 in. Na7 si7 in iau2-be7 boan2-chiok. In put-ko3 si7 beh kiong5 chhiuN2 chiu7-si7. SiuN7 kau3 bo5 lou7, Li2-un-su-teng chiah chiong chit8 chiah gu5, kap chhiuN7-ge5 theh8 hou7 in. 
  Tu2-tioh8 chit khoan2 e5 keng2-gu7, boe7 bian2-tit hou7 in tai7-ke e5 sim-koaN kau3-kek8 sit-chi3. Tai7-ke chai-iaN2 tui3 hit toe7-hng keng-ke3, sit8-chai7 si7 chin gui5-hiam2. Hiah e5 Ma2-ko-lo5 lang5 tui3 an2-ni tiu5-tu5 m7 kap Li2-un-su-teng choe3-tin7 khi3. Sui-jian5 khou2-khng3 in, in ia7-si7 bo5 beh thiaN. Tu2-tioh8 an2-ni, Li2-un-su-teng kui7-loh8 ki5-to2, chhiat-i3 kiu5 Siong7-te3 m7-thang pang3-sak in. I chhut-siaN kiu5 kong2, “Chi3-toa7 e5 Siong7-te3 ah, kiu5 Li2 pang-chan7 goan2, kiu5 Li2 pang-chan7 goan2. Kiu5 Li2 kiu3 goan2 thoat-li7 tui3-tek8 e5 chhiu2.” 
  Koh tiap8-a2-ku2, hiah e5 Ma2-ko-lo5 lang5, chit8-e5 chit8-e5 lai5 Li2-un-su-teng e5 bin7-cheng5 jin7 in e5 m7-tioh8,kong2, TaN in koat-i3 bo5 beh pang3-sak in e5 chu2-lang5. Tui3 hit-tiap8 liau2-au7, in chin7-tiong chiau3 sou2 iok--e5,it-chin7 lai5 kiaN5. 
  In ti7 lou7-tiong koh-chai3 tu2-tioh8 choe7-choe7 khoan2 e5 kan-khou2. Chong2-si7 kiaN5 kau3 Pho5-to5-ga5 e5 leng2-thou2 e5 si5, in tu2-tioh8 chit8 e5 Pho5-to5-ga5 lang5, soa3 hou7 i ho2 khoan2-thai7. Li2-un-su-teng tiam3 ti7 i e5 chhu3 liau5-iong2 chit8 le2-pai3 ku2. I e5 sin-the2 chiu7 chiam7-chiam7 khah iong2-kiaN7. In tui3 chia koh khi2-sin beh khi3 Lo5-an-ta3 (Loanda). I e5 lou7-cham7 iok u7 300 Eng-li2. Tui3 chit-tiap8 khi2, koh kiaN5 lou7, chhe hong, phak8 jit8, iau-go7. Li2-un-su-teng e5 sin-the2 chiam7-chiam7 na2 sit-lat8. Koh bo5 loa7-ku2, i soa3 long2 boe7 kiaN5. Au7-lai5 chiong gu5 hou7 i khia5, i ia7 khia5 boe7 tiau5. Sin-the2 loan2-jiok8 kui2-na7 pai2 kiong7 beh hun7--khi3. Sin-the2 hiah-nih lam2, i boe7-kou3-tit sia2 jit8-ki3,lian5 jit8-chi2 i ia7 boe7 ki3-tit. 
  Ho2 kai-chai3, koh bo5 kui2-jit8, in tui3 hng7-hng7 chiu7 khoaN3-kiN3 hai2. Ti7 5 geh8 31 jit8 (1854 ni5), in tai7-ke an-jian5 kau3 ti7 Lo5-an-ta3 e5 siong-kang2. Ti7 hia Li2-un-su-teng tit-tioh8 chit8 e5 Eng-kok lang5 e5 ho2 khoan2-thai7. I chin sio2-sim teh ka7 i chiau3-kou3. 
</CL>
<HL>

Li2-un-su-teng大衛(David Livingstone) 
Ni5-li2 Li2-un-su-teng kap伊e5婦人人，企起ti7蘇格蘭e5一個都市格拉斯高 。In兩人是老實敬虔e5人，也夠極熱心服事上帝。世間e5錢財in卻是無，若是in兩人無 m7 kut力做工來養飼in e5子兒。 
In有一個查甫子號做大衛，ti7 1813年3月19日出世。因為父母散赤，大衛tui3細漢就去hou7人倩。伊十歲e5時有入織布e5工場，ti7 hia tui3透早到e5昏，勤勤做工。心真欣慕ai3讀冊，m7-ku2無tu2好e5機會，大衛姑不chiong儉錢來買冊。Ti7工場織布e5時，伊那織那讀。做工了，ti7 e5昏時伊koh去夜學勉強，koh看濟濟款e5冊。 
到十二歲e5時，伊常常家己想將來伊著做甚物款e5工。得著父母e5好教示kap聖冊e5感動，又koh聽見宣教師講，ti7異邦有大欠缺人去hia傳播主e5福音kap醫病。Hit時大衛iau2少歲，m7-ku2伊會曉囥這個志願，講，別日伊若大漢，伊的確beh做宣教師。這個志願hou7 伊e5心肝那勇敢，那欣慕ai3讀較懸e5學校。Tui3 hit-tiap8了後，伊甘願做苦學生，koh無 m7 盡伊所會來勉強。但是伊攏 m7-bat得著別人一sian2錢e5幫贊。 
Ti7 1838年，hit時伊tu2-tu2二十五歲，Li2-un-su-teng 大衛受著倫敦教會（London Missionary Society）e5推薦，伊就去赴in e5試驗。總是伊有一項缺點，就是伊e5口才無夠偌好。企ti7眾人e5面前來說教，伊真正m7慣勢。所以有一擺tu2 beh說教e5時，伊所備辦e5道理全然boe7記得。伊面紅，不得已koh落--來。 
總是伊真出力koh研究，koh準備。歷過三月日久，就逐項攏有及第。伊e5點數也真懸。Iau2-ku2宣道部想，較好 m7-thang派伊去中國，抑是印度；的確著派伊去亞非利加，因為hit所在e5烏面人較無開化。 
Hit時出名e5宣教師摩轄博士（Dr. Moffat）tu2-tu2 tui3亞非利加轉來，Li2-un-su-teng 聽見伊所講--e5，koh較決心ai3去亞非利加做主e5工。Hit時伊已經讀卒業，koh有得著醫學士e5學位。 
Ti7 1840年11月20日，ti7 倫敦市e5禮拜堂有設立伊做牧師。這時伊tu2-tu2二十八歲。伊e5身體不止勇健。伊e5肩頭闊，伊e5面貌不止好生做。但是論講話伊真溫純。伊也夠極謙卑koh真有禮數。 
伊代先搭船到亞非利加e5南爿，後來坐牛車上北，約有700英里，到一所在號做Be5-khu-a-lan5(Bechuanaland）。摩轄博士，三十年前有去hia設教。Li2-un-su-teng e5目的，是ai3去koh較北爿，koh較懸e5所在，向望ti7 hia thang建設新e5教會。因為ti7 hia，氣候有較好。初初到位e5時，伊tiam3 ti7 Be5-khu-a-lan5人e5中間六月日久。Ti7 hia續學in e5腔口。後來伊koh上北，去到Ma5-bo5-sa（Mabotsa）e5地方，向望ti7 hia thang傳播主寶貝e5道理。 
Ti7 hit所在，獅真正濟，koh真雄惡。不時出來咬死人e5牛、羊。人也常常hou7 in咬死。山nih e5鹿、羌仔、山豬也是不時hou7 in咬--去。Hiah e5獅真有力koh大隻，雖然大隻e5赤牛也拖tit走。無奇怪hit地方e5烏面人真驚獅，致到 m7敢 出去kap in抵敵。所有e5牛kan-ta hou7 獅直直咬去食。又koh in真gau5囥迷信，tui3 an2-ni in一發無ai3去扑獅。設使若kaN2 去，也是無甚物 tu2好e5器械，不過是kiah8鏢仔na7-tiaN7，總是in e5鏢仔不止厲害，因為hiah e5烏面人真gau5射。In常常去扑獵，若tu2著惡e5野獸，in將鏢仔ka7伊射。 
今Li2-un-su-teng看見hit地方e5牛、羊失落真正濟，因為常常hou7獅咬去。又koh因為hiah e5人著驚 m7敢去抵抗hiah e5獅，伊boe7免得好膽出頭，招呼hiah e5烏面人kap伊做陣去扑獅。In大家入樹林內，Li2-un-su-teng本身kiah8雙管銃；其餘e5烏面人kiah8鏢仔，koh有一tin7人tui3 周圍，直直包來，也大聲喝。向望若有獅bih ti7 蓊蓊e5菅尾內，聽見人e5聲，伊家己會跳出--來。果然照in所扑算。 
Koh tiap8仔久一隻大隻獅tui3菅尾內走出--來。伊e5頭殼kiah8懸懸四界看。伊e5尾溜phoah8來phoah8去，真正有一個威風e5款式。Hit時伊離 Li2-un-su-teng 約有四十腳步。Iau2-be7跳e5時，Li2-un-su-teng代先開銃。銃子扑著獅e5肩頭，傷真重。總是獅無現死。Tu2-tng7 ti7 伊身邊有一te3大te3石，hit隻獅就tui3石頭用嘴ka7伊直直khoe3。Kiah8頭看見 Li2-un-su-teng，hit時伊kiah8銃tu2-tu2 beh koh扑，但是獅跳倚--來，直直ka7伊咬；那親像貓咬老鼠一樣。 Li2-un-su-teng hou7 伊咬teh直直hiu3，到通身軀攏痲痺，m7 知疼。親像老鼠hou7貓咬，也boe7曉得走。 Li2-un-su-teng e5目珠金金看獅，但是伊e5身軀boe7會振動。伊e5左手e5骨攏咬到碎碎。獅koh開嘴beh koh咬e5時，忽然看見一個人手kiah8鏢仔，獅就放sak Li2-un-su-teng，跳倚beh咬hit個人。這個人就是 Li2-un-su-teng 所信用e5部下。伊看見主人hou7 獅咬，緊走倚beh去救伊；但是hit隻著重傷e5獅，跳倚來khoe3伊e5腳骨，險險續ka7伊咬死。 
總是獅e5力已經beh盡，因為伊已經受重傷。Koh tiap8仔久，伊家己倒落--去，氣就斷。 
但是 Li2-un-su-teng e5左手，到一世人攏boe7 koh完全；因為骨已經hou7 hit隻獅咬到碎碎。伊e5左手tui3這時了後，攏boe7 koh kiah8懸。 
Li2-un-su-teng 企起ti7 Ma5-bo5-sa到1884年。Siang7 hit年，伊娶摩轄博士e5查某子做伊e5牧師娘。In向望beh久久tiam3 ti7-hia來傳播耶穌基督e5福音，但是有別個同著磨e5奴僕kap in無同意。Li2-un-su-teng 家己歡喜讓步。行李款好，伊kap牧師娘，無驚艱苦，揮揮就koh起身去koh較北爿e5所在；向望ti7 hia thang koh再建置一個教會。到位e5時，tu2著一個頭目名Se-ke-le2(Sechele）不止親切。因為欠缺所在，Li2-un-su-teng tui3伊買一te3地，thang做起厝e5路用。這個頭目不止有智識，也真可取。知影學問會做人e5利益，伊也好膽就近 Li2-un-su-teng ，求伊的確著教示伊讀淡薄冊。Tui3伊e5勉強，伊也學到會曉寫字。後來續信道理。伊e5品行也那端正。論服事上帝，伊不止熱心。道理漸漸那bat。3年後，伊有tui3 Li2-un-su-teng 領洗禮。 
可惜ti7 這時陣通hit地方，攏tu2著大kho2-oaN7。溪水攏礁去。Koh久久攏無雨。實在真正是大khong3旱。菜蔬攏曝死，五穀無thang收成。飢荒e5日liam5-piN 到。 Li2-un-su-teng kap通庄e5人，趕緊款行李去較北爿有水e5所在。今伊決意beh chhe7較有水，較tu2好e5所在，來做伊新e5傳道地。向望將來ti7 hia thang久長企起。Koh thang傳播主e5福音ti7 hit地方。Koh免為著kho2-oaN7 kap飢荒e5因端來搬徙。伊也聽見人講，北爿是真好所在。Ti7 hia有高山，有大樹林，有大e5湖，也有大條河。Hit地方e5出產也真濟。聽見這款e5好消息，Li2-un-su-teng 愈ai3上北。所以ti7 1849年e5六月中，伊kap幾若個同伴，中間有本國e5好朋友，以及三、四十個烏面人，相kap做陣beh去北勢。Ti7 路中e5時，in忽然間發見著一個汫水e5湖。這個湖e5名就是林美（Lake Ngami）。本然是聽見人講，今果然親目看見。真正有影，ti7 hit地方有樹林，有濟濟湖，也有大條河。Hia e5人數也是真濟。 
Chhe7著這個較安穩，較好e5所在，Li2-un-su-teng 夠極歡喜。伊隨時koh倒轉去chhoa7伊e5某子kap西加禮頭目，以及二十外個烏面人來到這個所在。Hit時是4月，（1850年）。可惜koh無偌久in著koh遷徙。是因為ti7 hit地方有濟濟對敵常常ai3阻止 Li2-un-su-teng e5工。又koh伊e5第四子也死ti7 hia。牧師娘也常常tu2著破病。Tui3 an2-ni不得已koh再去較北爿e5所在。 
起身了，in直直行到Ma5-ko-lo5(Mako-lolo）。Koh去e5所在就是三比西河（Zambes）這條河非常大，離海也真遠。Ti7 Li2-un-su-teng 所到e5所在hit條河e5闊約有500步。本然無人知ti7 亞非利加有這條三比西河。Hit個大kap長實在kap世界出名e5大河會相比--tit。無奇怪 Li2-un-su-teng hit日夠極歡喜，因為這條河是伊第一代先發見--著。 
M7-ku2有一項hou7 伊e5心真正煩惱，hou7 伊不時teh掛慮。就是ti7 hit所在有一款真歹e5風俗。就是人掠人去做奴隸。對敵一下到，歸庄e5人若無走，就hou7 in掠去遠遠e5所在賣做奴才。老--e5，無論男、女，攏hou7 in thai5。少年--e5，用鐵鍊鍊，後來歸陣牽去海口賣。破病boe7行--e5，放ti7 路nih hou7 in死。老母抱囡仔，若是sian7行boe7去，in就將囡仔掠去hiat-sak。老母e5苦心，啼哭，kap求情也是無采工。若到海墘e5所在，in將所掠e5人攏去賣。一人賣一路；家族攏四散。父母看見子兒hou7人賣；子兒看見父母也hou7人賣。大家到死無thang koh再相見。這款e5風俗實在殘忍夠極。M7-na7 an2-ni，若是買去了，in e5主人若beh扑就扑，若beh摃就摃。實在in e5艱苦是oh-tit講。 
看見這款e5殘忍，Li2-un-su-teng tui3 hit時就決心ai3用法度來thau2放chiah e5 tu2著淒慘e5人。 
伊決意ai3廢無這款e5歹風俗。總是伊知che事m7是hiah快煞。Kiam2-chhai2著koh濟濟年才會廢無這款e5代誌。 
出外ti7 亞非利加e5深山實在真正無利便。 Li2-un-su-teng 今想較好著hou7伊e5某子代先倒去本國。總是路費無夠額，伊e5好朋友胡西（Oseveel）替伊設法。胡西是伊本國e5人。伊做人真溫純。有幾若擺伊kap Li2-un-su-teng 相kap出外，相kap探險。伊看 Li2-un-su-teng 是一個好koh盡忠e5人。Li2-un-su-teng 本身也真疼伊。今in大家相kap做陣落南爿。Li2-un-su-teng beh tui3 hia設法hou7 伊e5家族搭船到英國。Kap家族相離別了後，ti7 6月8日（1852年），Li2-un-su-teng 本身koh上北。4年久e5中間tu2著種種e5淒慘，盤山過嶺，潦溪過河，常常枵餓，伊也無想sian7，不過盡伊所會beh chhe7一位tu2好e5所在thang來建設一個傳道界。又koh ai3幫贊hiah e5受掠e5奴隸，向望會得thang hou7 in得著thau2放。 
伊常常講，福音著傳到逐所在，著傳到逐族會bat主耶穌基督e5名。所以m7-thang不時tiam3 ti7這所在來做主e5工。較要緊著播揚基督e5名ti7濟濟人e5中間。 
已經想一個好方法，向望會利益ti7亞非利加e5烏面人，伊就盡力跑走去到危險，無人bat到e5所在。路中tu2著對敵ai3陷害伊，伊也是無放煞伊所計劃e5工。 
Hit時有荷蘭人e5後裔ti7 hit地方teh開墾。In看見伊ai3幫贊hiah e5無開化koh hou7人看輕e5烏面人，就用濟濟方法beh來阻擋伊e5工。因為chiah e5荷蘭人所ai3 e5，就是會hou7 hiah e5烏面人來做in e5奴才。In攏是想家己e5利益。自然in所想e5 kap Li2-un-su-teng e5意見攏無siang5。 Li2-un-su-teng ai3 hiah e5烏面人得著快活kap自由。伊無ai3 in艱苦koh做人e5奴才，hou7人不時歹款待。Hiah e5荷蘭人就m7是an2-ni。In e5心肝生起怨恨；續用濟濟無道德e5方法來損害 Li2-un-su-teng e5厝宅kap伊厝內所有e5物件。逐項攏ka7伊扑歹。 
Ai3 chhe7路到西爿 
Li2-un-su-teng tu2著這款e5境遇，心肝夠極艱苦。今姑不chiong著koh遷徙去到較遠e5所在。代先準備路中所著欠用e5乾糧，以及別項，親像茶、糖、餅、藥、象牙thang做tau2 換e5路用、幻燈、衣裳、被鋪等，伊就chhoa7二十七個Ma5-ko-lo5人kap伊做陣去。所帶e5物件lim2-lim2仔夠額thang hou7 hiah大陣e5人用。 
In ti7路中6月日久。所到e5所在，除去烏面人以外，無人bat到。Ti7 11月11日（1853年），in安然到三比西河墘。
這所在e5氣候非常熱，又koh真濕潤，雖然空行，人也liam5-piN sian7。何況in無tu2好e5所在thang安hioh。In e5日食也是無夠。Tu2著這款e5境遇，Li2-un-su-teng e5心神iau2真活動。伊koh是好學e5人，所以無 m7 常常研究hit地方所有e5植物kap動物。 
設使路中若有機會，伊無 m7 常常傳播主e5名kap伊e5福音hou7 hiah e5迷信e5人聽。因為伊是醫生，伊也常常ka7人醫病。 
落雨e5時已經到。Ti7 hia每日攏是落大雨，beh出門真正不便。逐四界攏真濕。人真快破病，Li2-un-su-teng 濟濟擺tu2著熱症，但是in所到e5所在，土地真肥，人數也真濟。總是hit所在e5人真野蠻。In常常ai3 thai5人。有時續食人肉。這款e5人，面烏親像鼎底。In e5頭毛虯虯；in e5嘴唇烏烏，koh非常厚。有e5真lo3，koh粗勇。也有一款矮人toa3 ti7 樹林內。查甫--e5四尺外懸na7-tiaN7；查某--e5 koh較細漢。In無種作，kan-ta倚靠扑獵kap食樹林內所出e5物來生活。Li2-un-su-teng tui3 hit款e5地方經過，常常tu2著危險，因為生番真劫。 
坐小船仔ti7 hit條大河已經兩月日久。In ti7 路中，才小可歇睏，後來tui3 hia行路beh去Lo5-an3-ta3(Loanda），ti7西爿倚海e5所在，Li2-un-su-teng 因為無馬thang騎，就騎牛，自然比馬較慢行。這款e5旅行是真無爽快koh真慢；不過是日日勻勻仔teh進。經過幾若月日久，in iau2 teh nng3大樹林。樹林內e5樹kap籐仔真正chat8。若無用斧頭來剉，人行無路。又koh有一項大大阻止in e5進步，大雨一下落，逐四界tam5 lok-lok。 
In所經過e5所在宛然親像lam3田。所有e5物件以及衫褲不時生kou。E5昏時也無一位礁e5位thang睏。In姑不chiong著睏ti7 tam5-tam5 e5塗腳。In ti7 路中所tu2著e5烏面人m7-na7真惡，koh真gau5 giau5-gi5人。若無濟濟物件送in，路in斷斷m7借人過。設使若著ka7 in買食物，較濟物件kap in tau2換，in也boe7滿足。In e5貪心真正重。In koh是急性e5人，真快變面；真快kap人冤家。所以tui3 hit地方經過，Li2-un-su-teng kap te3伊e5人攏是企起ti7危險中。 
In bat到ti7一個鄉社，tu2-tng7 hit社e5頭目真正貪心。伊講，若無將一個人hou7 伊做奴才，抑是將赤牛送伊，伊的確m7肯 Li2-un-su-teng tui3伊e5地界經過。M7-ku2 Li2-un-su-teng boe7得thang將hiah濟物hou7 伊。Hit個頭目隨時變面。伊叫伊e5部下著圍 Li2-un-su-teng。看見m7是勢，Ma5-ko-lo5緊倚來保護伊。佳哉大家無出手。 
可惜 Li2-un-su-teng ti7 旅行中，常常破病，常常熱。伊e5身體那久那lam2，人也直直那san2。Koh有choe3-li7 e5因端，伊一發艱苦。到路尾伊續攏boe7行，不過kan-ta倒ti7草寮仔內。日日ti7 hia teh艱苦，也無醫生thang來看伊。但是有thang恬恬歇睏也是好。M7-ku2 hiah e5烏面人一發不知足。In e5貪心那發現。In kan-ta強強beh討物。Hou7 in了，in也是beh koh討。真正無一個規矩。到路尾，想無法度，Li2-un-su-teng才將伊所騎hit隻牛牽去送in。Hit時in歸陣才歡喜退--去。 
Koh經過幾若日久，in猶原koh tu2著別宗族e5人。Chiah e5也是真ai3討物，若無hou7 in，in的確 m7 准人tui3 in hia經過。物件已經hou7 in提真濟，到尾in續kiah8刀、銃，來chah8路；因為in iau2 beh koh討物。今beh怎樣？ 
到上路尾，Li2-un-su-teng 姑不chiong將伊所chhun e5物，或是家己e5內衫，歸koaN7 珠仔，kap te3伊e5人所有e5物，一盡提hou7 in。但是in iau2-be7滿足。In不過是beh強搶就是。想到無路，Li2-un-su-teng 才將一隻牛，kap象牙提hou7 in。 
Tu2著這款e5境遇，boe7免得hou7 in大家e5心肝夠極失志。大家知影tui3 hit地方經過，實在是真危險。Hiah e5 Ma5-ko-lo5人tui3 an2-ni躊躇 m7 kap Li2-un-su-teng 做陣去。雖然苦勸in，in也是無beh聽。Tu2著an2-ni，Li2-un-su-teng 跪落祈禱，切意求上帝 m7-thang放sak in。伊出聲求講，「至大e5上帝ah，求你幫贊阮，求你幫贊阮。求你救阮脫離對敵e5手。」 
Koh tiap8仔久，hiah e5 Ma5-ko-lo5人，一個一個來 Li2-un-su-teng e5面前認in e5 m7 著，講，今in決意無beh放sak in e5主人。Tui3 hit-tiap8了後，in盡忠照所約--e5，一盡來行。 
In ti7 路中koh再tu2著濟濟款e5艱苦。總是行到葡萄牙e5領土e5時，in tu2著一個葡萄牙人，續hou7伊好款待。Li2-un-su-teng tiam3 ti7 伊e5厝療養一禮拜久。伊e5身體就漸漸較勇健。In tui3 chia koh起身beh去Lo5-an-ta3(Loanda）。伊e5路站約有300英哩。Tui3 chit-tiap8起，koh行路、吹風、曝日、枵餓。Li2-un-su-teng e5身體漸漸那失力。Koh無偌久，伊續攏boe7行。後來將牛hou7 伊騎，伊也騎boe7 tiau5。身體軟弱幾若擺kiong7 beh暈--去。身體hiah-nih lam2，伊boe7顧tit寫日記，連日子伊也boe7記得。 
好佳哉，koh無幾日，in tui3遠遠就看見海。Ti7 5月31日（1854年），in大家安然到ti7 Lo5-an-ta3 e5商港。Ti7 hia Li2-un-su-teng 得著一個英國人e5好款待。伊真小心teh ka7伊照顧。 
</HL>