<CL>
(ek8 tui3 Pa Phok-su7 e5 jit8-ki3)
Ti7 Tou7-kun-eng keh-piah e5 chng-sia7 nih, bat kui2-na7 ni5-ku2 chit8 keng pai3-tng5 ti7-hia.  Goan5-te2 hit keng si7 pun2-te7 lang5 teh le2-pai3, khiok iah8 u7 tam7-poh8 kheh-lang5 lai5 chham-ka.  I2-au7 u7 chit8 ni5, Tou7-kun-eng e5 chng-sia7 hou7 toa7-chui2 lau5-khi3, hit keng pai3-tng5 soa3 hoe3-khi3.  Le2-pai3 chiu7 hun-khui, pun2-te7 lang5 hit peng5 chiong in e5 pai3-tng5 siat ti7 Tiong-na5; kheh-lang5 chit peng5 kou-put-chiong iah8 tioh8 koh chhoe7 chit8 ui7 sin te7-tiam2.  Ui7-tioh8 beh ai3 chit8 ui7 pai3-tng5 te7, in keng-koe3 chin choe7 e5 kan-lan5, in-ui7 kheh-chng kong2 thong ho5, m7-chun2 in tiong-kan chit8 lang5 chiong te7 boe7 lan2 cho3 pai3-tng5 e5 lou7-eng7.  In tah ko3-si7, beng5-beng5 kong2, na7 chun2 lang5 ti7 hia khi2 kau3-tng5, chiu7-si7 Goa7-kok beh lai5 thong2-ti7 e5 chian5-tiau7, u7 gui5-hiam2 seng3 ti7-teh.  U7 chit8 lang5 taN2-sng3 beh te7 boe7 lan2, ui7-tioh8 an2-ni soa3 bo5 seng5, chiN5 koh heng5 lan2.  Hit-si5 u7 chit8 ui7 sin3-tou5, kio3-cho3 TiuN A-kim, si7 Ji7-lun7 e5 lang5, chiong i e5 chhu3 boe7 lan2 cho3 pai3-tng5.  Ti7 1885 ni5 e5 6 geh8 tiong, u7 kui2-na7 ui7 hiaN-ti7 ti7 hit keng chhu3 cho3 le2-pai3, siu7-tioh8 hit chng e5 lang5 chin kek-liat8 e5 phaiN2 khoan2-thai7.  In chhe lang5 lai5 hu2-siaN5 chiong su7-cheng5 po3 goan2 chai, goa2 chiu7 siu7-phai3 loh8-khi3 hia, khoaN3 tai7-chi3 tioh8 an2-choaN2 pan7.  Goa2 ti7 6 goeh8 18 jit8 (le2-pai3 lak8) kau3 hit sou2-chai7, hit-me5-hng, kap in e5 lau7-toa7 (chng-nih8 e5 thau5-lang5) siong-hoe7 nng7 pai2.  In kong2, “Lin2 lai5 chia be2 te7 khi2 pai3-tng5 che lin2 u7 koan5, goan2 boe7-tit thang tong3 lin2, m7-ku2 lin2 na7 ti7-chia le2-pai3, kiaN-liau2 chia e5 chheng-lian5-poe3 oe7 khi2-lai5 hoan2-tui3, e7 eng7 kiong5-pou7 e5 chhiu2-toaN7 lai5 khi2 pou7-tang7, che si7 goan2 bo5 hoat-tou7 thang chou2-chi2--e5, in-ui7 in chin hoan2-tui3 lin2 e5 kau3-hoe7.” Sui-jian5 si7 an2-ni, goan2 koat-sim beh ti7 hia chin3-heng5 le2-pai3.  Keh-tng2-jit8 (le2-pai3-jit8 cha2-khi2) u7 ji7, saN chap8 mia5 e5 hiaN-ti7 lai5 hia kap goa2 saN-kap le2-pai3, tng goan2 iau2 teh chu7-chip8 e5 si5, u7 thiaN-kiN3 kong3-lo5 e5 siaN, iah8 u7 lang5 khui-siaN kong2, in lai5 lah! Goan2 chu7-chip8 e5 chhu3 se3-a2-keng, goa7-bin7 khoan-khoah, bo5 jia bo5 chah8, goan2 khoaN3-kiN3 in jip8 lai5 kau3 tiaN5-nih8 lah! (Hit e5 cheng5-heng5 goa2 si7 kian3-siau3 kau3 m7-kaN2 sia2 chhut-lai5).  Hiah e5 lang5 taN kui2-na7 taN3 toa7 chhou, chiu7-si7 tui3 chng-lai7 e5 chhe3-ti5 hia taN lai5--e5.  Goan2 chek-si5 chiong mng5 koaiN khi2-lai5, lang5 the3 jip8 au7-kak, na7 si7 mng5 liam5-piN hou7 in eng7 chioh8-thau5 ham2 chhui3, chiu7 chiong toa7-chhou tit8-tit8 phoah jip8-lai5, phoah kau3 kui keng chhu3 moa2-moa2 si7, goan2 tak8 lang5 long2 chiau5-chiau5 phoah tioh8.  Goa2 chiu7 kiaN5 chin3-cheng5 chhut-lai5, siuN7 beh ka7 in kong2 oe7, na7-si7 in m7-thiaN, chiong toa7-chhou tui3 goa2 tit8-lam5 tit8-phoah, tui3 thau5-khak teng2 kau3 kha-te2, kui seng-khu u3-oe3 moa2-moa2.
Goa2 liam5-piN kam2-kak chit8 hang7, goa2 siuN7 kong2 in tek-khak u7 giam5-giam5 siu7 chi2-si7, un2-tang3 m7-kaN2 sui5-pian7 he7-chhiu2 hai7 goa7-kok lang5, chiu7 khia7 tiaN7-tiaN7, chhut-chai7 in sou2 ai3 khi3 cho3.  In hit khoan2 e5 sou2 cho3, u7 hou7 ti7-hia teh khoaN3 e5 lang5 ke-thiN song2-khoai3, chong2-si7 chai7 goa2 pun2-sin ma7-si7 u7 li7-ek e5 sou2-chai7.
Khun2-tiok8 goan2 e5 lang5 u7 e5 na2 beng2-liat8, in tui3 hiah e5 bo5 ti2-khong3 e5 sin3-tou5, chhiu-chhang3 bak8-kang3, khiu2 in e5 thau5-chang, chhoah in e5 chhui3-chhiu, thiah-lih8 in e5 i-chiuN5, phah in kau3 thiam2-thiam2, goa2 khoaN3 in e5 ka-chiah-phiaN, ou-chhiN cheng2, siong-hun5 moa2-moa2.  Goa2 u7 chin7 sou2 e7 beh khi3 noa5-chah8 hiah e5 lang5, na7-si7 bo5 hau7, oat8-ju2 ke-thiN in e5 siu7-khi3.  In me7 goa2, chiu3-chou2 goa2, kah-na2 chhin-chhiuN7 hoat-kong5 chit8-iuN7.  U7 e5 giah8 kun3-a2 beh oa2 lai5 phah goa2, in tiong-kan u7 khah sin7-tiong7--e5, tui3 chhiu2 ka7 i lak8 teh, chiah bo5 oa2-lai5.  In tek8-piat8 chhiau-chhe7 hit keng chhu3 e5 chu2-lang5, long3 phoa3-piah, tak8 keng pang5 chhe7 thau3-thau3, ho2 kai-chai3, hit jit8 i chhut-goa7, na7 u7 ti7-teh kiam2-chhai2 sit-loh8 siN3-mia7.
Tai7-chi3 cho3 liau2, in sui5 lang5 chiu7 tng2-khi3, kan-ta lau5 chit8 tin7 eng5-lang5 teh khoaN3 goa2, goa2 kui seng-khu u3-oe3 moa2-moa2.  Lai5 le2-pai3 e5 lang5 long2 si3-soaN3, chong2-si7 iau2 u7 kui2-ui7 hu7-jin5-lang5 kap chhu3-chu2 kui2 ui7 boe7 sin3 Chu2 e5 chhin-lang5 kap goa2 saN-kap ti7-teh.  Goa2 chiu7 eng7 chui2 lam5 seng-khu, khiok bo5 oaN7 saN, chi2-u7 chheng7 khun3 saN, iah8 chiah8 tam7-poh8 mih8 koe3 tiong-tau3 tng3.  Goa2 khiok bo5 tng2-khi3, Tou7-kun-eng goan5-chai7 toa3 hia, che si7 beh hou7 in chai goan2 bo5 hong3-khi3 khi2 kau3-hoe7 e5 koat-sim.  Ti7 hit e7-pou goa2 che7 ti7 chit8 keng se3-se3 keng e5 chhu3-lai7 e5 si5, u7 chin-che7 lang5 chhut ti7 hou3-ki5-sim, chhut-lai5 khoaN3 sou2 tu2-tioh8 e5 su7.  Tng siu7 kong-kek e5 si5-chun7, goa2 u7 toa3 chit8 tiuN hou7-chio3 (Lu2-heng5 kng3) ti7 seng-khu nih, hit tiuN bo5 koh-iuN7 pat8-hang7 mih8, iah8 long2 hou7 in phoah kau3 tam5 lok-lok, goa2 chiu7 ka7 i thi2-khui, he7 ti7 chhng5-teng2 lai5 theng3-hau7 i ta.  Ti7 hit si5 goa2 u7 kong2 chit8 ku3 oe7 kong2, “KoaN-hu2 na7 khoaN3-tioh8 i pun2-sin sou2 chhiam-in3 chit tiuN su-lui7 piN3 kau3 an2-ni, m7-chai beh chaiN2-iuN7.”
Theng5 chit8-tiap8-a2 ku2, Tou7-kun-eng e5 hiaN-ti7 chhe chit8 e5 hu7-jin5-lang5 toa3 chit8 tiuN phoe lai5 hou7 goa2.  In ka7 goa2 kong2, tai7-chi3 ki3-jian5 kau3 an2-ni, kim-mi5 m7-thang toa3 Ji7-lun7 keh mi5, tioh8 siat-hoat kap chit ui7 hu7-jin5-lang5 cho3-hoe2 koe3-lai5 Tou7-kun-eng, i thang ka7 li2 taN heng5-li2.  Goa2 chiu7 khoan2 heng5-li2 kap i cho3-hoe2 khi3.  Goan2 kiaN5 boe7 loa7-hng7 e5 si5, u7 nng7 e5 lang5 tui3 boe2-au7 jip oa2-lai5, ka7 goan2 kong2, Ti7 chng lai7 u7 lang5 chiong in e5 lau7-lang5 oah8-oah8 teh ka7 i thai5, chhiaN2 lin2 kin2 to3-tng2 lai5.  Goa2 khoaN3-chhut in e5 cha3-ke3, ka7 in kong2, he si7 in e5 chek-jim7 kang7 goan2 siaN2 ti7-tai7, chiu7 ku7-choat8 m7 kap in khi3, in chiu7 he7-chhiu2 liah8-goa2, kui seng-khu ka7 goa2 chhiau thau3-thau3, ai3 beh tit-tioh8 goa2 e5 hou7-chio3; chin kai-chai3, goa2 ti7 chhut-hoat e5 si5, u7 chiong chit tiuN pak8 liam5 ti7 lai7-saN e5 toa3-nih.  In chiu7 puih8-to chiong goa2 goa7-saN e5 heng-cheng5 te7-a2 koah-khui, ng3-bang7 tui3 hia lai5 tit-tioh8.  Goa2 e5 pio2-a2 kap lian5-a2 ka-lauh8 thou5-kha hou7 in khioh-khi3, liong7-pit kaN2-si7 chit e5 si5-chun7.  Ti7 chit si5 u7 kui2-na7 e5 choh-sit lang5 ti7 keh-piah hng5 teh cho3-kang, koaN2-kin2 chau2-oa2 lai5 kai2-kiu3, chiong hit nng7 e5 kiong5-to7 koaN2-chau2.
I2-au7 goan2 khiok u7 peng5-an kau3 Tou7-kun-eng e5 sou2-chai7.  Kui2-jit8 au7 goa2 tng2-lai5 kau3 hu2-siaN5, chiah chai-iaN2 goa2 e5 kang-lang5 i2-keng tai7-seng goa2 tui3 Ji7-lun7 tng2-lai5, u7 chiong sou2 keng-koe3 e5 su7 po3 kau3-su7-hoe7.  Kau3-su7-hoe7 u7 chiong tai7-chi3 po3-ko3 koaN-hu2 (chheng-tiau5 cheng3-hu2), u7 lang5 ka7 goa2 kong2, koaN-hu2 tui3 chit chan5 su7 chin hun3-khai3, in u7 phai3 chit8 ui7 tek8-jim7 ui2-oan5 loh8-khi3 Pi-thau5 beh hiap8-chou7 hia e5 te7-hng koaN saN-kap pan7-li2 chit chan5-su7.  Chit nng7 ui7 kau3 Ji7-lun7 beh tiau-cha e5 si5, iu5-goan5 tu2-tioh8 chit khoan2 e5 bu2-jiok8, chiu7 bo5 tit-tioh8 kiat-ko2, khang-khang tng2-lai5.  KoaN-hu2 ka7 Leng2-su7 kong2, na7 bo5 phai3 peng si7 bo5 hoat in ta-oa5, goan2 kap Leng2-su7 tang5-i3, kong2, an2-ni pan7 khah bo5 hap8-gi5, au7-lai5 in tiong-kan u7 chit8 nng7 lang5 siu7 keng2-kai3, goa2 e5 pio2-a2 kap lian5-a2 goan5-mih8 heng5 goa2, koh poe5 goa2 tam7-poh8 chiN5, tai7-chi3 chiu7 kai2-koat.  Cheng3-hu2 u7 chhut ko3-si7 chek-pi7 hiah e5 lang5 e5 phaiN2 sou2 kiaN5, iah8 u7 seng-beng5 kong2, kau3-hoe7 kap chai5-san2 tong-jian5 si7 lan2 e5.  Su7-kiaN7 au7, koe3 bo5 loa7 ku2, Pa Bok8-su u7 an2-ni sia2 kong2: ...... Goa2 chin hoaN-hi2 lai5 kong2-khi2, chai7 hoan7-lan7 tiong hiah e5 Ki-tok-tou5 sou2 hian2-chhut e5 heng5-ui5 thang kong2 si7 tat8-tit kho2-chhu2--e5.  In e5 se3-siok8 chhin-lang5 kong-jian5 pang3-tiau kong2, koaN-hu2 tui3 chit chan5 bo5 hap8-li2 teh chiu-soan5 hou7 i ho2 se3, in beh po3 oan-siu5, na7-si7 hiah-e5 sin3-tou5 eng7 hit khoan2 thang o-lo2 e5 tiam7-cheng7 e5 thai3-tou7 khou2-khng3 in kong2, “Bo5 iau3-kin2, sou2 keng-koe3 e5 kiat-ko2 na7 e7-thang hou7 goan2 ti7 chit te7-hng tui3 sin3 kau3 tit-tioh8 te7-ki, koe3-khi3 e5 su7 goan2 to-m7 tui-kiu3, goan2 beh eng7 an2-ni lai5 kam2-sia7 goan2 e5 Siong7-te3.”
Tai5-oan5 e5 Ki-tok-tou5 eng2 bo5 boe7 ki3-tit chit chan5 su7.  In siong5-siong5 the5-khi2 chit chan5 lai5 siau3-liam7 Pa Bok8-su e5 un-jiu5, kap i gau5 thun-lun2 e5 Ki-tok-tou5 cheng-sin5.  Iu5-ki5-si7, in eng2-bo5 boe7 ki3-tit lai5 goan2-siong2 hit ui7 Sou-kek-lan5 lang5, tui3 i e5 hoan2-tui3-chia2 sou2 kong2 chit ku3 kut8-khe e5 oe7 kong2, Chin phah-sng2, chiah-nih8 ho2 e5 pui5-liau7, chiah e5 kau3 lin2 loh8-tang e5 si5, un2-tang3 chin khiam3-eng7.  Ti7 Seng3-keng tiong kiam2 u7 chit8 ku3 pi2 e7-bin7 chit ku3 khah u7 hah8 ti7 Pa Bok8-su sou2 keng-koe3 e5 kou3-tian2, “Siu7 le2-me7, chiu7 ka7 lang5 chiok-hok, siu7 khun2-tiok8, chiu7 thun-lun2, siu7 pong3-tok8, chiu7 ka7 lang5 ho2 chhui3; goan2 chiaN5-cho3 se3-kan e5 pun3-so3, ban7-mih8 e5 che-tai2.”
Hit keng kau3-hoe7 lou7-boe2 u7 soa2-khi3 ke-chhi7 te7, Lai7-pou-a2 e5 sou2-chai7, 50 ni5 au7, chiu7-si7 1932 ni5, hit ui7 chiong chhu3 be7 lan2 e5 TiuN A-kim e5 sun, u7 ti7-hia cho3 bok8-su, che si7 chin chhu3-bi7 e5 su7.  (oan5).
(Tai5-oan5 Kau3-hoe7-kong-po3 750-752 koan3; 1951 ni5 6-8 goeh8)
</CL>
<HL>

（譯tui3 巴博士e5日記）
Ti7 杜君英隔壁e5庄社nih，bat幾若年久一間拜堂ti7-hia。原底hit間是本地人 teh 禮拜，卻亦有淡薄客人來參加。以後有一年，杜君英 e5庄社hou7大水流去，hit間拜堂續廢棄。禮拜就分開，本地人hit爿將in e5拜堂設ti7中林；客人這爿姑不chiong亦著koh chhoe7一位新地點。為著beh ai3一位拜堂地，in經過真濟e5艱難，因為客庄講通和，m7准in中間一人將地賣咱做拜堂e5路用。In貼告示，明明講，若準人ti7 hia起教堂，就是外國beh 來統治e5前兆，有危險性ti7-teh。有一人打算beh 地賣咱，為著an2-ni煞無成，錢koh還咱。Hit時有一位信徒，叫做張阿金，是二崙e5人，將伊e5厝賣咱做拜堂。Ti7 1885年e5 6月中，有幾若位兄弟ti7 hit間厝做禮拜，受著hit庄e5人真激烈e5歹款待。In差人來府城將事情報阮知，我就受派落去hia，看代誌著an2-choaN2 辦。我ti7 6月18日（禮拜六）到hit所在，hit暝昏，kap in e5 老大（庄nih8 e5 頭人）相會兩擺。In講，Lin2來chia買地起拜堂che lin2有權，阮boe7-tit thang擋lin2，m7-ku2 lin2若ti7-chia禮拜，驚了chia e5 青年輩會起來反對，會用強暴e5手段來起暴動，che是阮無法度thang 阻止--e5，因為in真反對lin2 e5教會。」雖然是  an2-ni，阮決心beh ti7 hia進行禮拜。隔轉日（禮拜日早起）有二、三十名e5 兄弟來hia kap我相kap禮拜，當阮iau2 teh 聚集e5 時，有聽見摃鑼e5聲，亦有人開聲講，In來lah！阮聚集e5厝細仔間，外面寬闊，無遮無chah8，阮看見 in 入來到埕nih8 lah！（Hit e5情形我是見笑到m7敢寫出來。）Hiah-e5 人擔幾若擔大粗，就是tui3庄內e5 廁池hia擔來--e5。阮即時將門關起來，人退入後角，但是門liam5-piN hou7 in用石頭 ham2碎，就將大粗直直潑入來，潑到歸間厝滿滿是，阮逐人攏齊齊潑著。我就行進前出來，想beh ka7 in講話，但是in m7聽，將大粗對我直淋直潑，tui3 頭殼頂到腳底，歸身軀污穢滿滿。
我liam5-piN感覺一項，我想講in的確有嚴嚴受指示，穩當m7敢隨便下手害外國人，就企定定，出在in所愛去做。In hit 款e5所做，有hou7 ti7-hia teh看e5 人加添爽快，總是在我本身ma7是有利益e5所在。
Khun2-tiok8阮e5人有e5 na2猛烈，in對hiah e5 無抵抗e5信徒，鬚聳目kang3，khiu2  in e5 頭鬃，chhoah  in e5嘴鬚，拆裂in e5衣裳，扑in到 thiam2-thiam2，我看in e5 ka-chiah-phiaN，烏青腫，傷痕滿滿。我有盡所會beh去攔截hiah e5人，但是無效，越愈加添in e5 受氣。In罵我，咒詛我，kah-na2親像發狂一樣。有e5 giah8棍仔beh倚來扑我，in 中間有較慎重--e5，tui3手ka7伊lak8 teh，才無倚來。In特別chhiau-chhe7 hit間厝e5主人，撞破壁，逐間房chhe7透透，好佳哉，hit日伊出外，若有ti7-teh kiam2-chhai2 失落性命。
代誌做了，in 隨人就轉去，kan-ta 留一陣閒人teh 看我，我歸身軀污穢滿滿。來禮拜e5人攏四散，總是iau2有幾位婦人人kap厝主幾位未信主e5親人kap 我相kap ti7-teh。我就用水淋身軀，卻無換衫，只有穿睏衫，亦食淡薄物過中晝頓。我卻無轉去，杜君英原在toa3 hia，che是beh hou7 in知阮無放棄起教會e5決心。Ti7 hit e7晡我坐ti7一間細細間e5厝內e5時，有真濟人出ti7好奇心，出來看所tu2著e5事。當受攻擊e5時陣，我有帶一張護照（旅行券）ti7身軀nih，hit張無各樣別項物，亦攏hou7 in潑到tam5 lok-lok，我就ka7伊thi2開，下ti7床頂來聽候伊礁。Ti7 hit時我有講一句話講，「官府若看著伊本身所簽印這張書類變到an2-ni，m7知beh怎樣。」
停一tiap8仔久，杜君英 e5 兄弟差一個婦人人帶一張批來hou7我。In ka7我講，代誌既然到an2-ni，今暝m7-thang toa3 二崙隔暝，著設法kap這位婦人人做伙過來杜君英，伊 thang ka7你擔行李。我就款行李kap伊做伙去。阮行boe7偌遠e5時，有兩個人tui3尾後jip倚來，ka7阮講，Ti7 庄內有人將in e5老人活活teh ka7伊thai5，請lin2 緊倒轉來。我看出in e5 詐計，ka7 in講，he是in e5責任kang7阮啥ti7-tai7，就拒絕m7 kap in去，in就下手掠我，歸身軀ka7我chhiau透透，ai3 beh 得著我e5護照；真佳哉，我ti7出發e5時，有將這張縛粘ti7內衫e5帶nih。In就puih8刀將我外衫e5 胸前袋仔割開，向望tui3 hia 來得著。我e5錶仔kap鏈仔ka-lauh8塗腳 hou7 in拾去，量必敢是這個時陣。Ti7 這時有幾若個作穡人ti7隔壁園teh 做工，趕緊走倚來解救，將hit兩個強盜趕走。
以後阮卻有平安到杜君英 e5所在。幾日後我轉來到府城，才知影我e5 工人已經代先我tui3二崙轉來，有將所經過e5事報教士會。教士會有將代誌報告官府（清朝政府），有人ka7我講，官府對這層事真憤慨，in有派一位特任委員落去埤頭beh 協助hia e5地方官相kap辦理這層事。這兩位到二崙beh調查e5時，猶原tu2著這款e5侮辱，就無得著結果，空空轉來。官府ka7領事講，若無派兵是無法in ta-oa5，阮kap領事同意，講，An2-ni辦較無合宜，後來in 中間有一兩人受警戒，我e5錶仔kap鏈仔原物還我，koh 賠我淡薄錢，代誌就解決。政府有出告示責備hiah e5人e5 歹所行，亦有聲明講，教會kap財產當然是咱 e5。事件後，過無偌久，巴牧師有an2-ni寫講：…我真歡喜來講起，在患難中hiah e5 基督徒所顯出e5行為thang講是值得可取--e5。In e5 世俗親人公然放刁 講，官府對這層無合理teh 周旋hou7伊好勢，in beh報冤仇，但是hiah-e5信徒用hit 款thang o-lo2 e5恬靜e5態度苦勸in 講，「無要緊，所經過e5結果若會thang hou7阮ti7這地方tui3信教得著地基，過去e5事阮都m7追究，阮beh用an2-ni來感謝阮e5上帝。」
台灣e5基督徒永無boe7記得這層事。In常常提起這層來數念巴牧師 e5 溫柔，kap伊gau5吞忍e5基督徒精神。尤其是，in永無boe7記得來玩想hit 位蘇格蘭人，對伊e5 反對者所講這句滑稽e5話講，真扑損，chiah-nih8好e5肥料，chiah e5 到lin2落冬e5時，穩當真欠用。Ti7聖經中kiam2有一句比下面這句較有合ti7巴牧師所經過e5故典，「受詈罵，就ka7人祝福，受khun2-tiok8，就吞忍，受謗tok8，就ka7人好嘴；阮成做世間e5糞圾，萬物e5漬滓。」 
Hit間教會路尾有徙去街市地，內埔仔e5所在，50年後，就是1932年，hit位將厝賣咱e5張阿金e5孫，有ti7-hia做牧師，che是真趣味e5 事。（完）。
（台灣教會公報750-752卷，1951年6-8月）
</HL>