<CL>
  Tian7-si7 sin-bun5 kong2 u7 1 e5 toa7-boe2 lou5-moa5 koe3-sin, sek-tiuN5 e5 pian2-a2, boan2-lian5, hoe-khou, hoe-na5 che7 gah pai5 tui3 toa7-lou7 piN khi3, sang3 chhut-soaN e5 tin7-thau5, hoe-chhia ka7 kui2 na7 tiau5 ke-a2-lou7 that gah chat8-kho2-kho2, kui e5 kau-thong long2 loan7--khi3, tiuN5-bin7 chin niau, bo5-su it-poaN e5 sia7-hoe7 hian5-tat8. 
  Goan2 kou3-hiong si7 chin tan-sun5 e5 sou2-chai7, kong2--lai5 chin sim-sek, ma7 kang7-khoan2 u7 lou5-moa5, goa2 siuN7 sia7-hoe7 to7-si7 sia7-hoe7, bo5-lun7 siaN2-mih sou2-chai7 to kok hang5 kok giap8, lou5-moa5 ti7 sia7-hoe7 pian3-cho3 phou2-thong e5 hang5-giap8--a, koh-khah sio-kang5--e5 si7 Lou5-moa5 Siong5--a2 chhut soaN e5 tiuN5-bin7 ma7 chin hong-tong7. 
  U7 1 pai2, goa2 tng2 khi3 kou3-hiong, lou7--nih soah that-chhia, chai-iaN2 tiaN7-tioh8 si7 u7 lang5 teh chhut-soaN, koh khoaN3 tioh8 a-pa ma7 toe3 lang5 leh sang3 chhut-soaN, siuN7-kong2 kam2-si7 toh 1 e5 chhin-chaN5 koe3-sin, a-pa kio3 goa2 ma7 ai3 lai5 sang3 chiuN7 soaN-thau5, kong2: “Kui chng chhut-soaN e7 hiah nau7-jiat8--e5 ma7 chiah Lou5-moa5 Siong5--a2 nia5.” 
  Chu7 goa2 cho3 gin2-a2 to7 bat Lou5-moa5 Siong5--a2, i pun2-mia5 pun2-seN3 soah bo5 siaN2 lang5 chai. E7 ki3-tit u7 1 e5 chai2-khi2, goa2 phaiN7 chheh-phaiN7-a2 beh hak8-hau7, hit kang lun5 tioh8 goa2 cho3 ‘chu5 ju2 sng’, ai3 khah cha2 khi3 piaN3-sau3, chhut kau3 chng goa7, thiN chiah phah-phu2-kng nia5, khoaN3-tioh8 Lou5-moa5 Siong5-a2 khia5 thih-be2 ui3 tui3-bin7 lop-som7 lop-som7 tah8--lai5, kau3 goa2 bin7-thau5-cheng5 soah hioh--loh8-lai5, mng7 goa2 si7 siang2 e5 hau7-seN, nah e7 chiah piaN3-se3, hiah cha2 to7 beh khi3 hak8-hau7. 
  Chng-lai7 lang5 long2 chai-iaN2 i am3-si5-a2 e7 khi3 Ji7-lim5 ke-a2 chiu2-ka kap lang5 lim sio-chiu2, poah8-kiau2, thau3-cha2 chiah e7 tng2 lai5 chng--nih khun3. Goa2 ka7 i po3 goan2 a-pa e5 mia5, koh kai2-soeh kong2 kin-a2 si7 goa2 ‘chu5 ju2’, chiah tioh8 chiah cha2 chhut mng5. I kong2 goa2 si7 koai gin2-a2, ai3 jin7-chin thak8 chheh, m7-thang toa7-han3 chhin-chhiuN7 i an2-ni, bo5 poaN3-pou7 chhu2 chiah tioh8 cho3 lou5-moa5, i kong2 beh hou7 goa2 chiN5 be2 si3-siu3-a2, piau2-si7 kou2-le7, nah chai khou3-te7-a2 jim5 bo5 chiN5, chiah phaiN2-se3 phaiN2-se3 kong2: “Cha-me5 kiau2-khui3 chin bai2, su gah ta-ta, seng khiam3--leh, leng7-kang iaN5 kiau2 chiah hou7--li2. Goa2 na7 boe7 ki3--tit, li2 tng7 tioh8 goa2 ai3 e7 ki3-tit ka7 goa2 kong2.” 
  Pang3-oh8 tng2 khi3 chhu3--nih, goa2 ka7 a-pa kong2 chai2-khi2 tng7 tioh8 Lou5-moa5 Siong5--a2 e5 tai7-chi3, a-pa ma7 goa2 gin2-a2 lang5 kong2 oe7 m7-thang bo5-toa7-bo5-se3, au7-pai2 ai3 kio3 ‘Siong5 chek--a’. Sui-bong2 Siong5 chek--a2 u7 an2-ni kong2--koe3, au7-jit8 goa2 na7 koh tu2--tioh8, be7-sai2 ka7 i tho2 chiN5. 
  Goan2 chng ng3 tang si7 Lau7-io5, hit chng kap goan2 chia li5 bo5 joa7 hng7, u7 1 tiau5 bong7-a2-pou lou7 sio thang3, lou7 piN e5 chhan5 1-poaN3 Lau7-io5 lang5 1 poaN3 goan2 chng--e5, A-lok8--a2 in tau choh e5 chhan5 to7 kap Lau7-io5 lang5 Kham2-chiong--a2 sio keh-kai3, hit chun7 chui2 iau2 chin khoeh, ng3 1 tiau5 Ji2-a2 kau ka7 teng2-lau5 Lo5-chui2-khe chui2 in2--lai5, Lau7-io5 seng kau3, in chui2 im kau3 giah8 chiah u7-thang tioh8 goan2 chng, poaN3-me5 ai3 u7 lang5 sun5 chhan5 kou3 chui2. Ti7 chhan5-thau5-a2 khui 1 khih, hou7 chui2 jip8 chhan5--nih, koh cho3 1 khut lo5-chui2 ko khut-a2, chui2 jip8--lai5 seng in2 khi3 chit khut, chui2--nih e5 thou5-soa lau5 ti7 khut-a2 lai7, im khi3 chhan5--nih e5 chui2 chiah be7 ko-ko, pai7 tioh8 tiu7-chang5, e7-sai2 kong2 chin hui3-khi3. Teng2-khu chhan5 chui2 na7 phoaN3 tiN7, to7 e7 ka7 chin3-chui2-khih-a2 that--khi2-lai5, e7-khu chiah u7 chui2 thang im, na7 im u7 kau3-giah8 bo5 that chui2-khih, im-phong2-phong2 tiu7-a2 e7 noa7 chang5. Lok8--a2 ai3 e-hian5-a2 sng2 im-gak8, choh chhan5 hong3-hong3, in lau7-pe7 bo5 hoaN-hi2, poaN3-me5 e7 phai3 i khi3 kou3 chhan5-chui2. 
   Hit me5, Lok8--a2 ui7-tioh8 te7 2 kang beh khi3 kap lang5 chhut se-gak8-tui7, khoaN3 keh-piah khu Kham3-chiong--a2 e5 chhan5-chui2 chiah8 gah chha-put-to--a, to7 ka-ti7 khi3 ka7 lang5 e5 chhan5-thau5 khih-a2 that--khi2-lai5, ka7 chui2 lau3--loh8-lai5 im ka-ti7 e5 chhan5. Koe3 bo5 joa7 ku2, Chiong--a2 lai5, chin siuN7-khi3, iong7 kut8 chui2-khih-a2 e5 ti5-thau5 peN3 kong3 Lok8--a2, ka7 i phah gah to2 ti7 thou5-kha, kui sin-khu hoeh, pe5 tng2 khi3 chhu3--nih, thiN to ia7 beh kng--a2, chhu3-piN-keh-piah to ia7 long2 cheng-sin5, chun2-pi7 chiah8 chai2-khi2 beh loh8 chhan5, khoaN3 tioh8 Lok8--a2 hou7 Lau7-io5 lang5 khi-hu7, chiong3-lang5 chin put-boan2, tak8-e5 hoah kong2 beh khi3 Lau7-io5 chhoe7 Kham2-chiong sng3 siau3, chit si5-chun7, u7 lang5 kong2: “Kham2-chiong--a2 hoan pi3-pa3, lang5 chin phaiN2, lan2 bo5 i hoat, iau2-si7 ai3 kio3 Lou5-moa5 Siong5--a2 lai5.” 
  Hit e5 si5-kan, Siong5--a2 iau2 boe7 tng2--lai5, Lok8--a2 in a-pa kap kui2 e5 chhu3-piN to7 khi3 lou7-thau5 tan2, bo5 joa7 ku2, to7 tan2--tioh8-a. Siong5--a2 thih-be2 oat--leh to7 beh khia5 khi3 Lau7-io5, chng-lai7 lang5 toe3 au7-piah beh khi3, Siong5--a2 kong2: “Chit-khoan2 tai7-chi3 kap lin2 bo5 ti7-tai7, goa2 ka-ti7 lai5 khi3 to7 ho2.” 
  Siong5-se3 e5 keng-koe3 si7 an2-choaN2, goan2 chng--nih bo5 siaN2 lang5 chai, Lau7-io5 lang5 lau3-khui3 tai7 ia7 be7 kong2--chhut-lai5, boe2--a2 si7 goan2 hit pan u7 Lau7-io5 gin2-a2 kong2 hou7 goa2 thiaN--e5. Kham2-chiong lang5 toa7-khou-pe2, ti7 Lau7-io5 cho3 lang5 to7 chin pa3, lang5-ian5 m7-si7 chin ho2, hit chai2-khi2, Lou5-moa5 Siong5--a2 khi3 kau3 te3, ti7 mng5-khau2-tiaN5 hoah: “Kham2-chiong--a2 chhut--lai5 !” 
  Siong5--a2 chhoh Kham2-chiong--a2 bo5 eng-kai khi-hu3 kou2-i3 lang5, Chiong--a2 bo5 thang tioh8 kau3 Siong5--a2 chhim-mng5-tah8-hou7 lai5 kau3 in tau chhang3-chhiu, chiN3 oa2 khi3 beh phah Siong5--a2, nah chai Siong5--a2 si7 u7 kun5-thau5 te2--e5, sai2 1 e5 se3, chhut chhiu2 khi3 khioh Chiong--a2 e5 kun5, sun7 se3 ka7 i in2 lat8 poah khi3 piN--a2, Chiong--a2 bo5 2 e7 chhiu2, to7 phak ti7 thou5-kha, Siong5--a2 hoan-hu3 i ai3 chhoan5 pin-nng5 hun lai5 Tek-ui5-a2 chng chhiaN2, thong chng seh8 1 lin3 hoe7 sit-le2. Than3 Siong5--a2 oat8 thau5 beh khia5 thih-be2, Chiong--a2 giah8 1 ki pun3-chhiam2 ui3 au7-piah thau lak, Siong5--a2 chhiu2-au7-khiau khi3 hou7 chhiam2--tioh8, poah8 loh8 thih-be2, khoaN3 Chiong--a2 pun3-chhiam2 lai7-kiam3-kiam3 koh chiN3--lai5, to7 ka7 thih-be2 leng5--khi2-lai5, tong3-cho3 bu2-khi3 teh hoe5 pun3-chhiam2, bo5 kui2 e7 chhiu2, Chiong--a2 chhiam2-a2 hou7 thih-be2 e5 chhiu2-hoaN7-a2 ke2 lak--khi3, Siong5--a2 ka7 thih-be2 phiaN ti7 thou5-kha, oaN7 khioh hit ki pun3-chhiam2 cho3 ke-si, lak tioh8 Chiong--a2 e5 pak-tou2 piN, Chiong--a2 kui7--loh8 hoah “m7 kaN2--a”, tap-eng3 beh phang5 pin-nng5 hun lai5 ka7 Lok8--a2 hoe7 sit-le2. Siong5--a2 iong7 chhui3 ka7 leh saN-a2 ng3-boe2, leng7-goa7 1 chhiu2 khi3 li3 1 liau loh8--lai5, iong7 chhui3 kap chhiu2 phoe3-hap8, ka7 chhiu2-au7-khiau pau--leh chi2 hoeh to7 thih-be2 hu5--khi2-lai7, khia5 tng2 khi3 Tek-ui5-a2 khun3. 
  Lou5-moa5 Siong5--a2 tng2 lai5 chng--nih long2 bo5 kong2 siaN2, hit me5 chiau3-siong5 khi3 Ji7-lim5 ke-a2 lim sio-chiu2, poah8-kiau2, hoan-tng2-kang chai2-khi2, thih-be2 khia5 chhut Ji7-lim5 ke-a2 to7 khi3 hou7 heng5-su7 liah8--khi3, kong2 si7 Lau7-io5 lang5 Chiong--a2 po3-an3, ko3 i siong-hai7, u7 pak-tou2 piN lak 1-khang e5 siong-toaN cho3 cheng3-beng5. Siong5--a2 ti7 keng2-chhat-kiok8 bo5 kong2 goan5-in, kan-taN seng5-jin7 u7 ka7 Chiong--a2 lak 1 khang, bu2-khi3 si7 hit ki Chiong--a2 in tau e5 pun3-chhiam2. In-ui7 Siong5--a2 thai3-tou7 ho2, kheng2 kap heng5-su7 hap8-chok, m7-koh i si7 siong-hai7 choe7 e5 lui2-hoan7, to7 ka7 i phoaN3 6 ko3 goeh8 tou5-heng5, pun3-chhiam2 si7 bu2-khi3, tong-jian5 ma7 but8-siu. 
  Siong5--a2 leh koaiN e5 si5, tiaN7-tiaN7 u7 chheng7 gah chin phaN7 e5 kou-niu5 lai5 goan2 chng--nih, kong2 si7 Ji7-lim5 chiu2-ka e5 sio2-chia2, 1 pai2 lai5 long2 kui2-na7-e5 tau3-tin7, kiaN Siong5--a2 in a-bu2 3 tng3 put tou7, koaN7 chhai3 theh8 bi2 lai5 chu2 png7 hou7 lau7-hoe3-a2 lang5 chiah8, in ma7 lun5-pan khi3 tham3 kaN, kong2 Siong5--a2 ti7 lang-a2 lai7 ho2-ho2, chhiaN2 in a-bu2 bian2 ui7 i hoan5-lo2. Siong5--a2 in lau7-bu2 sng3 phaiN2-mia7, siau3-lian5 to7 si2 ang, seN 2 e5 hau7-seN long2 chin put-tong2, 1 e5 cho3 lou5-moa5 hou7 lang5 phui3 tham5 phui3 noa7, 1 e5 khi3 ti7 kha-sau-keng-a2 kou3 khau2 cho3 sam-chhit-a2, i 70 hoe3--a, pun2-te2 to7 khiau-ku, koh ti7 chng--nih kiaN5 lou7 long2 thau5 le5-le5, piau2-si7 cho3 lang5 kian3-siau3, kam2-kak chin kho2-lian5. 
  Lou5-moa5 Siong5--a2 koaiN ni5-poaN3 chiah chhut--lai5, i chin3-cheng5 u7 an3 leh ka2-sek, ti7 ka2-sek tiong na7 koh hoan7 an3, koaiN bo5 liau2--e5 ai3 koh han5, m7-chiah e7 ke koaiN 1 ni5, goan2 hia e5 lang5 kong2 he hou7-cho3 ‘kia3 choe7’. Lok8--a2 kap in a-pa bat khi3 bin7-hoe7, khi3 hou7 Siong5--a2 me7, kong2 chit khoan2 sou2-chai7 m7-si7 it-poaN choh-sit e5 kou2-i3 lang5 lai5--e5, 1 lang5 1 tou5 1 khoan2 mia7, choh-sit lang5 kai3 kan-khou2, kui-ni5-thang3-thiN long2 cho3 gah pi2 gu5 khah thiam2, i to7-si7 m7-taN-su-iaN5 be7 kham-tit chhau, m7-chiah e7 kiaN5 chit tiau5 oai-lou7, hou7 chou2-kong-a2 kian3-siau3, Lok8--a2 heng3 sng2 gak8-khi3, ma7-si7 ho2 tai7-chi3, chong2-si7 pheng7 i cho3 tek-ke-a2 khah sit8, tng2--khi3 ai3 kut-lat8, the3 Tek-ui5-a2 lang5 chhut 1 khau2 khui3. 
  Chng--nih bo5 khoaN3--tioh8 Lou5-moa5 Siong5--a2 si7 su3-siong5 e5 tai7-chi3, ia7 bo5 siaN2 koai3-ki5, phou2-thong-si5-a2 bo5 tai7-chi3 i ia7 han2-tit kap chng-lai7 lang5 lai5 khi3. ThiaN-kong2 Siong5--a2 chhut-kaN liau2, bo5 sui5 tng2--lai5, kong2 khi3 pat8-ui7-a2 the3 lang5 kou3 kiau2-keng than3 koa2 sou2-hui3, it-tit8 kau3 2 ni5 koe3, goa2 chiah koh khoaN3 tioh8 i, hit chai2-khi2, beh kho2 chhi3, goa2 khah cha2 beh khi3 hak8-hau7 cho3 chun2-pi7, tu2 chhut chng to7 thiaN tioh8 outoubai e5 siaN, si7 Siong5--a2 oaN7 khia5 ki-chhia. KhoaN3 tioh8 goa2, to7 tong3 tiam7, goa2 chit pai2 e7 ki3-tit a-pa e5 kau-tai3, kio3 1 siaN ‘Siong5 chek--a2’, i tai7-khai3 ki3-chai5 bai2, koh mng7 goa2 si7 siang2 e5 hau7-seN, goa2 koh po3 a-pa e5 mia5, i o-lo2 goa2 koai, to7 cho3 i khi3. Goa2 koh kiaN5 kui2 pou7, i soah oat8-thau5 tng2--lai5, mng7-kong2 i bat in2 koe3 1 e5 hak8-seng gin2-a2 kong2 na7 iaN5 kiau2 u7 chiN5 beh hou7 i sou2-hui3 be2 si3-siu3-a2, hit e5 kam2 si7 goa2 ? Goa2 siuN7 tioh8 a-pa e5 oe7, m7 kaN2 in3, kan-taN lioh8-lioh8-a2 tim3 1 e7 thau5. Siong5 chek--a2 kong2 goa2 gin2-a2 lang5 be7 sai2 kong2 oe7 bo5 siu2 iok-sok, goa2 tap-eng3 i beh ka7 i the5-chhiN2, i si7 ki3-ti3 bo5-kai3-ho2 e5 lang5, goa2 gin2-a2 lang5 nah e7 ki3-ti3 ia7 bo5 ho2 ? To7 chhun chhiu2 ui3 au7-khou3-te7-a2 jim5 1 e5 te2 chiN5 e5 phoe5-giap-a2 chhut--lai5, tu hou7--goa2, kio3 goa2 siu--khi2-lai5, goa2 m7 kaN2 theh8, i kong2 goa2 na7 bo5 theh8--khi3, i kin2-cha2-ban7 ma7 e7 koh poah8 su liau2-liau2, khah-su hou7 goa2 cho3 sou2-hui3 kap kau hak8-hui3. 
  Goa2 ka7 phoe5-giap-a2 kau hou7 a-pa, lai7-te2 u7 3000 kui2 khou, hit chun7 the3 lang5 koah tiu7-a2 1 kang chiah than3 30 nia5. A-pa hou7 goa2 1 khou gun5, i kong2 beh chhoa7 goa2 khi3 ka7 chiN5 haiN5 Lou5-moa5 Siong5 chek--a2, tai7-khai3 si7 i lim sio-chiu2-chui3, chiah e7 hou7 goa2 hiah che7 chiN5. 
  Siong5--a2 chhut--khi3-a, in a-bu2 kong2 Siong5-a2 e5 tai7-chi3 kap i bo5 koan-he7, bo5-lun7 ho2 tai7 iah phaiN2 tai7, phoe5-pau-a2 i m7 kheng2 the3 hau7-seN siu--khi2-lai5. Na7 beh to7 tan2 bin5-a2-chai3 i tng2--lai5 chiah koh lai5. 
  Hoan-tng2-kang, Lou5-moa5 Siong5--a2 bo5 tng2--lai5, boe2--a2 thiaN-kong2 ti7 ke--nih u7 lang5 poah8 phaiN2 kiau2, pian2 lang5 e5 chiN5, Siong5 chek--a2 the3 lang5 khi3 beh tho2 1 e5 kong-to7, soah khi2 tong5-tut8, chho3-chhiu2 phah--si2-lang5, tong-tiuN5 hou7 keng2-chhat liah8--khi3, chit pai2 to7 phoaN3 chin tang7--a. 
  He chiN5 a-pa long2 m7 kaN2 tang7--tioh8, it-tit8 kau3 goa2 kok-hau7 chhut-giap8, kho2 tiau5 tou-chhi7 e5 seng2-chhou-tiong, bo5 chiN5 thang chu3-chheh, a-pa chiah theh8 lai5 iong7, kong2 ai3 kam2-liam7 leh koaiN-kaN e5 Siong5 chek--a2, phoe5-giap-a2 e7-sai2 lau5 leh cho3 ki3-liam7. Boe2--a2 goa2 to7 long2 ti7 tou-chhi7 thak8 chheh, seng-oah8, Siong5 chek--a2 chhut-kaN si7 kui2-na7-ni5 au7 e5 tai7-chi3. 
  Goa2 sia2 chit phiN m7-si7 beh ka7 lou5-moa5 pian3-cho3 eng-hiong5, ma7 m7-si7 u7 siaN2 ki5-koai3 e5 li2-iu5, kan-taN si7 chiau3 goa2 sou2 chai--e5 sia2--chhut-lai5 nia5. 
</CL>
<HL>

電視新聞講有1 個大尾lou5-moa5 過身，式場e5 匾a2、輓聯、花箍、花籃che7 gah 排tui3 大路邊去，送出山e5 陣頭、花車ka7 幾na7 條街a2 路that gah chat8-kho2-kho2，kui 個交通long2 亂--去，場面真niau，無輸一般e5 社會賢達。 
Goan2 故鄉是真單純e5 所在，講--來真心適，ma7 kang7 款有lou5-moa5，我想社會就是社會，無論siaN2-mih 所在都各行各業，lou5-moa5 ti7 社會變做普通e5 行業--a，koh-khah 相kang5--e5 是Lou5-moa5 松--a2 出山e5 場面ma7 真轟動。 
有1 pai2，我tng2 去故鄉，路--nih soah that 車，知影tiaN7-tioh8 是有人teh 出山，koh 看著a-pa ma7 toe3 人leh 送出山，想講kam2 是toh 1 個親chiaN5 過身，a-pa 叫我ma7 ai3 來送上山頭，講：「Kui 庄出山會hiah 鬧熱--e5 ma7 chiah Lou5-moa5 松--a2 nia5。」 
自我做gin2-a2 就bat Lou5-moa5 松--a2，i 本名本姓soah 無siaN2 人知。會記得有1 個chai2 起，我phaiN7 冊phaiN7-a2 beh 學校，hit 工輪著我做「值日生」，ai3 khah 早去拚掃，出到庄外，天chiah phah-phu2 光nia5，看著Lou5-moa5 松--a2 騎鐵馬ui3 對面lop-som7 lop-som7 踏--來，到我面頭前soah hioh--落-來，問我是siang2 e5 後生，nah 會chiah 拚勢，hiah 早就beh 去學校。 
庄內人long2 知影i 暗時a2 會去二林街a2 酒家kap 人lim 燒酒、poah8-kiau2，透早chiah 會tng2 來庄--nih 睏。我ka7 i 報goan2 a-pa e5 名，koh 解說講今a2 是我「值日」，chiah tioh8 chiah 早出門。I 講我是乖gin2-a2，ai3 認真讀冊，m7-thang 大han3 親像i an2-ni，無半步取chiah tioh8 做lou5-moa5，i 講beh hou7 我錢買si3-siu3-a2，表示鼓勵，nah 知褲袋a2 jim5 無錢，chiah phaiN2-se3 phaiN2-se3 講：「Cha暝kiau2氣真bai2，輸gah ta-ta，先欠--leh，另工贏kiau2 chiah hou7--你。我若boe7 記--得，你tng7 著我ai3 會記得ka7 我講。」 
放學tng2 去厝--nih，我ka7 a-pa 講chai2 起tng7 著Lou5-moa5 松--a2 e5 tai7-chi3，a-pa 罵我gin2-a2 人講話m7-thang 無大無細，後pai2 ai3 叫「松叔--a2」。雖bong2 松叔--a2 有an2-ni 講--過，後日我若koh tu2--著，be7-sai2 ka7 i 討錢。 
Goan2 庄ng3 東是老窯，hit 庄kap goan2 chia 離無joa7 遠，有1 條墓a2 埔路相thang3，路邊e5 田1 半老窯人1 半goan2 庄--e5，A 樂--a2 in tau 作e5 田就kap 老窯人Kham2 章--a2 相隔界，hit chun7 水iau2 真缺，ng3 1 條Ji2-a2 溝ka7 頂流濁水溪水引--來，老窯先到，in 水淹到額chiah 有thang tioh8 goan2 庄，半暝ai3 有人巡田顧水。Ti7 田頭a2 開1 缺，hou7 水入田--nih，koh 做1 窟濁水膏窟a2，水入--來先引去這窟，水--nih e5 塗沙留ti7 窟a2內，淹去田--nih e5 水chiah be7 膏膏，敗著稻叢，會sai2 講真費氣。頂坵田水若phoaN3 tiN7，就會ka7 進水缺a2 that--起-來，下坵chiah 有水thang淹，若淹有到額無that水缺，淹phong2-phong2 稻a2 會爛叢。樂--a2 愛挨弦a2 sng2 音樂，作田放放，in 老pe7 無歡喜，半暝會派i 去顧田水。 
Hit 暝，樂--a2 為著第2 工beh 去kap 人出西樂隊，看隔壁坵Kham2 章--a2 e5 田水食gah 差不多--a，就ka-ti7 去ka7 人e5 田頭缺a2 that--起-來，ka7 水漏--落-來淹ka-ti7 e5 田。過無joa7 久，章--a2 來，真siuN7-khi3，用掘水缺a2 e5 鋤頭柄kong3 樂--a2，ka7 i phah gah 倒ti7 塗kha，kui 身軀血，爬tng2 去厝--nih，天都也beh 光--a2，厝邊隔壁都也long2 精神，準備食chai2 起beh 落田，看著樂--a2 hou7 老窯人欺負，眾人真不滿，tak8-e5 hoah 講beh 去老窯chhoe7 Kham2 章算siau3，這時chun7，有人講：「Kham2 章--a2 番pi3-pa3，人真phaiN2，lan2 無i 法，iau2 是ai3 叫Lou5-moa5 松--a2 來。」 
Hit 個時間，松--a2 iau2 未tng2--來，樂--a2 in a-pa kap 幾個厝邊就去路頭等，無joa7 久，就等--著-a。松--a2 鐵馬oat--leh 就beh 騎去老窯，庄內人toe3 後壁beh 去，松--a2 講：「這款tai7-chi3 kap lin2 無ti7-tai7，我ka-ti7 來去就好。」 
詳細e5 經過是an2-choaN2，goan2 庄--nih 無siaN2 人知，老窯人lau3-khui3 tai7 也be7 講--出-來，尾--a2 是goan2 hit班有老窯gin2-a2講hou7我聽--e5。Kham2 章人大箍把，ti7 老窯做人就真霸，人緣m7 是真好，hit chai2 起，Lou5-moa5 松--a2 去到地，ti7 門口庭hoah：「Kham2 章--a2 出--來！」 
松--a2 chhoh Kham2 章--a2 無應該欺負kou2-i3 人，章--a2 無thang tioh8 到松--a2 侵門踏戶來到in tau chhang3-chhiu，chiN3 oa2 去beh phah 松--a2，nah 知松--a2 是有拳頭底--e5，使1 個勢，出手去khioh 章--a2 e5 拳，順勢ka7 i 引力poah 去邊--a2，章--a2 無2 下手，就phak ti7 塗kha，松--a2 hoan 咐i ai3 chhoan5 檳榔薰來竹圍a2 庄請，通庄seh8 1 lin3 會失禮。趁松--a2 oat8 頭beh 騎鐵馬，章--a2 giah8 1 支糞chhiam2 ui3後壁偷lak，松--a2 手後khiau 去hou7 chhiam2--著，poah8 落鐵馬，看章--a2 糞chhiam2 利劍劍koh chiN3--來，就ka7 鐵馬leng5--起-來，當做武器teh 回糞chhiam2，無幾下手，章--a2 chhiam2-a2 hou7 鐵馬e5 手hoaN7-a2 架lak--去，松--a2 ka7 鐵馬phiaN ti7塗kha，換khioh hit 支糞chhiam2 做ke-si，lak 著章--a2 e5 腹tou2 邊，章--a2 跪--落hoah「m7 敢--a」，答應beh 捧檳榔薰來ka7 樂--a2 會失禮。松--a2 用嘴咬leh 衫a2 ng2 尾，另外1 手去li3 1 liau 落--來，用嘴kap 手配合，ka7 手後khiau 包--leh 止血就鐵馬扶--起-來，騎tng2 去竹圍a2 睏。 
Lou5-moa5 松--a2 tng2 來庄--nih long2 無講siaN2，hit 暝照常去二林街a2 lim 燒酒、poah8-kiau2，翻tng2 工chai2 起，鐵馬騎出二林街a2 就去hou7 刑事liah8--去，講是老窯人章a2 報案，告i 傷害，有腹tou2 邊lak 1 空e5 傷單做證明。松--a2 ti7 警察局無講原因，kan-taN 承認有ka7 章--a2 lak 1 空，武器是hit 支章--a2 in tau e5 糞chhiam2。因為松--a2 態度好，肯kap 刑事合作，m7-koh i 是傷害罪e5 累犯，就ka7 i 判6 個月徒刑，糞chhiam2 是武器，當然ma7 沒收。 
松--a2 leh 關e5 時，tiaN7-tiaN7 有穿gah 真phaN7 e5 姑娘來goan2 庄--nih，講是二林酒家e5 小姐，1 pai2 來long2 幾na7 個tau3-tin7，驚松--a2 in a 母3 頓不渡，koaN7 菜theh8 米來煮飯hou7 老歲a2 人食，in ma7 輪班去探監，講松--a2 ti7 籠a2 內好好，請in a 母免為i 煩惱。松--a2 in 老母算phaiN2 命，少年就死翁，生2 個後生long2真不tong2，1 個做lou5-moa5 hou7人phui3痰phui3瀾，1 個去ti7 kha-sau 間a2顧口做三七a2，i 70 歲--a，本底就khiau-ku，koh ti7 庄--nih行路long2頭le5-le5，表示做人kian3-siau3，感覺真可憐。 
Lou5-moa5松--a2關年半chiah 出--來，i chin3前有案leh假釋，ti7假釋中若koh犯案，關無了--e5 ai3 koh 還，m7-chiah會加關1 年，goan2 hia e5人講he hou7做「寄罪」。樂--a2 kap in a-pa bat去面會，去hou7松--a2 罵，講這款所在m7 是一般作sit e5 kou2-i3人來--e5，1人1途1款命，作sit 人kai3艱苦，kui年thang3 天long2做gah比牛khah thiam2，i 就是m7擔輸贏be7堪得操，m7-chiah會行這條歪路，hou7祖公a2 kian3-siau3，樂--a2興sng2樂器，ma7是好tai7-chi3，總是pheng7 i 做竹雞a2 khah 實，tng2--去ai3 kut力，替竹圍a2 人出1口氣。 
庄--nih無看著Lou5-moa5松--a2是su3常e5 tai7-chi3，也無siaN2 怪奇，普通時a2無tai7-chi3 i 也罕得kap庄內人來去。聽講松--a2出監了，無隨tng2--來，講去別位a2替人顧kiau2間趁koa2 所費，一直到2 年過，我chiah koh看著i，hit chai2起，beh考試，我khah早beh去學校做準備，tu2出庄就聽著outoubai e5 聲，是松--a2換騎機車。看著我，就擋tiam7，我這pai2會記得a-pa e5 交帶，叫1 聲「松叔--a2」，i 大概記才bai2，koh問我是siang2 e5 後生，我koh報a-pa e5名，i o-lo2 我乖，就做 i 去。我koh 行幾步，i soah oat8 頭tng2--來，問講i bat 允過1 個學生gin2-a2 講若贏kiau2 有錢beh hou7 i 所費買si3-siu3-a2，hit 個kam2 是我？我想著a-pa e5 話，m7 敢應，kan-taN lioh8-lioh8-a2 tim3 1 下頭。松叔--a2 講我gin2-a2 人be7 sai2 講話無守約束，我答應i beh ka7 i 提醒，i 是記智無kai3 好e5 人，我gin2-a2 人nah 會記智也無好？就伸手ui3 後褲袋a2 jim5 1 個te2 錢e5 皮夾a2 出--來，tu hou7--我，叫我收--起-來，我m7 敢theh8，i 講我若無theh8--去，i 緊早慢ma7 會koh poah8 輸了了，khah 輸hou7 我做所費kap 交學費。 
我ka7皮夾a2交hou7 a-pa，內底有3000 幾khou，hit chun7替人割稻a2 1 工chiah趁30 nia5。A-pa hou7我1 khou gun5，i 講beh chhoa7我去ka7錢還Lou5-moa5 松叔--a2，大概是i lim燒酒醉，chiah會hou7 我hiah che7 錢。 
松--a2出--去-a，in a母講松--a2 e5 tai7-chi3 kap i 無關係，無論好tai7 iah phaiN2 tai7，皮包a2 i m7肯替後生收--起-來。若beh就等bin5-a2-chai3 i tng2--來chiah koh 來。 
翻tng2工，Lou5-moa5 松--a2無tng2--來，尾--a2 聽講ti7 街--nih有人poah8 phaiN2 kiau2，pian2人e5 錢，松叔--a2替人去beh 討1個公道，soah起唐突，錯手phah--死-人，當場hou7警察liah8--去，這pai2就判真重--a。 
He 錢a-pa long2 m7 敢動--著，一直到我國校出業，考tiau5 都市e5 省初中，無錢thang 註冊，a-pa chiah theh8 來用，講ai3 感念leh 關監e5 松叔--a2，皮夾a2 會sai2 留leh 做記念。尾--a2 我就long2 ti7 都市讀冊、生活，松叔--a2 出監是幾na7 年後e5 tai7-chi3。 
我寫這篇m7 是beh ka7 lou5-moa5 變做英雄，ma7 m7 是有siaN2 奇怪e5 理由，kan-taN 是照我所知--e5 寫--出-來nia5。 
</HL>