<CL>
   Peng5-iu2 lai5 goan2 tau che7 e5 si5, tu2 chiah8 pa2-tau3 iau2 be7-hu3 siu oaN2-ti7, khoaN3 toh-teng2 e5 chhai3 kap kiam5, chhio3-chhio3 mng7 kong2: “Ia7 bo5 chhiaN2 lang5-khah, nah e7 chiah8 chiah ho2 ?”
   Goa2 bo5-tiuN-bo5-ti5 in3 kong2: “Nah u7, ah to phou2 chui2-ke-a2 tou7--leh !”
   Peng5-iu2 thiaN bo5, goa2 chiah ti3-kak tioh8 chit ku3 si7 kan-taN ti7 goan2 hit e5 chng-thau5 chiah si5-kiaN5--e5. 
   Goa2 thak8 kok-bin5 hak8-hau7 chin3-cheng5, iau2 sng3-si7 gin2-a2, u7 tiat8-koan5 bian2 cho3 khang-khoe3, toa7-lang5 khi3 chhan5--nih piaN3 gah ou-ma3-ma3 kui sin-khu koaN7 e5 si5, goa2 aiN7 sio2-moe7 kiam chhoa7 sio2-ti7 kap keh-piah e5 kheh-lang5 gin2-a2 leh ng-kok8-ke bih-sio-chhoe7, iong7 Holo khiuN e5 Kheh-oe7 kap in that ong2 thiau3 khou-a2. Goan2 chng--nih 1 poaN3 Holo 1 poaN3 Kheh, Kheh kap Holo long2 e7-hiau2 thiaN tui3-hong e5 oe7, khah chhian2 e5 Kheh-oe7 Holo-lang5 ma7 e7 kong2--tam7-poh8-a2, chu7-lai5 bo5 chok8-kun5 bun7-te5. Jip8 kok-hau7 thau5 1 e5 le2-pai3-jit8, a-pa kong2 goa2 leh thak8-chheh--a, si7 toa7-lang5--a, ai3 ka7 chhu3--nih tau3 choh-sit, hiam3 goa2 khan gu5 chhut-khi3 chhi7. 
   Li2 khoaN3 se-pou7 e5 iaN2-hi3, khoaN3 in khia5 be2 kam2 bat him-sian7--koe3 ? Chin3-cheng5 goa2 pian7 khoaN3 tioh8 khah toa7 e5 gin2-a2 khia5 gu5 khi3 chhi7, long2 chiok siuN7 beh kap in kang7-khoan2, a-pa kio3 goa2 khi3 chhi7 gu5, goa2 si7 chin hoaN-hi2. Goa2 ka7 gu5 khan--chhut-lai5, to7 beh peh khi2 lih khia5, kiam2-chhai2 siuN se3-han3, soah peh be7 khi2, a-pa kong2 ai3 kio3 gu5 seng un--loh8-lai5, goa2 chiah u7 hoat-tou7 khi2 lih i e5 kha-chiah-phiaN. Gu5 to7-si7 m7-kheng2 un ke7, goa2 siuN7 beh tui3 i e5 au7-kha koan-chat khang3--khi2-lih, i iong7 boe2-liu ka7 goa2 sut, koh oat8 thau5 ka7 goa2 gin5. A-pa seng ka7 goa2 pho7--khi2-lih, chiah ka3 goa2 kong2, tan2 khan gu5 khi3 kau-a2-te2 ko7 ek8 e5 si5, i to7 e7 un--loh8, ah na7 bo5, to7 ai3 chhi7 koan3-si3, kap goa2 sek8-sai7 liau2-au7, chiah chi2-hui i e7 kiaN5. 
   Chng-kha gin2-a2 m7-si7 kui-ni5-thang3-thiN long2 leh chhi7 gu5, u7-si5-a2 si7 khi3 koah chia3-boe2 tng2 lai5 hou7 chiah8. Koe3-chhun liau2-au7, chhau2-a2 chhiN-chhiN, ka7 gu5 khan chhut-khi3 kiaN5 chhun tah8 chhiN, ia7 sng3-si7 tui3 i sai2 chhiu2-pe7, koa3-pe7, loa7-tang5, lak8-tak8, thoa-le5, thoa gu5-chhia e5 po3-tap. Kau-a2-chui2 chheng iu, hou7 i jip8 khi3 chim3--1-e5, u7-si5-a2 hoaN-hi2, i ia7 e7 chhang3-chui2-bi7 hou7 goa2 khoaN3. Goa2 ka7 hak8-hau7 pun e5 kho3-pun2 chah--leh, khia5 ti7 gu5 kha-chiah-phiaN, sui5-chai7 i si3-koe3 san3-pou7, chiah8 chhau2, goa2 thak8 goa2 e5 chheh, bian2 kiaN e7 chhut bun7-te5, kan-taN kou3 mai3 hou7 i khi3 chiah8 tioh8 pat8-lang5 pou3 e5 tiu7-a2 to7 ho2. 
   Khi3 kau3 chhan5-thau5-a2 lou7, to7 tng7 tioh8 chin che7 chng--nih kap goa2 kang7 ni5-hoe3 iah-si7 pi2 goa2 khah toa7 e5 cha-pou gin2-a2 ma7 khia5 gu5 chhut--lai5, thau5-kai2 khoaN3 goa2 chhi7 gu5, tak8-e5 long2 hoaN-hi2 hoah-hiu: “A-sia3 ma7 chhut-lai5 chhi7 gu5--a, lan2 koh ke 1 e5 phoaN7 !”
   Chhi7 gu5 gin2-a2 chhut-thau5 kai3 che7, sio chio khi3 ka7 lang5 thau oe2 han-chi5 khong3 io5, khia5 gu5 sio chian3, u7-si5-a2 ia7 e7 ban2 ia2-chhai3 chhiu7-hioh8 ke2 chu2 chiah8 pan7-ke-hoe2-a2. Chhan5--nih tiaN7-tiaN7 e7 u7 ia2-thou3, tek-ke-a2, tak8-e5 sio chiN ui5, siong7 ho2 chiah8--e5 si7 chhan5-chhi2, bah chin chhiN-tiN. Hioh-khun3 jit8 chhi7-gu5 si7 goa2 i3-ai3 e5 khang-khoe3, u7 1 kai2 ti7 hak8-hau7, ha7-kho3, goa2 ka7 2 e5 tu2 sek8-sai7 e5 tong5-oh8 kong2, in kam2-kak chin sim-sek, iok le2-pai3-jit8 beh kap goa2 khi3 chhi7 gu5. 
   Hit kang chai2-khi2, bian2 lang5 hoan-hu3, goa2 to7 chu7-tong7 ka7 gu5 khan--chhut-lai5, chau3-kha thau khat 1 mi iam5 chah--leh, hoan7-se3 na7 pu5 siaN2 mih8-kiaN7 to7 iong7-e7-tioh8. Khia5 ti7 gu5 teng2, ian5 lou7 long2-si7 chhiN-leng3-leng3, Lian5-chiau ang5-hoe chhiN-hioh8 kiau-tih-tih, hou7 hong lang7 gah kau thau5 sou io. Chhek-chiau2-a2 sun7 gu5-chhia-kau lou7 thiau3 san2-chheng2, khoaN3 gu5 kiaN5 oa2--lai5, ia7 be7 kiaN, tan2 gu5-kha beh kau3--a chiah poe--khi2-lai5, toe3 goan2 au7-piah chiuh-chiuh kio3. Goa2 kui-khi3 the ti7 gu5 e5 kha-chiah-phiaN, ku3-chai7 i thoa, khoaN3 khong2 e5 thiN-teng2 u7 kui2 lui2 hun5 siu5--koe3, chhui3--nih na2 haiN Gu5-le5-a2-koa. 
   Goa2 e5 Kheh-lang5 peng5-iu2 kap lang5-kheh long2 kau3-ui7--a, in goan5-pun2 to7 u7 sek8-sai7, kui-tin7 khu5 ti7 chhiu7-a2 kha leh khi2 hoe2 hang chhau2-me2-a2, goa2 tu2 kau3 to7 phiN7 tioh8 phang-bi7. Hit 2 e5 tong5-oh8 long2 si7 ke--nih e5 lang5, bo5 choh-sit, ia7 to7 bo5 gu5 thang khan, chioh beh khia5 goa2 e5 gu5. A-phng5-a2 (peng5 e5 Kheh-im）kap A-jun-a2（jun7 e5 Kheh-im）chu7-tong7 ka7 gu5 hou7 in 2 e5 khia5. Goa2 e5 tong5-oh8 Thiam-goan5--a2 chheng7 1 su long2 e5 saN-a2-khou3, sin koh sui2, chin kiaN go7 ou--khi3. Goa2 chhio3 i ke-nih-song5, beh lai5 chhan5-hng5 m7-tioh8 chheng7 khah bai2 e5 saN. Leng7-goa7 hit e5 tong5-oh8 Chheng-siong5 kai2-soeh, kong2 Thiam-goan5 in tau si7 sin3 Ia5-sou--e5, le2-pai3-jit8 koh ai3 khi3 kau3-hoe7 Chu2-jit8-oh8, bo5 chheng7 sui2-saN be7-sai2 chhut-mng5, Thiam-goan5--a2 si7 thau chau2--lai5-e5. Goa2 m7-chai sin3 Ia5-sou loh8 kau3 si7 siaN2-mih, ti7 goan2 chng-kha, long2 si7 pai3-pai3--e5. Thiam-goan5--a2 khai-si2 oh8 bok8-su kang2-to7 e5 khau2-khi3, i kong2: “Siong7-te3 kong2, lin2 long2-si7 goa2 e5 kiaN2.”
   Tak8-e5 kam2-kak hou7 i phiN--khi3, ke2-i3 beh ka7 phah, ti7 hia chau2 sio-jiok. Goa2 hiong5-hiong5 thiaN tioh8 tim5-tim5 “kok, kok, kok” e5 siaN, si7 lau7 Chui2-ke-kou2, kio3 tak8-e5 tiam7-tiam7, u7-iaN2 1 chiah lau7-a2 bih ti7 chun3-kau-a2 piN e5 chhau2-a2 lai7. Goan2 6 e5 gin2-a2 seng hun 6 e5 hong-ui7 khia7 chai7, ka7 chui2-ke e5 chhut-lou7 hong tiau7, ju2 pau ju2 eh8, iu5 goa2 chhut chhiu2 khi3 hop hit chiah chui2-ke, i thiau3 chau2, chin tu2 ho2, thiau3 tui3 Thiam-goan5 hit peng5 khi3. Thiam-goan5 kiaN saN bu2 ou--khi3, m7-kaN2 phak loh8 khi3 hop, soah khi3 hou7 soan--khi3. Chin m7-kam-goan7, goa2 it-tit8 jiok, kau3 boe2 iau2-si7 hou7 goa2 liah8--tioh8, u7-iaN2 toa7-chiah. 
  A-jun-a2 khi3 at 1 ki tek-a2, chhu2 u7 chhih e5 1 chat lai5, ka7 chui2-ke e5 tou2 keng-toa7, iong7 chhih-a2 tui3 pak-tou2 ui--loh8, seng ui 1 lih chiah phoa3 khui, pak-lai7 jim5-jim5--leh, chiah iong7 chun3-a2-chui2 se2 chheng-khi3. Tu2-chiah hang chhau2-me2-a2 e5 hoe2 iau2-boe7 chiau5 hoa, koh ka7 iat hong hou7 toh8--khi2-lai5, an3-sng3 beh liah8 loh8 khi3 hang. A-eng5 kong2 hit chiah thai5 ho2 e5 chui2-ke phih ti7 thou5-kha, ka2-na2 lang5 pai3-pai3 bah-soaN e5 toa7 ti-kong. Goa2 khoaN3 chui2-ke 4 ki kha thian2 khui, u7-iaN2 u7-seng5 bio7--nih phou2-tou7, bah-toaN5-teng2 e5 ti-kong, to7 chio kong2 lai5 sng2 pai3-pai3. Thiam-goan5 kap Chheng-siong5 long2 m7-bat pai3--koe3, seng chan3 siaN. Goan2 to7 koh khi3 hop khah che7 chiah chui2-ke lai5 thai5. 
   Chui2-ke siong7 toa7-chiah--e5, goan2 kong2-si7 “lau7-a2”, koh-lai5 to7-si7 “thun5-a2”, tu2 ui3 chui2-ke-a2 kiaN2 toa7--khi2-lai5-e5 si7 “sin-a2”. Bo5 kau3 poaN3-tiam2-cheng, goan2 to7 liah8 tioh8 10 goa7 chiah, m7-koh long2-si7 “sin-a2” kap “thun5-a2”, kan-taN goan5-seng hit chiah lau7-a2 nia5. U7 1 chiong2 chhau2-a2 chin jun7-mia7, iu3-ki koh tng5, na2-chhiuN7 hiuN--leh, goan2 kong2-si7 “thou5-kha hiuN-a2”. Goan2 ka7 kui2 chiah chui2-ke phoa3 pak thai5 ho2, pai5 tiam3 kui2 chang5 thou5-kha hiuN-a2 thau5-cheng5, Eng5--a2 ke2 pan7 cho3 to7-su7, chhui3--nih ou-peh8 liam7, na2 leh liam7 keng, Thiam-goan5--a2 m7 jin7 su, ma7 liam7 in e5 Seng3-keng, tak8-e5 to7 khai-si2 phou2-tou7 kiam koan chui2-ke-a2-sin5. Liau2-au7, chiah ka7 chui2-ke hang lai5 chiah8, goa2 chah e5 iam5 hou7 chui2-ke-a2 bah khi3-bi7 ju2 chan2. Chheng-siong5 in tau ti7 ke--nih khui han3-ioh8-pang5, kong2 beh chai ma7 chah koa2 tong-kui, jiok8-kui3, kou2-ki2, tiaN7-tioh8 koh-khah ho2 chiah8. 
   Thiam-goan5--a2 m7-kaN2 sng2 siuN ku2, in lau7-pe7 cho3 le2-pai3 soah chin3-cheng5, i ai3 tng2 khi3 kau3 kau3-hoe7, na7 bo5, tai7-chi3 to7 toa7-tiau5, jit8-thau5 iau2-be7 peh kau3 thau5-khak teng2, i kap Chheng-siong5 to7 seng chau2--a. Goa2 ma7 ka7 hoe2 tah8 hou7 hoa, tak8-e5 khi3 chun3-kau khan gu5, na2 khou si-a2 na2 khia5--tng2-khi3. 
   Hoan-tng2-ni5 e5 chhun--nih, u7 1 kang, goa2 kap Eng5--a2, A-jun-a2, A-phng-a2 khi3 chhi7 gu5, u7 1 hou7 lau7-io5 lang5 bo5 pou3 chhan5 oaN7 cheng3 Thoumatouh, kiat gah tng toa7-liap8, goan2 khi3 thau ban2, keng2 kha-chhng chiam ang5--e5 to7 chiah8, tak8-e5 long2 chiah8 4, 5 liap8 liau2-au7, chiah khoaN3 tioh8 chhan5-thau5 u7 chhah chhoe5-a2 pak8 ang5-pou3-chhui3-a2, taN, chit siaN khi3--a, long5-ioh8 chiah choaN7 bo5 joa7 ku2, goan2 khai-si2 hoan5-lo2. Goa2 the2-chit khah lam2, seng thou3 koh lau3, soa3--loh8, A-phng-a2 ma7 kang7-khoan2, goan2 na2 kan-khou2 na2 hoan5-lo2. Eng5--a2 u7-iaN2 iong2, ka2-na2 long2 bo5 chun3-bun7--tioh8, i chio goan2 seng pian 1 e5 oe7, be7-sai2 hou7 toa7-lang5 chai-iaN2 goan2 si7 thau chiah8 lang5 cheng3 e5 koe2-chi2 chiah an2-ni--e5. 4 e5 gin2-a2 kiaN2 thau5-khak sng3 be7-bai2, siuN7 tioh8 teng2 1 ni5 pai3 chui2-ke e5 tai7-chi3, to7 kong2 thong-ho2, tng2--khi3 m7-thang lau3-khui3. 
   Goan2 i--a2 khoaN3 goa2 bin7--e5 peh8-sun2-sun2 khia5 gu5 tng2--lai5, koh lam2 pak-tou2, kin2 ka7 goa2 pho7--loh8-lai5, mng7 goa2 kam2-si7 phoa3-peN7 ? Goa2 kong2 pak-tou2 thiaN3, m7-chai an2-choaN2 e7 hiah thiaN3 ? I seng ti7 ioh8-te7-a2 thau2 1 pau chiah8 pak-tou2 thiaN3 e5 ioh8-a2 hou7 goa2 thun, koh kio3 goa2 khi3 bin5-chhng5 to2. Hit si5 choh-sit lang5 iau2 bo5 long5-po2, chng-kha bo5 u7 pai5 e5 i-seng, long2-si7 chiah8 pian7-ioh8-a2 chun2 tu2-ho2, na7 khah giam5-tiong7--e5 chiah e7 sang3 khi3 tou-chhi7 e5 toa7-keng peN7-iN7. Ioh8-a2 si7 lang5 theh8 lai5 kia3--e5, ku2-ku2 e7 lai5 sun5 1 kai2, khoaN3 khiam3 siaN2-mih ioh8-a2 chiah pou2, ioh8-a2-chiN5 tan2 siu-tang chiah lai5 put chhek-a2 tu2-siau3. Eng5--a2 chhui3 khah lai7, kong2 gah hou7 in tau e5 lang5 siong-sin3 goan2 si7 ku7-ni5 chit kang khi3 chhi7 gu5, ti7 chhan5-thau5-a2 phou2 chui2-ke-a2 tou7 pai3 sin5, kin-ni5 goan2 to7-si7 bo5 khi3 phou2, sin5-beng5 hoat8 goan2 pak-tou2 thiaN3, tho2 beh ai3 goan2 ka7 pai3. In lau7-pe7 pun2-te2 to7 chai-iaN2 Eng5--a2 gau5 oe7-hou2-lan7, bo5 siaN2 beh sin3, khi3 mng7 A-phng-a2, A-jun-a2 kap goa2, long2 kong2 ku7-ni5 u7-iaN2 u7 phou2 chui2-ke-a2 tou7. Toa7-lang5 tho2-lun7 liau2, koat-teng7 thai5 1 chiah ti-kong phou2-tou7, an2-ni chiah be7 khi3 tek-choe7 sin5-beng5. Hit am3 chhu3--nih chiah8 gah chin chhiN-chhau, m7-koh, goa2 pak-tou2 thiaN3 iau2 boe7 ho2, kan-taN e7-sai2 chiah8 moe5 phoe3 am-koe-a2. Goan2 i--a2 an-ui3 goa2 bian2 hoan5-lo2, i u7 lau5 1 ki ke-thui2, tan2 goa2 pak-tou2 na7 ho2, to7 e7-sai2 chiah8. Goa2 to2 ti7 bin5-chhng5 siuN7 kong, siong7-bo5, an2-ni bian2 hou7 lang5 phah. 
   Hit ni5 goan2 thai5 chui2-ke phou2 si7 toh 1 kang goa2 boe7 ki3--tit, hoan-tng2-ni5 goan2 pak-tou2 thiaN3 hit kang si7 Lan2-lang5 4 goeh8 13, goan2 chng--nih koh lai5 na7 4 goeh8 13 long2 e7 phou2-tou7, pat8-chng--e5 lai5 hou7 goan2 chhiaN2, mng7 kong2 si7 leh pai3 siaN2-mih sin5. Goan2 chng e5 lang5 to7 kong2 si7 “Goan2 chng chiah u7--e5, phou2 chui2-ke-a2 tou7 !”
   Chit chan5 tai7-chi3 kau3 te7 3 kai2 phou2-tou7 chiah chhut-phoa3, Thiam-goan5 in chi2--a2 ke3 goan2 chng e5 lang5, thiaN tioh8 chit khoan2 tai7-chi3, kong2 in sio2-ti7 ia7 bo5 pak-tou2 thiaN3--koe3, koh chai-iaN2 goan2 thau5-kai2 phou2 chui2-ke-a2 hit kang si7 Thiam-goan5--a2 bo5 khi3 chham-ka Chu2-jit8-oh8 e5 le2-pai3-jit8, ui3 Ban7-ni5-lek8 sng3--chhut-lai5, kong2 hit ni5 e5 4 goeh8 13 m7 si7 le2-pai3-jit8, cheng3-beng5 goan2 pak-tou2 thiaN3 hit jit8 kap cheng5 1 ni5 thai5 chui2-ke hit jit8 kin-pun2 m7-si7 kang7 1 kang. Goan2 kui2 e5 gin2-a2 chiah kong2 chhut chit chan5 4 e5 kau5-si2-gin2-a2 phian3 kui chng e5 chhio3-khoe tai7. 
   Koh lai5 e5 4 goeh8 13, goan2 chng--nih to7 bo5-koh phou2--a, m7-koh, pian7 na7-u7 1 tng3 chhoan5 koa2 phong-phai3 lai5 chiah8, to7 kong2-si7 “Ah to leh phou2 chui2-ke-a2 tou7--lah !”
</CL>
<HL>

朋友來goan2 tau 坐e5 時，tu2 食飽晝iau2 未赴收碗箸，看桌頂e5 菜kap 鹹，笑笑問講：「也無請人客，nah 會食chiah 好？」 
我無tiuN 無ti5 應講：「Nah 有，ah 都普水ke-a2 度--leh！」 
朋友聽無，我chiah 致覺著這句是kan-taN ti7 goan2 hit 個庄頭chiah 時行--e5。 
我讀國民學校chin3 前，iau2 算是gin2-a2，有特權免做khang-khoe3，大人去田--nih 拚gah 烏ma3-ma3 kui 身軀汗e5 時，我aiN7 小妹兼chhoa7 小弟kap 隔壁e5 客人gin2-a2 leh ng-kok8-ke bih 相chhoe7，用Holo 腔e5 客話kap in 踢Ong2 跳khou-a2。Goan2 庄--nih 1 半Holo 1 半客，客kap Holo long2 會hiau2 聽對方e5 話，khah 淺e5 客話Holo 人ma7 會講--tam7-poh8-a2，自來無族群問題。入國校頭1 個禮拜日，a-pa 講我leh 讀冊--a，是大人--a，ai3 ka7 厝--nih tau3 作sit，喊我牽牛出去飼。 
你看西部e5 影戲，看in 騎馬kam2 bat 欣羨--過？Chin3 前我pian7 看著khah 大e5 gin2-a2 騎牛去飼，long2 chiok 想beh kap in kang7 款，a-pa 叫我去飼牛，我是真歡喜。我ka7 牛牽--出-來，就beh peh 起lih 騎，kiam2-chhai2 siuN 細漢，soah peh be7 起，a-pa 講ai3 叫牛先un--落-來，我chiah 有法tou7 起lih i e5 kha-chiah-phiaN。牛就是m7 肯un ke7，我想beh tui3 i e5 後kha 關節khang3--起-lih，i 用尾liu ka7 我sut，koh oat8 頭ka7 我gin5。A-pa 先ka7 我抱--起-lih，chiah 教我講，等牽牛去溝a2 底ko7 浴e5 時，i 就會un--落，ah 若無，就ai3 飼慣勢，kap 我熟sai7 了後，chiah 指揮i 會行。 
庄kha gin2-a2 m7 是kui 年thang3 天long2 leh 飼牛，有時a2 是去割蔗尾tng2 來hou7 食。過春了後，草a2 青青，ka7 牛牽出去行春踏青，也算是對i 駛手pe7、掛pe7、loa7-tang5、lak8-tak8、拖犁、拖牛車e5 報答。溝a2 水清幽，hou7 i 入去浸--1-下，有時a2 歡喜，i 也會藏水bi7 hou7 我看。我ka7 學校pun e5 課本chah--leh，騎ti7 牛kha-chiah-phiaN，隨在i si3-koe3 散步、食草，我讀我e5 冊，免驚會出問題，kan-taN 顧mai3 hou7 i 去食著別人播e5 稻a2 就好。 
去到田頭a2 路，就tng7 著真che7 庄--nih kap 我kang7 年歲iah 是比我khah 大e5 cha-pou gin2-a2 ma7 騎牛出--來，頭kai2 看我飼牛，tak8-e5 long2 歡喜hoah-hiu：「A 舍ma7 出來飼牛--a，lan2 koh 加1 個伴！」 
飼牛gin2-a2 齣頭kai3 che7，相招去ka7 人偷挖番藷炕窯，騎牛相戰，有時a2 也會挽野菜樹葉假煮食辦家伙a2。田--nih tiaN7-tiaN7 會有野兔、竹雞a2，tak8-e5 相爭圍，上好食--e5 是田鼠，肉真chhiN 甜。Hioh-khun3 日飼牛是我意愛e5 khang-khoe3，有1 kai2 ti7 學校，下課，我ka7 2 個tu2 熟sai7 e5 同學講，in 感覺真心適，約禮拜日beh kap 我去飼牛。 
Hit 工chai2 起，免人hoan 咐，我就自動ka7 牛牽--出-來，灶kha 偷khat 1 mi 鹽chah--leh，hoan7-se3 若pu5 siaN2 物件就用會著。騎ti7 牛頂，沿路long2 是青leng3-leng3，蓮蕉紅花青葉嬌滴滴，hou7 風弄gah 勾頭酥腰。Chhek 鳥a2 順牛車溝路跳san2-chheng2，看牛行oa2--來，也be7 驚，等牛kha beh 到--a chiah 飛--起-來，toe3 goan2 後壁chiuh-chiuh 叫。我kui-khi3 the ti7 牛e5 kha-chiah-phiaN，據在i 拖，看khong2 e5 天頂有幾蕊雲泅--過，嘴--nih na2 haiN 牛犁a2 歌。 
我e5 客人朋友kap 人客long2 到位--a，in 原本就有熟sai7，kui-tin7 khu5 ti7 樹a2 kha leh 起火烘草me2-a2，我tu2 到就鼻著phang 味。Hit 2 個同學long2 是街--nih e5 人，無作sit，也就無牛thang 牽，借beh 騎我e5 牛。A-phng5-a2 (朋e5 客音）kap A-jun-a2（潤e5 客音） 自動ka7 牛hou7 in 2 個騎。我e5 同學添原--a2 穿1 軀 Long2 e5 衫a2 褲，新koh sui2，真驚go7 烏--去。我笑i 街nih-song5，beh 來田園m7-tioh8 穿khah bai2 e5 衫。另外hit 個同學清祥解說，講添原in tau 是信Ia5-sou--e5，禮拜日koh ai3 去教會主日學，無穿sui2 衫be7-sai2 出門，添原--a2 是偷走--來-e5。我m7 知信Ia5-sou 落教是siaN2-mih，ti7 goan2 庄kha，long2 是拜拜--e5。添原--a2 開始學牧師講道e5 口氣，i 講：「上帝講，lin2 long2 是我e5 kiaN2。」 
Tak8-e5 感覺hou7 i phiN--去，假意beh ka7 phah，ti7 hia 走相jiok。我hiong5-hiong5 聽著沉沉「kok 、kok、kok」e5 聲，是老水ke-kou2，叫tak8-e5 tiam7-tiam7，有影1 隻老a2 bih ti7 圳溝a2邊e5 草a2 內。Goan2 6 個gin2-a2 先分6 個方位khia7 在，ka7 水ke e5 出路封掉 ，愈包愈eh8，由我出手去hop hit 隻水ke，i 跳走，真tu2 好，跳tui3 添原hit peng5 去。添原驚衫bu2 烏--去，m7 敢phak 落去hop，soah 去hou7 soan--去。真m7 甘願，我一直jiok，到尾iau2 是hou7 我liah8--著，有影大隻。 
A 潤a2 去at 1 枝竹a2，取有刺e5 1 節來，ka7 水ke e5 肚keng 大，用刺a2 tui3 腹tou2 ui--落，先ui 1 裂chiah 剖開，腹內jim5-jim5--leh，chiah 用圳a2 水洗清氣。Tu2-chiah 烘草me2-a2 e5 火iau2 未齊hoa，koh ka7 iat 風hou7 toh8--起-來，按算beh liah8 落去烘。A 榮講hit 隻thai5 好e5 水ke phih ti7 塗kha，ka2-na2 人拜拜肉山e5 大豬公。我看水ke 4 支kha 展開，有影有成廟--nih 普度，肉壇頂e5 豬公，就招講來sng2 拜拜。添原kap 清祥long2 m7-bat 拜--過，先chan3 聲。Goan2 就koh 去hop khah che7 隻水ke 來thai5。 
水ke 上大隻--e5，goan2 講是「老a2」， koh 來就是「thun5-a2」，tu2 ui3 水ke-a2 kiaN2 大--起-來-e5 是「sin-a2」。無到半點鐘，goan2 就liah8 著10 外隻，m7-koh long2 是「sin-a2」kap「thun5-a2」，kan-taN 原先hit 隻老a2 nia5。有1 種草a2 真韌命，幼支koh 長，na2 像hiuN--leh，goan2 講是「塗kha hiuN-a2」。Goan2 ka7 幾隻水ke 剖腹thai5 好，排tiam3 幾叢塗kha hiuN-a2 頭前，榮--a2 假扮做道士，嘴--nih ou-peh8 念，na2 leh 念經，添原--a2 m7 認輸，ma7 念in e5 聖經，tak8-e5 就開始普度兼koan 水ke-a2 神。了後，chiah ka7 水ke 烘來食，我chah e5 鹽hou7 水ke-a2 肉氣味愈chan2。清祥in tau ti7 街--nih 開漢藥房，講beh 知ma7 chah koa2 當歸、肉桂、枸杞，tiaN7-tioh8 koh-khah 好食。 
添原--a2 m7 敢sng2 siuN 久，in 老pe7 做禮拜煞chin3 前，i ai3 tng2 去到教會，若無，tai7-chi3 就大條，日頭iau2 未peh 到頭殼頂，i kap 清祥就先走--a。我ma7 ka7 火踏hou7 hoa，tak8-e5 去圳溝牽牛，na2 khou-si-a2 na2 騎--tng2-去。 
翻tng2 年e5 春--nih，有1 工，我kap 榮--a2、A 潤a2、A 朋a2 去飼牛，有1 戶老窯人無播田換種Thoumatouh，結gah tng 大粒，goan2 去偷挽，揀kha-chhng 尖紅--e5 就食，tak8-e5 long2 食4、5 粒了後，chiah 看著田頭有插箠a2 縛紅布碎a2，taN，這聲去--a，農藥chiah choaN7 無joa7 久，goan2 開始煩惱。我體質khah lam2，先吐koh 漏，續--落，A 朋a2 ma7 kang7 款，goan2 na2 艱苦na2 煩惱。榮--a2 有影勇，ka2-na2 long2 無chun3-bun7--著，i 招goan2 先編1 個話，be7-sai2 hou7 大人知影goan2 是偷食人種e5 果子chiah an2-ni--e5。4 個gin2-a2 kiaN2 頭殼算be7-bai2，想著頂1 年拜水ke e5 tai7-chi3，就講通和，tng2--去m7-thang 漏氣。 
Goan2 i--a2 看我面--e5 白sun2-sun2 騎牛tng2--來，koh 攬腹tou2，緊ka7 我抱--落-來，問我kam2 是破病？我講腹tou2 疼，m7 知an2-choaN2 會hiah 疼？I 先ti7 藥袋a2 thau2 1 包食腹tou2 疼e5 藥a2 hou7 我吞，koh 叫我去眠床倒。Hit 時作sit 人iau2 無農保，庄kha 無有牌e5 醫生，long2 是食便藥a2 準tu2 好，若Khah 嚴重--e5 chiah 會送去都市e5 大間病院。藥a2 是人theh8 來寄--e5，久久會來巡1 kai2，看欠siaN2-mih 藥a2 chiah 補，藥a2 錢等收冬chiah 來put chhek-a2 tu2-siau3。榮--a2 嘴khah 利，講gah hou7 in tau e5 人相信goan2 是舊年這工去飼牛，ti7 田頭a2 普水ke-a2 度拜神，今年goan2 就是無去普，神明罰goan2 腹tou2 疼，討beh 愛goan2 ka7 拜。In 老pe7 本底就知影榮--a2 gau5 oe7-hou2-lan7，無siaN2 beh 信，去問A 朋a2、A 潤a2 kap 我，long2 講舊年有影有普水ke-a2 度。大人討論了，決定thai5 1 隻豬公普度，an2-ni chiah be7 去得罪神明。Hit 暗厝--nih 食gah 真chhiN-chhau，m7-koh，我腹tou2 疼iau2 未好，kan-taN 會sai2 食糜配am 瓜a2。Goan2 i--a2 安慰我免煩惱，i 有留1 支雞腿，等我腹tou2 若好，就會sai2 食。我倒ti7 眠床想kong，上無，an2-ni 免hou7 人phah。 
Hit 年goan2 thai5 水ke 普是toh 1 工我boe7 記--得，翻tng2 年goan2 腹tou2 疼hit 工是Lan2-lang5 4 月13，goan2 庄--nih koh 來若4 月13 long2 會普度，別庄--e5 來hou7 goan2 請，問講是leh 拜siaN2-mih 神。Goan2 庄e5 人就講是「Goan2 庄chiah 有--e5，普水ke-a2 度！」 
這chan5 tai7-chi3 到第3 kai2 普度chiah 出破，添原in 姊--a2 嫁goan2 庄e5 人，聽著這款tai7-chi3，講in 小弟也無腹tou2 疼--過，koh 知影goan2 頭kai2 普水ke-a2 hit 工是添原--a2 無去參加主日學e5 禮拜日，ui3 萬年曆算--出-來，講hit 年e5 4 月13 m7 是禮拜日，證明goan2 腹tou2 疼hit 日kap 前1 年thai5 水ke hit 日根本m7 是kang7 1 工。Goan2 幾個gin2-a2 chiah 講出這chan5 4 個猴死gin2-a2 騙kui 庄e5 笑khoe tai7。 
Koh 來e5 4 月13，goan2 庄--nih 就無koh 普--a，m7-koh，pian7 若有1 頓chhoan5 koa2 phong-phai3 來食，就講是「Ah 都leh 普水ke-a2 度--lah！」 
</HL>