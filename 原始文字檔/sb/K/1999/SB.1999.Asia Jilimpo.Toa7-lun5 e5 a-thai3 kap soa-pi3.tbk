<CL>
  Goa2 si7 tou-chhi7 e5 iu5-bin5, ti7 Chau5-khut lang5-kang e5 teng-hoe2 ha7, phak ti7 PC e5 thau5-cheng5 1 im 1 ji7 sia2-chok, thau5-khak lai7 tiaN7-tiaN7 u7 kou3-hiong e5 heng5-iaN2, beh jip8 goan2 chng e5 hit liap8 toa7-lun5, ti7 goa2 e5 ki3-ti3 lai7 si7 hiah-ni7 sin5-pi3 ......
  Goa2 e5 kou3-hiong si7 1-phian3 peN5-iuN5, bo5 koan5-soaN kap chhiu7-na5, kan-taN ti7 beh jip8 chng e5 sou2-chai7 u7 1 liap8 soaN-lun5-a2, ui3 loh8 Oan5-lim5 kheh-un7 e5 Kio5-a2-thau5 (Goan5-tau2) ke-a2 ng3 lam5, koh kiaN5 15 hun-cheng ku2 to7 khoaN3-e7-tioh8 hit liap8 lun5, goan2 Tek-ui5-a2 chng lang5 chheng-hou cho3 ‘Toa7-lun5’. Chit liap8 lun5 si7 ti7 Tek-ui5-a2 beh khi3 Kio5-a2-thau5 e5 tiong-tou5, kui liap8 lun5 chiam3 bo5 1 kah te7, koan5-tou7 ma7 chha-put-to7 500 CM, 3 lang5 koan5 e5 khoan2, ti7 chit te3 peN5-iuN5 sng3 si7 khah hiaN2-bak8 e5 te7-piau. 
  Choh-sit-lang5 kai3 khiam7 mih8, u7 lou7-iong7 e5 thou2-te7 tiaN7-tioh8 m7-kam pang3 i pha-hng, pun2-te2 e5 chhan5-hoaN7, lang5 e7-tang3 taN ng-a2 koh iong7 chau2--e5, chit-ma2 eh8 gah lian5 khang chhiu2 kiaN5-lou7 to kiaN e7 poah8 loh8 khi3 chhan5-te2; chhan5-hoaN7 siang peng5 e5 lang5, long2 siuN7-beh ke le5 1 bou5 tiu7-a2-te7 chhut--lai5. Kou2-cha2-oe7 kong2 ‘Sio niu7 u7 chhun, sio chhiuN2 bo5 hun7’, ui3 chhan5-hoaN7-a2 e5 eh8 khoah pian3-chhian to7 thang chai-iaN2. Chhin-chhiuN7 chit khoan2 ko3-seng3 e5 chng-kha-lang5, nah e7 pang3 chit liap8 lun5-a2 ti7 hia eng5 ? 
  Che hu3-kin7 e5 chhan5-hng5 sng3 Tai5-oan5 chhut-mia5 e5 chhek-chhng, 1 kah tong long2 10 goa7 koah, thou5-chit chin pui5, ti7 tiong-ng nah e7 u7 chit liap8 soa-a2-chit e5 lun5-a2 ? Te7-chit-hak8 siong7 kiam2-chhai2 u7 khah hap8-li2 e5 kai2-soeh, lun5-a2-teng2 kan-taN na5-tau5 kap koaN-chin, koh u7 koa2 jun7-mia7 e5 chap8-chhau2, chhun--e5 to7 seN be7 chhut--lai5. Na7 m7-si7 an2-ni, goa2 siong-sin3 keng-koe3 che kui2 chheng pah ni5 lai5, lun5-a2 cha2 to7 hou7 choh-sit-lang5 le5 cho3 peN5-te7 khi3 pou3 chhan5--a. Kong2 si7 an2-ni, lun5-a2 piN iau2-si7 u7 1 te3 lioh8-a2 khah peN5--e5 hou7 lang5 theh8 khi3 cho3 cheng3 thou5-tau7 e5 li7-iong7. 
  Cho3 gin2-a2 si5-tai7, goa2 kam2-kak lun5-a2 chin koan5, tak8 ni5 e5 Chheng-beng5, goan2 kui ke-hoe2-a2 long2 e7 khi3 poe7-bong7, goa2 u7-si5-a2 e7 tiN3 peh be7 khi2--tit, sai-nai ai3 keh-piah e5 a-chi2--a ka7 goa2 aiN7, phak ti7 kha-chiah-phiaN phiN7 cha-bou2-gin2-a2 tiat8-piat8 e5 thau5-chang bi7, pian3-cho3 goa2 tak8 ni5 khi3 poe7-bong7 e5 i3-ai3. Goan2 e5 chou2-bong7 m7-si7 ti7 toa7-lun5, si7 ti7 ng3 lam5 e5 leng7-goa7 1 te3 thiong3-a2-pou, chit te3 chiah-si7 goan2 chng--nih e5 kong-iu2 bong7-te7. Toa7-lun5 si7 toa3 ke--nih TiuN2-lo2 kau3-hoe7 sin3-tou5 e5 chou2-bong7, in e5 bong7 khi2-cho7 liau2 khah sui2, u7 khah ge7-sut8 e5 cho7-heng5, bo5 khah su lun5-teng2 1 cho7 kong-hng5, pi2--khi2-lai5, goan2 chng hui-sin3-tou5 e5 bong7 khah im, kiaN-lang5 kiaN-lang5. Goan2 a-thai3, goa2 kong2--e5 si7 cha-bou2 chou2-thai3, ke3 koe3 2 e5 ang, thau5 1 e5 seN3 Lim5, hit e5 si5-tai7 si7 PeN5-pou Han3-hoa3 e5 boe2-ki5, cha-bou2 iau2-si7 chin khoeh, goan2 a-thai3 si7 chin khiang3-kha e5 cha-bou2, u7 thoan5-thong2 PeN5-pou lu2-seng3 e5 ngi7-chiaN7, seN3 Lim5--e5 koe3-sin boe7 boan2-ki3, to7 koh ke3 goan2 cha-pou chou2-thai3. Ui7 tioh8 an2-ni, goan2 a-thai koe3-sin, m7 chai beh kap siang2 tai5 cho3-hoe2, soah pian3 cho3 2 seN3 oan-ke-niu5-che3 e5 su7-toan. Boe2--a2, kui-khi3 ka7 a-thai3 tai5 ti7 toa7-lun5, 2 e5 ang-sai3 long2 kui pah-ni5 kou-toaN khun3 ti7 im-sip e5 thiong3-a2-pou, goan2 poe7-bong7 ma7 soah tioh8 poe7 2 ui7 sou2-chai7. Goa2 chhiang5-chai7 leh siuN7, goan2 a-thai3 ke3 2 e5 ang, kau3 si2 soah bo5 1 e5 e7-tang3 chiu2 ti7 sin-piN, Tai5-oan5-oe7 kong2 ‘che7 kiaN2 go7 si2 pe7’, kam2 e7-sai2 kong2 ‘che7 ang kou-khut te7’? Kou-khut tu2 ho2 u7 2 e5 i3-su3, kou tai5 1 khut kap kou-toaN long2 e7-sai2. 
  Ti7 goa2 pha-hng e5 gin2-a2 si5-tai7, chiN5 si7 siong7 koan5 e5 ke3-tat8, ban7 hang7 long2 kong2 chiN5, liah8 niau2-chhi2 tok boe2-liu khi3 kau ia7 u7 chiN5; khioh chhek-a2, khioh han-chi5 oaN7 chiN5; phaiN2-tang5 ku7-sia3 long2 thang oaN7 chiN5 oaN7 beh8-ge5-ko. Goa2 thak8 2-ni5-a2 e5 si5, thiaN kong2 u7 1 chiong2 soa-pi3, tih-tih-chiah-a2-kiaN2 nia5, 1 chiah han2 kong2 u7 lang5 siu 5 kak-gun5. Chit chiong2 pi3 chhang3 ti7 soa-a2 lai7, bian2 iong7 khi3-khu7, khang-chhiu2 to7 liah8 e7 tioh8, koh han2-kong2 u7 tong5-oh8 1 e-pou to7 liah8 10 goa7 chiah, be7 beh chiaN5 10 khou. Hit si5 e5 kang-ke3, goan2 a-pa khi3 ka7 lang5 so chhau2, 1 pou chiah 6 khou nia5. Goan2 hit khou-ui5-a2 kan-taN toa7-lun5 u7 soa, hit e5 tong5-oh8 tek-khak si7 khi3 toa7-lun5 liah8--e5. 
  Hit kang pang3-oh8 e5 si5, Thiam-goan5--a2 kap Chheng-siong5 chio goa2 khi3 toa7-lun5 liah8 soa-pi3; Thiam-goan5 in tau si7 TiuN2-lo2 kau3-hoe7 loh8-kau3--e5, Chheng-siong5 in tau ti7 ke--nih khui 1 keng han3-ioh8-pang5, si7 goa2 kok-bin5 hak8-hau7 e5 thak8-chheh phoaN7. Chheng-siong5 kong2 pi3 si7 han3-ioh8 chin pou2 e5 mih8-kiaN7, soa-pi3 tai7-khai3 ia7-si7 lang5 be2 beh khi3 chiah8 pou2--e5. Thiam-goan5 kong2 in e5 chou2-bong7 piN bat khoaN3 koe3 u7 soa-pi3, goan2 na7 1 lang5 liah8--kui2-chiah8-a2, to7 e7-tang3 hap8 soe3 kui pho7 e5 ang-a2-chheh ‘Te7-kiu5 sian-hong-ho7’, tak8-e5 aN5-kap khoaN3. 
  Goan2 khi3 kam2-a2-tiam3 tho2 1 e5 an3-sng3 beh te2 pi3 e5 au3-tang5-kong2-a2, kong2-si7 tho2, sit8-chai7 si7 than3 thau5-ke bo5 chu3-i3 ka-ti7 theh8--e5. Chhut-hoat e5 si5, beh joah8--lang5 jit8-thau5 khah tng5; 4, 5 tiam2-a2 jit8-thau5 iau2 chin me2, kau3 chui2-chhiang7 piN, goan2 u7 kio5 m7 kiaN5, thiau-kang peh koe3 chui2-chhiang7 pang, goa2 pun2-te2 to7 bo5 siaN2 taN2, pang-a2 eh8-eh8, m7 kaN2 kiaN5, iong7 pe5--e5, ju2 pe5 ju2 kiaN. Thiam-goan5 koh it-tit8 ka7 goa2 haN2 kong2 “Poah8--loh8-a2”, goa2 tioh8 kiaN chiaN5-sit8 poah8 loh8 kau-a2 te2, ka-chai3 kau-a2-chui2 chin chheng, bo5 la-sam5 e5 mih8, kan-taN saN-a2-khou3 tam5--khi3 nia5. Chheng-siong5 kong2 goa2 kiaN liah8 bo5 soa-pi3 seng khi3 liah8 chui2-pi3, m7-chai u7 liah8 tioh8 kui2 chiah? Thiam-goan5 soah kong2 goa2 tam5-lok-lok to7 na2-chhiuN7 tu2 ui3 chui2-te2 bun3--chhut-lai5 e5 chui2-pi3. 
  KiaN5 bo5 10 hun-cheng, hong leh chhoe, jit8-thau5 koh leh phak8, sui5 to7 ta--khi3-a2, ju2 kiaN5 soah ju2 kam2-kak liang5-liang5. Chheng-siong5 kong2 beh hoan-thau5 tng2 khi3 chui2-te2 chim3--1-e5; Thiam-goan5--a2 soah leh ka7 goa2 tho2 kong-lo5, na7 m7-si7 i haN2--goa2, goa2 nah e7 u7-thang hiah liang5 ! 
  Lou7 piN e5 tiu7-a2 tu2 leh bang7 hoe, liau2-au7 to7 tan2 beh toa7-pak-tou2 kiat-kui7. U7-si5-a2 e7 u7 tek-ke-a2 ti7 chhan5--nih chau2-thiau3, an-thun5-a2 ia7 e7 lai5 seN nng7, khou-toaN e5 siaN tim5-tim5. Goan2 pun2-te2 u7 siuN7 beh loh8 khi3 liah8, Chheng-siong5 kong2 iau2-si7 than3 jit8--si5 khi3 liah8 soa-pi3, mai3 hou7 pat8-hang7 mih8 siaN5--khi3. 
  Soa-lun5-a2 teng2 tiam7-chih-chih, na5-tau5 chi2 chin seng5 ong5-lai5, cheng-chha khah tang7 khah toa7-liap8. Thiam-goan5 in e5 chou2-bong7 chin toa7-mng5, teng2-thau5 u7 1 koa2 ki5-koai3 e5 tau7-chhai3-ge5-a2 ji7, bo5 chhin-chhiuN7 goan2 chng--nih e5 bong7 sia2 ‘穎川’ ‘西河’ hit khoan2 ji7. Bong7 piN chin-chiaN3 u7 1 phian3 soa-a2-te7, chit si5 iau2 sio-thng3-thng3, goan2 thng3-chhiah-kha, na2 chhek-chiau2-a2 na2 kiaN5 na2 tio5, beh nah u7 hoat-tou7 chhoe7 soa-pi3 ? Chheng-siong5 kian3-gi7 kong2 seng-tan2--1-e7, soa khah leng2 chiah liah8. KoaN-chin-a2 lai7 u7 kui2 chang5 lou5-tek, goan2 chhu2 kui2 chat lai5 cho3 phin2-a2, chheh-phaiN7-a2 lai7 u7 siah ian5-pit e5 hoan-to-a2, iong7 lai5 oe2 khang tu2 ho2. Thiam-goan5 in tau keh-piah u7 Ki-tok-tou5 kiam cheng2 se-gak8-tui7, choan-bun5 sang3 lang5 chhut-soaN iong7--e5, i ia7 to7 e7-hiau2 koa2 im-lut8, ka3 goan2 pun5 chhut-soaN e5 sang3 si2-lang5 koa, ti7 beh am3-a2-si5 e5 bong7-a2-pou pun5 chit khoan2 koa, sng3 ia7 u7 hah8-si5 hah8 sou2-chai7. 
  Lun5 teng2 e5 soa-a2-te7 u7 kui2 na7 ui7, goan2 khi2-thau5 si7 kang7-ui7 chhoe7 soa-pi3, chin ku2 long2 bo5 khoaN3 tioh8 gah 1 chiah, boe2--a2 goan2 hun khui, 1 lang5 1 ui7, goa2 chin chu7-jian5 to7 keng2 khah sek8-sai7 e5 lou7-chhau2, kiaN5 tui3 a-thai3 e5 bong7-khong3 hit peng5-khi3. ThiN-sek tng2 am3, ang5-he5 kiu gah chhun 1 si-a2, ka2-na2 thiN-piN hou7 lang5 jiau3 phoa3 phoe5, hoeh-chui2 1 bai5-a2 kiaN2 nia5, koh 1 si5-a2 to7 long2 am3--a. Ia7-bu7 ta3--loh8-lai5, bong7-khong3 1 lun5 1 lun5, na2 u7 na2 bo5. Thiam-goan5 kiam2-chhai2 liah8 bo5 soa-pi3 khi2-phan3, kui-khi3 ti7 hit peng5 pun5 lou5-tek phin2-a2, kang7-khoan2 si7 sang3 chhut-soaN e5 ai-koa, be7 su beh ka7 khun3 kui2-pah-chap8-ni5 long2 be7 chhiN2 e5 si2-lang5 kio3 khi2 chhng5. 
  Goa2 kai3-seng5 u7 khoaN3 tioh8 1 chiah soa-pi3 so5 jip8 khi3 soa-a2 lai7, to7 toe3 hun5-jiah chhoe7--koe3-khi3, khoaN3 bo5 siaN2 u7, iong7 kam2-kak khi3 bong, na2 pe5 na2 bong, goa2 pe5 kau3 1 mng5 bong7-khong3 piN, to7 chhoe7 bo5 soa-pi3 e5 hun5-jiah. 
  Chit si5, am3-bu7 e5 bong7-khong3 teng2, ka2-na2 u7 lang5-iaN2 chhut hian7, si7 1 e5 lau7 cha-bou2 lang5, tiN5 thau5-kin, pou7 pin-nng5, chhiu2--nih u7 1 ki tng5-tng5 e5 tek-hun-chhoe. I iong7 un-jiu5 e5 siaN-sau3 kong2: “A-sia3, soa-pi3 bih ti7 chhah chhiN e5 kan-a2 piN.” 
  Ti7 goan2 hia u7 chin che7 bong7 si7 Han3-jin5 kap PeN5-pou chong-hap8-sek---e5, u7 Han3-ji7 e5 tng5-ho7, bong7 piN koh u7 hou7 pai3 chou2 e5 lang5 chhah chhiN, chhin-chhiuN7 tek-ki, chia3-boe2, chhiu7-oe chit khoan2 e5 kan-a2. Goa2 be7-hu3 siuN7 to7 khi3 kan-a2 e7 bong, chin-chiaN3 jim5 tioh8 1 chiah soa-pi3. Goa2 hiong5-hiong5 siuN7 tioh8 hit e5 cha-bou2 lang5 m7-chai si7 siang2, nah e7 chai-iaN2 hia u7 soa-pi3 ? Nah e7 chai-iaN2 goa2 e5 sio2-mia5 ‘A-sia3’? Goa2 si7 toa7-sun, chhut-si3 to7 hou7 a-kong tong3 cho3 kim-sun, kio3 goa2 ‘A-sia3’, to7-si7 ‘kong-chu2, siau3-ia5’ e5 i3-su3, chit e5 mia5, kan-taN goan2 tau e5 lang5 an2-ni kio3 nia5. 
  Chheng-siong5 kap Thiam-goan5 long2 bo5 liah8 tioh8 soa-pi3, kan-taN goa2 liah8 1 chiah. Chheng-siong5 kong2 chiah 1 chiah, be7 bo5 kui2 kak, seng chhi7--leh, na7 in koh liah8 u7, chiah cho3-hoe2 khi3 be7. Goan2 ui7 beh koaN2 tng2 khi3 chiah8 am3, to7 3 lang5 hun 2 lou7, goa2 ka-ti7 koaN7 hit e5 te2 1 chiah soa-pi3 e5 tang5-kong2-a2 tng2 chhu3. 
  Hit am3, goan2 i--a2 iong7 sau3-se-gim2-a2 ka7 goa2 sut, kong2 goa2 pang3-oh8 bo5 sui5 to3 chhu3, ia7 bo5 seng kong2--1-siaN. I--a2 si7 goan2 hia kio3 ‘a-bu2’ e5 chheng-hou, thiaN kong2 si7 PeN5-pou gi2, goa2 ma7 m7 chai 1 e5 khak-sit8. Hoat8 goa2 go7 1 tng3 be7-sai2 chiah8. Kau3 poaN3-me5, goa2 khun3 long2 be7 loh8-bin5, m7 chai si7 pak-tou2 iau iah-si7 hou7 lang5 phah khau3 liau2 koe3-thau5. Bin5-bin5 na2 khun3 na2 chhiN2, long2 e7 siuN7 tioh8 hit e5 tiN5 thau5-kin pok-hun chiah8 pin-nng5 e5 lau7 cha-bou2, iong7 ang5-ang5 e5 chhui3-tun5 leh ka7 goa2 chhio3, chhio3 goa2 chiah8 gah hiah toa7-han3, koh hou7 a-i phah. 
  Goa2 peng2-lai5-peng2-khi3, i--a2 chhun chhiu2 lai5 ka7 goa2 bong thau5-khak-hiah8, chiah chai goa2 leh hoat-sio, kin2 khi2 lai5 theh8 ioh8-pau-a2 hou7 goa2 chiah8. A-kong ma7 cheng-sin5, m7-kam--goa2, ma7 goan2 i--a2 phah--goa2, i e5 kim-sun A-sia3 nah e7-sai2 phah! Goan2 a-i hou7 lang5 me7 gah khau3, goa2 soah chin m7-kam. 
  Goa2 sio kui2-na7-kang long2 be7 the3, a-pa khi3 hak8-hau7 chheng2-ka2. Kio3 chhiah-kha-sian-a2 phaiN7 ioh8-siuN-a2 lai5 chu3-sia7 ma7 be7 the3. Boe2--a2 chhiaN2 ang-i5 ‘Khoeh--a2’ lai5 ka7 goa2 siu-kiaN, iong7 oaN2 te2 bi2 te2 chiam-chiam, pau leh pou3 lai7, iong7 hiuN ti7 chiam-iN5 e5 pou3-bin7 na2 liam7-chiu3 na2 hoe5, liau2-au7 pou3 thau2 khui, khoaN3 bi2-bin7 e5 tou5-iuN7 kai2-soeh. 
  Khoeh--a2 kong2 chou2-leng5 leh hian2, u7 oe7 beh kau-tai3. Mng7 goa2 u7 tng7 tioh8 siaN2-mih chheN-hun-lang5--bo5 ? Goa2 ka7 ti7 toa7-lun5 liah8 soa-pi3 e5 tai7-chi3 kong2--chhut-lai5, kong2 tng7 tioh8 lau7 cha-bou2 e5 tai7-chi3. A-kong kong2 hit e5 si7 i e5 a-ma2, ia7 to7-si7 goa2 e5 a-thai3, i chai7-seN leh hoaN7 chhiu2-thau5, si7 goan2 tau e5 thau5-lang5, i chin heng3 pok-hun pou7 pin-nng5. Khoeh--a2 kong2 an2-ni to7 tioh8--a, a-thai3 kong2 i chin kou-toaN, chai7-seN ke3-koe3 2 e5 ang, si2 liau2-au7 soah bo5 1 e5 kap i khun3 cho3-hoe2, thau3 koe3 goa2 chit e5 toa7 kan-a2-kan-sun beh tho2 ang; si7-m7-si7 ai3 soa2 bong7 khioh kut ? 
  Goan2 ka-teng5 hoe7-gi7 kong2 beh khioh Hong7-kim-ang3-a2, kap Lim5--ka hit peng5 kong2 ho5, 2 e5 cha-pou chou2-thai3 e5 kut-thau5 kap goan2 cha-bou2 chou2-thai3 khioh cho3-hoe2, tai5-tai5 cho3 1 ang3, hoa3-kai2 2 seN3 kui2 tai7 e5 un-oan3. Goan2 a-thai3 pah-ni5 liau2-au7, ia7 tit tioh8 2 e5 ang-sai3 e5 liong7-kai2, ti7 Hong7-kim-ang3 lai7 chhiuN3 ‘Siang-lang5 chim2-thau5’. 
 Goa2 ho2--khi3 liau2-au7, koh khi3 hak8-hau7, Chheng-siong5 kap Thiam-goan5 kong2 hit kang tng2-khi3 chhu3 ma7 long2 u7 chiah8 tioh8 sun2-a2 chha2 bah-si, m7-kaN2 koh kong2 beh khi3 liah8 soa-pi3, ma7 bo5-ai3 ka7 goa2 kong2 si7 siang2 leh siu-be2 soa-pi3. Goa2 hit chiah soa-pi3 chhi7 kui2 kang liau2-au7, ti7 chit8 e5 u7 ang5-he5 e5 beh-am3-a2 si5, goa2 choan-kang liah8 khi3 Toa7-lun5 pang3-seng. 
</CL>
<HL>

我是都市e5 遊民，ti7 巢窟人工e5 燈火下，phak ti7 PC e5 頭前1 音1 字寫作，頭殼內tiaN7-tiaN7 有故鄉e5 形影，beh 入goan2 庄e5 hit 粒大崙，ti7 我e5 記智內是hiah-ni7 神祕…
我e5 故鄉是1 遍平洋，無koan5 山kap 樹林，kan-taN ti7 beh 入庄e5 所在有1 粒山崙a2，ui3 落員林客運e5 橋a2 頭（原斗）街a2 ng3 南，koh 行15 分鐘久就看會著hit 粒崙，goan2 竹圍a2 庄人稱呼做「大崙」。這粒崙是ti7 竹圍a2 beh 去橋a2 頭e5 中途，kui 粒崙占無1 甲地，koan5 度ma7 差不多500 CM，3 人koan5 e5 款，ti7 這te3 平洋算是khah 顯目e5 地標。 
作sit 人kai3 儉物，有lou7 用e5 土地tiaN7-tioh8 m7 甘放i pha 荒，本底e5 田岸，人會tang3 擔秧a2 koh 用走--e5，chit-ma2 eh8 gah 連空手行路都驚會跋落去田底；田岸雙peng5 e5 人，long2 想beh 加犁1 bou5 稻a2 地出--來。古早話講「相讓有chhun，相搶無份」，ui3 田岸a2 e5 eh8 闊變遷就thang 知影。親像這款個性e5 庄kha 人，nah會放這粒崙a2 ti7 hia eng5？ 
這附近e5 田園算台灣出名e5 chhek 倉，1 甲當long2 10 外割，塗質真肥，ti7 中央nah 會有這粒砂a2 質e5 崙a2？地質學上kiam2-chhai2 有khah 合理e5 解說，崙a2 頂kan-taN na5-tau5 kap 菅蓁，koh 有koa2 jun7 命e5 雜草，chhun--e5 就生be7 出--來。若m7 是an2-ni，我相信經過這幾千百年來，崙a2 早就hou7 作sit 人犁做平地去播田--a。講是an2-ni，崙a2 邊iau2 是有1 te3 lioh8-a2 khah 平--e5 hou7 人theh8 去做種塗豆e5 利用。 
做gin2-a2 時代，我感覺崙a2 真koan5，tak8 年e5 清明，goan2 kui 家夥a2 long2 會去poe7 墓，我有時a2 會tiN3 peh be7 起--得，sai-nai 愛隔壁 e5 a 姊--a2 ka7 我aiN7 ，phak ti7 kha-chiah-phiaN 鼻cha-bou2-gin2-a2 特別e5 頭鬃味，變做我tak8 年去poe7 墓e5 意愛。Goan2 e5 祖墓m7 是ti7 大崙，是ti7 ng3 南e5 另外1 te3 塚a2 埔，這te3 chiah 是goan2 庄--nih e5 公有墓地。大崙是toa3 街--nih 長老教會信徒e5 祖墓，in e5 墓起造了khah sui2，有khah 藝術e5 造型，無khah 輸崙頂1 座公園，比--起-來，goan2 庄非信徒e5 墓khah 陰，驚人驚人。Goan2 a 太，我講--e5 是cha-bou2 祖太，嫁過2 個翁，頭1 個姓林，hit 個時代是平埔漢化e5 尾期，cha-bou2 iau2 是真缺，goan2 a 太是真khiang3-kha e5 cha-bou2，有傳統平埔女性e5 ngi7-chiaN7 ，姓林--e5 過身未滿忌，就koh 嫁goan2 cha-pou 祖太。為著an2-ni，goan2 a 太過身，m7 知beh kap siang2 tai5 做夥，soah 變做2 姓oa-ke-niu5-che3 e5 事端。尾--a2，kui-khi3 ka7 a 太tai5 ti7 大崙，2 個翁婿long2 kui 百年孤單睏ti7 陰溼e5 塚a2 埔，goan2 poe7 墓ma7 soah tioh8 poe7 2 位所在。我chhiang5-chai7 leh 想，goan2 a 太嫁2 個翁，到死soah 無1 個會tang3 守ti7 身邊，台灣話講「che7 kiaN2 餓死pe7」，kam2 會sai2 講「che7 翁孤khut 地」？孤khut tu2 好有2 個意思，孤tai5 1 窟kap 孤單long2 會sai2。 
Ti7 我pha 荒e5 gin2-a2 時代，錢是上koan5 e5 價值，萬項long2 講錢，liah8 niau2 鼠tok 尾liu 去交也有錢；Khioh chhek-a2、khioh 番藷換錢；PhaiN2 銅舊錫long2 thang 換錢換麥芽膏。我讀二年a2 e5 時，聽講有1 種砂鼊，滴滴隻a2-kiaN2 nia5，1 隻han2 講有人收5 角銀。這種鼊藏ti7 砂a2 內，免用器具，空手就liah8 會著，koh han2 講有同學1 e-pou 就liah8 10 外隻，賣beh chiaN5 10 khou。Hit 時e5 工價，goan2 a-pa 去ka7 人so 草，1 pou chiah 6 khou nia5。Goan2 hit khou 圍a2 kan-taN 大崙有砂，hit 個同學的確是去大崙liah8--e5。 
Hit 工放學e5 時，添原--a2 kap 清祥招我去大崙liah8 砂鼊；添原in tau 是長老教會落教--e5，清祥in tau ti7 街--nih 開1 間漢藥房，是我國民學校e5 讀冊伴。清祥講鼊是漢藥真補e5 物件，砂鼊大概也是人買beh 去食補--e5。添原講in e5 祖墓邊bat 看過有砂鼊，goan2 若1 人liah8--幾-隻-a2，就會tang3 合稅kui 部e5 ang-a2 冊「地球先鋒號」，tak8-e5 aN5-kap 看。 
Goan2 去kam2-a2 店討1 個按算beh te2 鼊e5 au3 銅管a2，講是討，實在是趁頭家無注意ka-ti7 theh8--e5。出發e5 時，beh 熱--人日頭khah 長，4、5 點a2 日頭iau2 真me2，到水chhiang7 邊，goan2 有橋m7 行，thiau-kang peh 過水chhiang7 枋，我本底就無siaN2 膽，枋a2 eh8-eh8，m7 敢行，用爬--e5，愈爬愈驚。添原koh 一直ka7 我haN2 講「跋--落-a」，我 tioh8 驚chiaN5 實跋落溝a2 底，ka-chai3 溝a2 水真清，無la-sam5 e5 物，kan-taN 衫a2 褲tam5--去nia5。清祥講我驚liah8 無砂鼊先去liah8 水鼊，m7 知有liah8 著幾隻？添原 soah 講我tam5-lok-lok 就na2 像tu2 ui3 水底bun3--出-來e5 水鼊。 
行無10 分鐘，風leh 吹，日頭koh leh 曝，隨就ta--去a，愈行soah 愈感覺涼涼。清祥講beh 翻頭tng2 去水底浸--1-下；添原--a2 soah leh ka7 我討功勞，若m7 是i haN2--我，我nah 會有thang hiah 涼！ 
路邊e5 稻a2 tu2 leh bang7 花，了後就等beh 大腹tou2 結kui7。有時a2 會有竹雞a2 ti7 田--nih 走跳，an-thun5-a2 也會來生卵，khou-toaN e5 聲沉沉。Goan2 本底有想beh 落去liah8，清祥講iau2 是趁日--時去liah8 砂鼊，mai3 hou7 別項物siaN5--去。 
砂崙a2 頂tiam7-chih-chih，na5-tau5 籽真成王梨，精差khah 重khah 大粒。添原in e5 祖墓真大門，頂頭有1 koa2 奇怪e5 豆菜芽a2 字，無親像goan2 庄--nih e5 墓寫「穎川」「西河」hit 款字。墓邊真正有1 遍砂a2 地，這時iau2 燒燙燙，goan2 褪赤kha，na2 chhek 鳥a2 na2 行na2 tio5，beh na2 有法tou7 chhoe7 砂鼊？清祥建議講先等--1-下，砂khah 冷chiah liah8。菅蓁a2 內有幾叢蘆竹，goan2 取幾節來做phin2-a2，冊phaiN7-a2 內有削鉛筆e5 番刀a2，用來挖空tu2 好。添原in tau 隔壁有基督徒兼整西樂隊，專門送人出山用--e5，i 也就會hiau2 koa2 音律，教goan2 pun5 出山e5 送死人歌，ti7 beh 暗a2 時e5 墓a2 埔pun5 這款歌，算也有合時合所在。 
崙頂e5 砂a2 地有幾na7 位，goan2 起頭是kang7 位chhoe7 砂鼊，真久long2 無看著gah 1 隻，尾--a2 goan2 分開，1 人1 位，我真自然就揀khah 熟sai7 e5 路草，行tui3 a 太e5 墓壙hit peng5 去。天色tng2 暗，紅霞kiu gah chhun 1 絲a2，ka2-na2 天邊hou7 人抓破皮，血水1 眉a2 kiaN2 nia5，koh 1 時a2 就long2 暗--a。夜霧罩--落-來，墓壙1 崙1 崙，na2 有na2 無。添原kiam2-chhai2 liah8 無砂鼊起phan3，kui-khi3 ti7 hit peng5 pun5 蘆竹phin2-a2，kang7 款是送出山e5 哀歌，be7 輸beh ka7 睏幾百十年long2 be7 醒e5 死人叫起床。 
我kai3 成有看著1 隻砂鼊so5 入去砂a2 內，就toe3 痕跡chhoe7--過-去，看無siaN2 有，用感覺去摸，na2 爬na2 摸，我爬到1 門墓壙邊，就chhoe7 無砂鼊e5 痕跡。 
這時，暗霧e5 墓壙頂，ka2-na2 有人影出現，是1 個老cha-bou2 人，纏頭巾，pou7 檳榔，手--nih 有1 支長長e5 竹薰炊。I 用溫柔e5 聲sau3 講：「A-sia3，砂鼊bih ti7 插青e5 矸a2 邊。」 
Ti7 goan2 hia 有真che7 墓是漢人kap 平埔綜合式--e5，有漢字e5 堂號，墓邊koh 有hou7 拜祖e5 人插青，親像竹枝、蔗尾、樹oe 這款e5 矸a2。我未赴想就去矸a2 下摸，真正jim5 著1 隻砂鼊。我hiong5-hiong5 想著hit 個cha-bou2 人m7 知是siang2，nah 會知影hia 有砂鼊？Nah 會知影我e5 小名「A-sia3」？我是大孫，出世就hou7 a 公當做金孫，叫我「A 舍」，就是「公子、少爺」e5 意思，這個名，kan-taN goan2 tau e5 人an2-ni 叫nia5。 
清祥kap 添原long2 無liah8 著砂鼊，kan-taN 我liah8 1 隻。清祥講chiah 1 隻，賣無幾角，先飼--le，若in koh liah8 有，chiah 做夥去賣。Goan2 為beh 趕tng2 去食暗，就3 人分2 路，我ka-ti7 koaN7 hit 個te2 1 隻砂鼊e5 銅管a2 tng2 厝。 
Hit 暗，goan2 i--a2 用掃梳錦a2 ka7 我sut，講我放學無隨to3 厝，也無先講--1-聲。I--a2 是goan2 hia 叫「a 母」e5 稱呼，聽講是平埔語，我ma7 m7 知1 個確實。罰我餓1 頓be7-sai2 食。到半暝，我睏long2 be7 落眠，m7 知是腹tou2 iau iah 是hou7 人phah 哭了過頭。眠眠na2 睏na2 醒，long2 會想著hit 個纏頭巾pok 薰食檳榔e5 老cha-bou2，用紅紅e5 嘴唇leh ka7 我笑，笑我食gah hiah 大漢，koh hou7 a-i phah。 
我peng2 來peng2 去，i--a2 伸手來ka7 我摸頭殼額，chiah 知我leh 發燒，緊起來theh8 藥包a2 hou7 我食。A 公ma7 精神，m7 甘--我，罵goan2 i--a2 phah--我，i e5 金孫A-sia3 nah 會sai2 phah！Goan2 a-i hou7 人罵gah 哭，我soah 真m7 甘。 
我燒幾na7 工long2 be7 退，a-ap 去學校請假。叫赤kha 仙a2 phaiN7 藥箱a2 來注射ma7 be7 退。尾--a2 請尪姨「缺--a2」來ka7 我收驚，用碗te2 米te2 尖尖，包leh 布內 ，用香ti7 尖圓e5 布面na2 念咒na2 回，了後布thau2 開，看米面e5 圖樣解說。 
缺--a2 講祖靈leh 顯，有話beh 交帶。問我有tng7 著siaN2-mih 生分人--無？我ka7 ti7 大崙liah8 砂鼊e5 tai7-chi3 講--出-來，講tng7 著老cha-bou2 e5 tai7-chi3。A公講hit 個是i e5 a-ma2，也就是我e5 a 太，i 在生leh hoaN7 手頭，是goan2 tau e5 頭人，i 真興pok 薰pou7 檳榔。缺--a2 講an2-ni 就tioh8--a，a 太講i 真孤單，在生嫁過2 個翁，死了後soah 無1 個kap i 睏做夥，透過我這個大kan-a2-kan 孫beh 討翁。是m7 是ai3 徙墓khioh 骨？ 
Goan2 家庭會議講beh khioh 奉金甕a2，kap 林--家hit peng5 講和，2 個cha-pou 祖太e5 骨頭kap goan2 cha-bou2 祖太khioh 做夥，tai5-tai5 做1 甕，化解2 姓幾代e5 恩怨，goan2 a 太百年了後，也得著2 個翁婿e5 諒解，ti7 奉金甕內唱「雙人枕頭」。 
我好--去了後，koh 去學校，清祥kap 添原講hit 工tng2 去厝ma7 long2 有食著筍a2 炒肉絲，m7 敢koh 講beh 去liah8 砂鼊，ma7 無愛ka7 我講是siang2 leh 收買砂鼊。我hit 隻砂鼊飼幾工了後，ti7 1 個有紅霞e5 beh 暗a2 時，我專工liah8 去大崙放生。 
</HL>