<CL>
  Chhin-ai3 e5 H.P.: 
  Ti7 goa2 sia2 chit-tiunn phoe e5 si5-chun7, li2 eng-kai cha2 to7 tng2 khi3 kau3 chhu3--ni, kap chhu3--ni e5 lang5 cho3-hoe2--a! 
  Hit-mi5, goa2 ti7『河濱公園』, tiam7-tiam7 che7 ti7 li2 pinn--a2, it-tit8 teh khoann3 li2 e5 bin7, kau3 goa2 beh khun2--a, koh teh『描摩』hit-e7 iann2. Au7--lai5, goa2 khai-si2 siunn7 li2 kong2 e5 oe7, siunn7 li2 si7 an2-choann2 hiah-ni kin2 to7 beh ka7 goa2 e5 chhiu2 pang3--khui.
  Goa2 sit8-chai7 m7 chai-iann2 si7 an2-choann2, boe2--a2, koh chau2 tng2-khi3 goan5-lai5 e5 sou2-chai7, lim-1-koa2 chiu2,to2 ti7 thou5-kha, khoann3 thinn teng2 e5 chhinn. Ti7 chit-e5 si5-chun7, tang-peng5 chhoe lai5 『秋初』e5『晚風』, koh ka siong7 thinn-chhinn e5 kng, hou7 goa2 siunn7 khi2 1-ku3 oe7: 
  “Iong2-iu2 ai3 e5 lang5 bo5 su-iau3 hoan5-lo2; teh chau2-chhoe7 ai3 e5 lang5 bo5 si5-kan hoan5-lo2.” 
  Goa2 teh tui-kiu5 li2 e5 ai3--a, kam2 m7 si7 ? 
  Hoan7-se3, li2 kam2-kak goa2 m7-si7 hit-e5 e7-tang3 khan li2 e5 chhiu2 e5 lang5; hoan7-se3, li2 to7 si7 hiah-ni-a2 khut-kiong5, beh 1-e7 lang5 kiann5 ka-ki7 e5 lou7. 
  I don’t mind. Goa2 kan-tann beh ka7 li2 kong2: bo5-lun7 li2 si7 ti7『豐裕』e5『蘭陽平原』; iah si7 ti7 hoan5-hoa5 e5 Tai5-pak siann5; sim7-chi2 ti7 Deutschland (Tek-kok) peng5-cheng7 e5 chng-kha, goa2 long2 goan7-i3 tiam7-tiam7 che7 ti7 li2 pinn--a2, khoann3 li2 e5 bin7, thiann li2 kong2 li2 e5 khoai3-lok8 kap pi-siong. 
  『編織』ho2 e5 hong-chhoe, pit-su ai3 iong2-kam2 khi3 poe, jim7-ho5 lang5 long2 pit8-su ai3 chiok hok8. Goa2, e7 ki5-thai7 hit-kang lai5-kau3. 
  E7-sai2 tu2-tioh8 li2, goa2 sit8-chai7 chin heng7-un7! 
  Chiok li2 sun7-sim! 
(TGB Thong-sin3 te7 2 ki5, 1999 ni5 11 goeh8)
</CL>
<HL>

親愛e5 H.P.： 
Ti7 goa2寫這張phoe e5時chun7，li2應該早就tng2去到厝--ni，kap厝--ni e5人做伙--a！ 
Hit暝，goa2 ti7『河濱公園』，tiam7-tiam7坐ti7 li2邊--a2，一直teh看li2 e5面，到goa2 beh睏--a，koh teh『描摩』hit個影。後--來，goa2開始想li2講e5話，想li2是an2-choann2 hiah-ni緊就beh ka7 goa2 e5手放--開。
Goa2實在m7知影是an2-choann2，尾--a2，koh走tng2去原來e5所在，lim 1-koa2酒，倒ti7土腳，看天頂e5星。Ti7這個時chun7，東peng5吹來『秋初』e5『晚風』，koh加上天星e5光，hou7 goa2想起1句話： 
「擁有愛e5人無須要煩惱； teh走尋愛e5人無時間煩惱。」 
Goa2 teh追求li2 e5愛--a，甘m7是？ 
Hoan7-se3，li2感覺goa2 m7是hit個會tang3牽li2 e5手e5人； hoan7-se3，li2就是hiah-ni-a2倔強，beh一個人行家己e5路。
I don’t mind。Goa2 kan-tann beh ka7 li2講： 無論li2是ti7『豐裕』e5『蘭陽平原』； iah是ti7繁華e5台北城； 甚至ti7 Deutschland (德國)平靜e5庄腳，goa2攏願意tiam7-tiam7坐ti7 li2邊--a2，看li2 e5面，聽li2講li2 e5快樂kap悲傷。
『編織』好e5風吹，必須ai3勇敢去飛，任何人攏必須ai3祝福。Goa2，會期待hit kang來到。
會sai2 tu2-tioh8 li2，goa2實在真幸運！ 
祝li2順心！
(TGB通訊第2期，1999年11月) 
</HL>