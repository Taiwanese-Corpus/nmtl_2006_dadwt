<CL>
  Tian7-si7 khoaN3 tioh8 1 chhut ku7 tian7-iaN2, kio3 cho3 『青青河畔草』, si7 leh kong2 gin2-a2 e5 loan5-ai3 kou3-su7, koh u7 bi2-le7 e5 chhan5-hng5 keng2-ti3, goa2 hiong5-hiong5 khi3 siuN7 tioh8 kou3-hiong e5 kong-keng2 kap gin2-a2 si5-tai7 hit toaN7 m7-chai beh an2-choaN2 kong2 khi2 e5 kam2-cheng5, lim5-si5 lim5-iau7 to7 khi3 thiah 1 tiuN loh8 lam5 e5 hoe2-chhia-toaN, tng2 khi3 kou3-hiong chhiau-chhoe7 goa2 e5 gin2-a2 si5. 
  PoaN5 Oan5-lim5 kheh-un7 kau3 goan2 chng goa7 e5 ke-a2 to beh e-pou 4 tiam2--a, ti7 chhia-pai5-a2 piN be2 1 e5 khok-a2-te kap 2 te3 chiN3-koe2, na2 kiaN5 na2 chiah8, kam2-kak bo5 gin2-a2 si5 hiah ho2-chiah8, khok-a2-te soah bo5 chham o-a2, kan-taN ku2-chhai3 nia5. Koe3 chui2-chhiang7, ui3 Toa7-lun5 koh kiaN5 chiaN5 pah pou7, to7 u7 1 e5 phong3-phuh liau5-a2, chhut-chui2-khau2 e5 thih-kong2 chin toa7-khang, thiu--chhut-lai5 e5 chui2 toa7-kang2 peh8-siak-siak. Joah8--lang5, ui3 hak8-hau7 beh tng2 khi3 chhu3--nih chiah8 tau3, chau2 gah kui sin-khu koaN7, kau3 chia to7 chin hoaN-hi2, seng hou3 chui2 se2 bin7 se2 am7-kun2, chiah koh lim kui2 chhui3-a2 chi2 chhui3-ta, chheng-liang5 e5 chui2 thau3 sim-pi5. Chit si5, goa2 chiN3-liau7 chiah8 gah chin so3, liau5-a2 iau2 ti7--leh, m7-koh bo5 leh thiu chui2, ia7-to7 bian2 lim--a. 
  Liau5-a2 piN e5 chhan5 bo5 leh pou3, kai2 cho3 cheng3 phu5-to5 e5 hng5, tong-jian5 to7 bian2 phoaN3 chui2. Chit 2 ni5, Kong-be7-kiok8 kai2-chou cho3 kong-si, phu5-to5 iong7 chin3-khau2--e5, hui3-chi2 cheng3-choh e5 khe3-iok, phu5-to5 ma7 hui3--a, kui-phian3 hng5 khe7 leh hng. Chit khoan2 kek chiu2 e5 phu5-to5, chu7 cho3 gin2-a2 si5-tai7, goan2 tau chhu3-au7 to7 cheng3 2 chang5, chhiN-phu5-to5 kau3 beh sek8 to7 hoan2 ng5, jit8-thau5-kng chhio7--tioh8 e7 thang kng, chiah8--khi3-lai5 chin tiN. Goa2 mng7 a-pa kong2 chit khoan2 phu5-to5 si7 siaN2-mih cheng2, i kong2 si7 “Gou-lu2-lian2”, goa2 ki3 im m7-chai i3-su3, it-tit8 kau3 e7-hiau2 koa2 Eng-gi2 kap Jit8-gi2 liau2-au7, chiah chai si7 “Golden” e5 Jit8-gi2 hoat-im, eng-kai si7 “Goruden”, Kong-be7-kiok8 toa7-liong7 khe3-chok, kai2 mia5 cho3 ‘Kim-hiong’ phu5-to5. 
  Sun7 phong3-phuh liau5-a2 kau3 goan2 chng--nih, kui lou7 long2 choan5-si7 hui3-hng e5 hng5-a2, ho2 tioh8 hiah-e5 iah8-a2, chiau2-a2, chu7-iu5 poe ti7 ki-hioh8 e5 khang-phang7. Lou7-bin7 khong7 taN2-ma2-ka, chhoe7 bo5 cha2-si5 gu5-chhia-kau e5 hun5-jiah, chhia kam-chia3 e5 chhiah-gu5-a2 koa3 e5 lin-long-a2 iau2 ti7 goa2 ki3-ti3 lai7 leh hiang2. Goan2 siong7 heng3 toe3 gu5-chhia au7 kiaN5, sai2 gu5-chhia--e5 chai goan2 gin2-a2 e5 sim-cheng5, long2 e7 tiN3 bo5 khoaN3--kiN3, kam-chia3 hou7 goan2 thau thiu khi3 chiah8, u7 1 kai2, Kheh-lang5 gin2-a2 A-phng-a2 toa7-sim-koaN, ka7 lang5 lau3 kui pe2, chai3 kam-chia3--e5 loh8 lai5 ka7 ma7, liau2-au7 thiu 1 ki hou7--i, chhu--e5 khng3 tng2--khi3. Na7 u7 hoe5-thau5 khang-chhia, goan2 e7 peh--khi2-lih che7, kui tin7 gin2-a2 pang3 hou7 gu5 thoa. Chui2-chhiang7 piN hit cho7 kio5, beh khi2 e5 lou7 chin kia7, chhia na7 chai3 siuN tang7 to7 chin chhut-lat8 chiah khang3 e7 khi2, u7 e5 gu5 tiN3 lat8 soah siam3 sai2, kia7 teng2 gu5-sai2 tiat8-piat8 che7, Tai5-oan5 u7 chin che7 sou2-chai7, long2 kio3 cho3 “Gu5-sai2-kia7”. Goan2 na7 khoaN3 tioh8 chai3 tang7 e5 gu5-chhia beh peh kia7, long2 e7 chu7-tong7 khi3 tau3 sak, ka7 gu5 tau3 chan3 1 e7 lat8. 
  Beh jip8 chng to7 e7 khoaN3 tioh8 long2-si7 chhih-tek-a2, chit chng e5 4 khou lian3-tng2 long2-si7 chhih-tek-a2, ka7 chng-thau5 pau aN7 giap ti7 tiong-ng, Tai5-oan5 u7 chit khoan2 e5 chng to7 kio3 cho3 “Tek-ui5-a2”, chit chng ma7-si7. Chhih-tek-a2 u7 chin che7 li7-iong7, cha2-si5 to7 chhu2 khah chhou e5 tek-a2 lai5 khi2 chhu3, to7-si7 “Tek-kong2-a2 chhu3”. Chhih-tek-sun2 chu2-thng bian2 lam7 bi7-sou3 to7 chin tiN. San3-chiah e5 ni5-tai7, khiam3 bah-liau7 iu5-chho, khah eng5 e5 am3-mi5-a2 si5, goan2 a-chek e7 iong7 chhoe5-a2 tau3 boa5 chiam e5 chhou ian5-soaN3 chat, che3-cho7 1 ki lak-chng3, iong7 tian7-thou5 e5 Ba-te2-lih chhio7 lou7, choan-kang khi3 tek-na5 lak niau2-chhi2. Niau2-chhi2 bak8 hou7 Ba-te2-lih chhio7--tioh8, soah gang7--khi3, lak-chng3 to7 lak--loh8, chin chun2, chit chhiu2 kang-hu eng-kai si7 PeN5-pou lau5--loh8-lai5-e5. Chhu3--nih e5 cha-bou2--e5 cha2 to7 sio-chui2 chhoan5 leh tan2, ka7 niau2-chhi2 pak phoe5, thai5 se2 ho2-se3, loh8 tiaN2 bian2 poaN3-tiam2-cheng to7 sek8, bah chin chhiN-tiN. ThiaN kong2 chiah8 niau2-chhi2-a2-bah be7-sai2 koh chiah8 li2-a2, na7-bo5, e7 toa7-am7-kui, bo5 lang5 chhi3--koe3, m7-koh goan2 bo5 giau5-gi5--koe3. 
  Nng3 koe3 chhih-tek-na5 lou7-a2 kau3 chia hun siang-chhe, 1 tiau5 ian5 kau-kiN5 seh8 chng-goa7, tui3 thiong3-a2-pou koe3, kau-a2 te2 la5-a2 chin kau7, koaN7 1 kha tang5-kong2-a2 chhin3-chhai2 bong 1 khun3 to7 tiN7-tiN7, na7 khi3-un7 khah ho2, koh e7 khioh tioh8 hou5-liu iah-si7 jim5 tioh8 thou5-sat. Leng7-goa7 1 tiau5 si7 jip8 chng-lai7 e5 lou7, ian5 lou7 u7 Hong7-hong5-chhiu7, tng khui e5 si5, pi2 hoe2 khah iam7 e5 ang5, e7 hou7 lang5 sim-koaN sio-loh8. Ou-chhui3-pit-a2 kap ou-chhiu kam2-si7 kang7 thiau7-a2 lai7 e5 chek-peh hiaN-ti7, tiaN7-tiaN7 e7 tau3-tin7 sng2, hap8-chhiuN3 “ou-chhiu kah8-kah8-kiuh8”. Goa2 khah ai3 IN3-a2, boe2-liu be7-su si7 iong7 ka-to chian2--e5, khui-chhe e5 soaN3-tiau5 chin tit8, se-hong lang5 ai3 chheng7 “IN3-boe2-hok8”, goa2 kam2-kak IN3-a2 si7 chheng7-chhah chin sin-su7 e5 chiau2-a2. Pian7-na7 beh-am3 si5, e7 ti7 chhu3 cheng5 ni5-chiN5 kha hau2-kio3, kap Jit8-po5 ng-kok8-ke poe sio jiok. 
  Chit si5, kui chng chhih-tek-a2 bo5 kui2 bou5, ui7-beh chhu2 sun2-a2 choan-kang cheng3 e5 moa5-tek tian-to3 u7 khah che7. IN3-a2 ka2-na2 chiok ku2 to7 han2-tit lai5 poe5-toe3--a, chhun 1 koa2 bo5 lou7 bo5 chhu3 e5 chhek-chiau2-a2 chiu2 ti7 tian7-hoe2-soaN3 teng2, khoaN3 chit chhut long5-chhoan pian3-chhian e5 hi3-bun5. Kau-a2 1 tang han2-tit u7 kui2 jit8 u7 chui2, na7 u7 ma7 na2 khi3-si-a2, be7-su si7 thou2-te7 lau5-chhut-lai5 e5 bak8-sai2. 
  Goan2 tau ma7 hoan cho3 chng-a2-chhu3--a, au7-bin7 e5 kau-a2 iau2 koh ti7--leh, chui2 chin chhau3. Chhu3 si7 ng3 chhan5, chit si5 ma7 leh cheng3 chap8-chhau2, koaN-chin-a2 tng5 gah koaN-bang hoe peh8-peh8. Ku7 hou7-leng5 hoan tiau7, lian5 hit chang5 Khou2-leng7-a2 ma7 cha2 to7 chhoh--khi3, Khou2-leng7 kha goa2 gin2-a2 si5 tai5 e5 ki3-ti3, hou7 ang5-mng5-thou5 khong7 tiau5-tiau5, bo5 te3 chhoe7 khi2. 
  Chhu3 au7 chun3-kau-a2 e5 leng7-goa7 hit peng5 si7 1 hou7 u7 chhiuN5-ui5-a2 e5 sin-su7 lang5 e5 chhu3-theh8, bo5 leh kap chng-lai7 lang5 lai5-khi3. Chu7 kou2 khi2 chit chng to7 long2-si7 choh-sit lang5, han2-tit u7 lang5 siu7 kau3-iok8, thiaN a-pa kong2 goan2 cha-pou chou2 bat cho3 Han3-bun5-sian--e5, ti7 chng--nih khui am3-oh8-a2 ka3 lang5 bat Han3-ji7, u7-si5 ia7 e7 kong2 kou2, a-pa kong2 goa2 sia2 siau2-soat e5 thian-hun7 si7 cheng2 tioh8 a-chou2--e5, m7-koh goan2 a-kong to7 bo5-ai3 oh8 ji7, soah tng7--khi3. Hit hou7 lang5 si7 goan2 chng e5 sin-su7 ka-teng5, teng2 1 te7--e5 to7 bat ji7, cho3 koe3 tin3-bin5 tai7-piau2, u7 2 e5 hau7-seN ti7 Bi2-kok thak8 chheh, thak8 soah soah lau5 ti7 hia, bo5-koh tng2--lai5. In hit e5 siong7 se3 e5 cha-bou2-kiaN2 thak8 kok-hau7 kap goa2 kang7-ni5--e5, chheng7-chhah e5 khi3-chit kap goan2 it-poaN e5 chng-kha gin2-a2 bo5 kang5, na2 kong-chu2--leh, hak8-hau7 lai7 lau7-su tiat8-piat8 khah sioh--i, tong5-oh8 ma7 him-sian7--i. Seng kau3 3 ni5 e5 si5, hak8-hau7 koh teng5 pian pan, goa2 soah kap i kang7 1 pan, lau7-su pai5 che7-ui7 e5 si5, goa2 si7 thak8 thau5-mia5--e5, tong-jian5 pun te7 1 pai5, i ti7 pat8-pan seng5-chek thiaN-kong2 chiah phou2-phou2--a2 nia5, lau7-su thiaN3--i, kio3 i kap goa2 che7 cho3-hoe2. Goa2 chu7 se3-han3 to7 bo5 kang7-ni5-hoe3 e5 cha-bou2-gin2-a2 phoaN7, be7-hiau2 kap i7-seng3 chih-chiap, m7-kaN2 kap i kong2-oe7, lian5 beh khoaN3--i to m7-kaN2, kan-taN than3 i bo5 chu3-i3, iong7 bak8-boe2 khi3 ka7 thau sau3. 
  Goa2 eng2-oan2 e7-ki3-tit i khui chhui3 ka7 goa2 kong2 e5 thau5 1 ku3 oe7: “ChhiaN2 li2 mai3 io5 i2-a2.” Goa2 siuN7-beh hoe7 sit-le2, oe7 kam5 ti7 chhui3--nih, kong2 be7 chheng-chho2, goa2 m7-si7 thiau-kang beh io5 i2-a2, goan2 e5 i2-a2 liam5 cho3 hoe2, goa2 si7 hoaN-hi2 gah phih8-phih8 chhoah, i2-a2 toe3 leh tin2-tang7. 3 ni5--e5 ke chin chiap8 kho2-chhi3, chiu-kho2, goeh8-kho2, ki5-kho2, goa2 kang7-khoan2 po2-chhi5 te7 1 mia5, lau7-su hoat siuN2, iong7 1 pun2 lian7-sip8 phou7, teng2-thau5 tng3 “Chiong2”, goa2 phou7-a2 long2 bian2 be2. Hit chun7 phou7-a2 kap u7 pau phoe5 e5 ian5-pit long2-si7 5 kak, u7 1 pai2, i kong2 ian5-pit siuN che7, beh iong7 pit kap goa2 oaN7 phou7-a2, tu2-ho2 goa2 1 ki pit long2 sia2 gah cheng2-thau5-a2 kiong7-beh gim3 be7 tiau5, u7-si5 beh siah ian5-pit, siuN te2 soah siah tioh8 cheng2-thau5 boe2, to7 kap i oaN7. 
  Koe3 2 kang, le2-pai3-jit8, beh am3-a2 si5, goa2 khi3 chhi7 gu5 tng2-lai5, than3 thiN iau2 boe7 chiau5 am3, ti7 mng5-khau2-tiaN5 boe2 sia2 ji7. Hit ni5, goan2 iau2 bo5 khan tian7-hoe2, am3-si5 long2-si7 tiam2 hoan-a2-iu5 hoe2 thak8 chheh. A-pa ui3 goa7-khau2 jip8--lai5, giah8 1 ki sau3-se gim2-a2 kio3 goa2 kui7--loh8, to7 ka7 goa2 sut. Chu7 seng 2 ni5--e5 khi2, goa2 chai7-lai5 m7-bat bo5 kho2 tioh8 te7 1 mia5, a-pa ma7 goa2 chit kai2 nah e7 the3-pou7. Goa2 soah sa bo5, beng5-beng5 goa2 kang7-khoan2 thau5-mia5, a-pa nah e7 oan-ong2--goa2 ? Hou7 a-pa sut 3 e5 liau2-au7, i chiah kong2 ti7 thou2-te7-kong bio7-a2 cheng5 e5 toa7 chheng5-chhiu7 kha kap 1 tin7 chng-lai7 lang5 khai-kang2, keh-piah chhu3-theh8 e5 chu2-lang5 ti7 hia tian2 po2, ka7 lang5 kong2 goa2 e7 long2 po2-chhi5 te7 1 mia5 si7 in cha-bou2-kiaN2 bo5 kap goa2 kang7-pan, chit pai2 bo5 kang5--a, in cha-bou2-kiaN2 kho2 te7 1 mia5, lau7-su siuN2 i 1-pun2 phou7-a2, teng2-thau5 tng3 1 ji7 “Chiong2”, i m7-kam hou7 cha-bou2-kiaN2 theh8 khi3 sia2 ji7 iong7, choan-kang iong7 lah8-choa2 hong khi2-lai5 cho3 ki3-liam7. A-pa kong2 1 pan be7 u7 2 e5 te7 1 mia5, pat8-lang5 u7 phou7-a2 cho3 cheng3-beng5, goa2 tek-khak si7 lak mia5. Goa2 ka7 sin ian5-pit giah8 hou7 a-pa khoaN3, ka7 tai7-chi3 kong2--chhut-lai5, a-pa chiah chai goa2 siu7 ong2-khut, phaiN2-se3 phaiN2-se3, hou7 goa2 1 kak-gin5, piau2-si7 tai7-chi3 hut teng5-taN5--khi3. 
  Goa2 bo5 ui7 an2-ni to7 khi3 hit e5 sui2 tong5-oh8, 1 kak-gin5 e7-tang3 be2 5 tiuN oe7-seng-choa2, koh lai5 e5 oe7 kiam2-cha, goa2 to7 bian2 koh si3-koe3 ka7 lang5 chioh lai5 hou7 sian-siN giam7. E7 le2-pai3 kho2 chhi3 liau2, goa2 tong-jian5 ma7 koh theh8 tioh8 thau5-mia5 siuN2 e5 phou7-a2, i koh beh kap goa2 iong7 ian5-pit oaN7, goa2 siuN7 tioh8 hou7 lang5 sut 3 e7 sau3-se gim2-a2, m7 kheng2 kap i oaN7. Goa2 ia7 kiaN i piN3 bin7 bo5 ai3 koh kap goa2 kong2 oe7, m7 kaN2 ka7 i phian3 in lau7-pe7 e5 tai7-chi3 chhut-phoa3, kan-taN kong2 “Goa2 sng3 be7 ho5”. Boe2--a2, i kong2 goa2 na7 kap i oaN7, siong7-kho3 e5 si5, goa2 e7-sai2 thau khan i e5 chhiu2, an2-ni, goa2 bian2-kong2 ma7 tau5-hang5. KoaN5--lang5 e5 si5, goa2 bo5 kau7-saN thang chheng7, chhiu2 leng2-ki-ki, m7 chai si7 cha-bou2-gin2-a2 e5 chhiu2 seN-pun2 to7 khah sio iah-si7 i chheng7 thai3-khong-i, ka7 i e5 chhiu2 khan--leh, u7 kau3 ho2 ! Goa2 hi-bang7 hak8-hau7 e5 siau2-su2-a2 boe7-ki3-tit io5 ha7-kho3 cheng-a2. 
  Hit kang Lan2-lang5 si7 3 goeh8 14, pai3-lak8 thak8 1 pou nia5, beh pang3-oh8 e5 si5, i tu 1 tiuN choa2-tiau5-a2 hou7--goa2, kong2 beh chhiaN2 goa2 e-hng khi3 in tau. Goa2 tng2 khi3 chhu3, m7 kaN2 ka7 a-pa kong2, chhoe7 goan2 i--a2, kong2 tong5-oh8 beh chhiaN2 goa2 khi3 in tau chiah8 am3. He si7 goa2 thau5-pai2 hou7 lang5 iau-chhiaN2 khi3 cho3 lang5-kheh, a-i choan-kang kai2 1 nia2 a-pa khah bo5 phoa3 e5 tng5-khou3, iong7 chhai5-hong5-chhia-a2 bu2 1 pou tah-tah, goa2 bo5 phoe5-toa3, koh thiN7 1 tiau5 pou3-toa3-a2 hou7 goa2 ha5. Goa2 chheng7 iau2-si7 siuN7 khoah, m7-koh, i--a2 chin boan2-i3. 
  Goa2 tui3 au7-piah kau chhu 1 te3 pang-a2 koe3 khi3 hit e5 chhu3-theh8. ChhiuN5-ui5-a2 lai7 koh u7 cheng3 hoe cheng3 chhau2, goa2 be7-hu3 khoaN3 sui2, chhiu7 teng2 e5 pat8-a2 chin toa7-liap8, ng5--a2 bo5 lang5 ban2, ia7-u7 lian2-bu7 kap iu7-a2. Ho2-giah8 lang5 tau e5 chhu3 iau2-si7 bo5 kang7, hit chun7 kui chng kan-taN chit khau2 chau3 si7 hia7-chhu3, chhun--e5 long2 tek-khou2-a2 chhu3 kham3 chhau2 cho3 chhu3-teng2, na7 hong-thai lai5 to7 iong7 chioh8-thau5-a2 teh--leh, chiah be7 chhu3-koa3 hou7 hong hian--khi3. Chhu3 lai7 tian7-hoe2 kng pha3-pha3, ki5-koai3, goan2 kui chng to iau2-bo5 chhai7 tian7-hoe2-thiau7, in nah u7 tian7-hoe2? Tong5-oh8 chhut-lai5 chiap--goa2, seng chhoa7 goa2 khi3 chhu3 piN liang5-teng5-a2 kha che7, ka3 goa2 1 koa2 oe7, kio3 goa2 be7-sai2 lau3-khui3. 
  Kau3 hit si5 goa2 chiah chai-iaN2 hit kang si7 i e5 seN-jit8, in lau7-pe7 kap i--a2, i si7 kio3 “pa-pa” kap “ma-ma”, kau-tai3 i chhiaN2 khah che7 tong5-oh8 khi3 in tau chiah8 seN-jit8 toh, i kiaN tong5-oh8 kong2 chhut i bo5 kho2 koe3 te7 1 mia5 e5 tai7-chi3, m7 kaN2 chhiaN2 in lai5, bo5 chhiaN2 1-e5-a2 lai5 ma7 kong2 be7 tit koe3, chiah pai3-thok goa2 ka7 i tau3 am-kham3. In pe7-bu2 chin hoan-geng5--goa2, kui toh long2-si7 goa2 han2-tit chiah8--koe3 e5 chhiN-chhau. A-peh it-tit8 leh chhau3-toaN7 kong2 goa2 hou7 in cha-bou2-kiaN2 jiok--koe3, chhiaN2 goa2 m7-thang khoa3-i3, chin7-liong7 chiah8, sng3 an-ui3--goa2. Tong5-oh8 to7 sai-nai kio3 pa-pa mai3 koh kong2 che, a-peh soa3--loh8 koh o-lo2 cha-bou2-kiaN2 chiah-ni7 se3-han3 to7 chai kou3-khiam, ka7 pat8-lang5 lau5 bin7-chu2. I koh kong2 teng2 hak8-ki5, na7 u7 theh8 siuN2 e5 phou7-a2 tng2--khi3, i to7 siuN2 10 khou, ia7 siuN2 pah goa7 khou--a. Ma-ma kong2 i chin koai, long2 khiam7--khi2-lai5, beh pai3-thok ti7 Jit8-pun2 e5 a-i5 the3 i be2 “ou-nin-gio2” tng2--lai5. Goan2 tong5-oh8 u7 pah goa7 khou ? Goa2 thiaN 1 e7 kiong7-beh hun7--khi3. 
  Chiah8 pa2, a-m2 koh pau ke-thui2 kap 1 te3 san-chan5-bah, beh hou7 goa2 chah--tng2-khi3. Tong5-oh8 giah8 1 ki bian2 tian7-thou5 e7 kng koh bo5 seng5 ba-te2-lih--e5, se3-se3-ki-a2 chin sui2 kong2 si7 “chhiu2-tian7-a2”--e5, ian5 in tau chhiuN5-ui5-a2 piN e5 chhan5-hoaN7-a2-lou7 poe5 goa2 kiaN5. ChhiN chin kng, na2 thiN-teng2 u7 chin che7 ki chhiu2-tian7-a2, m7-koh li7 siuN hng7, chhio7 be7 kau3 thou5-kha. Am3-thau5-a2 chui2-ke toa7-se3-chiah hau2, lau7-a2 siaN khah tim5, na2 chau3 ke7-im, thun5-a2 si7 tiong-im, sin-a2 siaN iu3-iu3 to7 si7 koan5-im, ti7 am3-bin-bong e5 chhan5--nih chau3-gak8 khan-khek. Chhan5-hoaN7-a2-lou7 se3-tiau5, i kiaN poah8-to2, chhun chhiu2 hou7 goa2 khan, koh ju2 kiaN5 ju2 oa2. Goa2 siuN7 beh kap i kiaN5 khah oa2 koh m7 kaN2, chin7-liong7 siam2 kiaN5 chhan5-hoaN7 piN, soah poah8 loh8 chhan5-te2, i toe3 goa2 siak--loh8. Goa2 e5 saN-khau3 long2 tam5, ka-chai3 i poah8 ti7 goa2 seng-khu teng2, bo5 bak tioh8 chui2. Sin kai2 ho2 e5 tng5-khou3 tam5 bo5 iau3-kin2, i phak ti7 goa2 seng-khu e5 khi3-bi7, kui-ko3-goeh8 long2 bo5 the3. 
 Thak8 4 ni5 e5 si5, in kui ke to7 long2 soa2 khi3 Bi2-kok, tu2 khai-hak8 hit kang, lau7-su soan-pou3 chit-e5 siau-sit, goa2 sim-koaN-thau5 chhih-chhak8, na5-au5-kng2 tiN7-tiN7, bo5-tiuN-bo5-ti5 bak8-sai2 lian3--loh8-lai5. Phah khui ian5-pit ap8-a2, kui2 chat chhun 1 te3-a2-kiaN2 e5 ian5-pit iong7 phou7-a2 choa2 pau--khi3-lai5, goa2 bo5 beh koh iong7. Tng2 khi3 chhu3 to7 iong7 ian5-phiaN2 khok-a2 te2--leh, kap 1 tiuN sia2 i e5 mia5 kap seN-jit8 e5 choa2-tiau5-a2 khng3 cho3-hoe2, hong hou7 bat8, ka7 tai5 tiam3 hou7-leng5-a2 piN hit chang5 khou2-leng7-a2 kha, hou7 chit e5 pi3-bit8 ti7 hia puh-iN2, seN-thoaN3. 
  Si7--lah, ku7-lek8 3 goeh8 14 hit kang, goa2 1-si3-lang5 bo5 kho2-leng5 boe7-ki3--tit, m7-si7 『青青河畔草』 hit chhut chhin-chhiuN7 gin2-a2 pan7-ke-hoe2-a2 e5 loan5-cheng5, hit kang ma7-si7 goa2 e5 seN-jit8, goan2 tu2-ho2 si7 kang7 ni5 kang7 goeh8 kang7 jit8 seN-jit8, chit chan5 tai7-chi3 si7 hit kang goa2 tng2--khi3 liau2-au7, i--a2 sah8 poaN3 ut mi7-soaN3 leh tan2--goa2, kong2 chu7-lai5 si7 “Toa7-lang5 seN-jit8 chiah8 bah, gin2-a2 seN-jit8 chiah8 phah”, goa2 chheng7 tng5-khou3 na2 sin-su7 koh hou7 lang5 chhiaN2 khi3 che7 toh, sng3 toa7-lang5--a, thau5 kai2 ka7 goa2 kong2 goa2 e5 ku7-lek8 seN-jit8. Bo5 bah, mi7-soaN3 ma7 e7-sai2. Goa2 ka7 bah theh8 hou7 a-i, kong2 beh pau hou7 sio2-ti7, sio2-moe7 chiah8--e5. A-i kin2 khi3 sio hiuN kam2-sia7 put8-chou2, kong2 i khah cha2 bat he7 goan7, tan2 goa2 cho3 seN-jit8 it-teng7 beh u7 bah, tu2 leh hoan5-lo2, chiaN5-sit8 to7 u7--a. 
  Goa2 koh khi3 chng-thau5 seh8 1 pou, seh8 tui3 kau au7 koe3, thou2-te7-kong bio7-a2 kap hit loh8 u7 chhiuN5-ui5-a2 e5 chhu3-theh8 long2 bo5--khi3-a2, goan5-pun2 e5 sou2-chai7 khi2 1 keng toa7 bio7, hiuN-hoe2 chin ong7. Bio7 cheng5 hit chang5 toa7 chheng5-chhiu7 goan5-chai7, kan-taN lau7 gah chhui3-chhiu ju2 lai5 ju2 tng5. 
</CL>
<HL>

電視看著1 齣舊電影，叫做『青青河畔草』，是leh 講gin2-a2 e5 戀愛故事，koh 有美麗e5 田園景緻，我hiong5-hiong5 去想著故鄉e5 光景kap gin2-a2 時代hit 段m7 知beh an2-choaN2 講起e5 感情，臨時臨iau7 就去thiah 1 張落南e5 火車單，tng2 去故鄉chhiau-chhoe7 我e5 gin2-a2 時。 
盤員林客運到goan2 庄外e5 街a2 都beh e-pou 4 點--a，ti7 車牌a2 邊買1 個khok-a2-te kap 2 te3 chiN3 粿，na2 行na2 食，感覺無gin2-a2 時hiah 好食，khok-a2-te soah 無參蚵a2，kan-taN 韭菜nia5。過水chhiang7，ui3 大崙koh 行chiaN5 百步，就有1 個Phong3-phuh 寮a2，出水口e5 鐵管真大空，抽--出-來e5 水大kang2 白siak-siak。熱--人，ui3 學校beh tng2 去厝--nih 食晝，走gah kui 身軀汗，到chia 就真歡喜，先 hou3 水洗面洗am7-kun2，chiah koh lim 幾嘴a2 止嘴ta，清涼e5 水透心脾。這時，我chiN3 料食gah 真so3，寮a2 iau2 ti7--leh，m7-koh 無leh 抽水，也就免lim--a。
寮a2 邊e5 田無leh 播，改做種葡萄e5 園，當然就免phoaN3 水。這兩年，公賣局改組做公司，葡萄用進口--e5，廢止種作e5 契約，葡萄ma7 廢--a，kui 遍園khe7 leh 荒。這款kek 酒e5 葡萄，自做gin2-a2 時代，goan2 tau 厝後就種2 叢，青葡萄到beh 熟就反黃，日頭光chhio7--著會thang 光，食--起-來真甜。我問a-pa 講這款葡萄是siaN2-mih 種，i 講是「Gou-lu2-lian2」，我記音m7 知意思，一直到會hiau2 koa2 英語kap 日語了後，chiah 知是「Golden」e5 日語發音，應該是「Goruden」，公賣局大量契作，改名做「金香」葡萄。 
順phong3-phuh 寮a2 到goan2 庄--nih，kui 路long2 全是廢荒e5 園a2，好著hiah-e5 蝶a2、鳥a2，自由飛ti7 枝葉e5 空縫。路面khong7 打馬膠，chhoe7 無早時牛車溝e5 痕跡，車甘蔗e5 赤牛a2 掛e5 lin-long-a2 iau2 ti7 我記智內leh 響。Goan2 上興toe3 牛車後行，駛牛車--e5 知goan2 gin2-a2 e5 心情，long2 會tiN3 無看--見，甘蔗hou7 goan2 偷抽去食，有1 kai2，客人gin2-a2 A 朋a2 大心肝，ka7 人lau3 kui 把，載甘蔗--e5 落來ka7 罵，了後抽1 支hou7--i，chhun--e5 khng3 tng2--去。若有回頭空車，goan2 會peh--起-lih 坐，kui tin7 gin2-a2 放hou7 牛拖。水chhiang7 邊hit 座橋，beh 起e5 路真崎，車若載siuN 重就真出力chiah khang3 會起，有e5 牛tiN3 力soah siam3 屎，崎頂牛屎特別che7，台灣有真che7 所在，long2 叫做「牛屎崎」。Goan2 若看著載重e5 牛車beh peh 崎，long2 會自動去tau3 sak，ka7 牛tau3 chan3 1 下力。 
Beh 入庄就會看著long2 是刺竹a2，這庄e5 4 khou lian3-tng2 long2 是刺竹a2，ka7 庄頭包aN7 夾ti7 中央，台灣有這款e5 庄就叫做「竹圍a2」，這庄ma7 是。刺竹a2 有真che7 利用，早時就取khah 粗e5 竹a2 來起厝，就是「竹管a2 厝」。刺竹筍煮湯免lam7 味素就真甜。San3-chiah e5 年代，欠肉料油臊，khah eng5 e5 暗暝a2 時，goan2 a 叔會用箠a2 tau3 磨尖e5 粗鉛線節，製造1 支lak 鑽，用電塗e5 Ba-te2-lih chhio7 路，專工去竹林lak niau2 鼠。Niau2 鼠目hou7 Ba-te2-lih chhio7--著，soah gang7--去，lak 鑽就lak--落，真準，這手工夫應該是平埔留--落-來-e5。厝--nih e5 cha-bou2--e5 早就燒水chhoan5 leh 等，ka7 niau2 鼠剝皮、thai5 洗好勢，落鼎免半點鐘就熟，肉真chhiN 甜。聽講食niau2 鼠a2 肉be7-sai2 koh 食李a2，若無，會大am7-kui，無人試--過，m7-koh goan2 無giau5 疑--過。 
Nng3 過刺竹林路a2 到chia 分雙叉，1 條沿溝kiN5 seh8 庄外，tui3 塚a2 埔過，溝a2 底蜊a2 真kau7，koaN7 1 kha 銅管a2 chhin3-chhai2 摸1 khun3 就tiN7-tiN7，若氣運khah 好，koh 會khioh 著hou5-liu iah 是jim5 著塗sat。另外1 條是入庄內e5 路，沿路有鳳凰樹，tng 開e5 時，比火khah 炎e5 紅，會hou7 人心肝燒loh8。烏嘴pit-a2 kap 烏鶖kam2 是kang7 thiau7-a2 內e5 叔伯兄弟，tiaN7-tiaN7 會tau3-tin7 sng2，合唱「烏鶖kah8-kah8-kiuh8」。我khah 愛燕a2，尾liu be7 輸是用ka 刀剪--e5，開叉e5 線條真直，西方人愛穿「燕尾服」，我感覺燕a2 是穿chhah 真紳士e5 鳥a2。便若beh 暗時，會ti7 厝前岑簷kha hau2 叫，kap 日婆ng-kok8-ke 飛相jiok。 
這時，kui 庄刺竹a2 無幾bou5，為beh 取筍a2 專工種e5 麻竹顛倒有khah che7。燕a2 ka2-na2 chiok 久就罕得來陪toe3--a，chhun 1 koa2 無路無厝e5 chhek 鳥a2 守ti7 電火線頂，看這齣農村變遷e5 戲文。溝a2 1 冬罕得有幾日有水，若有ma7 na2 氣絲a2，be7 輸是土地流--出來e5 目屎。 
Goan2 tau ma7 翻做磚a2 厝--a，後面e5 溝a2 iau2 koh ti7--leh，水真臭。厝是ng3 田，這時ma7 leh 種雜草，菅蓁a2 長gah 菅bang 花白白。舊hou7-leng5 翻掉，連hit 叢苦leng7-a2 ma7 早就剉--去，苦leng7 kha 我gin2-a2 時tai5 e5 記智，hou7 紅毛塗khong7 tiau5-tiau5，無te3 chhoe7 起。 
厝後圳溝a2 e5 另外hit peng5 是1 戶有牆圍a2 e5 紳士人e5 厝宅，無leh kap 庄內人來去。自古起這庄就long2 是作sit 人，罕得有人受教育，聽a-pa 講goan2 cha-pou 祖bat 做漢文先--e5，ti7 庄--nih 開暗學a2 教人bat 漢字，有時也會講古，a-pa 講我寫小說e5 天份是種著a 祖--e5，m7-koh goan2 a 公就無愛學字，soah 斷--去。Hit 戶人是goan2 庄e5 紳士家庭，頂1 代--e5 就bat 字，做過鎮民代表，有2 個後生ti7 米國讀冊，讀煞soah 留ti7 hia，無koh tng2--來。In hit 個上細e5 cha-bou2-kiaN2 讀國校kap 我kang7 年--e5，穿chhah e5 氣質kap goan2 一般e5 庄kha gin2-a2 無kang7，na2 公主--leh，學校內老師特別khah 惜--i，同學ma7 欣羨--i。升到三年e5 時，學校koh 重編班，我soah kap i kang7 1 班，老師排座位e5 時，我是讀頭名--e5，當然分第一排，i ti7 別班成績聽講chiah 普普--a2 nia5，老師thiaN3--i，叫i kap 我坐做夥。我自細漢就無kang7 年歲e5 cha-bou2-gin2-a2 伴，be7-hiau2 kap 異性chih 接，m7 敢kap i 講話，連beh 看--i 都m7 敢，kan-taN 趁i 無注意，用目尾去ka7 偷掃。 
我永遠會記得i 開嘴ka7 我講e5 頭1 句話：「請你mai3 搖椅a2。」我想beh 會失禮，話含ti7 嘴--nih，講be7 清楚，我m7 是thiau-kang beh 搖椅a2，goan2 e5 椅a2 連做夥，我是歡喜gah phih8-phih8-chhoah，椅a2 toe3 leh tin2 動。三年--e5 加真捷考試，週考、月考、期考，我kang7 款保持第一名，老師發賞，用1 本練習簿，頂頭tng3「獎」，我簿a2 long2 免買。Hit chun7 簿a2 kap 有包皮e5 鉛筆long2 是5 角，有1 pai2，i 講鉛筆siuN7 che7，beh 用筆kap 我換簿a2，tu2 好我1 支筆long2 寫gah cheng2 頭a2 giong7-beh gim3 be7 tiau5，有時beh 錫鉛筆，siuN 短soah 削著cheng2 頭尾，就kap i 換。 
過2 工，禮拜日，beh 暗a2 時，我去飼牛tng2 來，趁天iau2 未齊暗，ti7 門口庭尾寫字。Hit 年，goan2 iau2 無牽電火，暗時long2 是點番a2 油火讀冊。A-pa ui3 外口入--來，giah8 1 支掃梳gim2-a2 叫我跪--落，就ka7 我sut。自升二年--e5 起，我在來m7-bat 無考著第一名，a-pa 罵我這kai2 na2 會退步。我soah sa 無，明明我kang7 款頭名，a-pa na2 會冤枉--我？Hou7 a-pa sut 3 下了後，i chiah 講ti7 土地公廟a2 前e5 大chheng5 樹kha kap 1 tin7 庄內人開講，隔壁厝宅e5 主人ti7 hia 展寶，ka7 人講我會long2 保持第一名是in cha-bou2-kiaN2 無kap 我kang7 班，這pai2 無kang7--a，in cha-bou2-kiaN2 考第一名，老師賞i 1 本簿a2，頂頭tng3 1 字「獎」，i m7 甘hou7 cha-bou2-kiaN2 theh8 去寫字用，專工用蠟紙封起來做記念。A-pa 講1 班be7 有2 個第一名，別人有簿a2 做證明，我的確是lak 名。我ka7 新鉛筆giah8 hou7 a-pa 看，ka7 tai7-chi3 講--出-來，a-pa chiah 知我受枉屈，phaiN2-se3 phaiN2-se3，hou7 我1 角銀，表示tai7-chi3 hut teng5-taN5--去。 
我無為an2-ni 就氣hit 個sui2 同學，1 角銀會tang3 買5 張衛生紙，koh 來e5 衛生檢查，我就免koh si3-koe3 ka7 人借來hou7 先生驗。下禮拜考試了，我當然ma7 koh theh8 著頭名賞e5 簿a2，i koh beh kap 我用鉛筆換，我想著hou7 人sut 3 下掃梳gim2-a2，m7 肯kap i 換。我也驚i 變面無愛koh kap 我講話，m7 敢ka7 i 騙in 老pe7 e5 tai7-chi3 出破，kan-taN 講「我算be7 和」。尾--a2，i 講我若kap i 換，上課e5 時，我會sai2 偷牽i e5 手，an2-ni，我免講ma7 投降。KoaN5--人e5 時，我無厚衫thang 穿，手冷ki-ki，m7 知是cha-bou2-gin2-a2 e5 手生本就khah 燒iah 是i 穿太空衣，ka7 i e5 手牽--leh，有夠好！我希望學校e5 小使a2 boe7 記得搖下課鐘a2。 
Hit 工Lan2-lang5 是3 月14，拜六讀1 pou nia5，beh 放學e5 時，i tu 1 張紙條a2 hou7--我，講beh 請我e-hng 去in tau。我tng2 去厝，m7 敢ka7 a-pa 講，chhoe7 goan2 i--a2，講同學beh 請我去in tau 食暗。He 是我頭pai2 hou7 人邀請去做人客，a-i 專工改1 領a-pa khah 無破e5 長褲，用裁縫車a2 舞1 pou tah-tah，我無皮帶，koh thiN7 1 條布帶a2 hou7 我ha5。我穿iau2 是siuN 闊，m7-koh，i--a2 真滿意。 
我tui3 後壁溝chhu 1 te3 枋a2 過去hit 個厝宅。牆圍a2 內koh 有種花種草，我be7 赴看sui2，樹頂e5 pat8-a2 真大粒，黃--a 無人挽，也有lian2-bu7 kap 柚a2。好giah8 人tau e5 厝iau2 是無kang7，hit chun7 kui 庄kan-taN 這口灶是瓦厝，chhun--e5 long2 竹箍 a2 厝kham3 草做厝頂，若風颱來就用石頭a2 teh--leh，chiah be7 厝koa3 hou7 風掀--去。厝內電火光pha3-pha3，奇怪，goan2 kui 庄都iau2 無chhai7 電火thiau7，in nah 有電火？同學出來接--我，先chhoa7 我去厝邊涼亭a2 kha 坐，教我1 koa2 話，叫我be7-sai2 lau3-khui3。 
到hit 時我chiah 知影hit 工是i e5 生日，in 老pe7 kap i--a2，i 是叫「pa-pa」kap「ma-ma」，交帶i 請khah che7 同學去in tau 食生日桌，i 驚同學講出i 無考過第一名e5 tai7-chi3，m7 敢請in 來，無請1 個a2 來ma7 講be7 得過，chiah 拜託我ka7 i tau3 am-kham3。In pe7 母真歡迎--我，kui 桌long2 是我罕得食--過e5 chhiN-chhau。A 伯一直leh chhau3-toaN7 講我hou7 in cha-bou2-kiaN2 jiok--過，請我m7-thang 掛意，盡量食，算安慰--我。同學就sai-nai 叫pa-pa mai3 koh 講che，a 伯續--落koh o-lo2 cha-bou2-kiaN2 chiah-ni7 細漢就知顧謙，ka7 別人留面子。I koh 講頂學期，若有theh8 賞e5 簿a2 tng2--去，i 就賞10 khou，也賞百外khou--a。Ma-ma 講i 真乖，long2 儉--起-來，beh 拜託ti7 日本e5 a 姨替i 買「御人形」tng2--來。Goan2 同學有百外khou！我聽1 下giong7-beh 暈--去。 
食飽，a 姆koh 包雞腿kap 1 te3 三層bah，beh hou7 我chah--tng2-去。同學giah8 1 支免電塗會光koh 無成ba-te2-lih--e5， 細細支a2 真sui2 講是「手電a2」--e5，沿in tau 牆圍a2 邊e5 田岸a2 路陪我行。星真光，na2 天頂有真che7 支手電a2，m7-koh 離siuN 遠，chhio7 be7 到塗kha。暗頭a2 水ke 大細隻hau2，老a2 聲khah 沉，na2 奏ke7 音，thun5-a2 是中音，sin-a2 聲幼幼就是koan5 音，ti7 暗bin-bong e5 田--nih 奏樂牽曲。田岸a2 路細條，i 驚跋倒，伸手hou7 我牽，koh 愈行愈oa2。我想beh kap i 行khah oa2 koh m7 敢，盡量閃行田岸邊，soah 跋落田底，i toe3 我摔--落。我e5 衫褲long2 tam5，ka-chai3 i 跋ti7 我身軀頂，無bak 著水。新改好e5 長褲tam5 無要緊，i phak ti7 我身軀e5 氣味，kui 個月long2 無退。 
讀四年e5 時，in kui 家就long2 徙去米國，tu2 開學hit 工，老師宣佈這個消息，我心肝頭刺鑿，嚨喉管tiN7-tiN7，無tiuN無ti5 目屎lian3--落-來。Phah 開鉛筆盒a2，幾節chhun 1 te3-a2-kiaN2 e5 鉛筆用簿a2 紙包--起-來，我無beh koh 用。Tng2 去厝就用鉛片khok-a2 te2--leh，kap 1 張寫i e5 名kap 生日e5 紙條a2 khng3 做夥，封hou7 密，ka7 tai5 tiam3 hou7-leng5-a2 邊hit 叢苦leng7-a2 kha，hou7 這個秘密ti7 hia puh-iN2、生thoaN3。 
是--lah，舊曆3 月14 hit 工，我1 世人無可能boe7 記--得，m7 是『青青河畔草』hit 齣親像gin2-a2 辦家hoe2-a2 e5 戀情，hit 工ma7 是我e5 生日，goan2 tu2 好是kang7 年kang7 月kang7 日生--e5，這chan5 tai7-chi3 是hit 工我tng2--去了後，i--a2 sah8 半ut 麵線leh 等--我，講自來是「大人生日食bah，gin2-a2 生日食phah」，我穿長褲na2 紳士koh hou7 人請去坐桌，算大人--a，頭kai2 ka7 我講我e5 舊曆生日。無bah，麵線ma7 會sai2。我ka7 bah theh8 hou7 a-i，講beh 包hou7 小弟、小妹食--e5。A-i 緊去燒hiuN 感謝佛祖，講i khah 早bat he7 願，等我做生日一定beh 有bah，tu2 leh 煩惱，chiaN5 實就有--a。 
我koh 去庄頭seh8 1 pou，seh8 tui3 溝後過，土地公廟a2 kap hit 落有牆圍a2 e5 厝宅long2 無--去a，原本e5 所在起1 間大廟，hiuN 火真旺。廟前hit 叢大chheng5 樹原在，kan-taN 老gah 嘴鬚愈來愈長。 
</HL>