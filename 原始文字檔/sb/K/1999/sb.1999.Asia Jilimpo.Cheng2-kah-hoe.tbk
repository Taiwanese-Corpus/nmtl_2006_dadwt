<CL>
  Than3 hioh chhun-ka2 kap hak8-seng Tim5-bi5 khi3 i e5 kou3-hiong Ka-tiaN7-a2 chhit-tho5, hia e5 lang5 kong2-oe7 u7 2 e5 tiat8-sek, thau5 1 hang7 si7 kap Koan-bio7 khiuN kang7-khoan2--e5, pian7 na7 u7 ‘chh’ e5 siaN-bo2 in long2 kong2 cho3 ‘s’, ‘7” thak8 cho3 ‘sit’, ‘chhia’ kong2 si7 ‘sia’. Leng7-goa7 1 e5 tiat8-sek si7 koan3-si3 ti7 oe7-boe2 ke 1 e5 ‘tah’, chhin-chhiuN7 kong2 ‘Lai5 che7--tah !’  ‘Li2 beh khi3 toh-ui7--tah?’  Goa2 kam2-kak chin sim-sek, m7-koh chit phiN m7-si7 beh kong2 che, si7 goa2 ti7 hia hit kang, A-bi5 ui7-beh chiuN7 tai5 piau2-ian2, chhiaN2 1 e5 choan-bun5 si3-koe3 leh ka7 lang5 siu cheng2-kah e5 cha-bou2 lai5 in tau, goa2 hiong5-hiong5 soah siuN7 tioh8 goan2 kou3-hiong e5 hit lui2 cheng2-kah hoe.
  Chng-kha lang5 u7 1 ku3 oe7 kong2 ‘Chheng-khi3 to7 sui2’, kong2--lai5 che ma7-si7 chng-kha choh-sit-lang5 e5 kan-khou2, ti7 chheng-chhun ho2 ni5-ki2 e5 siau3-lian5 si5-tai7 be7 ai3 sui2--e5 bo5 che7, chong2--si7 be7-tang3 chheng7 gah sui2-tang-tang khi3 phak ti7 chhan5--nih e5 lok8-kou5-moe5-a2 lai7 kap chap8-chhau2, lo5-chui2, bang2-thang5 chhia-piaN3, sui2 hou7 Peh8-leng7-si khoaN3 iau2 koh kong2 e7-tit-koe3, sui2 hou7 chiuN-chi5 thang5-thoa7 khoaN3 u7 siaN2 i3-su3 ? 1 seng-khu sui2-sui2 khi3 kau3 chhan5--nih hng5--nih e7-tang3 sui2 joa7 ku2 ? Tioh8-ai3 tu2 tioh8 bian2 loh8 chhan5, khi3 bio7--nih sio kim, khoaN3 hi3, iah-si7 u7 tai7-chi3 khi3 ke--nih chiah e7 siuN7-beh chheng7 1 su khah sui2--e5. Ti7 chit khoan2 si5-tai7 kap sia7-hoe7, bi2-iong5-su chit lui7--e5 ti7 chng-kha chhau2-te7 sou2-chai7, eng-kai oh than3 u7 chiah8.
  Na7 kong2 an2-ni, khah cha2 A-chiang2 si7 beh an2-choaN2 koe3 jit8 ? A-chiang2 m7-si7 goan2 chng e5 lang5, i e5 sin-se3 goa2 ma7 bo5 chin chai, chai-iaN2 kong2 pian7-na7 chng--nih u7 lang5 beh ke3 cha-bou2-kiaN2 iah-si7 hou7 lang5 siong3 chhin-chiaN5, teh-tiaN7 to7 e7 lai5, i si7 choan-bun5 leh ka7 lang5 siu cheng2-kah kiam ban2 bin7--e5, hit tang chun7 iau2 bo5 ‘bi2-iong5-su’ chit khoan2 su5, kan-taN kio3 i siu cheng2-kah--e5 iah-si7 ban2 bin7--e5 ; ban2 bin7 khah chio2, chin che7 lau7 1 poe7 e5 cha-bou2-lang5 ka-ti7 to7 e7-hiau2 ban2 bin7, ke-si koh kan2-tan, 1 tiau5 soaN3 nia5. Siu cheng2-kah to7 ai3 khah choan-giap8, ka cheng2-kah, siu gah piN liuh chhoaN e5 phoe5-a2, kah boa5 hou7 iN5 koh chhat cheng2-kah iu5, ui3 chhiu2 kau3 kha long2 tioh8, ke-si-thau5-a2 li-li khok-khok kui tho3 chiau5-chng5. Chit si5 e5 cha-bou2-gin2-a2 kiam2-chhai2 long2 ka-ti7 u7 chhoan5 1 tho3, hit e5 san3-chiah8 e5 ni5-tai7, han2-tit u7 lang5 hiah chhia-hoa.
A-chiang2 in tau tai7-khai3 m7-si7 choh-sit lang5, chiah e7 khi3 oh8 chit chhiu2 kang-hu, i leh ka7 lang5 ban2 bin7 thiaN-kong2 be7 siaN2 thiaN3, siu cheng2-kah ma7 chin chim-chiok, thang kong2 si7 ‘che7 lang5 o-lo2 bo5 thiaN koe3 lang5 hiam5’, hit si5 khah po2-siu2, cheng2-kah iu5 ka2-na2 chiah 1 sek ang5--e5, bo5 chhin-chhiuN7 chit chun7 hoe-pa-lih-niau, siaN2-mih sek-chui2 to u7. Goan2 cho3 gin2-a2 e5 si5 tiaN7-tiaN7 pan7-ke-hoe2-a2 sng2 chng sin-niu5, bo5 ang5 cheng2-kah iu5 to7 iong7 cho3 ang5-ku-koe2 e5 ang5-hoan-a2-bi2 chun2 cheng2-kah iu5, u7-tang-si5-a2 ang5-hoan-a2-bi2 theh8 bo5 tioh8, ma7 e7 khi3 khau 1 chiong2 chhau2-a2 hoe e5 sim, chhat ti7 cheng2-kah teng2 iu5-goan5 chin ang5 chin iam7, chit chiong2 hoe goan2 to7 kong2 si7 ‘cheng2-kah hoe’. Goan2 tau chhu3-theh8 e5 4 khou-lian3-tng2 cheng3 1 ui5 Teng-na5-a2, Teng-na5-a2 hoe ma7 ang5-ki3-ki3, hoe-sim u7 lioh8-a2 ng5, chhat ti7 cheng2-kah teng2 ma7 ang5 koh sui2, u7-si5-a2 goan2 ma7 ka7 Teng-na5-a2 hoe kio3 cho3 ‘cheng2-kah hoe’.
  Goa2 5 hoe3 iah 6 hoe3 e5 si5, u7 1 e5 e-pou si5-thau5-a2, ti7 kau-a2 piN chhih-tek-a2 kha kap 1 tin7 gin2-a2 leh chhit-tho5, goa2 ka7 1 e5 pan7 cho3 sin-niu5 e5 Kheh-lang5 cha-bou2-gin2-a2 chhat cheng2-kah hoe, tu2 ho2 khoaN3 tioh8 A-chiang2 tui3 chia koe3, i bo5-tiuN-bo5-ti5 soah kiaN5 oa2--lai, khoaN3 goa2 chek Teng-na5-a2 hoe-sim ka7 saN tou3 ang5--khi3, phah khui i te2 ke-si e5 ian5-phiaN2 ap8-a2, theh8 chhut 1 koan3 chin-chiaN3 e5 cheng2-kah iu5, kio3 goa2 ka7 chhiu2 chhun--chhut-lai5, kong2 goa2 e5 chhiu2 chin iu3-siu3, na7 chhat cheng2-kah iu5 loh8--khi3, tiaN7-tioh8 pi2 cha-bou2-gin2-a2 chhiu2 khah sui2. Goa2 kiaN lang5 chhio3, m7 hou7 i chhat. I kong2 goa2 e5 chhiu2 chin-chiaN3 si7 ge7-sut8-ka e5 chhiu2, au7-pai2 toa7-han3 e7 u7 chin che7 cha-bou2-gin2-a2 ai3 khan goa2 e5 chhiu2. Tong-si5, goa2 sit8-chai7 m7 chai ‘ge7-sut8-ka’ si7 siaN2-mih mih8-kiaN7, goa2 e5 chi3-goan7 si7 beh cho3 poaN pou3-te7-hi3 e5 thau5-chhiu2 sai-hu7, chu7 gin2-a2 si5, goa2 to7 chin ai3 kong2 kou2 hou7 gin2-a2 phoaN7 thiaN, na7 cho3 pou3-te7-hi3, e7-sai2 kong2 hou7 khah che7 lang5 thiaN.
  Chng-thau5 bo5 kau3 100 hou7, toa7-se3-hang7 tai7-chi3 tak8-e5 long2 chai, tak8 ni5 long2 1 poaN3 hou7-a2 u7 cha-bou2-kiaN2 cho3--lang5 iah-si7 ke3--lang5, to7 e7 khoaN3 tioh8 A-chiang2 lai5, hit chun7 bo5 tian7-oe7, ma7 m7 chai si7 an2-choaN2 khi3 thong-ti--i e5. I khia5 1 tai5 26 chhun3 e5 cha-bou2 phaN7 chhia, chiau3 chit si5 e5 kong2-hoat eng-kai si7 ‘siok-lu2-chhia’, chheng7 eh8-kun5 tah8 thih-be2, chu-se3 chin ho2-khoaN3, chng-lai7 sahN tioh8 i e5 siau3-lian5-ke-a2 thiaN kong2 oan-na u7--kui2-e5-a2, lang5 kong2 ‘sui2 bai2 oh pi2 chi2’, che seng mai3 kong2, ti7 chng-kha chhin-chhiuN7 A-chiang2 tak8 kang chheng7 sui2-sui2 koh bian2 loh8 chhan5 choh sit phak8 gah ou koh phoe5-hu chhou--e5 to7 bo5 te3 chhu2--a. Chong2-si7, hu3-kin7 kui2 e5 chng-thau5 bo5 1 e5 siau3-lian5-ke hou7 i khoaN3 e7 chiuN7-bak8--e5, m7-si7 kong2 i joa7 kho-thau5 khoaN3 chng-kha lang5 bo5 bak8-te7, i sit8-chai7 si7 kiaN ke3 hou7 choh-chhan5 lang5.
  Goan2 chhu3 au7 u7 1 e5 siau3-lian5-ke, mia5 kio3 cho3 ‘Iong2--a2’, i e5 mia5 ho7 liau2 u7 hah8, lang5 si7 seN cho3 lo3-kha u7 pan7, seN-tiuN koh chiong3-chai5, ti7 siau3-lian5 poe3--e5 lai7-te2, jin5-phin2 si7 it-liap8-it--e5, in a-chi2 Po2-chhai--a2 beh ke3 khi3 Lou5-tek-tng5 e5 si5 u7 chhiaN3 A-chiang2 lai5 siu cheng2-kah, liau2-au7, Iong2--a2 to7 khi3 sahN tioh8 teng2-pak-koa3, iang hm5-lang5-po5--a2 khi3 kong2 kui2 na7 choa7, A-chiang2 sian kong2 to7 m7 kheng2. I pai3-thok hm5-lang5-po5--a2 kia3 oe7 ka7 Iong2--a2 hoe7 sit-le2, kong2 i khak-sit8 bo5 siuN7 beh toa3 chng-kha choh chhan5, m7-si7 hiam5 Iong2--a2 u7 siaN2 bai2--chhu3. Hit e5 hm5-lang5-po5--a2 chin o-lo2 A-chiang2, kong2 i cho3 lang5 u7-iaN2 chan2 ; Na7 u7 siang2 e5 hau7-seN cha-bou2-kiaN2 siuN7 beh chhoe7 tui3-siong7 ke3 chhoa7, A-chiang2 kui2 e5 chng-thau5 chhng lai5 chhng khi3, siau-sit siong7 cheng-kong, i long2 e7 po3 hou7 chit e5 hm5-lang5 chai. U7 lang5 mng7 A-chiang2 nah e7 bo5 ai3 kiam cho3 hm5-lang5, ang5-pau than3--e5 pi2 ka7 lang5 siu cheng2-kah tiaN7-tioh8 khah u7 giah8 ; I long2 in3 lang5 kong2 ka-ti7 iau2 boe7 ke3, ka7 lang5 cho3 hm5-lang5 m7 ho2, koh-chai3 kong2, 1 lang5 1 tou5, khah be7 khi3 long3 phoa3 pat8-lang5 e5 png7-oaN2. To7-si7 an2-ni, hm5-lang5-po5--a2 chiah e7 kong2 oe7 long2 ui7--i.
  Goan2 chhu3-piN A-goat8-a2 chi2 heng7 toa7-piaN2 hit kang, chai-iaN2 A-chiang2 e7 lai5 siu cheng2-kah, goa2 choan-kang ti7 in mng5-khau2-tiaN5 boe2 tan2 beh khoaN3--i, tan2 i ui3 A-goat8-a2 e5 pang5-keng chhut--lai5, khoaN3 tioh8 goa2, chhui3 chhio3 bak8 chhio3 kio3 goa2 1 siaN ‘ge7-sut8-ka’, koh mng7 goa2 u7 jip8 hak8--boe7. Goa2 in3 i kong2 ai3 tan2 me5-ni5 9--goeh8, m7-koh goa2 e7-hiau2 sia2 ka-ti7 e5 mia5--a. I koh ka7 hit e5 ian5-phiaN2 ap8-a2 theh8--chhut-lai5, goa2 siuN7-kong2 koh-si7 beh ka7 goa2 siu cheng2-kah, chhat cheng2-kah iu5, to7 beh soan, i soah ui3 ap8-a2 lai7 theh8 1 e5 toa7-piaN2 chhut--lai5, kong2 si7 A-goat8-a2 e5 piaN2, peh 1 te3 hou7--goa2. Goa2 ai3 chiah8 piaN2, m7-koh hit chun7 e5 toa7-piaN2 long2-si7 bah-piaN2 khah che7, pui5-bah pau ti7 piaN2 lai7-te2, chiah8 che7 e7 ui3, goa2 ka7 i kong2 khah heng3 chiah8 tau7-se aN7--e5. I chhio3-chhio3 kong2 au7-kou3-goeh8 lang5 beh lai5 ka7 i teh-tiaN7, i e7 hoan-hu3 kong2 ai3 u7 kui2 kin-a2 tau7-se--e5, mai3 long2 kan-taN bah-piaN2, koh mng7 goa2 kam2 ai3 chiah8 tang-koe-thng5 ?
A-chiang2 beh ke3--lang5-a, goa2 sui-bong2 iau2-si7 se3-han3 gin2-a2, sim-koaN-thau5 soah u7 koa2 kong2 be7 chhut--lai5 e5 chhih-chhak8, pi2 goa2 khah ut-chut--e5 si7 Iong2--a2, i chit pai2 bo5 si2-sim ma7 be7 sai2--tit. Kong2--si7 an2-ni, i iau2-si7 m7 jin7 su, khi3 A-chiang2 in chng--nih tham3-thiaN khoaN3 si7 siang2 hiah ho2-un7 thang chhoa7 tioh8 chit e5 hiah sui2 e5 kou-niu5-a2. Hit e5 cha-pou-gin2-a2 in tau ma7-si7 choh-chhan5 lang5, m7-koh gin2-a2 si7 thak8 ko-long5 chhut-giap8--e5, ti7 long5-hoe7 leh chiah8 thau5-lou7, lang5 chin su-bun5 khoan2, kap A-chiang2 sng3 u7 su3-phoe3. Iong2--a2 kau3 chia lai5--a, hoe2 sio kou-liau5, bo5 gah 1 sut-a2 hi-bang7 ( hi5-bang7 ), bo5 kui2 kang nia5, lo3-lo3 e5 han3-chhau2 cho3 1 e7 khiau-ku--loh8-khi3.
  Tih-beh cho3 sin-long5 e5 chit e5 long5-hoe7 chit-oan5, ui7 kheng3-chiok chhoa7 tioh8 1 e5 un-sun5 e5 sui2 bou2, choan-kang khi3 hak 1 tai5 outoubai, tai7-the3 siong7 ha7 pan khia5 e5 thih-be2, u7-si5-a2 choan-kang seh8 tui3 goan2 chng--nih lai5, he si7 goa2 thau5-pai2 khoaN3 tioh8 Vespa chit khoan2 sin-su7 heng5 e5 outoubai2, A-chiang2 che7 ti7 au7-tau2, tng5 thau5-chang hou7 hong chhoe tin2-tang7, chin phaN7 !  Goa2 chin siuN7-beh che7 khoaN3 mai7--leh, m7-koh sim-koaN lai7 tui3 hit e5 ho2-un7 e5 lang5 u7 koa2 ngaih8-gioh8, tian-to2 leh tong5-cheng5 Iong2--a2.
A-chiang2 chu7 cho3--lang5 liau2-au7, to7 ka7 hit e5 ian5-phiaN2 ap8-a2 siu--khi2-lai5, kong2 i bo5 beh koh ka7 lang5 siu cheng2-kah, i siong7-ou3-boe2 1 thoaN si7 siu i ka-ti7 e5 cheng2-kah, tan2 ke3 liau2, hit tho3 ke-si-thau5-a2 beh lau5 leh ka-ti7 cho3 chu7-ka-iong7--e5. I cho3 chit tou5--e5, goan5-pun2 to7 tak8 kang ka7 ka-ti7 e5 cheng2-kah siu sui2-sui2 koh chhat ang5-ang5, goan2 chng--nih e5 siau3-lian5-ke-a2 kha-chhng au7 long2 to7 chheng-hou i ‘Cheng2-kah hoe’, han2-tit kong2 i ‘A-chiang2’ e5 mia5.
A-chiang2 chiau3 iok-sok koaN7 1 ap8 tau7-se piaN2 lai5 hou7--goa2, koh kia3 goa2 1 ap8 piaN2 kong2 ai3 goa2 choan2 hou7 Iong2--a2, i phaiN2-se3 ka-ti7 koaN7 khi3 hou7--i, na7 bo5, be7-su leh chau-that--lang5-leh. Goa2 tng i e5 bin7 peh 1 te3 piaN2 chiah8, bo5-tai7-bo5-chi3 bak8-sai2 soah lin3--loh8-lai5. I mng7 goa2 nah e7 leh khau3, kam2 piaN2 bo5 hah8 goa2 e5 bi7 ? Goa2 ma7 m7-chai leh khau3 toh 1 tiau5 li2, kam2-si7 the3 Iong2--a2 sim sng ?  Iau2-si7 the3 goa2 ka-ti7 leh pi-siong--e5 ? Goa2 chiah 1 e5 iau2 boe7 thak8 kok-bin5 hak8-hau7 e5 gin2-a2 nia5 !
  Ti7 oan5-phin3 liau2 kou3 goa7 goeh8 e5 si5, hit e5 beh cho3 sin-kiaN2-sai3--e5 soah khia5 outoubai2 ti7 ke--nih kap 1 tai5 hoe3-but8-a2 chhia sio long3, iau2 be7 sang3 khi3 kau3 peN7-iN7 to7 tng7-khui3--a. ThiaN kong2 A-chiang2 ka-ti7 tiam3 chhu3-lai7 hau2 kui2 na7 kang, cha-pou--e5 beh chhut-soaN e5 si5, i chheng7 hit su pun2-te3 cho3 sin-niu5 chiah beh chheng7 e5 sui2 saN, chah hit e5 te2 ke-si-thau5-a2 e5 ian5-phiaN2 ap8-a2 khi3 kau3 sek-tiuN5, tng chiong3-lang5 bin7-cheng5 siu cheng2-kah, chhat ang5 cheng2-kah-hoe, ka7 bo5-ian5 e5 ta-koaN-a2 iau-kiu5 beh iong7 ‘bi7-bong5-jin5’ e5 sin-hun7 sang3 chiuN7 soaN-thau5, ta-ke kap ta-koaN long2 m7 kheng2. Su7-au7, u7 lang5 hong-siaN kong2 si7 tui3-hong khan-thoa A-chiang2 mia7 siuN ngi7 khi3 khek tioh8 in hau7-seN, chiah e7 lian7 hau7-seN si2-au7 to7 bo5 beh hou7 jip8 mng5. Ma7 u7 lang5 kong2 si7 siang-hong-bin7 e5 si7-toa7-lang5 chham-siong5 ho2--e5, si2--e5 to7 si2--a, mai3 khi3 lian5-lui7 chit e5 iau2 boe7 jip8-mng5 ho2 kou-niu5-a2 e5 chiong-sin. Goa2 khah siong-sin3 boe2-au7 chit e5 li2-iu5.
  Chu7 hit si5 khi2, A-chiang2 to7 chin-chiaN3 bo5 leh ka7 lang5 siu cheng2-kah, chhut mng5 ma7 long2 chheng7 gah sou3-sou3, lian7 3 ni5 au7 i ke3 hou7 Iong2--a2 e5 si5, chhiu2-cheng2-thau5-a2 boe2 to7 bo5 khoaN3 tioh8 chhat ang5-ang5 e5 cheng2-kah-hoe.
</CL>
<HL>

趁hioh 春假kap 學生Tim5-bi5 去i e5 故鄉茄萣a2 chhit-tho5，hia e5 人講話有2 個特色，頭1 項是kap 關廟腔kang7 款--e5，便若有「chh」e5 聲母in long2 講做「s」，「七」讀做「sit」，「車」講是「sia」。另外1 個特色是慣勢ti7 話尾加 1 個「tah」，親像講「來坐--tah！」「你beh 去toh 位--tah？」我感覺真心適，m7-koh 這篇m7 是beh 講che，是我ti7 hia hit 工，A-bi5 為beh 上台表演，請1 個專門si3-koe3 leh ka7 人修cheng2 甲e5 cha-bou2 來in tau，我hiong5-hiong5 soah 想著goan2 故鄉e5 hit 蕊cheng2 甲花。
庄kha 人有1 句話講「清氣就sui2」，講--來che ma7 是庄kha 作sit 人e5 艱苦，ti7 青春好年紀e5少年時代be7 愛sui2--e5 無che7，總--是be7-tang3 穿gah sui2-tang-tang 去覆ti7 田--nih e5 lok8-kou5-moe5-a2 內kap 雜草、lo5 水、bang2 蟲chhia 拚，sui2 hou7 白鴒鷥看iau2 koh 講會得過，sui2 hou7 chiuN-chi5 蟲thoa7 看有siaN2 意思？1 身軀sui2-sui2 去到田--nih 園--nih 會tang3 sui2 joa7 久？Tioh8-ai3 tu2 著免落田，去廟--nih 燒金、看戲，iah 是有tai7-chi3 去街--nih chiah 會想beh 穿1 軀khah sui2--e5。Ti7 這款時代kap 社會，美容師這類--e5 ti7 庄kha 草地所在，應該oh 趁有食。
若講an2-ni，khah 早A-chiang2 是beh an2-choaN2 過日？A-chiang2 m7 是goan2 庄e5 人，i e5 身世我ma7 無真知，知影講便若庄--nih 有人beh 嫁cha-bou2-kiaN2 iah 是hou7 人相親chiaN5、teh-tiaN7 就會來，i 是專門leh ka7 人修cheng2 甲兼挽面--e5，hit 當chun7 iau2 無「美容師」這款詞，kan-taN 叫i 修cheng2 甲--e5 iah 是挽面--e5；挽面khah 少，真che7 老1 輩e5 cha-bou2 人ka-ti7 就會hiau2 挽面，ke-si koh 簡單，1 條線nia5。修cheng2 甲就ai3 khah 專業，ka cheng2 甲、修甲邊 liuh chhoaN e5 皮a2、甲磨hou7 圓koh 擦cheng2 甲油，ui3 手到kha long2 tioh8，ke-si-thau5-a2 li-li khok-khok kui 套齊全。這時e5 cha-bou2-gin2-a2 kiam2-chhai2 long2 ka-ti7 有chhoan5 1 套，hit 個san3-chiah e5 年代，罕得有人hiah chhiau-hoa。
A-chiang2 in tau 大概m7 是作sit 人，chiah 會去學這手工夫，i leh ka7 人挽面聽講be7 siaN2 疼，修cheng2 甲ma7 真chim-chiok，thang 講是「che7 人o-lo2 無聽過人嫌」，hit 時khah 保守，cheng2 甲油ka2-na2 chiah 1 色紅--e5，無親像這chun7 花pa-lih-niau，siaN2-mih 色水都有。Goan2 做gin2-a2 e5 時tiaN7-tiaN7 辦ke-hoe2-a2 sng2 妝新娘，無紅cheng2 甲油就用做紅龜粿e5 紅番a2 米準cheng2 甲油，有tang 時a2 紅番a2 米theh8 無tioh8，ma7 會去khau 1 種草a2 花e5 心，擦ti7 cheng2 甲頂猶原真紅真豔，這種花goan2 就講是「cheng2 甲花」。Goan2 tau 厝宅e5 4 khou-lian3-tng2 種1 圍燈籃a2，燈籃a2 花ma7 紅ki3-ki3，花心有lioh8-a2 黃，擦ti7 cheng2 甲頂ma7 紅koh sui2，有時a2 goan2 ma7 ka7 燈籃a2 花叫做「cheng2 甲花」。
我5 歲iah 6 歲e5 時，有1 個e-pou 時頭a2，ti7 溝a2 邊刺竹a2 kha kap 1 tin7 gin2-a2 leh chhit-tho5，我ka7 1 個扮做新娘e5 客人cha-bou2-gin2-a2 擦cheng2 甲花，tu2 好看著A-chiang2 tui3 chia 過，i 無tiuN 無ti5 soah 行oa2--來，看我chek 燈籃a2 花心ka7 衫tou3 紅--去，phah 開i te2 ke-si e5 鉛phiaN2 盒a2，theh8 出1 罐真正e5 cheng2 甲油，叫我ka7 手伸--出-來，講我e5 手真幼秀，若擦cheng2 甲油落--去，tiaN7-tioh8 比cha-bou2-gin2-a2 手khah sui2。我驚人笑，m7 hou7 i 擦。I 講我e5 手真正是藝術家e5 手，後pai2 大han3 會有真che7 cha-bou2-gin2-a2 愛牽我e5 手。當時，我實在m7 知「藝術家」是siaN2-mih 物件，我e5 志願是beh 做poaN 布袋戲e5 頭手師父，自gin2-a2 時，我就真愛講kou2 hou7 gin2-a2 伴聽，若做布袋戲，會sai2 講hou7 khah che7 人聽。
庄頭無到100 戶，大細項tai7-chi3 tak8-e5 long2 知，tak8 年long2 1 半戶a2 有cha-bou2-kiaN2 做--人iah 是嫁--人，就會看著A-chiang2 來，hit chun7 無電話，ma7 m7 知是an2-choaN2 去通知--i e5。I 騎1 台26 吋e5 cha-bou2 phaN7 車，照這時e5 講法應該是「淑女車」，穿eh8 裙踏鐵馬，姿勢真好看，庄內sahN 著i e5 少年家a2 聽講oan-na 有--幾個a2，人講「sui2 bai2 oh 比止」，che 先mai3 講，ti7 庄kha 親像A-chiang2 tak8 工穿sui2-sui2 koh 免落田作sit 曝gah 烏koh 皮膚粗--e5 就無te3 取--a。總--是，附近幾個庄頭無1 個少年家hou7 i 看會上目--e5，m7 是講i joa7 苛頭看庄kha 人無目地，i 實在是驚嫁hou7 作田人。
Goan2 厝後有1 個少年家，名叫做「勇--a2」，i e5 名號了有合，人是生做lo3-kha 有pan7，生張koh 將才，ti7 少年輩--e5 內底，人品是一粒一--e5，in a 姊寶猜--a2 beh 嫁去蘆竹塘e5 時有chhiaN3 A-chiang2 來修cheng2 甲，了後，勇--a2 就去sahN 著頂八卦，央hm5 人婆--a2 去講幾na7 choa7，A-chiang2 sian 講都m7 肯。I 拜託hm5 人婆--a2 寄話ka7 勇--a2 會失禮，講i 確實無想beh toa3 庄kha 作田，m7 是嫌勇--a2 有siaN2 bai2--處。Hit 個hm5 人婆--a2 真o-lo2 A-chiang2，講i 做人有影chan2；若有siang2 e5 後生cha-bou2-kiaN2 想beh chhoe7 對象嫁娶，A-chiang2 幾個庄頭穿來穿去，消息上精光，i long2 會報hou7 這個hm5 人知。有人問A-chiang2 nah 會無愛兼做hm5 人，紅包趁--e5 比ka7 人修cheng2 甲tiaN7-tioh8 khah 有額；I long2 應人講ka-ti7 iau2 未嫁，ka7 人做hm5 人m7 好，koh 再講，1 人1 途，khah be7 去long3 破別人e5 飯碗。就是an2-ni，hm5 人婆--a2 chiah 會講話long2 為--i。
Goan2 厝邊A 月a2 姊heng7 大餅hit 工，知影A-chiang2 會來修cheng2 甲，我專工ti7 in 門口埕尾等beh 看--i，等i ui3 A 月a2 e5 房間出--來，看著我，嘴笑目笑叫我1 聲「藝術家」，koh 問我有入學--未。我應i 講ai3 等明年9--月，m7-koh 我會hiau2 寫ka-ti7 e5 名--a。I koh ka7 hit 個鉛phiaN2 盒a2 theh8--出-來，我想講koh 是beh ka7 我修cheng2 甲、擦cheng2 甲油，就beh soan，i soah ui3 盒a2 內theh8 1 個大餅出--來，講是A 月a2 e5 餅，peh 1 te3 hou7--我。我愛食餅，m7-koh hit chun7 e5 大餅long2 是肉餅khah che7，肥肉包ti7 餅內底，食che7 會ui3，我ka7 i 講khah 興食豆紗餡--e5。I 笑笑講後個月人beh 來ka7 i teh-tiaN7，i 會hoan 咐講ai3 有幾斤a2 豆紗--e5，mai3 long2 kan-taN 肉餅，koh 問我kam2 愛食冬瓜糖。
A-chiang2 beh 嫁--人a，我sui-bong2 iau2 是細漢gin2-a2，心肝頭soah 有koa2 講be7 出--來e5 刺鑿，比我khah 鬱卒--e5 是勇--a2，i 這pai2 無死心ma7 be7 sai2--得。講--是an2-ni，i iau2 是m7 認輸，去A-chiang2 in 庄--nih 探聽看是siang2 hiah 好運thang 娶著這個hiah sui2 e5 姑娘a2。Hit 個cha-pou-gin2-a2 in tau ma7 是作田人，m7-koh gin2-a2 是讀高農出業--e5，ti7 農會leh 食thau5-lou7，人真斯文款，kap A-chiang2 算有su3 配。勇--a2 到chia 來--a，火燒罟寮，無gah 1 sut-a2 希望（魚網），無幾工nia5，lo3-lo3 e5 漢草做1 下khiau-ku--落-去。
Tih-beh 做新郎e5 這個農會職員，為慶祝娶著1 個溫純e5 sui2 bou2，專工去hak 1台Outoubai，代替上下班騎e5 鐵馬，有時a2 專工seh8 tui3 goan2 庄--nih 來，he 是我頭pai2 看著Vespa 這款紳士型e5 outoubai，A-chiang2 坐ti7 後斗，長頭鬃hou7 風吹tin2 動，真phaN7！我真想beh 坐看mai7--leh，m7-koh 心肝內對hit 個好運e5 人有koa2 ngaih8-gioh8，顛倒leh同情勇--a2。
A-chiang2 自做--人了後，就ka7 hit 個鉛phiaN2 盒a2 收--起來，講i 無beh koh ka7 人修cheng2 甲，i 上ou3 尾1 攤是修i ka-ti7 e5 cheng2 甲，等嫁了，hit 套ke-si-thau5-a2 beh 留leh ka-ti7 做自家用--e5。I做這途--e5，原本就tak8 工ka7 ka-ti7 e5 cheng2 甲修sui2-sui2 koh 擦紅紅，goan2 庄--nih e5 少年家a2 kha-chhng 後long2 就稱呼i「cheng2 甲花」，罕得講i「A-chiang2」e5 名。
A-chiang2 照約束koaN7 1 盒豆紗餅來hou7--我，koh 寄我1 盒餅講愛我轉hou7 勇--a2，i phaiN2-se3 ka-ti7 koaN7 去hou7--i，若無，be7 輸leh 蹧躂--人leh。我當i e5 面peh 1 te3 餅食，無tai7 無chi3 目屎soah lin3--落來。I 問我na2 會leh 哭，kam2 餅無合我e5 味？我ma7 m7 知leh 哭toh 1 條理，kam2 是替勇--a2 心酸？Iau2 是替我ka-ti7 leh 悲傷--e5？我chiah 1 個iau2 未讀國民學校e5 gin2-a2 nia5！
Ti7 完聘了個外月e5 時，hit 個beh 做新kiaN2 婿--e5 soah 騎Outoubai ti7 街--nih kap 1 台貨物a2 車相long3，iau2 未送去到病院就斷氣--a。聽講A-chiang2 ka-ti7 tiam3 厝內hau2 幾na7 工，cha-pou--e5 beh 出山e5 時，i 穿hit su本底做新娘chiah beh 穿e5 sui2 衫，chah hit 個te2 ke-si-thau5-a2 e5 鉛phiaN2 盒a2 去到式場，當眾人面前修cheng2 甲、擦紅cheng2 甲花，ka7 無緣e5 ta-koaN-a2 要求beh 用「未亡人」e5 身份送上山頭，ta-ke kap ta-koaN long2 m7 肯。事後，有人風聲講是對方牽拖A-chiang2 命siuN ngi7 去剋著in 後生，chiah 會連後生死後都無beh hou7 入門。Ma7 有人講是雙方面e5 si7 大人參詳好--e5，死--e5 都死--a，mai3 去連累這個iau2 未入門好姑娘a2 e5 終身。我khah 相信尾--a2 這個理由。
自hit 時起，A-chiang2 就真正無leh ka7 人修cheng2 甲，出門ma7 long2 穿gah 素素，連3 年後i 嫁hou7 勇--a2 e5 時，手cheng2 頭a2 尾都無看著擦紅紅e5 cheng2 甲花。
</HL>