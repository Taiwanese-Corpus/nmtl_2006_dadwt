<CL>
  I. Si2-hai2 e5 chiu-ui5: 
  Tu5 pak-pou7 Iok-tan3 ho5 e5 jip8-khau2, kap lam5-pou7 chit e5 toa7-ou5 lau5-jip8 soa-bou5 e5 pou7-hun7 i2-goa7, si3 chiu-ui5 e5 hai2-hoaN7 long2 si7 tu2-thiN e5 choat8-piah (hiam2-ok e5 soaN, tu2-tu2 chhin-chhiuN7 Hoa-lian5). 1947 ni5 chhun-thiN be2, chit8 e5 A-lat-pek kou3-iuN5 e5 gin2-na2, kio3-choe3 Bok8-ham2-bek8-tek Ai3-tek-toe7-pek (Muhammad adh-Dhib) ti7 Si2-hai2 sai-pak hoaN7, hian7-chai7 kio3-choe3 Kho2-beh8 Khek-bu2-lan5 (Khirbet Qumren) e5 sou2-chai7 teh kou3 in e5 soaN-tiuN5. Chiah e5 iuN5-a2 phah-m7-kiN3 chit8 chiah, i khi3 kau3 hiah e5 choat8 piah e5 sou2-chai7 teh chhe7. Ti7 hia u7 chin-choe7 soaN-tong7, i kau3 ki5-tiong e5 chit8 e5 tong7-khau2 e5 si5, teh siuN7 kong2, iuN5-a2 m7-chai oe7 poah8-loh8 ti7 tong7-lai7 boe7, chiah tan3 chit8 liap8 chioh8-thau5 loh8-khi3 tham3 khoaN3-mai7. Tng chioh8-thau5 khok8-tioh8 tong7-toe2 e5 si5, i thiaN-tioh8 chhin-chhiuN7 u7 sim2-mih8 phoa3-hui5 e5 siaN. I chiu7 mou7-hiam2 keng-ke3 choe7-choe7 e5 khun3-lan5, i chiah jip8-khi3 kau3 tong7-lai7, ti7 hia i khoaN3-tioh8 chit8-koa2 hui5 e5 ang3. I na7 u7 chhe7 chit8-koa2 iau2 oe7 eng7-tit e5 ang3-a2, chiu7 i2-keng oe7 chin boan2-chiok, m7-ku2 chiah e5 ang3-lai7 u7 toe2 kui kng2 e5 iuN5-phe5 e5 chhau-pun2. I kap in chhu3 e5 lang5 siuN7 kong2, khoaN3 oe7 thang chiong chiah e5 khi3 boe7 chit8 koa2 chiN5 a2 bo5? Chiu7 khi3 Pek-li7-heng5 chhe7 A-lat-pek e5 chok8-tiuN2. Chit e5 chok8-tiuN2 oe7-hiau2 thak8 A-lat-pek bun5, chong2-si7 boe7-hiau2 thak8 chiah e5 Hi-pek-lai5 bun5-ji7 e5 chhau-kng2, sou2-i2 i bo5 siuN7 beh boe2. Au7-lai5 in toa3 chiah e5 chhau-kng2 khi3 chhe7 siok8 Su7-li7-a Cheng3-thong2 Kau3-hoe7 e5 chit8 e5 seng-li2 lang5, mia5 kio3 Soa-him (Khalil Eskander Shahim), i ia7 boe7-hiau2 thak8 chiah e5 chhau-kng2, sou2-i2 i chhoa7 chit e5 gin2-na2 e5 lau7-bu2 khi3 chhe7 i chit8 e5 toa3 ti7 Ia5-lou7-sat-leng2 e5 peng5-iu2, mia5 kio3 Kiau5-ti7 I2-sai3-a (Georga Isaiah), i ia7 si7 Su7-li7-a chit8 keng kau3-hoe7 e5 hoe7-iu2, i ia7 boe7-hiau2 thak8 hiah e5 chhau-kng2, chong2-si7 i u7 chhoa7 in theh8 chiah e5 chhau-kng2 khi3 chhe7 Su7-li7-a Cheng3-thong2 Kau3-hoe7 in e5 kam-tok Sat-bou2-jiN2 chu2-kau3 (Athanasius Yeshue Samuel). Chu2-kau3 boe7-hiau2 thak8 chiah e5 chhau-kng2, chong2-si7 i u7 chhu3-bi7, chai che si7 chin ku7 e5 mih8, ai3 beh chiong chiah e5 po2-chun5 ti7 tou5-su-koan2.
  Ti7 6 geh8 u7 chit8 jit8, chiah e5 bok8-chia2 chiu7 theh8 chhau-kng2 khi3 kau3 Su7-li7-a e5 Cheng3-thong2 Kau3-hoe7 Siu-to7-iN7 e5 mng5-khau2, chong2-si7 lang5 m7 hou7 i jip8, ka7 i koaN2 chau2. Hit-si5 in ki5-tiong e5 chit8 lang5 chiu7 theh8 i e5 hun7 6 pun2 e5 chhau-kng2 li7-khui in chau2. Khiok au7-lai5 chhun 5 pun2. Hit 5 pun2 chiu7 toa3 kau3 Sat-bou2-jiN2 kam-tok hia. Siu-to7-iN7 u7 boe2 5 pun2 khi2-lai5, si7 chu2-kau3 eng7 iok 150 khou e5 Bi2-kim boe2--e5. Sat-bou2-jiN2 chu2-kau3 chiong hiah e5 chhau-kng2 theh8 khi3 tong-toe7 e5 Hoat-kok Seng3-keng Kho2-kou2 hak8-iN7 (Ecole Biblique et Archaeologique Francaise). In ka7 i kong2 hiah e5 si7 bo5 ke3-tat8 e5 mih8. Tong-si5 chit8-koa2 chhut-mia5 e5 Su7-li7-a kap Iu5-thai3 lang5, ia7 teh hoai5-gi5 chiah e5 chhau-kng2 e5 ke3-tat8. Kau3 1947 ni5 joah8-thiN e5 be2-a2, chit8 e5 Iu5-thai3 lang5 e5 i-seng Mau5-li7-su Pek-long5 (Maurice Brown) chiah chiong u7 chiah e5 chhau-kng2 chun5-chai7 e5 su7, thong-ti ti7 Ia5-lou7-sat-leng2 e5 Hi-pek-lai5 Tai7-hak8. Ti7 1947 ni5 11 geh8 25 jit8, Hi-pek-lai5 Tai7-hak8 e5 Sou-khek-ni5-khek (E. L. Sukenik) chiah chai-iaN2 kong2 u7 chit8-koa2 chhau-kng2 thang ho2 boe2. Ti7 11 geh8 29, chit8 e5 A-lat-pek lang5 tui3 Pek-li7-heng5 theh8 6 kng2 chhau-pun2, kap nng7 e5 ang3-a2 lai5; Sou-khek-ni5-khek chiu7 ka7 boe2 khi2-lai5. 
  Ti7 1947 ni5 12 geh8, Sou-khek-ni5-khek chiah thau5 chit8 pai2 thiaN-tioh8 kong2 ti7 Su7-li7-a Cheng3-thong2 kau3-hoe7 Siu-to7-iN7 u7 chit8 koa2 pat8 khoan2 e5 chhau-kng2. Hiah e5, thiaN kong2 si7 tui3 chit8 keng oa2-kun7 Si2-hai2 e5 Su7-li7-a Siu-to7-iN7 lai5--e5. Hit si5 ti7 Pa-lek8-su-theng3, A-lat-pek kap Iu5-thai3 lang5 e5 koan-he7 chin bai2, liong2 hong khai-si2 sia7-kek, ti3-kau3 in2-khi2 chian3-cheng. Chit tiuN5 e5 chian3-cheng ti7 1948 ni5 5 geh8 kiat-sok; chit8 e5 sin e5 kok-ka I2-sek-liat8 tan3-seng. Ti7 chit khoan2 cheng5-heng5 e5 e7-bin7, choe3 chit8 e5 Iu5-thai3 lang5 e5 Sou-khek-ni5-khek, chin oh-tit thang khoaN3-tioh8 ti7 A-lat-pek lang5 hit peng5 e5 Su7-li7-a Cheng3-thong2 Kau3-hoe7 Siu-to7-iN7 hiah e5 chhau-kng2. Tit8-kau3 1948 ni5 e5 chiaN geh8 be2, Sou-khek-ni5-khek chiah oe7 thang ti7 Ia5-lou7-sat-leng2 e5 Ki-tok-kau3 Chheng-lian5-hoe7 khoaN3-tioh8 chiah e5 chhau-kng2, si7 An-tong Khek-lah (Anton Kiraz) tai7-piau2 Sat-bou2-jiN2 chu2-kau3 theh8 khi3--e5. Sou-khek-ni5-khek tit-tioh8 un2-chun2, thang chiong ki5-tiong e5 chit8 pou7-hun7 chhau khi2-lai5. Kau3 1948 ni5 2 geh8 chhoe 6, chiu7 chiong chiah e5 chhau-kng2 sang3 heng5 Khek-lah. Sou-khek-ni5-khek chin ai3 boe2, chong2-si7 bo5 kau3 chiN5, chiu7 pai3-thok Khek-lah, po2-chun5 kau3 i u7 chiN5 thang ka7 i boe2. Khek-lah u7 tap-eng3, kau3 Sou-khek-ni5-khek chip8 u7 chiN5 thang ka7 siu-boe2, beh chiong chiah e5 chhau-kng2 po2-chun5 leh. 
  1948 ni5 2 geh8 18 jit8, ti7 Ia5-lou7-sat-leng2 e5 Bi2-kok Tong-hong Gian2-kiu3-iN7 (American School of Oriental Research). Chit keng hak8-iN7 si7 80 keng tai7-hak8 teh chi-chhi5 e5, u7 chiap-tioh8 Su7-li7-a Cheng3-thong2 Kau3-hoe7 e5 tian7-oe7, mng7 khoaN3 in Gian2-kiu3-iN7 lai7-bin7, kiam2 u7 lang5 oe7 thang jin7-cheng3 ti7 Siu-to7-iN7 tou5-su-koan2 e5 chit8 hun7 kou2-tai7 e5 chhiu2-chhau-pun2. Gian2-kiu3-iN7 e5 chu2-jim7 Pou3-lo5-si3 (Millar Burrows) bo5 ti7-teh, tu2-tng7 u7 hit ni5 e5 hak8-oan5 Pek-long5-li7 (William Brownlee) kap Tek8-lai5-hut (John Trever) lau5 ti7 hia. Sou2-i2 Siu-to7-iN7 e5 siu-su7 Pou3-thok-su7 Sou2-mi5 (Butros Sowmy) ti7 1948 ni5 2 geh8 19, toa3 chit8 e5 chin toa7 kng2 e5 chhau-pun2 khi3 kau3 Gian2-kiu3-iN7. Tek-lai5-hut chiong hit pun2 chhau chit8 pou7-hun7 khi2-lai5, sio2-khoa2 thak8 liau2-au7, jin7-chhut che si7 I2-sai3-a e5 chhau-pun2. Ti7 2 geh8 be2, Sou-khek-ni5-khek chiap-tioh8 chit8 tiuN Khek-lah e5 phoe kong2, Sat-bou2-jiN2 chu2-kau3 bo5 koh siuN7 beh chiong chiah e5 chhau-pun2 boe7 i lah. Si7 chit8 koa2 Bi2-kok e5 hak8-chia2 khou2-khng3 Sat-bou2-jiN2 chu2-kau3 kong2, ui7-tioh8 an-choan5 khi2-kian3, khah ho2 tioh8 chiong chiah e5 chhau-pun2 theh8 li7-khui Pa-lek8-su-theng3. Au7-lai5 chiah chai chu2-kau3 u7 chiong chiah e5 toa3 khi3 kau3 Bi2-kok, ti7 chia, ti7 hia teh tian2-lam2, ai3 beh chhut boe7. 
  Ti7 1954 ni5 e5 joah8-thiN, Ia5-lim5 (Y. Yadin) chiah ui7-tioh8 Hi-pek-lai5 Tai7-hak8, chhut 25 ban7 e5 Bi2-kim chiong chiah e5 boe2 khi2-lai5. (Oe7 ki3-tit chu2-kau3 chiah eng7 iok 150 khou e5 Bi2-kim boe2--e5). Chiah e5 long2-chong2 u7 5 pun2. Lian5 Sou-khek-ni5-khek sou2 boe2 e5 6 pun2, taN long2 chun5 ti7 I2-sek-liat8 e5 Hi-pek-lai5 Tai7-hak8. Chong2-si7 chiah e5 chi2-u7 si7 Si2-hai2 chhau-pun2 e5 chit8 pou7-hun7 na7-tiaN7. Tui3 1949 ni5 i2-au7, ti7 oa2 Kho-bek Khek-bu2-lan5 e5 sou2-chai7, u7 koh hoat-kian3 tioh8 chin-choe7 ki5-thaN e5 bun5-kiaN7, i2-kip8 kho2-kou2-hak8 e5 chu-liau7, chiah e5 long2 siok8 ti7 Iok-tan3 e5 cheng3-hu2. Hian7-si5 tu5 chit8 koa2 bun5-kiaN7 iau2 ti7 se3-kai3 4, 5 ui7 e5 hak8-sut8 gian2-kiu3 tiong-sim teh kiam2-cha i2-goa7, long2 po2-chun5 ti7 Pa-lek8-su-theng3 Kho2-kou2 Phok-but8-iN7. 
  II. Ti7 Iok-han7 Tek-lai5-hut ti7 1948 ni5 2 geh8 19, jin7-chhut I2-sai3-a chhau-pun2 e5 chin ku2 i2-cheng5, Pok-lo5-keh sin5-hu7 (Father J. P. M. Van der Ploeg) i2-keng ti7 1947 ni5 6 geh8 chiu7 ia7 jin7-cheng3 chhut-lai5. Au7-lai5 ti7 1948 ni5 chiaN-geh8, Sou-khek-ni5-khek u7 jin7-cheng3 I2-sai3-a kap leng7-goa7 chit8 kng2 oe7-thang kio3-choe3 Kau3-thoan5 Kui-lut8, u7-si5 ia7 chheng-choe3 “Siau2-phai3 bun5-su” a2-si7 “Ki2-lut8 kong-iau3” e5 chheh. Ti7 Hi-pek-lai5 Tai7-hak8 hit 11 kng2 chhau-pun2, bo5 it-teng7 si7 u7 11 e5 bo5 siang7 e5 chheh-mia5. In-ui7 ki5-tiong u7 4 kng2 hap8 khi2-lai5 chiaN5-choe3 chit8 pun2 hian7-chai7 kio3-choe3 Kam2-un Si-phian e5 chheh, Kau3-thoan5 Kui-lut8 ia7 u7 2 kng2. Chhun e5 si7 I2-sai3-a 2 kng2 kap Hap-pa-kok chu3-kai2, Chhong3-se3-ki3, Chhu3-keng, i2-kip8 kng-beng5 e5 KiaN2 kap ou-am3 e5 kiaN2 e5 chian3-cheng.
  Koan-he7 gian2-kiu3 Hi-pek-lai5 e5 bun5-ji7, u7 chin-choe7 chheh thang choe3 chham-kho2, chhin-chhiuN7 Hi-pek-lai5 ji7 e5 sia2 hoat, a2-si7 chin-choe7 chiong2 e5 lui7-phian. Sou2-i2 beh jin7-cheng3 Hi-pek-lai5 bun5 m7-si7 chin khun3-lan5 e5 su7, tek8-piat8 si7 u7 e5 i2-keng bat u7 thak8-ke3 kou2-cha2 e5 Hi-pek-lai5 bun5 chhiu2 chhau-pun2 e5 keng-giam7 e5 hak8-chia2. Chong2-si7 beh koat-teng7 chit8 e5 chhau-pun2 e5 ni5-tai7, chiu7 iu7-koh si7 leng7-goa7 chit8 hang7 tai7-chi3. Sou2-i2 Iok-han7 Tek-lai5-hut, chiah ti7 1948 ni5 3 geh8 chiong I2-sai3-a chhau-pun2 hip-siong7 khi2-lai5, kia3 hou7 Ui-liam5 A-pek-lai5-tek (William F. Albreight), hit-si5 i to3-khi3 ti7 Bi2-kok e5 Iok-han7-su Hek-pek-kim-su Tai7-hak8 (Johns Hopkins). A-pek-lai5-tek sui5-si5 toan3-teng7 chiah e5 bun5-kiaN7 e5 ni5-tai7 choe3 Chu2-chian5 150-100 ni5. Chong2-si7 ti7 hit ni5 10 geh8 Tek-put-si3 (Dropsie) Hak8-iN7 e5 Sou2-lo5-bun5 Chai3-tut8-lim5 (Solomon Zeitlin) kong2 I2-sai3-a chit koan3, u7 kho2-leng5 si7 chin ban7 e5 bun5-kiaN7, tioh8 tui3 Tiong-se3-ki2 teng7 khi2. 1949 ni5 10 geh8 Ban-thiat-su-tek (Manchester) Tai7-hak8 e5 Oai-su (P. R. Weis) iau2-ku2 tui3 Chu2-au7 11 se3-ki2 teng7 khi2; chong2-si7 che i2-keng m7-si7 i hian7-chai7 e5 i3-kian3 lah. Ti7 siang7 1950 ni5 e5 10 geh8, Kiam3-kio5 Tai7-hak8 e5 Tou7-lai5-hut (G. R. Driver) chiong chiah e5 bun5-kiaN7 teng7-choe3 Chu2-au7 200-500 ni5 e5 mih8. Sui-jian5 si7 an2-ni, hian7-chai7 siu7 it-poaN sou2 chiap-lap8 e5 kong2-hoat, si7 chiah e5 Si2-hai2 Chhau-pun2 tai7-pou7-hun7 e5 jit8-ki5, eng3-tong teng7 ti7 Chu2-cheng5 200 ni5 kau3 ti7 Chu2-au7 70 ni5 e5 tiong-kan. 
  III. Khi2-thau5 Se-iuN5 e5 hak8-chia2 chhe7 boe7 chhut hoat-hian7 chiah e5 chhau-pun2 e5 cheng3-khak toe7-tiam2, sui-jian5 chiah e5 A-lat-pek e5 bok8-chia2 chai ui7 ....... Sou2-i2 tit8-kau3 1949 ni5 e5 1-3 geh8 e5 si5, Le7 Hoa5-su (R. de Vaux) kap Hap8-teng7 (G. L. Harding) chiah khi2-thau5 oe7 thang khi3 kau3 hit e5 goan5-tong7 tham3-hong2. Ti7 1951 ni5 11-12 geh8 e5 tiong-kan, Le7 Hoa5-su kap Hap8-teng7 ti7 hit e5 toe7-khu hoat-hian7 siok8 ti7 Chu2-au7 68-70 ni5 e5 gun5-kak-a2. 1952 ni5 1-2 geh8 e5 tiong-kan, in ti7 Kho-bek Khek-bu2-lan5 e5 lam5-peng5 bo5 joa7 hng7, kio3-choe3 Oa-ti2 Bu2-lah-pa (Wady Mura-baat) e5 sou2-chai7, hoat-kian3 chin-choe7 siok8 ti7 Chu2-au7 132-135 ni5 e5 chhau-pun2. Ti7 siang7 hit ni5, 1952 ni5 e5 3 geh8, Iok-tan3 cheng3-hu2 e5 Kou2-but8 koan2-li2-pou7, khai-si2 tui3 Khek-bu2-lan5 khu choe3 chhou-pou7 e5 kham-cha. Ti7 chit pian3 e5 kham-cha u7 hoat-kian3 chin-choe7 phoe-sin3, khe3-iok, ku7-phio3, Ku7-iok e5 chhau-pun2 kap nng7 kng2 “tang5” choe3 e5 ki3-su7-chheh. Chit ni5 e5 joah8-thiN, A-lat-pek e5 bok8-chia2 ti7 chin kun7 Kho-bek Khek-bu2-lan5 e5 chit8 e5 soaN-tong7 hoat-hian7 chit8 toa7 tui e5 chhau-pun2. 1952 ni5 11-12 geh8 e5 tiong-kan, Hoat-kok Seng3-keng kho2-kou2 Gian2-kiu3-iN7, Pa-lek8-su-theng3 Kho2-kou2 Phok-but8-iN7 kap Bi2-kok Tong-hong Gian2-kiu3-iN7 3 tan-ui7 khai-si2 lian5-hap8 e5 hoat-kut8 kang-chok. Tui3 hit si5 khi2 tit8-kau3 hian7-chai7, chha-put-to mui2 ni5 long2 u7 ke3-siok8 teh choe3 kang. Ti7 hit 40 e5 u7 kho2-leng5-seng3 e5 soaN-tong7 tiong, i2-keng u7 12 e5 siu7 ke3 kiam2-cha; chit tiong-kan te7 it tong7 (1947), te7 si3 tong7 (1952) u7 chhut-san2 siong7 tiong7-iau3 e5 chhai5-liau7. Ti7 1952 ni5 kap 1956 ni5 e5 tiong-kan Kho-bek Khek-bu2-lan5 (kio3-choe3 Khek-bu2-lan5 e5 chit8 ui7 i2-keng hong-hoe3 e5 kou2-tai7 u7 lang5 khia7-khi2 e5 sou2-chai7), u7 siu7 hoat-kut8. Chit e5 hoe3-hu e5 ni5-tai7 si7 Chu2-cheng5 125－Chu2-au7 70 ni5. Siang7 toa7 e5 kian3-but8 tng5 u7 118 Eng-chhioh, khoah 94 Eng-chhioh, lai7-bin7 u7 si-sian2-sou2, tu5-pang5, tou5-su-sek kap ki5-thaN e5 pang5-keng.
  Cheng7 kau3-taN sou2 hoat-hian7 e5 chhau-pun2 tau3-ti2 si7 sim2-mih8? Chiah e5 si7 pau-ham5 u7 Ku7-iok I2-su-thiap i2-goa7 choan5-pou7 e5 chhau-pun2, khiok toa7-pou7-hun7 bo5 oan5-choan5. Goa7-tian2, Gui5-tian2, Kau3-thoan5 kui-lut8, O3-pi3-su, Ki5-to2-bun5, Si-phian bun5-koan3 kap Chhong3-se3-ki3, Li7-bi7-ki3, Si-phian, I2-sai3-a, Bi2-ka, Na2-hong5, Hap-pa-kok teng2 e5 chu3-kai2. Tui3 Oa2-ti2 Bu2-lah-pa e5 sou2-chai7 u7 theh8-chhut chit8-koa2 siok8-ti7 Chu2-au7 te7 ji7 se3-ki2 e5 bun5-kiaN7, chhin-chhiuN7 su-jin5 e5 phoe-sin3, i2-kip8 hiah e5 sio2 sian-ti teng2. Ia7 sou2 eng7 e5 bun5-ji7 toa7-pou7-hun7 si7 Hi-pek-lai5 bun5, khiok ia7 u7 choe7-choe7 eng7 A-lan5-bun5 sia2 e5 bun5-kiaN7. Hi-liap8-bun5 e5 chhau-pun2 ia7 boe7 chio2 (phi3-ju7: tui3 te7 si3 tong7 chhut e5 Li7-bi7-ki3), kap ia7 u7 tui3 Oa2-ti2 Bu2-lah-pa sou2 chhut e5 sia2 ti7 choa2-nih e5 A-lat-pek bun5. Teh-beh u7 chit8 e5 chin chhu3-bi7 e5 siau-sit, chiu7-si7 ku7-ni5 (1962 ni5 chhun-thiN), ti7 Ia5-li7-ko i2-pak bo5 joa7 hng7 e5 sou2-chai7 e5 tong7-lai7, u7 hoat-kian3 chit8-tiuN Chu2-cheng5 te7 saN se3-ki2, eng7 A-lan5 bun5 sou2 sia2 e5 phoe. M7-ku2 goa2 bo5 un2-chun2 thang ti7 chit chun7 hoat-piau2. Peng3-chhiaN2 goa2 ia7 bo5 khak-teng7 kong2 che tau3-ti2 siok8 Si2-hai2 e5 chhau-pun2 a2 m7-si7, kiam2-chhai2 m7-si7. 
  IV. Chiah e5 Si2-hai2 chhau-pun2 u7 sim2-mih8 tiong7-iau3 seng3? (Chit e5 hoat-kian3 kap lan2 u7 sim2-mih8 koan-he7). 
  1. Koan-he7 Seng3-keng e5 gian2-kiu3, lan2 tioh8 kong2 oe7-thang tit-tioh8 Chu2-cheng5 200 ni5 kau3 Chu2-au7 70 ni5 chiah-nih cha2 e5 Seng3-keng chhau-pun2 si7 chin tat8-tit chu3-i3, in-ui7 lan2 oe7 ki3-tit cheng7 kau3-taN sou2 u7 siang7 cha2 Ku7-iok Hi-pek-lai5 bun5 oan5-choan5 e5 chhau-pun2 si7 te7 9 se3-ki2 e5 mih8. Iu7-koh tui3 chiah e5, lan2 taN chai-iaN2 tng in ti7 Chu2-cheng5 te7 3 se3-ki2 khai-si2, chiong Hi-pek-lai5 bun5 e5 Ku7-iok ek8 choe3 Hi-liap8 bun5 e5 si5, i2-keng chiu7 u7 chit8 chiong2 i2-siong7 e5 pan2-pun2 lah, in-ui7 u7 e5 Si2-hai2 chhau-pun2 kap Hi-liap8 gu2 Ku7-iok e5 sio-siang7 e5 sou2-chai7, pi2 kap Hi-pek-lai5 bun5--e5 khah choe7. TaN lan2 hian7-chai7 sou2 u7 siang7 cha2 e5 Seng3-keng chhau-pun2 si7 Chu2-cheng5 250 ni5 e5 Chhut Ai-kip8-ki3 e5 chit8-pou7-hun7; koh-lai5 si7 ti7 Chu2-cheng5 200 ni5 e5 Sat-bou2-jiN2 e5 chit8-pou7-hun7, kap Chu2-cheng5 200 ni5 i2-au7 e5 Ia5-li7-bi2 e5 chit8 toaN7. Chiah e5 bun5-kiaN7 si7 ti7 te7 si3 tong7 hoat-kian3--e5. It-poaN lai5 kong2, Si2-hai2 chhau-pun2 e5 hoat-kian3, hou7 hak8-chia2 chin sio2-sim lai5 chiong Ku7-iok e5 jim7-ho5 chit8-pou7-hun7 e5 ni5-tai7 koat-teng7 ti7 Chu2-cheng5 300 ni5 i2-au7. Ti7 Eng-gu2 sin kai2-ek8 e5 Seng3-keng (R. S. V.) e5 I2-sai3-a u7 13 sou2-chai7 e5 kai2-cheng3. Chiah e5 chu2-iau3 si7 kun-ku3 ti7 Si2-hai2 chhau-pun2 e5 I2-sai3-a. (Che si7 chit8 si5 bat hou7 Sat-bou2-jiN2 chu2-kau3 sou2 po2-iu2 e5 I2-sai3-a A). M7-ku2 khi2-thau5 kian3-gi7 kai2-cheng3 e5 hak8-chia2 taN kam2-kak i bo5 eng3-tong the5-chhut chiah e5 kian3-gi7. 
  2. Koan-he7 Ki-tok-kau3; lan2 tioh8 seng5-jin7 tui3 ti7 chiah e5 choe3-kun7 e5 hoat-kian3, Sin-iok e5 poe7-keng2 u7 siu7 khah oan5-choan5 e5 liau2-kai2. Tong-jian5 Khek-bu2-lan5 e5 kau3-thoan5 kap Ki-tok-kau3 e5 thoan5-the2 chu7 cha2 tui3 ti7 in Hoat-li7-sai3 tek e5 chong-goan5 chiu7 i2-keng hun-li7. Chit8-hong7-bin7 khoaN3-lai5, nng7 e5 thoan5-the2 u7 “Gi7 e5 Sian-siN”. Ia7 kiong5-tiau sio-siang7 e5 tek-heng7, chhin-chhiuN7 liong5-sian7, kong-gi7, keng3-khian5, jin5-ai3 kap khiam-sun3. Sui-jian5 ji7-goan5-lun7 si7 kou2-tai7 Pho-su sou2 u7, Khek-bu2-lan5 kau3-thoan5 kap Ki-tok-kau3 e5 thoan5-the2 long2 u7 teh kong2-khi2 kng-beng5 kap ou-am3, sim-leng5 kap hiat-jiok8, kong-gi7 kap kan-ok e5 tui3-tek8. Nng7 e5 thoan5-the2 long2 u7 kong2-khi2 Sin-iok, chong2-si7 che ti7 Ia5-li7-bi2 31:31 ia7 u7 kong2-khi2. In u7 teh siu2 Kau-poe5 e5 chu7-chhan, ia7 chai soe2-le2 e5 su-iau3. U7 kho2-leng5 si7 in chit-khoan2 e5 kui-ku2 in2-khi2 chhin-chhiuN7 Ai3-tek-bong5 Ui-li2-sun3 (Edmund Wilson) hit pan7 e5 sin-bun5 ki3-chia2 lai5 sia2 kong2 Khek-bu2-lan5 chiu7-si7 Ki-tok-kau3 e5 hoat-siong5 toe7. Khiok lan2 ia7 tioh8 kam2-sia7 in, in-ui7 Si2-hai2 chhau-pun2 si7 ti7 1955 ni5, tng i e5 bun5-chiuN hoat-piau2 ti7 kio3-choe3 Niu2-iok-jin5 e5 chap8-chi3 i2-au7, chiah chiaN5-choe3 hiah-nih chhut-mia5. M7-ku2 chiah e5 ho2 e5 hak8-chia2 si7 chin sio2-sim, in be7 the5-chhut chit khoan2 ham3 koa7-koa7 e5 kong2-hoat. 
  Su7-sit8 Khek-bu2-lan5 e5 chong-kau3 kap Ki-tok-kau3 e5 tiong-kan, u7 chin-che7 koh-iuN7 e5 sou2-chai7. Phi2-lu5 kong2, Khek-bu2-lan5 chong-kau3 u7 nng7-e5 Mi2-sai3-a2, ki5-sit8 Ki-tok-kau3 chi2-u7 chit8-e5. Kheh-bu2-lan5 e5 Mi2-sai3-a2 iau2-boe7 lai5, lan2 e5 Mi2-sai3-a2 si7 Siong7-te3 e5 kiaN2 kap jin5-chu2; m7-ku2 che ti7 Khek-bu2-lan5 e5 bun5-hak8 chhe7 bo5. Lan2 e5 Mi2-sai3-a2 ui7-tioh8 jin5-lui7 e5 sia3-choe7, chu7-hoat-tek hi-seng i pun2-sin; chong2-si7 koan-he7 Khek-bu2-lan5 e5 Mi2-sai3-a2 khiok bo5 chit-khoan2 e5 kong2-hoat. Khek-bu2-lan5 kau3-thoan5 si7 choat8-tui3 e5 lut8-hoat chu2-gi7 chia2, chong2-si7 Ki-tok-kau3 bo5 tong5-i3 Hoat-li7-sai3 tek e5 lut8-hoat chu2-gi7. Iu7-koh lan2 e5 seng3-chhan e5 cheng5-le7 si7 poaN5 koe3 chiat, hit-e5 tiong7-iau3-seng3 si7 siau3-liam7, iah-si7 kiat-lian5 ti7 Ki-tok. Ti7 Khek-bu2-lan5 e5 bun5-hak8 iu5-goan5 chhe7 bo5 chit-khoan2 e5 ki3-su7.
  Kiu3-keng3 thang kong2 lan2 e5 Seng3-keng e5 chin-sit8-seng3, tui3 ti7 Si2-hai2 chhau-pun2 lai5 tit-tioh8 koh-khah chhiong-hun e5 khak-lip8 kap cheng3-sit8, ia7 lan2 thang hong3-sim seng5-jin7, i2-kip8 chiap-siu7 chiau3 Siong7-te3 ti7 Ia5-sou sou2 khe2-si7 I pun2-sin e5 Ki-tok-kau3 e5 tok8-chu7-seng3. 
  （Lu2-soan Geh8-khan Te7 43-44 ki5, 1963 ni5 7-8 geh8) 
</CL>
<HL>

I. 死海e5周圍 
除北部約旦河e5入口，kap南部這個大湖流入沙漠e5部份以外，四周圍e5海岸攏是tu2天e5 絕壁（險惡e5山，tu2-tu2親像花蓮）。1947年春天尾，一個阿拉伯顧羊e5囡仔，叫做穆罕默德Ai3-tek-toe7-pek（Muhammad adh-Dhib）ti7死海西北岸，現在叫做Kho2-beh8 Khek-bu2-lan5(Khirbet Qumren)e5 所在teh顧in e5山場。Chiah e5羊仔扑m7見一隻，伊去到hiah e5絕壁e5所在teh chhe7。Ti7 hia有真濟山洞，伊到其中e5一個洞口e5 時，teh 想講，羊仔m7知會跋落ti7洞內boe7，chiah tan3一粒石頭落去探看mai7。當石頭khok8著洞底e5時，伊聽著親像有甚物破磁e5聲。伊就冒險經過濟濟e5困難，伊才入去到洞內，ti7 hia伊看著一寡磁e5甕。伊若有chhe7一寡iau2 會用得e5甕仔，就已經會真滿足，m7-ku2 chiah e5甕內有toe2歸卷e5羊皮e5抄本。伊kap in厝e5人想講，看會thang 將chiah e5去賣一寡錢抑無？就去伯利恆chhe7阿拉伯e5族長。這個族長會曉讀阿拉伯文，總是boe7曉讀chiah e5希伯來文字e5抄卷，所以伊無想beh買。後來in帶chiah e5抄卷去chhe7屬敘利亞正統教會e5一個生理人，名叫沙欣（Khalil Eskander Shahim)，伊也boe7曉讀chiah e5抄卷，所以伊chhoa7這個囡仔e5老母去chhe7伊一個toa3 ti7耶路撒冷e5朋友，名叫喬治以賽亞（George Isaiah），伊也是敘利亞一間教會e5會友，伊也boe7曉讀hiah e5抄卷，總是伊有chhoa7 in提chiah e5抄卷去chhe7敘利亞正統教會 in e5監督撒母耳主教（Athanasius Yeshue Samuel）。主教boe7曉讀chiah e5抄卷，總是伊有趣味，知che是真舊e5物，ai3 beh將chiah e5保存ti7圖書館。
Ti7 6月有一日，chiah e5牧者就提抄卷去到敘利亞e5正統教會修道院e5門口，總是人m7 hou7伊入，ka7伊趕走。Hit時in其中e5一人就提伊e5份6本e5抄卷離開in走。Khiok後來剩5本。Hit 5本就帶到撒母爾監督hia。修道院有買5本起來，是主教用約150箍e5美金買--e5。撒母耳主教將hiah e5抄卷提去當地e5法國聖經考古學院（Ecole Biblique et Archaeologique Francaise)。In ka7伊講hiah e5是無價值e5物。當時一寡出名e5敘利亞kap猶太人，也teh懷疑chiah e5抄卷e5價值。到1947年熱天e5尾仔，一個猶太人e5醫生毛利思伯朗（Maurice Brown)才將有chiah e5抄卷存在e5事，通知ti7耶路撒冷e5希伯來大學。Ti7 1947年11月25日，希伯來大學e5蘇克尼克（E. L. Sukenik）才知影講有一寡抄卷thang好買。Ti7 11月29，一個阿拉伯人tui3伯利恆提6卷抄本，Kap兩個甕仔來；蘇克尼克就ka7買起來。 
Ti7 1947年12月，蘇克尼克才頭一擺聽著講ti7敘利亞正統教會修道院有一寡別款e5抄卷。Hiah e5，聽講是tui3一間倚近死海e5敘利亞修道院來--e5。Hit時ti7巴勒斯坦，阿拉伯kap猶太人e5關係真bai2，兩方開始射擊，致到引起戰爭。這場e5戰爭ti7 1948年5月結束；一個新e5國家以色列誕生。Ti7這款情形e5下面，做一個猶太人e5 蘇克尼克，真oh-tit thang看著ti7阿拉伯人hit爿e5敘利亞正統教會修道院hiah e5抄卷。直到1948年e5正月尾，蘇克尼克才會thang ti7耶路撒冷e5基督教青年會看著chiah e5抄卷，是安東克拉（Anton Kiraz）代表撒母耳主教提去--e5。蘇克尼克得著允准，thang將其中e5一部份抄起來。到1948年2月初6，就將chiah e5抄卷送還克拉。蘇克尼克真ai3買，總是無夠錢，就拜託克拉，保存到伊有錢thang ka7伊買。克拉有答應，到蘇克尼克集有錢thang ka7收買，beh將chiah e5抄卷保存leh。 
1948年2月18日，ti7耶路撒冷e5美國東方研究院（American School of Oriental Research）。這間學院是80間大學teh支持e5，有接著敘利亞正統教會e5電話，問看in研究院內面，kiam2有人會thang認證ti7修道院圖書館e5一份古代e5手抄本。研究院e5主任布羅司（Millar Burrows）無ti7-teh，tu2-tng7有hit年e5學員伯朗利（William Brownlee) kap特萊弗（John Trever）留ti7 hia。所以修道院e5修士布託士所棉（Butros Sowmy）ti7 1948 年2月19，帶一個真大卷e5抄本去到研究院。特萊弗將hit本抄一部份起來，小可讀了後，認出che是以賽亞e5抄本。Ti7 2月尾，蘇克尼克接著一張克拉e5批講，撒母耳主教無koh想beh將chiah e5抄本賣伊lah。是一寡美國e5學者苦勸撒母耳主教講，為著安全起見，較好著將chiah e5抄本提離開巴勒斯坦。後來才知主教有將chiah e5帶去到美國，ti7 chia，ti7 hia teh展覽，ai3 beh出賣。 
Ti7 1954年e5熱天，耶林（Y. Yadin)才為著希伯來大學，出25萬e5美金將chiah e5買起來。（會記tit主教才用約150箍e5美金買--e5)。Chiah e5 攏總有5 本。連蘇克尼克所買e5 6本，今攏存ti7以色列e5希伯來大學。總是chiah e5只有是死海抄本e5一部份na7-tiaN7。Tui3 1949年以後，ti7倚科麥克母蘭e5所在，有koh發見著真濟其他e5文件，以及考古學e5資料，chiah e5攏屬ti7約旦e5政府。現時除一寡文件iau2 ti7世界四、五位e5學術研究中心teh 檢查以外，攏保存ti7 巴勒斯坦考古博物院。 
II. Ti7約翰德萊弗ti7 1948年2月19，認出以賽亞抄本e5真久以前，卜羅格神父（Father J. P. M. Van der Ploeg）已經ti7 1947年6月就也認證出來。後來ti7 1948年正月，蘇克尼克有認證以賽亞kap另外一卷會thang叫做教傳規律，有時也稱做「小派文書」抑是「紀律綱要」e5冊。Ti7希伯來大學hit 11卷抄本，無一定是有11個無像e5冊名。因為其中有四卷合起來成做一本現在叫做感恩詩篇e5冊，教團規律也有兩卷。Chhun e5是以賽亞2 卷kap合巴谷注解、創世記、Chhu3經，以及光明e5子kap烏暗e5子e5戰爭。 
關係研究希伯來e5文字，有真濟冊thang做參考，親像希伯來字e5寫法，抑是真濟種e5彙編。所以beh認證希伯來文m7是真困難e5事，特別是有e5已經bat有讀過古早e5希伯來文手抄本e5經驗e5學者。總是beh決定一個抄本e5年代，就又koh是另外一項代誌。所以約翰特萊弗，才ti7 1948年3月將以賽亞抄本翕像起來，寄hou7 威廉阿伯萊德（William F. Albreight），hit時伊倒去ti7美國e5約翰斯霍普金斯大學（Johns Hopkins）。亞伯萊德隨時斷定chiah e5 文件e5年代做主前150-100年。總是ti7 hit年10月德勃寺（Dropsie) 學院e5所羅門載突林（Solomon Zeitlin)講以賽亞這卷，有可能是真慢e5文件，著tui3中世紀定起。1949年10月曼徹斯特（Manchester）大學e5 Oai-su(P. R. Weis） iau2-ku2 tui3 主後11世紀定起；總是che已經m7是伊現在e5意見lah。Ti7 siang7 1950年e5 10月，劍橋大學e5 杜萊佛（G. R. Driver）將chiah e5文件定做主後200-500年e5物。雖然是an2-ni，現在受一般所接納e5講法，是chiah e5死海抄本大部份e5日期，應當定ti7主前200年到ti7主後70年e5中間。 
III. 起頭西洋e5學者chhe7 boe7出發現chiah e5抄本e5正確地點，雖然chiah e5阿拉伯e5牧者知位…所以直到1949年e5 1-3月e5時，厲華斯（R. de Vaux）kap合定（G. L. Harding）才起頭會thang去到hit個原洞探訪。Ti7 1951年11-12月e5中間，厲華斯kap合定ti7 hit個地區發現屬ti7主後68-70年e5銀角仔。1952年1-2月e5中間，in ti7科默克母蘭e5南爿無偌遠，叫做瓦底武拉巴（Wady Mura-baat）e5所在，發見真濟屬ti7主後132-135年e5抄本。Ti7 siang7 hit年，1952年e5 3月，約旦政府e5古物管理部，開始tui3克武蘭區做初步e5勘查。Ti7這遍e5勘查有發見真濟批信、契約、舊票、舊約e5抄本kap兩卷「銅」做e5記事冊。這年e5熱天，阿拉伯e5牧者ti7真近科麥克武蘭 e5一個山洞發現一大堆e5抄本。1952年11-12月e5 中間，法國聖經考古研究院、巴勒斯坦考古博物院kap美國東方研究院3單位開始聯合e5 發掘工作。Tui3 hit時起直到現在，差不多每年攏有繼續teh做工。Ti7 hit 40個有可能性e5山洞中，已經有12個受過檢查；這中間第一洞（1947），第四洞（1952）有出產上重要e5材料。Ti7 1952年kap 1956年e5 中間科麥克武蘭（叫做克武蘭e5一位已經荒廢e5 古代有人企起e5所在），有受發掘。這個廢墟e5年代是主前125－主後70年。上大e5建物長有118英呎，闊94 英呎，內面有施洗所、廚房、圖書室kap 其他e5房間。 
Cheng7到今所發現e5抄本到底是甚物？Chiah e5是包含有舊約以斯帖以外全部e5抄本，卻大部份無完全。外典、危典、教團規律、奧庇斯、祈禱文、詩篇文卷kap 創世記、利未記、詩篇、以賽亞、彌迦、那鴻、哈巴谷等e5 注解。Tui3瓦底武拉巴e5所在有提出一寡屬ti7主後第二世紀e5文件，親像私人e5批信，以及hiah e5小先知等。也所用e5文字大部份是希伯來文，卻也有濟濟用A-lan5文寫e5文件。希臘文e5抄本也boe7少（譬如：tui3 第四洞出e5利未記），kap也有tui3 瓦底武拉巴所出e5寫ti7紙nih e5阿拉伯文。Teh-beh有一個真趣味e5消息，就是舊年（1962年春天），ti7耶利哥以北無偌遠e5所在e5洞內，有發見一張主前第三世紀，用A-lan5文所寫e5批。M7-ku2我無允准thang ti7這陣發表。並且我也無確定講che到底屬死海e5抄本抑m7是，kiam2-chhai2 m7是。 
IV. Chiah e5死海抄本有甚物重要性？（這個發見kap咱有甚物關係）。 
1. 關係聖經e5研究，咱著講會thang得著主前200年到主後70年chiah-nih早e5聖經抄本是真值得注意，因為咱會記tit cheng7到今所有上早舊約希伯來文完全e5抄本是第9世紀e5物。又koh tui3 chiah e5，咱今知影當in ti7主前第3世紀開始，將希伯來文e5舊約譯做希臘文e5時，已經就有一種以上e5版本lah，因為有e5死海抄本kap希臘語舊約e5相像e5所在，比kap 希伯來文--e5較濟。今咱現在所有上早e5聖經抄本是主前250年e5出埃及記e5一部份；koh來是ti7主前200年e5撒母耳e5一部份，kap主前200年以後e5耶利米e5一段。Chiah e5文件是ti7第四洞發見--e5。一般來講，死海抄本e5發見，hou7學者真小心來將舊約e5任何一部份e5年代決定ti7主前300年以後。Ti7英語新改譯e5聖經（R. S. V.）e5以賽亞有13所在e5改正。Chiah e5主要是根據ti7死海抄本e5以賽亞。（Che是一時bat hou7撒母耳主教所保有e5以賽亞A)。M7-ku2起頭建議改正e5學者今感覺伊無應當提出chiah e5建議。 
2. 關係基督教；咱著承認tui3 ti7 chiah e5最近e5發見，新約e5背景有受較完全e5了解。當然克武蘭e5教團kap基督教e5團體自早tui3 ti7 in法利賽的e5宗源就已經分離。一方面看來，兩個團體有「義e5先生」。也強調相像e5德行，親像良善、公義、敬虔、仁愛kap謙遜。雖然二元論是古代波斯所有，克武蘭教團kap基督教e5團體攏有teh講起光明kap烏暗，心靈kap 血肉，公義kap奸惡e5對敵。兩個團體攏有講起新約，總是che ti7耶利米31：31也有講起。In有teh守交陪e5聚餐，也知洗禮e5需要。有可能是in這款e5規矩引起親像愛德蒙威利遜（Edmund Wilson)hit pan7 e5新聞記者來寫講克武蘭就是基督教e5發祥地。卻咱也著感謝in，因為死海抄本是ti7 1955年，當伊e5文章發表ti7叫做紐約人e5雜誌以後，才成做hiah-nih出名。M7-ku2 chiah e5好e5學者是真小心，in be7 提出這款ham3 koa7-koa7 e5講法。
事實克武蘭e5宗教kap基督教e5中間，有真濟各樣e5所在。譬如講，克武蘭宗教有兩個彌賽亞，其實基督教只有一個。克武蘭e5彌賽亞iau2未來，咱e5彌賽亞是上帝e5子kap人子；m7-ku2 che ti7克武蘭e5文學chhe7無。咱e5彌賽亞為著人類e5赦罪，自發的犧牲伊本身；總是關係克武蘭e5彌賽亞卻無這款e5講法。克武蘭教團是絕對e5律法主義者，總是基督教無同意法利賽tek e5律法主義。又koh咱e5聖餐e5前例是盤過節，hit個重要性是數念，抑是結連ti7基督。Ti7克武蘭e5文學猶原chhe7無這款e5記事。
究竟thang講咱e5聖經e5真實性，tui3 ti7死海抄本來得著koh較充分e5確立kap證實，也咱thang放心承認，以及接受照上帝ti7耶穌所啟示伊本身 e5基督教e5 獨自性。 
﹝女宣月刊第43-44期，1963年7-8月﹞ 
</HL>