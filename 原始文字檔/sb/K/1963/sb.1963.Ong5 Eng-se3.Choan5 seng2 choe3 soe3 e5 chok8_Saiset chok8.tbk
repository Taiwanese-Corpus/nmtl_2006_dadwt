<CL>
  Hian7 si5 ti7 Tai5-oan5 e5 san-toe7 lang5 u7 10 chok8, ki5 -tiong choe3 soe3 e5 chok8 kio3-choe3 Sai3-ha7 chok8. In e5 jin5-khau2 iok 1500 mia5, toa7-pou7-hun7 toa3 ti7 Biau5-lek8 koaiN7 Lam5-chng hiong, chiu7 si7 chhut-mia5 e5 Sai-thau5-soaN koh jip8-khi3 e5 sou2-chai7, ki5-u5 iok 70 hou7 e5 si7 toa3 ti7 keh-piah koaiN7 (Sin-tek ) Ngou2-hong hiong e5 Tai7-ek chhoan. In e5 ta-pou-lang5 e5 the2-keh oe2-soe3, na2 jit8-pun2 lang5 e5 khoan2-sit, lam5 lu2 long2 u7 sui2 e5 bak8-chiu kap phiN7. In kap Thai3-nga2-ni2 chok8 e5 lang5 kang7-khoan2, khia7 khi2 ti7 chin phian-phiah e5 sou2-chai7, koh chin hun-soaN3. Chin chhu3-bi7 ia7 chit8-bin7 thang khoa3-lu7 e5 su7, chiu7 si7 chiau3 goa2 khoaN3 chit e5 chok8 ti7 bo5 ku2 e5 chiong-lai5 oe7 kap ki5-u5 khah kiong5 e5 chok8 tang-hoa3--khi3. Eng7 khah ku7-the2-tek e5 oe7 lai5 kong2, si7 kong2 hun-soaN3 ti7 chit nng7 sou2-chai7 e5 lang5 bo5 joa7-ku2 e7 piN3-choe3 Thai3-nga2- ni2 chok8, a2-si7 Kheh-lang5. Ngou2-hong hiong hiah e5 70 goa7 hou7 e5 lang5, pun2-lai5 in iu5-goan5 ia7 si7 tiam3 ti7 Lam5-chng hiong, chaiN2-iuN7 in oe7 poaN lai5 Ngou2-hong hiong? Hit e5 li2-iu5 khiok goa2 m7-chai, chong2-si7 u7 chit8 e5 su7-sit8, chiu7-si7 in e5 toa7 soe3 sou2 teh kong2 e5 oe7- gu2 long2 si7 Thai3-nga2-ni2 oe7, lian5 toa7-lang5 ia7 soa3 giong7- giong7 beh boe7 ki3-tit in ka-ki7 e5 oe7. Ku7-ni5 6 geh8 Kau3-hoe7-po3 San-toe7 soan-to7 tek8-khan e5 lai7-bin7 goa2 u7 sia2 chit8 phiN “Ngou2-hong Sin3-giong2 e5 Eng-hiong5” hit e5 chu2-jin5 ong Chu Thiam-siu7 Bok8-su, goan5-lai5 chiu7 si7 Sai3-ha7 chok8 e5 chhut-sin. Thang chai in poaN lai5 Ngou2-hong hiong u7 siong-tong ku2 e5 lek8-su2. Na7 an2-ni, Lam5-chng chit peng5 neh? In-ui7 in peng5- siong5 sou2 chiap-siok8 e5 lang5, toa7-pou7-hun7 long2 si7 Kheh-lang5, iu7-koh chin-choe7 Kheh-lang5 toa3 ti7 soaN-nih teh keng-eng5 soaN, sou2-i2 toa7-pou7-hun7 e5 lang5 long2 oe7-hiau2 kong2, a2 si7 thiaN Kheh-oe7. Ti7 Lam5-chng hiong e5 Sai3-ha7 chok8, goa2 u7 hoat-kian3 tioh8 chit8 hang7 chin chhu3-bi7 e5 su7, chiu7 si7 u7 lang5 oh8 lan2 piN5-toe7 e5 lang5 chhai7 ngou2-siong7, sim7-chi3 u7 lang5 ia7 chhai7 kong-ma2-kham2 teh ka7 hok8-sai7. Tong-jian5 in e5 ke3-chhoa7 ia7 chin hun7-chap8, u7 e5 kap Thai3-nga2-ni2 chok8 e5 lang5, a2 si7 Kheh-lang5, a2 si7 goa7-seng2 lang5 kiat-hun, u7 e5 tui3-hoan2, ta-pou e5 chhoa7 chai7-toe7 Kheh-lang5 e5 cha-bou2 gin2-na2 choe3 bou2. In e5 chong-kau3 sin3-giong2 thang kong2, na7 m7-si7 Ki-tok-kau3 chiu7-si7 Thian-chu2-kau3, liong2-hong e5 sin3-chia2 si7 lan2 khah choe7. In-ui7 sou2 toa3 e5 sou2-chai7 ti7 chhim-soaN, kau-thong put-pian7 e5 sou2-chai7, hia 2 hou7, 5 hou7; chia 3 hou7, 4 hou7, sou2-i2 beh jip8-khi3 hia thoan5-kau3 chin khun3-lan5.
  Ti7 sio2-sio2 e5 Tang-ho5 chhoan kap Hong5-lai5 chhoan, in hun-soaN3 ti7 12 sou2-chai7 khia7 khi2, ti7 3 ui7 e5 sou2-chai7 keng-siong5 teh chu7-hoe7. Thoan5-kau3-su chi2-u7 chit8 e5 soan-to7-su, ki5-u5 e5 sou2-chai7, mui2 le2-pai3 u7 tui3 Sin-tek nng7 ui7 san-toe7 hak8-seng khi3 pang-chan7. Pai3-tng5 Chi2 u7 chit8 keng poaN3 eng2-kiu2-seng3 chng-cho7 e5 le2-Pai3-tng5 ti7 Tang-ho5. Hong5-lai5 pun2-lai5 u7 chit8 keng Tek-cho7 e5 pai3-tng5, chong2-si7 i2-keng au3-khi3, hian7-si5 Teh ke3-ek8 khi2 sin e5 pai3-tng5. 
  Lun7 khi2 chit nng7 keng kau3-hoe7, chiu7 si7 Gou5 Beng5-cheng3 Bok8-su cheng5 ti7 Sin-tek seng3-keng su-iN7 teh thak8-chheh e5 si5 khi3 kou2-bu2 khai-siat e5. Hian7-si5 Ngou2-hong kap Lam5-chng nng7 hiong e5 sin3-chia2 kap kiu5-to7-chia2 iok u7 800 goa7 lang5, ki5-tiong iok u7 500 lang5 i2-keng siu7 soe2. TaN--choe3-au7 ti7 chia ai3 lai5 kai3-siau7 in tui3 kou2-cha2 lau5--loh8-lai5 chin chhu3-bi7 e5 che3-tian2, chit e5 oe2-lang5 che3-tian2 leng7-goa7 chit8 e5 mia5 kio3-choe3 Pa-su Tai7-ek che3-tian2, mui2 nng7 ni5 e5 long5-lek8 10 geh8 15 jit8 khi2, 3 jit8 ku2, in u7 ku2-heng5 chit e5 seng7-tai7 e5 che3-tian2, ti7 Lam5-chng koh jip8-khi3 e5 Tang-ho5 chhoan Hiong3-thian-ou5. Tui3 Ngou2-hong, Tek-tang, Sai-tham5 teng2, kai chok8 e5 lam5-lu2, lo2-iu3, chiaN5-kun5 kiat-tui7 chip8-oa2, ti7 hai2-poat8 1200 goa7 kong-chhioh e5 san-toe7 piN5-iuN5 chiuN7 e5 Hiong3-thian-ou5. Lian5 pat8 chok8 a2-si7 piN5-toe7 lang5, iok u7 2000 goa7 lang5, lian5-lian5 3 mi5 ti7 hia chiu2-bu2 kha-tah8 kong5-ko jiat8-bu2, hit e5 siaN-im hiang2-eng3 ti7 soaN-kok, hou7 thiaN e5 lang5 kam2-kak giam5-siok e5 koan-liam7. Chit e5 che3-tian2 e5 khi2-goan5 si7 an2-ni, iok 500 ni5 cheng5 ti7 Hiong3-thian-ou5 chit e5 sou2-chai7, u7 chit8 chok8 kio3-choe3 oe2-lang5 cheng2-chok8, seng-khu e5 koaiN5-toa7 chi2-u7 3 chhioh, chong2-si7 chhong-beng5 iong2-kam2, mui2 ni5 na7 siu-koah e5 si5, kio3 i lai5 giam7-siu e5 si5, koh ke3 hit ni5 tiaN7- tioh8 kong2 hong-siu. Kho2-sioh tui3 seng3 e5 hong-bin7 bo5 cheng3-keng, thiau-lan5 san-toe7 liong2-ka hu7-lu2, ti3-su2 jia2-khi2 lang e5 siu7-khi3, siat ke3-ti3 ka7 in chau5-biat8, chong2-si7 oe2-lang5 si2-liau2 in e5 im-hun5 lau5 ti7 soaN-tong7 chhim-soaN kok, mi5-jit8 kiau2-chha2, chiah e5 soaN-pau siuN7 che si7 oe2-lang5 e5 leng5 lai5 teh po3-oan, sou2-i2 tui3 hit si5 khi2, mui2 nng7 ni5 in chiu7 chio-chip8 in e5 chok8 lai5 an-ui3 chiah e5 oe2-lang5 e5 leng5. 
  TaN-- goa2 ti7 chia beh kiat-sok goa2 chit phiN e5 bun5 e5 si5, goa2 ai3 the5-chhiN2 lan2 tai7-ke keng3-ka koan-sim chit e5 ti7 lan2 Tai5-oan5 siong7 se3 e5 chok8=Sai3-ha7 chok8 . Chhun-chhut lan2 thiaN3 e5 chhiu2 ti7 chit e5 chi3-bi5-soe3 e5 bin5-chok8, un2-tang3 lan2 ia7 beh tit-tioh8 Chu2 e5 chheng-hou, “Ho2 ah, ho2 koh chin7-tiong e5 lou5-pok8.” 
( “SoaN-te3 Kau3-hoe7” 1963 ni5)
</CL>
<HL>

現時 ti7 台灣 e5 山地人有 10 族，其中最細 e5 族叫做賽夏族。In e5 人口約 1500 名，大部分 toa3 ti7 苗栗縣南庄鄉，就是出名 e5 獅頭山 koh 入去 e5 所在，其餘約 70 戶e5 是 toa3 ti7 隔壁縣(新竹)五峰鄉 e5 大隘村。In e5 查甫人 e5 體格矮細，若日本人e5 款式，男女攏有 sui2 e5 目珠 kap 鼻。In kap 泰雅爾族 e5 人共款，企起 ti7 真偏僻 e5 所在，koh 真分散。真趣味也一面 thang 掛慮 e5 事，就是照我看這個族 ti7 無久 e5 將來會 kap 其餘較強 e5 族同化--去。用較具體的 e5 話來講，是講分散 ti7 這 2 所在 e5 人無偌久會變做泰雅爾族，抑是客人。五峰鄉 hiah e5 70外戶e5 人，本來 in 猶原也是 tiam3 ti7 南庄鄉，怎樣 in 會搬來五峰鄉？ Hit e5 理由卻我 m7 知，總是有一個事實，就是 in e5 大細所 teh 講 e5 話語攏是泰雅爾話，連大人也續憨憨 beh 未記得 in 家己 e5 話。舊年 6 月教會報山地宣道特刊 e5 內面我有寫一篇「五峰信仰e5英雄」hit 個主人翁朱添壽牧師，原來就是賽夏族 e5 出身。Thang 知 in 搬來 五峰鄉有相當久 e5 歷史。若 an2-ni，南庄這旁 neh？因為 in 平常所接觸 e5 人，大部份攏是客人，又 koh 真濟客人 toa3 ti7 山 nih teh 經營山，所以大部份 e5 人攏會曉講，抑是聽客話。Ti7 南庄鄉 e5 賽夏族，我有發見著一項真趣味 e5 事，就是有人學咱平地 e5 人chhai7偶像，甚至有人也chhai7公媽龕 teh ka7 服侍。當然 in e5 嫁娶也真混雜，有 e5 kap 泰雅爾族 e5 人，抑是客人，抑是外省人結婚，有e5 對反，查甫e5 娶在地客人 e5 查某囡仔做某。In e5 宗教信仰 thang 講，若 m7 是基督教就是天主教，兩方 e5 信者是咱較濟。因為所 toa3 e5 所在 ti7 深山，交通不便 e5 所在，hia 2 戶，5 戶；chia 3 戶，4 戶，所以 beh 入去 hia 傳教真困難。 
Ti7 小小 e5 東和村 kap 凰來村，in 分散 ti7 12 所在企起，ti7 3 位 e5 所在經常 teh 聚會。傳教師只有一個宣道師，其餘 e5 所在，每禮拜有 tui3 新竹 2 位山地學生去幫贊。拜堂只有一間半永久性磚造 e5 禮拜堂 ti7 東和。凰來本來有一間竹造 e5 拜堂，總是已經 au3去，現時 teh 計劃起新 e5 拜堂。 
論起這 2 間教會，就是吳明正牧師前 ti7 新竹聖經書院 teh 讀冊 e5 時去鼓舞開設e5。現時五峰kap 南庄 2 鄉 e5 信者 kap 求 道者約有 800 外人，其中約有 500 人已經受洗。今--最後 ti7 chia ai3 來介紹 in tui3 古早留--落-來真趣味 e5 祭典，這個矮人祭典另外一個名叫做 Pa-su Tai7-ek祭典，每 2 年 e5 農曆 10 月 15 日起，3 日久，in 有舉行這個盛大 e5 祭典，ti7 南庄 koh 入去 e5 東和村向天湖。Tui3 五峰、竹東、獅潭等，該族 e5 男女、老幼，成群結隊集倚，ti7 海拔 1200 外公尺e5 山地平洋上 e5 向天湖。連別族抑是平地人，約有 2000 外人，連連 3 暝 ti7 hia 酒舞腳踏狂歌熱舞，hit 個聲音響應 ti7 山谷，hou7 聽 e5 人感覺嚴肅 e5 觀念。這個祭典 e5 起源是 an2-ni，約 500 年前 ti7 向天湖這個所在，有一族叫做矮人種族，身軀e5 懸大只有 3 尺，總是聰明勇敢，每年若收割 e5 時，叫伊來驗收 e5 時，koh 過 hit 年定著講豐收。可惜對性 e5 方面無正經，刁難山地良家婦女，致使惹起人 e5 受氣，設計智 ka7 in 剿滅，總是矮人死了 in e5 陰魂留 ti7 山洞深山谷，暝日攪吵，chiah e5山胞想這是矮人 e5 靈來 teh 報冤，所以 tui3 hit 時起，每 2 年 in 就召集 in e5 族來安慰 chiah e5矮人e5 靈。 
今--我 ti7 chia beh 結束我這篇 e5 文 e5 時，我 ai3 提醒咱大家更加關心這個 ti7 咱台灣上細 e5 族＝賽夏族。Chhun出咱疼 e5 手 ti7 這個至微細 e5 民族，穩當咱也beh 得著主 e5 稱呼，「好ah ，好 koh 盡忠 e5 奴僕。」 
(《山地教會》1963年) 
</HL>