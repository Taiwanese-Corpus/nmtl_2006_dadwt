<CL>
  Goa2 siong7 heng3 chiah8 e5 liau7-li2 si7 o-a2, sasimi kap gu5-pai5. Goan2 kou3-hiong Lok8-kang2, Ji7-lim5, Hong-oan2 ian5-hai2 it-tit8 kau3 Hun5-lim5 koan7 e5 Beh8-liau5, Tai5-se, Si3-ou5, Khau2-ou5, si7 Tai5-oan5 san2 o-a2 siong7 ho2 e5 hai2-ek8, chia e5 o-a2 pui5, m7-koh m7-si7 chhin-chhiuN7 Bi2-kok--e5 hiah toa7 mih, sit8-chai7 si7 choan5 se3-kai3 han2-iu2 e5 ho2 chiah8-mih8. Goa2 m7-si7 beh kong2 koan-he7 o-a2 e5 tai7-chi3, goan2 kui ke-hoe2-a2 long2 ai3 chiah8 o-a2, che bo5 siaN2 thang kong2, goan2 i--a2 bo5 chan3-seng5 goa2 chiah8 sasimi kap gu5-pai5. 
  Sasimi si7 hi5-a2 chheN chiah8, goan2 A-i kong2 be7-su chheN-hoan--leh, kiaN chiah8 liau2 phah phaiN2 sin-the2, che goa2 e7-tang3 li2-kai2. Kong2 tioh8 gu5-pai5, to7 chin hui3-khi3, choh-sit lang5 kap gu5 e5 koan-he7, m7-si7 3, 2 ku3 oe7 kong2 e7 chheng-chho2--e5, goa2 kong2 Siau2-tek--a2 liah8 gu5 e5 tai7-chi3 hou7 lin2 chai, to7 e7-tang3 li2-kai2 choh-sit lang5 kau3 taN iau2 kian-chhi5 bo5 beh chiah8 gu5-bah e5 sim-cheng5. 
  Tek--a2 in tau u7 chiaN5 kah te7, 7 hiaN-ti7-a2 chiu2 chit te3-a2 thou2-te7 sng3 u7-khah kan-khou2. Kong2--lai5 Tek--a2 in si7 se3-tai7 toa3 chia e5 lang5, nah e7 thou2-te7 pi2 lang5 khah chio2 ? ThiaN-kong2 in a-thai3 e5 si5-tai7, in Chng--ka e5 thou2-te7 si7 hu3-kin7 siong7 toa7 phian3--e5. Liau2-au7 1 tai7 koh 1 tai7, lam5-teng siuN ong7, it-tit8 pun ke-hoe2. In a-chou2 si7 5 hiaN-ti7, 1 lang5 tit 5 hun 1, in a-kong koh 6 hiaN-ti7, chhun pun 6 hun 1. Tek--a2 u7 1 e5 a-peh 4 e5 a-chek, an2-ni in a-pa ma7-si7 chhun 6 hun 1 e5 chai5-san2 thang pun nia5. Sng3-siau3 khah ho2--e5, e7-sai2 tau3 sng3--1-e7, 5 hun 1 koh 6 hun 1, Tek--a2 in a-pa tit e5 chai5-san2 si7 chou2-thai3 e5 180 hun chi 1, bian2-kong2 ma7 1 te3-a2 nia5. 
  7 hiaN-ti7-a2 choh kah-goa7 te7, jit8-chi2 beh an2-choaN2 koe3 ? Koh kong2, lioh8-lioh8--a2 to7 long2 e7-tang3 chhoa7 bou2--a, kin2-cha2-ban7 ma7 ai3 hun-khui chiah8, an2-ni, 1 e5 lang5 ma7 chiah pun bo5 2 hun te7. Che si7 Tek--a2 in lau7-pe7 siong7 hoan5-lo2 e5 tai7-chi3. Tek--a2 cho3 toa7-kiaN2 e5 lang5, ai3 pi2 sio2-ti7-a2 taN khah che7 chek-jim7. Chu7 siau3-lian5 si5-tai7 khi2, to7 lip8-chi3 beh hak thou2-te7. U7 kang to7 than3, e7-sai2 kong2 cho3 gah bo5-me5-bo5-jit8, chng--nih e5 lang5 m7-chiah kha-chhng au7 kio3 i Siau2-tek--a2. Che m7-si7 oan5-choan5 leh keng5-the2, phi3-siuN3--i, u7 o-lo2 e5 i3-su3 chai7 lai7. 
  Tek--a2 13 hoe3 khi2 to7 loh8 chhan5, sai2, le5, phang2, thoa loa7-tang5, phah lak8-tak8, hoaN7 chhiuN2-pe5, tak8 hang7 long2 e7. Che m7-si7 lang5 gau5, si7 gu5 leh thoa, leh le5. Tek--a2 ka-ti7 choh m7-chiaN5 sit nia5, toa7-pou7-hun7 e5 si5-kan long2 khi3 in2 sit-thau5, than3 kang. E7-sai2 kong2 chu7 cho3 gin2-a2 e7-hiau2 chhi7 gu5 khi2, Tek--a2 kap in tau hit chiah gu5 to7 na2 hou7 un7-mia7 e5 soh-a2 pak8 cho3 1 hoe2, 1 kang 24 tiam2-cheng tiN5 an5-an5. 
  Nah e7 kong2 24 tiam2-cheng? Thou2-te7 chio2 e5 lang5 chhu3 ma7 toa3 se3 keng, lang5 khun3 khah eh8--leh bo5-iau3-kin2. Hit chiah gu5 khah an2-choaN2 ma7 tioh8 1-keng gu5-tiau5. Tek--a ui7-tioh8 sioh hit chiah gu5, ka7 gu5-tiau5 piaN3 gah chiok chheng-khi3, pang3 jio7 pang3 sai2 sui5 to7 ka7 chheng, an2-ni khah bo5 bang2-thang5. Hit si5, tu2 chian3-au7, jit8-chi2 bo5 siaN2 peng5-sun7, u7 lang5 chhut-lai5 cho3 chhat8. Tou-chhi7 to7 chian2-liu2-a2 thau chiN5-gin5, chng-kha bo5 siaN2 tat8-chiN5--e5, thau liah8 ke liah8 ah si7 su3-siong5--e5, thau khan gu5 sng3 toa7 chhat8-kou2. Chit khoan2 chhat8-a2 gu5 m7-kaN2 khan khi3 gu5-hi hoah ke3, u7--si7 thai5-thai5 phoa3-phoa3--leh cho3 bah-gu5 be7. Hit si5 han2-kong2 keh-piah chng u7 lang5 phang3-kiN3 gu5, Tek--a2 m7-kaN2 khun3, ti7 gu5-tiau5 kou3 kui me5. Boe2--a2 kui-khi3 ti7 hia ne bang2-ta3, chhu chhau2-chhioh8-a2 khun3. 
  Tek--a2 kou3 gu5 pi2 lang5 leh kou3 bou2 khah the2-thiap, un-jiu5. Gu5 kiaN joah8, Tek--a2 ka7 chhiang5 chui2, na2-chhiuN7 se2 sin-khu an2-ni, chhut mng5 ma7 long2 chah 1 ki tng5 hia-kong2, kau-a2 piN sui5-si5 iuN2 chui2 ka7 lam5. Na7 u7 pi2-sai3 ‘Chheng-khi3 gu5’, na2 chit si5 e5『清潔寶寶』an2-ni, A-tek--a2 hit chiah gu5 tek-khak e7 jip8-soan2. Siau2-tek--a2 chiah8 kau3 20 goa7 iau2-boe7 chhoa7, gu5 pi2 bou2 khah tiong7-iau3. 
  Chit e5 si5-tai7 u7『口蹄疫』, hit si5 ma7 u7 cheng-seN-a2 leh tioh8-che, cheng-chha bo5 chit khoan2 su5 nia5. Tek--a2 hit chiah po2-poe3 gu5 soah khi3 oe3--tioh8, be7 chiah8 be7 khun3, su3-ki bo5 lat8, chhiaN3 siu3-i lai5 chu3-sia7 ma7 bo5 siaN2 kiaN5-khi3, lang5 toe3 gu5 leh be7 chiah8 be7 khun3, pi2 gu5 khah chiah8-lat8. Siau2-tek--a2 kui e5 lang5 san2-ki-loh8-hioh8, lian7 in 6 e5 sio2-ti7 kap 3 e5 sio2-moe7 to leh ui7 i chhiau-hoan5 khan-koa3. I-hak8 e5 mih8-kiaN7 m7-si7 choh-sit lang5 sou2 e7-tang3 li2-kai2--e5, chu3-sia7, koan3 ioh8-a2, me5 jit8 an2-ni chiau3-kou3, iau2-si7 bo5 hoat-tou7 kai2-kiu3 hit chiah gu5 e5 siN3-mia7. 
  Si2-gu5 beh hou7 lang5 chhia khi3 sio-tiau7 hit chai2-khi2, Tek--a2 1 e5 lang5 che7 ti7 kau-a2 piN, khoaN3 kau-a2-chui2 iu-iu-a2 lau5, hong 1 chun7 1 chun7 ui3 tek-a2 boe2 io5--loh8-lai5, ka7 kau-a2 te2 e5 hun5-iaN2 kap khong2 e5 thiN so gah 1 leng7 1 leng7. Chia si7 i tak8 kang khan gu5 lai5 ko7-ek8 e5 sou2-chai7, i pang3 siaN hau2, be7-su si2 pe7 si2 bu2 hit khoan2 hau2-siaN, ka7 thau3-cha2 e5 chhan5-hng5 ta3 1 ian5 ai-chhiu5 e5 bong5-bu7. 
  Koe3 kui2 kang, u7 lang5 po3-kong2 Tek-ui5-a2 u7 gu5 beh be7--lang5, kio3 A-tek--a2 khi3 siong3 gu5. Hit khau2 chau3 si7 loh8-kau3--e5, kong2 u7 kui2 na7 hou7 cho3-hoe2 beh i5-bin5 poaN khi3 Pa-se khai-khun2, khi3 hia ma7 tioh8 gu5, m7-koh che7 chun5-a2 kong2-ai3 kui2 ko3 goeh8 chiah e7 kau3, gu5 be7-tang3 be2 chun5-phio3. Long2-chong2 u7 6 hou7, tak8 hou7 long2 u7 1 chiah gu5, u7 2 chiah i2-keng in2--lang5-a. 4 chiah long2 khoaN3--khi3-lai5 iong2-iong2, chhut ke3 koh chin kong-to7, chng--nih kap i tau3-tin7 khi3 e5 lang5, long2 kou2-bu2 A-tek--a2 hak 1 chiah khi2--lai5. A-tek--a2 4 hou7 chau2 lai5 chau2 khi3, tak8 chiah gu5 siong3 liau2 koh siong3, 1 kang be7-tang3 cho3 koat-teng7, hoan-tng2-kang koh khi3 khoaN3. Lang5 kong2 chhoa7 bou2 tui3-khoaN3 ma7 bo5 siong3 hiah kang-hu. 
  Koe3 1 le2-pai3, A-tek--a2 iau2-boe7 koat-sim, 3 chiah to ia7 hou7 lang5 be2--khi3-a, chhun 1 chiah nia5, i ia7 bo5 siaN2 thang keng2, chu2-lang5-ka si7 chin tiong-hou7 e5 lang5, kong2 A-tek--a2 na7 chiN5 khah khoeh, e7-tang3 koh kiam2, i u7 thiaN lang5 kong2 A-Tek--a2 sioh gu5 chhut-mia5--e5, ka7 gu5 be7 hou7--i, chu2-lang5-ka chin hong3-sim, chit chiah gu5 m7-si7 u7 siaN2 khiap-si3 bo5 lang5 beh be2, si7 chu2-lang5 m7-kam chhin3-chhai2 be7, ui7-beh po3-tap i tui3 che ka-teng5 e5 kong3-hian3, kam-goan7 siok8-be7 hou7 thiaN3 gu5 na2 thiaN3 bou2-kiaN2 e5 A-tek. 
  Chhu3 piN long2 khng3 A-tek ka7 be2--loh8-lai5, khi3 gu5-hi si7 liah8 bo5 chiah-ni7 siok8 koh iong2--e5, gu5 to7-si7 gu5, iong2-iong2--a2 e7-kham-tit sai2 to7 ho2. A-tek--a2 soah khi2 gong7-sin5, i kong2 1 chiah gu5 si7 beh cho3-hoe2 1-si3-lang5--e5, nah e7-sai2 chhin3-chhai2 liah8--1-chiah. Koh kong2, i siuN7-beh chhoe7 na2-chhiuN7 i koe3-sin hit chiah kang7-khoan2--e5 chiah beh be2. Thong-siong5 ‘Koe3-sin’ si7 iong7 ti7 lang5--e5, A-tek--a2 ka7 i e5 gu5 si2--khi3 kong2 si7 ‘Koe3-sin’ to7 chai-iaN2 gu5 ti7 i sim-lai7 chiam3 siaN2 khoan2 e5 te7-ui7. 
  Koe3 1 ko3 goeh8, A-tek--a2 iau2-si7 bo5 gu5 thang sai2. Choh-sit-phoaN7 long2 chhio3 i siuN tit8. Gu5 si7 beh iong7 lai5 ka7 lang5 tau3 cho3 khang-khoe3--e5, A-tek--a2 soah leh kap gu5 poah8 kam2-cheng5, chhin-chhiuN7 lang5 si2 bou2 3 ni5 lai7 m7-kaN2 beh chhoa7 sin-niu5 kang7-khoan2. 1 iuN7 chhau2 chhi7 pah khoan2 gu5, beh nah u7 kap i goan5-seng hit chiah kang7-khoan2 e5 gu5? Hu3-kin7 Po2-tau2, khah loh8-lam5 e5 Pak-kang2, long2 u7 toa7 gu5-chhi7, to7-si7 lang5 chheng-cho3 si7 ‘Gu5-hi’--e5, A-tek long2 khi3 chhoe7--koe3, to7-si7 keng2 bo5 1 chiah tau5 i i3--e5. Beh iong7 gu5 e5 si5, seng ka7 chhu3-piN poah--1-pou-a2, thiap lang5 koa2 chhau2-liau7 chiN5. 
  Tek--a2 in lau7-pe7 mng7 i kong2: “Hit chiah gu5 na7 iong2-iong2, lan2 to7 ka7 liah8--tng2-lai5, hoaiN5-tit8 si7 1 chiah gu5 nia5, thai3 tioh8 kho2-lu7 hiah ku2! Bo5 gu5 si7 beh an2-choaN2 choh-sit? Li2 kan-taN chit cham7-a2 bo5 khi3 in2 khang-khoe3 to7 liau2 joa7 che7 khi3--a ?” 
  Tek--a2 in3-kong2: “Gu5 u7 gu5-seng3, kan-taN iong2, na7 m7 chai seng3, i be7 thiaN lan2 ka3. Lang5 e7-tang3 iong7 kong2-oe7 sio chai-iaN2 seng3, gu5 kap lan2 bo5 oe7 kong2, beh chai seng3 khah oh, hou7 goa2 ke khoaN3--kui2-chiah-a2, bo5 chha hit kui2 kang. Goa2 m7-si7 hiam5 kui3, si7 kiaN liah8 tioh8 phaiN2 seng3-te7 e5 gu5, he to7 chin hui3-khi3 !” 
  U7 1 e5 le2-pai3-jit8, beh-tau3, Tek-ui5-a2 lang5 kui ke khan hit chiah gu5 lai5, kong2-si7 beh sang3 hou7 Tek--a2. Chu2-lang5 kong2 hit chai2-khi2 khi3 cho3 le2-pai3, u7 ka7 gu5 e5 tai7-chi3 kong2 hou7 kau3-hoe7 e5 bok8-su kap hoe7-iu2 thiaN. Hit chiah ti7 in tau 1-si3 gu5, kap kui ke-hoe2-a2 long2 chiok chhin-kin7. In ka7 gu5 tong3-cho3 ka-teng5 e5 1 hun7-chu2, be7-tang3 chhoa7 i khi3 Pa-se to leh kan-khou2-sim--a, beh ka7 be7-tiau7, ban7-put-it na7 tu2-tioh8 ok chu2-lang5, kiaN e7 khek-khui tioh8 hit chiah gu5. Choan5 kau3-hoe7 e5 lang5 long2 chai-iaN2 A-tek sioh gu5, i sai2 gu5 e5 si5, chhiu2--nih ma7 e7 theh8 tin5-tiau5, m7-koh bo5 lang5 khoaN3 koe3 i ka7 hit chiah gu5 sut--koe3. Sui-bong2 1 chiah gu5 e7-sai2 be7 put-chi2-a2 che7 chiN5, chong2--si7, khah che7 chiN5 ma7 bo5 lang5 leh be7 bou2 be7 kiaN2, hit chiah gu5 tui3 in lai5 kong2, to7 na2-chhiuN7 chit khoan2--e5. 
  Chng-kha lang5 chin tiau-tit8, bo5-ian5 bo5-kou3 lang5 1 chiah gu5 beh hou7--in, siu e5 lang5 sim-lai7 be-tit-koe3, koe3 3 kang, A-tek--a2 chhiaN3 1 chhut toa7-hi3 khi3 Tek-ui5-a2 chng poaN, kong2-si7 beh sang3-piat8 li5 hiong khi3 hng7-hng7 m7-chai toh-ui7 Pa-se e5 6 hou7 lang5. Tak8-e5 long2 chai i si7 tit lang5 1 chiah gu5 be7 koe3-sim, choan-kang tap-sia7--lang5-e5. Hi3-peN5 kha e5 toa7 chhiu7 piN, A-tek--a2 khan hit chiah gu5 ti7 hia, tai5-a2 teng2 lo5-kou2 pat-im long3-long3 kio3, A-tek--a2 it-tit8 leh kap gu5 kong2 oe7, kong2 siaN2 ma7 kan-taN i chai nia5. Chu2-lang5 e5 gin2-a2 ti7 piN--a2 ma7 bo5 khoa3 khoaN3 hi3, khoaN3 gu5 kap A-tek--a2 leh hou7-siong sek8-sai7, sio-chiN beh chhi7 chia3-boe2 hou7 gu5 chiah8, kau3 beh-am3-a2 si5, A-tek--a2 beh khan gu5 tng2--khi3, siang hong-bin7 long2 lau5 bak8-sai2. U7 lang5 kong2 ma7 u7 khoaN3 tioh8 hit chiah gu5 ma7 leh lau5 bak8-sai2. Chu2-lang5 kui ke ti7 mng5-khau2-tiaN5 bak8-chiu kim-kim khoaN3 A-tek--a2 kap gu5 e5 sin-iaN2. Sai-peng5 ang5-ang5 e5 jit8-thau5-kng ka7 in e5 iaN2 giu2 gah chin tng5 chin hng7. 
  Hit chiah gu5 liah8--lai5 liau2-au7, A-tek--a2 kang7-khoan2 an2-ni le5 an2-ni sai2, ma7 m7-bat ka7 phah. M7-koh, kam2-kak bo5 chhin-chhiuN7 khah cha2 hit chiah hiah chhin-kin7. Lang5 cho3-hoe2 to e7 u7 kam2-cheng5 siong7 e5 bo5-kang5, tui3 gu5, bian2-kong2 ma7 e7 u7 bo5-kang5 e5 kam2-cheng5 chha-i7. Siong7 chio2, A-tek--a2 to7 bo5 ti7 gu5-tiau5 khun3--a, in-ui7 i beh chhoa7 bou2--a. 
  A-tek--a2 25 hoe3 chiah chhoa7 bou2, hm5-lang5-po5--a2 lai5 po3 chhin-chiaN5, kong2-si7 Koe3-kau-a2 lang5, li5 in chng bo5 joa7 hng7, kio3 A-tek u7 eng5 khi3 thau siong3--1-e7, iah-si7 iok si5-kan tui3-khoaN3--1-e7. A-tek khi3 khoaN3 1 pai2, koh-si7 hng7-hng7 khoaN3 cha-bou2 gin2-a2 e5 1 e5 heng5-a2 nia5, to7 kong2: “Lang5 na7 bo5 sio khi3-hiam5 to7 ho2--a !” 
  Hm5-lang5-po5--a2 goan5-pun2 siuN7-kong2 chit khou liah8 1 chiah gu5 ai3 siuN7 hiah ku2, chhoa7 1 e5 bou2 m7-tioh8 ai3 siong3 kui-ni5. Nah chai tai7-chi3 pian3 hiah kan2-tan, than3 chit e5 ang5-pau-le2 koh chin khin-kho2, chhui3 chhio3 bak8-chhio3 ka7 lang5 kong2: “Aih--ioh, A-tek--a2 liah8 gu5 pi2 chhoa7 bou2 khah teng2-chin, bok8-koai3 lang5 kio3 i Siau2-tek--a !” 
  Chhin-chhiuN7 chit khoan2 e5 tai7-chi3, ti7 hit khoan2 pha-hng e5 ni5-tai7 eng-kai m7-si7 joa7 hi-han2--e5. Kong2--lai5 goan2 chhu3--nih e5 teng2 1 poe3 long2 iau2 bo5 ai3 chiah8 gu5-bah, to7 e7-tang3 li2-kai2--a. 
（“Pha-hng e5 kou3-su7” Tai5-pak-chhi7:Tai5-gi2 Thoan5-po3, 2000 ni5 3 goeh8 Chhou-pan2)
</CL>
<HL>

我上興食e5 料理是蚵仔、sasimi kap 牛排。阮故鄉鹿港、二林、芳苑沿海一直到雲林縣e5 麥寮、台西、四湖、口湖，是台灣產蚵仔上好e5 海域，chia e5 蚵仔肥，m7-koh m7 是親像米國--e5 hiah 大mih，實在是全世界罕有e5 好食物。我m7是beh講關係蚵仔e5代誌，阮歸家伙仔攏愛食蚵仔，che 無啥thang 講，阮 i--仔無贊成我食sasimi kap 牛排。 
Sasimi 是魚仔生食，阮A-i講be7 輸生番--leh，驚食了扑歹身體，che 我會當理解。講著牛排，就真費氣，作穡人kap 牛e5 關係，m7 是3、2 句話講會清楚--e5，我講痟德--仔掠牛e5 代誌hou7 lin2 知，就會當理解作穡人到今iau2 堅持無beh 食牛肉e5 心情。 
德--仔in兜有chiaN5 甲地，7 兄弟仔守這塊仔土地算有較艱苦。講--來德--仔in 是世代toa3 chia e5 人，nah 會土地比人較少？聽講in 阿太 e5 時代，in 莊--家e5 土地是附近上大遍--e5。了後1 代koh 1 代，男丁siuN 旺，一直分家伙。In 阿祖是5 兄弟，1 人得5 分1，in 阿公koh 6兄弟，chhun 分6 分1。德--仔有1 個阿伯4 個阿叔，an2-ni in 阿爸ma7 是chhun 6 分1 e5 財產thang 分nia5。算數較好--e5，會使 tau3 算--1-下，5 分1 koh 6 分1，德--仔in阿爸得e5 財產是祖太e5 180 分之1，免講ma7 1 塊仔nia5。 
7 兄弟仔作甲外地，日子beh an2-choaN2 過？Koh 講，略略--仔就攏會當娶某--a，緊早慢ma7 ai3 分開食。An2-ni，1 個人ma7 才分無2 分地。Che 是德--仔in 老父上煩惱e5 代誌。德--仔做大子e5 人，ai3 比小弟仔擔較濟責任。自少年時代起，就立志beh hak 土地。有工就趁，會使講做gah 無暝無日。庄--nih e5 人m7-chiah kha-chhng後叫伊痟德--仔。Che m7 是完全leh keng5-the2、phi3-siuN3--伊，有o-lo2 e5 意思在內。 
德--仔13 歲起就落田，駛、犁、phang2、拖loa7-tang5、phah lak8-tak8、hoaN7 手耙，逐項攏會。Che m7是人gau5，是牛leh 拖、leh 犁。德--仔家己作m7成穡 nia5，大部分e5 時間攏去引穡頭，趁工。會使講自做囡仔會曉飼牛起，德--仔kap in兜hit 隻牛就若hou7 運命e5 索仔縛做1 伙，1 工24 點鐘纏an5-an5。 
Nah 會講24 點鐘？土地少e5 人厝ma7 toa3 細間，人睏較隘--leh無要緊。Hit 隻牛較an2-choaN2 ma7著 1 間牛寮。德--仔為著惜hit 隻牛，ka7 牛寮拚gah 足清氣，放尿放屎隨就ka7 清，an2-ni 較無蚊蟲。Hit 時，tu2 戰後，日子無啥平順，有人出來做賊。都市就剪紐仔偷錢銀，庄腳無啥值錢--e5，偷掠雞掠鴨是su3 常--e5，偷牽牛算大賊賈。這款賊仔牛m7 敢牽去牛墟喝價，有--是thai5-thai5 剖剖--leh 做肉牛賣。Hit 時han2 講隔壁庄有人phang3 見牛，德--仔m7 敢睏，ti7 牛寮顧歸暝。尾--仔kui-khi3 ti7 hia ne 蚊罩，chhu 草蓆仔睏。 
德--仔顧牛比人leh 顧某較體貼、溫柔。牛驚熱，德--仔ka7 chhiang5 水，若像洗身軀an2-ni，出門ma7攏chah 1 支長hia 管，溝仔邊隨時iuN2 水ka7 淋。若有比賽「清氣牛」，若這時e5『清潔寶寶』an2-ni，阿德--仔hit 隻牛的確會入選。痟德--仔食到20 外iau2 未娶，牛比某較重要。 
這個時代有『口蹄疫』，hit 時ma7 有cheng 牲仔leh 著災，精差無這款詞nia5。德--仔hit 隻寶貝牛煞去oe3--著，be7 食be7 睏，四肢無力，倩獸醫來注射ma7 無啥行氣，人toe3 牛leh be7 食be7 睏，比牛較食力。痟德--仔歸個人san2 枝落葉，連in 6 個小弟kap 3 個小妹都leh為伊操煩牽掛。醫學e5 物件m7 是作穡人所會當理解--e5，注射、灌藥仔，暝日an2-ni 照顧，iau2 是無法tou7 解救hit 隻牛e5 性命。 
死牛beh hou7 人車去燒掉hit早起，德--仔1 個人坐ti7 溝仔邊，看溝仔水攸攸仔流，風1 陣1 陣ui3 竹仔尾搖--落-來，ka7 溝仔底e5 雲影kap khong2 e5 天so gah 1 leng7 1 leng7。Chia 是伊逐工牽牛來go7 浴e5 所在，伊放聲哮，be7 輸死父死母hit 款哮聲，ka7 thau3 早e5 田園罩1 ian5哀愁e5 濛霧。 
過幾工，有人報講竹圍仔有牛beh賣--人，叫阿德--仔去相牛。Hit 口灶是落教 --e5，講有幾若戶做伙beh 移民搬去巴西開墾，去hia ma7 著牛，m7-koh 坐船仔講 ai3 幾個月才會到，牛be7 當買船票。攏總有6 戶，逐戶攏有1 隻 牛，有2 隻已經允--人-a。4 隻攏看--起來勇勇，出價koh 真公道，庄--nih kap伊tau3-tin7 去e5 人，攏鼓舞阿德--仔hak 1 隻起--來。阿德--仔4 戶走來走去，逐隻牛相了koh 相，1 工be7 當做決定，翻轉工koh 去看。人講娶某對看 ma7 無相hiah 工夫。 
過1 禮拜，阿德--仔iau2 未決心，3 隻都也hou7 人買--去-a，chhun 1隻nia5，伊也無啥thang 揀，主人家是真忠厚e5 人，講阿德--仔若錢較缺，會當koh 減，伊有聽人講阿德--仔惜牛出名--e5，ka7 牛賣hou7--伊，主人家真放心，這隻牛m7 是有啥khiap-si3 無人beh 買，是主人m7 甘chhin3-chhai2 賣，為beh報答伊對che家庭e5貢獻，甘願俗賣hou7 疼牛若疼某子e5 阿德。 
厝邊攏勸阿德ka7 買--落-來，去牛墟是掠無chiah-ni7 俗koh 勇--e5，牛就是牛，勇勇--仔會堪得駛就好。阿德--仔煞起憨神，伊講1 隻牛是beh 做伙1 世人--e5，nah 會使 chhin3-chhai2 掠--1-隻。Koh 講，伊想beh chhoe7 若像伊過身hit 隻共款--e5 才beh 買。通常「過身」是用ti7 人--e5，阿德--仔ka7伊e5 牛死--去講是「過身」就知影牛ti7伊心內占啥款e5 地位。 
過1 個月，阿德--仔iau2 是無牛thang 駛。作穡伴攏笑伊 siuN 直。牛是beh 用來ka7 人tau3 做工課--e5，阿德--仔煞leh kap 牛poah8 感情，親像人死某3 年內m7 敢beh 娶新娘共款。一樣草飼百款牛，beh nah 有kap伊原先hit 隻共款e5 牛？附近寶斗，較落南e5 北港，攏有大牛市，就是人稱做是「牛墟」--e5，阿德攏去chhoe7--過，就是揀無1 隻投伊意--e5。Beh 用牛e5 時，先ka7 厝邊撥--一-晡-仔，貼人寡草料錢。 
德--仔in 老父問伊講：「Hit 隻牛若勇勇，咱就ka7 掠--轉-來，橫直是1 隻牛nia5，thai3著考慮hiah久！無牛是beh an2-choaN2 作穡？你kan-taN 這cham7仔無去引工課就了偌濟去--a？」 
德--仔應講：「牛有牛性，kan-taN 勇，若m7 知性，伊be7 聽咱教。人會當用講話相知影性，牛kap 咱無話講，beh 知性較oh，hou7 我加看--幾-隻-a，無差hit 幾工。我m7 是嫌貴，是驚掠著歹性地e5 牛，he 就真費氣！」 
有1 個禮拜日，beh 晝，竹圍仔人歸家牽hit 隻牛來，講是beh 送hou7 德--仔。主人講hit 早起去做禮拜，有ka7 牛e5 代誌講hou7 教會e5 牧師kap 會友聽。Hit 隻ti7 in兜1 世牛，kap 歸家伙仔攏足親近。In ka7 牛當做家庭e5 1份子，be7當chhoa7伊去巴西都leh 艱苦心--a，beh ka7 賣掉，萬不一若tu2 著惡主人，驚會剋虧著hit 隻牛。全教會e5 人攏知影阿德惜牛，伊駛牛e5 時，手--nih ma7 會提籐條，m7-koh 無人看過伊ka7 hit 隻牛sut--過。雖罔1 隻牛會使賣不止仔濟錢，總--是，較濟錢ma7 無人leh 賣某賣子，hit 隻牛對in 來講，就若像這款--e5。 
庄腳人真tiau 直，無緣無故人1 隻牛beh hou7--in，收e5 人心內be7 得過，過3 工，阿德--仔倩1 齣大戲去竹圍仔庄poaN，講是beh 送別離鄉去遠遠m7 知toh 位巴西e5 6戶人。逐個攏知伊是得人1 隻牛be7 過心，專工答謝--人-e5。戲棚腳 e5 大樹邊，阿德--仔牽hit 隻牛ti7 hia，台仔頂鑼鼓八音long3-long3 叫，阿德--仔一直leh kap 牛講話，講啥ma7 kan-taN伊知nia5。主人e5 囡仔ti7 邊--仔ma7 無掛看戲，看牛kap 阿德--仔leh 互相熟悉，相爭beh 飼蔗尾hou7 牛食，到 beh 暗仔時，阿德--仔beh 牽牛轉--去，雙方面攏流目屎。有人講ma7 有看著 hit 隻牛ma7 leh 流目屎。主人歸家ti7 門口埕目珠金金看阿德--仔kap 牛e5 身影。西爿紅紅e5 日頭光ka7 in e5 影giu2 gah真長真遠。 
Hit 隻牛掠--來了後，阿德--仔共款an2-ni 犁an2-ni 駛，ma7 m7-bat ka7 扑。M7-koh，感覺無親像較早hit 隻hiah 親近。人做伙都會有感情上e5 無共，對牛，免講ma7 會有無共 e5 感情差異。上少，阿德--仔就無ti7 牛寮睏--a，因為伊beh 娶某--a。 
阿德--仔25 歲才娶某，媒人婆--仔來報親情，講是過溝仔人，離in 庄無偌遠，叫阿德有閒去偷相--1-下，抑是約時間對看--1-下。阿德去看1 擺，koh 是遠遠看查某囡仔e5 1 個形仔nia5，就講：「人若無相棄嫌就好--a！」 
Hm5 人婆--仔原本想講這箍掠1 隻牛ai3 想hiah 久，娶1 個某m7 著ai3 相歸年。Nah 知代誌變hiah 簡單，趁這個紅包禮koh 真輕kho2，嘴笑目笑 ka7 人講：「Aih--ioh，阿德--仔掠牛比娶某較頂真 ，莫怪人叫伊痟德--仔！」 
親像這款e5 代誌，ti7 hit 款pha 荒e5 年代應該m7 是偌稀罕--e5。講--來，阮厝--nih e5 頂1 輩攏iau2 無愛食牛肉，就會當理解--a。 
（《Pha荒e5故事》台北市：台語傳播，2000年3月初版） 
</HL>