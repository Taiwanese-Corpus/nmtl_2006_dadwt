<CL>
  Tai5-oan5 400 ni5 lai5, keng-koe3 Se-pan-ga5-lang5,Ho5-lan5-lang5, Jit8-pun2-lang5, Kok-bin5-tong2 Cheng3-hu2 e5 thong2-ti7, bun5-hoa3 kap gi2-gian5 u7 siu7 tioh8 goa7-lai5 cheng3-koan5 e5 eng2-hiong2, tek8-piat8 si7 kin7 chit8-pah ni5 lai5, Tai5-oan5 ti7 Jit8-pun2 Cheng3-hu2 kap Kok-bin5-tong2 Cheng3-hu2 e5 thong2-ti7 chi-ha7, Tai5-gi2 m7-na7 siu7 tioh8 eng2-hiong2, koh siu7 tioh8 ta2-ap. Jit8-pun2 si5-tai7 eng7 Jit8-pun2-oe7 cho3 koaN-hong e5 gi2-gian5. Hak8-hau7 e5 kau3-iok8 eng7 Jit8-pun2-oe7 cho3-chu2. Kau3 Kok-bin5-tong2 si5-tai7, koaN-hong gi2-gian5 kap hak8-hau7 kau3-iok8 ma7 eng7 Pak-kiaN-gi2 cho3-chu2. Tai5-gi2 kan-ta si7 ka-teng5 pe7-kiaN2, bu2-kiaN2 e5 kau-thong gi2-gian5 kap siong-tiuN5 be2-be7 e5 kang-ku7 na7-tiaN7. 
  Chit kui2-ni5 lai5, pun2-thou2 i3-sek e5 kak-chheN2, Tai5-gi2 chiah chiam7-chiam7 khah siu7 tiong7-si7, m7-na7 goa7-kok-lang5 lai5 Tai5-oan5 siuN7 beh oh8 Tai5-gi2. Lian5 kong-si teng-kiu5 jin5-chai5 ma7 iau3-kiu5 ai3 e7-hiau2 kong2 Tai5-gi2. Tai5-gi2 keng3-jian5 chiaN5-cho3 kiu5-chit e5 pit-su e5 tiau5-kiaN7 chi-it. Sim7-chi2 be7-hiau2 Tai5-gi2 e5 hak8-hau7 lau7-su (goa7-seng2 te7-ji7-tai7) ma7 lai5 oh8 Tai5-gi2. In e5 bok8-tek si7 beh kap hak8-seng kau-thong. Che kap hit tong-si5 ti7 hak8-hau7 kong2 Tai5-gi2 hou7 lang5 ta2-ap e5 cheng5-heng5 lai5 pi2, chin-chiaN3 si7 bo5 kang7-khoan2. 
  In-ui7 Tai5-gi2 tng5-ki5 siu7 tioh8 ta2-ap, cha2-ki5 gian2-kiu3 Tai5-gi2 bun5-hak8 e5 lang5, cha2 to7 bo5-ti7 se3-kan--lah. Au7-ki5 u7 sim beh gian2-kiu3 Tai5-gi2 Bun5-ji7, Bun5-hak8 e5 lang5, in-ui7 siu7 tioh8 goa7-chok8 e5 thong2-ti7, chit8-koa2 hak8-chia2, choan-ka ma7 m7-kaN2 siuN beng5-hian2 e5 gian2-kiu3. Kan-ta eng7 su-jin5 e5 heng3-chhu3 siu-chip8 cheng5-jin5 lau5--loh8-lai5 e5 chu-liau7 koh cheng2-li2--chit8-e7, ke ko3-jin5 e5 koan-tiam2.
  Sou2-i2 ti7 bok8-cheng5 chiaN5-cho3 chin che7 phai3-he7. Cheng3-hu2 iau2 bo5 siuN7 beh toa3 tai7-hak8 siat Tai5-oan5 Bun5-hak8-he7, thong2-it kok hak8-chia2, choan-ka e5 koan-tiam2 kap khoaN3-hoat. Sou2-i2 ti7 it-poaN-lang5 e5 koan-liam7--nih, Tai5-gi2 kan-ta u7 im bo5 ji7. Si7 ti7 a-bu2 e5 sin-piN oh8--tioh8-e5. Bok8-koai3 peng5-iu2 na7 mng7 goa2 ti7 to2-ui7 kang-chok. Goa2 in3 kong2 ti7 "Tiong-hoa5 Gi2-bun5 Gian2-sip8 Tiong-sim" ka3 goa7-kok-a2 kong2 Tai5-gi2. In long2 chin ki5-koai3 e5 piau2-cheng5 kong2 "Tai5-gi2 beh an2-choaN2 ka3?”
  Che ia7 bok8-koai3--lah. Ti7 Tai5-oan5 toa7-han3, siu7 kau3-iok8 e5 lang5, ti7 hak8-hau7 sou2 oh8--e5 si7 Pak-kiaN-oe7. Oe7-tit-thang eng7 ㄅㄆㄇㄈ oh8, oe7-tit-thang eng7 han3-ji7 oh8. M7-ku2 Tai5-gi2--leh? Tai5-gi2 ti7 Tai5-oan5 KMT(Kok-bin5-tong2) kong2 si7 "hong-gian5" si7 pe7-bu2-oe7, si7 ti7 a-bu2 e5 sin-piN oh8--tioh8-e5. Hak8-hau7 bo5 chit-khoan2 kho3-teng5. It-poaN-lang5 tui3 "ka3 goa7-kok-lang5 kong2 Tai5-gi2", chit e5 khang-khoe3 e5 hoan2-eng3 si7 kam2-kak chin ki5-koai3 koh chin chhu3-bi7. 
  Oh8 Tai5-gi2 e5 goa7-kok jin5-su7, oe7-tit-thang hun Tang-A jin5-su7 (u7 siu7 Han3-bun5-hoa3 eng2-hiong2, bat Han3-ji7) chhin-chhiuN7 Jit8-pun2-lang5, Han5-kok-lang5, Hiong-kang2-lang5. Au-Bi2 jin5-su7, oan5-choan5 m7-bat Han3-ji7. In-ui7 Tai5-gi2 hoat-im be7-tit-thang eng7 ㄅㄆㄇㄈoh8, be7 tit thang eng7 Han3-ji7 oh8, sou2-i2 hoat-im e5 kai-toaN7, goan2 it-lut8 chhai2-iong7 "Tai5-Lo5" (A.K.A. Kau3-hoe7 Peh8-oe7-ji7, ia7 chiu7-si7 Tai5-oan5-ji7) ka3. An2-ne goan2 hoat-kian3 Au-Bi2 jin5-su7 oh8--khi2-lai5 khah khoai3, (peh-im kap pian3-im bo5 kong2). Tang-A hak8-seng iong7 Tai5-Lo5 oh8, hoan2-eng3 khah ban7. U7-si5 chhin-chhiuN7 u7 chho3-chek-kam2, kau3 te7-ji7 kai-toaN7, khai-si2 oh8 seng-oah8 hoe7-oe7 e5 si5, u7 nng7-chiong2 kau3-chhai5; chit8-chiong2 si7 Tai5-Lo5 kap Eng-bun5 tui3-chiau3--e5, si7 hou7 Au-Bi2 jin5-su7 oh8--e5. Leng7-goa7 chit8-chiong2 si7 Tai5-Lo5 kap Han3-ji7 tui3-chiau3--e5, si7 hou7 u7 Han3-ji7 ki-chhou2 e5 goa7-chek jin5-su7 kap goa7-seng2-lang5 oh8--e5. Chit nng7-khoan2 bun5-hoa3 poe7-keng2 oan5-choan5 bo5 kang7 e5 lang5 oh8 Tai5-gi2, iong7 Tai5-Lo5 oh8 e5 Au-Bi2 jin5-su7, khah khoai3 chiap-siu7. Goan2 hou7 in peh-im kap pian3-im e5 goan5-chek, chiu7 e7-tit-thang kong2 kau3 chin sun7. Tian-to3 u7 Han3-ji7 ki-chhou2 e5 lang5 be7 koan3-si3 khoaN3 Tai5-Lo5, ong2-ong2 ai3 chioh Han3-ji7 lai5 poe7 Tai5-gi2 e5 hoat-im. Chit-khoan2 oh8-hoat chiu7 khah khun3-lan5. Ji5-chhiaN2 Tai5-gi2 Han3-ji7 iau2-boe7 phiau-chun2-hoa3, tiaN7-tiaN7 Tai5-gi2 Han3-ji7 kap Pak-kiaN-gi2 Han3-ji7 lam7 cho3-hoe2, eng2-hiong2 hak8-sip8 hau7-lut8, chhin-chhiuN7 kong2: Tai5-gi2 kong2 "kiaN5" si7 Pak-kiaN-gi2 "走" e5 i3-su3, m7-ku2 Tai5-gi2 Han3-ji7 sia2 "行". Na7-si7 Tai5-gi2 Han3-ji7 "走" si7 chau2 e5 i3-su3, a2-si7 li7-khui e5 i3-su3. Ji5-chhiaN2 Han3-ji7 na7 eng7 Tai5-gi2 lai5 thak8, u7-si5 u7 nng7-khoan2 e5 hoat-im. Chit8-khoan2 si7 "thok8-im". Leng7-goa7 chit8-khoan2 si7 "oe7-im". Phi3-ju5 kong2 "thok8-but8 cheng-soan2" kap "thak8 chheh " kang7 khoan2 sia2 "讀" ji7, m7-ku2 hoat-im bo5 kang7-khoan2, "tai7 hak8" kap "oh8 Tai5-gi2" kang7-khoan2 sia2 "學" ji7, hoat-im ma7 bo5 kang7-khoan2. “Tai7-jin5" kap "toa7-lang5" kang7-khoan2 sia2 "大" ji7, m7-na7 hoat-im bo5 kang7, i3-su3 ia7 oan5-choan5 bo5 kang7. Hoat "thok8-im" e5 si5, si7 koan7-koaN, keng2-chhat e5 i3-su3. Hoat "oe7-im" e5 si5 si7 seng5-jin5 e5 i3-su3. Au-Bi2 e5 hak8-seng (thoan5-kau3-su) oh8 kau3 bou2-chit8-e5 kai-toaN7 e5 Tai5-gi2, e7 oh8 chit8 koa2 Han3-ji7, che kap oh8 Pak-kiaN-gi2 e5 hak8-seng oh8 Han3-ji7 lai5 pi2, ke chiok khun3-lan5. In-ui7 Tai5-gi2 e5 hak8-seng ai3 ke poe7 chit8-chiong2 hoat-im. I2-cheng5 lai5 Tai5-oan5 oh8 Tai5-gi2 e5 hak8-seng toa7-pou7-hun7 si7 thoan5-kau3-su khah che7. Sou2-i2 tu5-liau2 oh8 it-poaN e5 oe7 i2-goa7, koh ai3 oh8 chong-kau3 e5 kho3-teng5. Che tui3 it-poaN e5 lang5 lai5 kong2 si7 khah bo5 sek-hap8. Tui3 siuN7 beh ke3-siok8 oh8 Tai5-gi2 e5 lang5 lai5 kong2 u7 hoat-seng kau3-chhai5 e5 khiam3-khoeh kap tng7-cham7. An2-ne e5 si5, goan2 long2 kou2-le7 hak8-seng kau Tai5-oan5 peng5-iu2, khah chiap8 thiaN La-ji2-ouh, khah chiap8 khoaN3 Tian7-si7--leh. M7-ku2 tau3-te2 ia7-si7 iu2-han7. In-ui7 Tai5-gi2 chiat-bok8 pit-keng3 iau2 bo5 chin che7. 
  Tai5-oan5 kap Jit8-pun2 e5 ian5-kou3 u7 50 ni5 ku2. Gi2-gian5 kap bun5-hoa3 ia7 ke-kiam2 siu7 eng2-hiong2. Bok8-cheng5 chit8-koa2 khah che7 hoe3 e5 Tai5-oan5-lang5 sou2 kong2 e5 Tai5-gi2 iau2 tiaN7-tiaN7 ian5-iong7 Jit8-pun2 e5 Han3-ji7. Chhin-chhiuN7 "pian7-tong", "lip8-tiuN5", "tou-hap8", "chhut-tiuN" ma7 u7 theh8 chit8-koa2 Jit8-pun2 e5 goa7-lai5-gi2 chiaN5-cho3 ka-ki7 e5 gi2-gian5. Chhin-chhiuN7 "la-ji2-ouh", "ou-tou2-bai2", "a-phah-touh". Tai5-gi2 kap Pak-kiaN-gi2 e5 koan-he7 ma7 chin chhim. Tai5-gi2 e5 to3-peng2 chiaN5-cho3 Pak-kiaN-gi2 e5 i3-su3, chhin-chhiuN7 "lang5-kheh" si7 "客人" e5 i3-su3. "Hong-thai" si7 "颱風" e5 i3-su3. "Siau7-kai3" si7 "介紹" e5 i3-su3. "I2-toh" si7 "桌椅" e5 i3-su3. "Chhun3-chhioh" si7 "尺寸" e5 i3-su3, chin che7--lah. 
  Ka3 Tai5-gi2 chin3-cheng5, goa2 m7 chai-iaN2 Tai5-gi2 u7 peh-im. Ma7 m7 chai-iaN2 ai3 pian3-im. Kan-ta chai-iaN2 si7 Ma-ma ka3--goa2-e5, bo5 iong7 Han3-ji7 ka3, ma7 bo5 iong7 Lo5-ma2-ji7 ka3. Chit-ma2 ti7 Tai5-oan5 chin che7 ka-tiuN2 u7 chit8-chiong2 bo5 cheng3-siong5 e5 sim-thai3. Ti7 chhu3--nih jit8-siong5 seng-oah8 kap gin2-a2 kong2-oe7 e5 si5 khui-chhui3 hap8-chhui3 long2 si7 Pak-kiaN-gi2. Che peng7 m7-si7 pai5-thek kong2 Pak-kiaN-gi2. Si7 in-ui7 an2-ne, pe7-bu2-oe7 soa3 chiam7-chiam7 teh siau-sit. U7 e5 koh kip teh sang3 gin2-a2 khi3 oh8 Eng-gi2. Ti7 Tai5-oan5, goa2 siuN7 oh8 goa7-gi2 bo5 sim2-mih8 hau7, in-ui7 bo5 khoan5-keng2. 
  Si3-chap8 kui2 ni5 lai5, Tai5-oan5 ti7 cheng3-hu2 tai7-lek8 thui-heng5 kong2 Pak-kiaN-gi2 cheng3-chhek e5 kau3-iok8 e5 e7-bin7, e7-hiau2 kong2 Pak-kiaN-gi2 e5 lang5, i2-keng chin phou2-phian3. M7-ku2 u7 chit8-ho2 to bo5 nng7-ho2. Pe7-bu2-oe7 chiam7-chiam7 teh siau-sit. Sou2-i2 goa2 hi-bang7 cheng3-hu2 e7-tang3 kou2-le7 kong2 pe7-bu2-oe7. Chhin-chhiuN7 hit tong-si5 teh thui-heng5 Pak-kiaN-gi2 kang7-khoan2. M7-na7 si7 Tai5-gi2, Kheh-oe7, Goan5-chu7-bin5-oe7 ma7 kang7-khoan2. In-ui7 pit-keng3 gi2-gian5 si7 bun5-hoa3 e5 kin, gi2-gian5 na7 bo5, bun5-hoa3 chiu7 e7 siau-sit. Gi2-gian5 e5 thoan5-siok8 si7 po2-chun5 bun5-hoa3 e5 ki-pun2 iau3-kiaN7. 
  (Tai5-oan5-ji7 Chap8-chi3 te7 3 ki5, 2000 ni5 9 geh8) 
</CL>
<HL>

台灣400年來，經過西班牙語、荷蘭人、日本人、國民黨政府e5統治，文化kap語言有受著外來政權e5影響，特別是近一百年來，台灣ti7日本政府kap國民黨政府e5統治之下，台語m7若受著影響，koh受著打壓。日本時代用日本話做官方e5語言。學校e5教育用日本話做主。到國民黨時代，官方語言kap學校教育ma7用北京語做主。台語kan-ta是家庭父子、母子e5溝通語言kap商場買賣e5工具na7-tiaN7。 
這幾年來，本土意識e5覺醒，台語才漸漸較受重視，m7但外國人來台灣想beh學台語。連公司徵求人才ma7要求ai3會曉講台語。台語竟然成做求職e5必須e5條件之一。甚至be7曉台語e5學校老師（外省第二代）ma7來學台語。In e5目的是beh kap學生溝通。Che kap hit當時ti7學校講台語hou7人打壓e5情形來比，真正是無共款。 
因為台語長期受著打壓，早期研究台語文學e5人，早to7無ti7世間--lah。後期有心beh研究台語文字，文學e5人，因為受著外族e5統治，一寡學者，專家ma7 m7敢siuN明顯e5研究。Kan-ta用私人e5興趣收集前人留--落-來e5資料koh整理--一-下，加個人e5觀點。 
所以ti7目前成做真濟派系。政府iau2無想beh toa3大學設台灣文學系，統一各學者，專家e5觀點kap看法。所以ti7一般人e5觀念--nih，台語kan-ta有音無字。是ti7阿母e5身邊學--著-e5。莫怪朋友若問我ti7 to2位工作。我應講ti7「中華語文研習中心」教外國仔講台語。In攏真奇怪e5表情講「台語beh an2-choaN2教？」 
Che也莫怪--lah。Ti7台灣大漢，受教育e5人，ti7學校所學--e5是北京話。會得thang用ㄅㄆㄇㄈ學，會得thang用漢字學。M7-ku2台語--leh？台語ti7台灣 KMT（國民黨）講是「方言」是父母話，是ti7阿母e5身邊學--著-e5。學校無這款課程。一般人tui3「教外國人講台語」，這個工課e5反應是感覺真奇怪koh真趣味。 
學台語e5外國人士，會得thang分東亞人士（有受漢文化影響，bat漢字）親像日本人、韓國人、香港人。歐美人士，完全m7-bat漢字。因為台語發音be7得thang用ㄅㄆㄇㄈ學，be7得thang用漢字學，所以發音e5階段，阮一律採用「台羅」（A.K.A. 教會白話字，也就是台灣字）教。An2-ne阮發見歐美人士學--起-來較快，（八音kap變音無講）。東亞學生用台羅學，反應較慢。有時親像有挫折感，到第二階段，開始學生活會話e5時，有兩種教材；一種是台羅kap英文對照--e5，是hou7歐美人士學--e5。另外一種是台羅kap漢字對照--e5，是hou7有漢字基礎e5外籍人士kap外省人學--e5。這兩款文化背景完全無共e5人學台語，用台羅學e5歐美人士，較快接受。阮hou7 in八音kap變音e5原則，就會得thang講到真順。顛倒有漢字基礎e5人be7慣勢看台羅，往往ai3借漢字來背台語e5發音。這款學法就較困難。而且台語漢字iau2-boe7標準化，定定台語漢字kap北京語漢字lam7做伙，影響學習效率，親像講：台語講「行」是北京語「走」e5意思，m7-ku2台語漢字寫「行」。若是台語漢字「走」是走e5意思，抑是離開e5意思。而且漢字若用台語來讀，有時有兩款e5發音。一款是「讀音」。另外一款是「話音」。譬如講「讀物精選」kap「讀冊」共款寫「讀」字，m7-ku2發音無共款，「大學」kap「學台語」共款寫「學」字，發音ma7無共款。「大人」kap「大人」共款寫「大」字，m7但發音無共，意思也完全無共。發「讀音」e5 時，是縣官、警察e5意思。發「話音」e5 時是成人e5意思。歐美e5學生（傳教師）學到某一個階段e5台語，會學一寡漢字，che kap學北京語e5學生學漢字來比，加足困難。因為台語e5學生ai3加背一種發音。以前來台灣學台語e5學生大部份是傳教師較濟。所以除了學一般e5話以外，koh ai3學宗教e5課程。Che tui3一般e5人來講是較無適合。Tui3想beh繼續學台語e5人來講有發生教材e5欠缺kap斷層。An2-ne e5時，阮攏鼓勵學生交台灣朋友，較捷聽la-ji2-ouh，較捷看電視--leh。M7-ku2到底也是有限。因為台語節目畢竟iau2無真濟。 
台灣kap日本e5緣故有50年久。語言kap文化也加減受影響。目前一寡較濟歲e5台灣人所講e5台語iau2定定沿用日本e5漢字。親像「便當」、「立場」、「都合」、「出張」ma7有提一寡日本e5外來語成做家己e5語言。親像「la-ji2-ouh」，「ou-tou2-bai2」，「a-phah-touh」。台語kap北京語e5關係ma7真深。台語e5倒反成做北京語e5意思，親像「人客」是「客人」e5 意思。「風颱」是「颱風」e5 意思。「紹介」是「介紹」e5 意思。「椅桌」是「桌椅」e5 意思。「寸尺」是「尺寸」e5 意思，真濟--lah。 
教台語進前，我m7知影台語有八音。Ma7 m7知影ai3變音。Kan-ta知影是媽媽教--我-e5，無用漢字教，ma7無用羅馬字教。Chit-ma2 ti7台灣真濟家長有一種無正常e5心態。Ti7厝--nih日常生活kap囡仔講話e5時開嘴合嘴攏是北京語。Che並m7是排斥講北京語。是因為an2-ne，父母話續漸漸teh消失。有e5 koh急teh送囡仔去學英語。Ti7台灣，我想學外語無甚物效，因為無環境。 
四十幾年來，台灣ti7政府大力推行講北京語政策e5教育e5下面，會曉講北京語e5人，已經真普遍。M7-ku2有一好都無兩好。父母話漸漸teh消失。所以我希望政府會當鼓勵講父母話。親像hit當時teh推行北京語共款。M7若是台語、客話、原住民話ma7 共款。因為畢竟語言是文化e5根，語言若無，文化就會消失。語言e5傳續是保存文化e5基本要件。 
(台灣字雜誌第3期，2000年9月) 
</HL>