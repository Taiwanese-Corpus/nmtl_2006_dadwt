<CL>
Goan2 chhu3 au7-piah-kau u7 nng7-khang hong5-khong-ho5, che si7 goan2 a-chou ti7 Jit8-pun2 si5-tai7 ou2--e5.
Hong5-khong-ho5 e5 chok-iong7 tak8-e5 long2 chai-aN2, che si7 Jit8-pun2 cheng3-hu2 thong2-ti7 Tai5-oan5 boe2-ki5, Bi2-kok hui-nng7-ki lai5 sau3-sia7 Tai5-oan5, Tai5-oan5-lang5 ui7-tioh chau2 khong-sip8 chiah san2-seng--e5. Hong5-khong-ho5 chit-e5 mih8-kiaN7 ti7 Tai5-oan5 choan5-to2 tak8 sou2-chai7 it-teng7 long2 u7.
M7-koh Tai5-oan5-lang5 hit-chiong2 “si5 kau3 si5 tam-tng, bo5 bi2 chu2 han-chi5-thng” e5 seng3-keh, ka7 Tai5-oan5 e5 hong5-khong-ho5 m7 si7 thun7--khi2-lai5, bo5, to7 si7 ka7 am--khi2-lai5. Sui-bong2 hong5-khong-ho5 si7 1-chiong2 jin5-cho7 kang- teng5, m7-koh kian-kou3 koh sit8-iong7, ti7 hit-e5 si5-tai7, hong5-khong-ho5 siong7 toa7 e5 kong-leng5, to7 si7 kiu3-tioh8 goan2 a-chou e5 mia7.
Ah na7 pong7-khang to7 bo5-kang5. Pong7-khang 2-khang si7 sio-thong--e5, siong7 kai3 u7-mia5 e5 1-tiau5-koa si7: “Che7 hoe2-chhia koe3 pong7-khang, sim-cheng5 chin khin-sang......”
Pong7-khang koh si7 se3-han3 sng2 bih-sio-chhoe7 e5 ho2-sou2-chai7. Goan2 chhu3 thau5-cheng5 hit-liap8 soaN to7 u7 1-e5 pong7-khang, goa2 se3-han3 to7 long2 ham7 goan2 chhu3-piN e5 gin2-a2 ti7 hia bih-sio-chhoe7, sng2 kau3 jit8-thau5 beh loh8-soaN chiah u7 tng2-khi3 chiah8-png7.
(TGB Thong-sin3 te7 12 ki5, 2000 ni5 9 goeh8)
</CL>
<HL>

Goan2厝後壁溝有2空防空壕，che是goan2 a祖ti7日本時代挖--e5。
防空壕e5作用tak8-e5 long2知iaN2，che是日本政府統治台灣尾期，美國飛nng7機來掃射台灣，台灣人為tioh8走空襲chiah產生--e5。防空壕這個mih8-kiaN7 ti7台灣全島tak8所在一定long2有。
M7-koh台灣人hit種「時到時擔當，無米煮蕃薯湯」e5性格，ka7台灣e5防空壕m7是thun7--起-來，無，就是ka7 am--起-來。雖bong2防空壕是1種人造工程，m7-koh堅固koh實用，ti7 hit個時代，防空壕上大e5功能，就是救tioh8 goan2 a祖e5命。
Ah若pong7空就無kang5。Pong7空2空是相通--e5，上kai3有名e5 1條歌是：「坐火車過pong7空，心情真輕鬆…」
Pong7空koh是細漢sng2 bih相chhoe7 e5好所在。Goan2厝頭前hit粒山就有1個pong7空，goa2細漢就long2 ham7 goan2厝邊e5 gin2-a2 ti7 hia bih相chhoe7，sng2到日頭beh落山chiah有轉去食飯。
(TGB通訊第12期，2000年9月)
</HL>