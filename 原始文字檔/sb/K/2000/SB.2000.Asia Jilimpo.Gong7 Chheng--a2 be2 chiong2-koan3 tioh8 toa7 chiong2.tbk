<CL>
  Phin5-hong piau2-ian2 pan《長期玩命》he7-liat8 e5 te7 3 kiok8 kio3 cho3〈空城狀態〉, hi3 lai7-te2 u7 1 e5 lau7-hoe3-a2, kong2 ui7-tioh8 Ko-hiong5 beh hoat-heng5 chhai2-koan3, choan-kang beh poaN khi3 hia toa3. Tong-jian5, che si7 pian e5 kou3-su7 nia5, be7-sai2 ka7 tong3-cho3 chin--e5. M7-koh ia7 thau3-lau7 1 e5 sin3-sit, jin5-lui7 si7 ui7-tioh8 hi-bang7 leh oah8--e5, bo5-lun7 hi-bang7 e5 ki-lut8 si7 joa7 se3, joa7 bo5 kho2-leng5. Goa2 siuN7 tioh8 kou2-cha2 goan2 hia gong7 Chheng--a2 be2 chiong2-koan3 e5 kou3-su7. Hit chun7 e5 te7-1-tiat8-chiong2 chiah 20 ban7 khou nia5, na7 oaN7 cho3 chit chun7 e5 chiN5 si7 joa7 che7 ? Goa2 ma7 be7-hiau2 kong2, iong7 goa2 gin2-a2-lang5 e5 sng3-hoat, hit tong-si5 siong7 kui3 e5 ang5-tau7 ki-a2 peng 1 ki si7 5 kak gun5, chit-ma2 chhi7-bin7 siong7 e5 ki-a2 peng 1 ki 15 khou, an2-ni lai5 sng3, tu2-ho2 30 poe7, 20 ban7 pian3-cho3 600 ban7! Kam2 u7 chun2? Che bo5 tiong7-iau3, hoaiN5-tit8 chin che7 chiN5 to7 tioh8--a. 
   Hit chun7 e5 chiong2-koan3 kio3-cho3 Ai3-kok chiong2-koan3, i3-su3 kong2 “Bo5 tioh8 chiong2 ma7 chun2-cho3 ai3-kok, be7 ke liau2--e5”. 1 lian5 kang7-ho7--e5 ka2-na2 si7 u7 6 tiuN, 1 tiuN 5 khou, kang7-khoan2 iong7 ki-a2 peng e5 ke3-siau3 lai5 ke3-sng3, 10 ki ang5-tau7-a2 peng eng-kai si7 chit si5 e5 150 khou. 150 khou e5 te7-it tiat8-chiong2 si7 600 ban7, an2-ni kong2--lai5, Ko-hiong5 e5 chhai2-koan3 1 tiuN 100 khou, te7-it-tiat8-chiong2 ai3 400 ban7 chiah u7 hap8-li2, m7-koh in ka2-na2 chiah 50 ban7 nia5, sng3--lai5 u7 khah khok-heng5. Goa2 m7-si7 choan-bun5 beh tho2-lun7 chhai2-kim joa7 che7 chiah u7 kong-to7--e5, kan-taN ti7 kong2 chit e5 gong7 Chheng--a2 be2 chiong2-koan3 e5 kou3-su7 chin3-cheng5, ai3 seng liau2-kai2 1 koa2 ki-pun2 poe7-keng2 nia5. 
   Gong7 Chheng--a2 si7 lang5 keng5-the2--e5. I bo5 iaN2 kong2 u7 joa7 gong7, chu7 in a-pa he-ku be7 cho3 liau2-au7, chhu3-nih8 7 hun goa7 te7 long2 kho3 i leh piaN3, 17 hoe3 gin2-a2 to7 iong2 gah na2 gu5---leh, cho3 toa7-lang5 khang-khoe3, tiaN7-tiaN7 ti7 chhan5---nih bong gah m7-chai am3, chng--nih e5 lang5 mng7 i kong2 : “Chheng--a2, li2 hiah piaN3 beh chhong3 siaN2 ?”
   I to7 e7 chin cheng3-keng ka7 lang5 in3-kong2 : “Goan2 a-pa kong2 ai3 khah piaN3--leh, thang khiam7 khoaN3 u7 koa2 bou2-pun2--bo5.”
  To7-si7 an2-ni, chng lai7 long2 chhio3 Chheng--a2 leh siau2 chhoa7 bou2, ui7 bou2 piaN3 gah hiah kan-khou2. Chheng--a2 lau7-pe7 tai3 tioh8 cheng3-thau5, lau7-bu2 seN 3 e5 hau7-seN 2 e5 cha-bou2 kiaN2 liau2, sin-the2 pun2-chiaN5 to7 u7 khah hi, koh tioh8 khoan2 chhu3-lai7-goa7 kiam cho3 hng5--nih e5 khang-khoe3, u7-si5 khi3 chhan5--nih tau3 choh, lioh8-lioh8--a2 to7 giong7-beh hun7--khi3. I si7 toa7-kiaN2, toa7-han3 sio2-moe7 kiam2 i 2 hoe3, se3-han3 sio2-ti7 iau2-boe7 tou7-che3, long2-si7 u7 chhui3 bo5 chhiu2--e5, bo5 piaN3 si7 beh an2-choaN2 koe3 jit8 ? I beh kin2 chhoa7 bou2 ma7-si7 it tioh8 u7 lang5 thang tau3 kha-chhiu2, m7-si7 chin-chiaN3 siau2 bou2 siau2 gah chit khoan2 heng5--e5. Tong-si5 e5 sia7-hoe7 but8-chu khiam3-khoat, chhi7 1 e5 gin2-a2 toa7 han3 bo5 hiah kan2-tan, cha-bou2-kiaN2 beh cho3--lang5, long2 ai3 kong2 pheng3-kim, m7-si7 pe7-bu2 tham chai5, sit8-chai7 si7 seng-oah8 phaiN2 tou7. 
   Chheng--a2 19 hoe3 hit ni5, chhu3--nih u7 chhun 3 ban7 goa7 khou, bat khi3 keh-piah chng siong3 koe3 1 e5 kou-niu5-a2, siang hong long2 u7 hah8-i3, m7-koh tui3-hong ma7-si7 kan-khou2 ka-teng5, phin2-kong2 pheng3-kim ai3 5 ban7, toa7-piaN2 kap kim-a2 long2 taN2 chai7-lai7, an2-ni ma7 sng3 kong-to7. Chng-kha lang5 khiam3 chiN5 iong7 e5 si5, long5-hoe7, gin5-hang5 m7-bat chhap--in koe3, kan-taN e7-tang3 chu7-lek8-kiu3-che3 nia5, chio hoe7-a2 si7 siong7 kan2-tan e5 hoat-tou7, chit chun7 e5 “Bin5-kan hou7-chou7 hoe7” si7 chiN5-hoe7, hit-si5 long2-si7 chhek-a2 hoe7, iong7 100 kin chhek-a2 cho3 tan-ui7, pio e5 kui-chek kap chit-ma2 kang7-khoan2, cheng-chha tak8-pai2 beh pio e5 si5, hoe7-thau5 ai3 pan7 toh chhiaN2 hoe7-kha, che kio3 cho3 “Chiah8 hoe7”. Chheng--a2 in a-bu2 kong2 beh chhut-bin7 chio 1 tin7 hoe7-a2, thang pou2-thiap pheng3-kim e5 chha-giah8. Nah chai hit ni5 hoat-seng Tai5-oan5 chhut-mia5 e5 pat-chhit hong-thai kiam chui2-chai, ka7 1 koa2 khah lam2 e5 chhu3 koa3 hian liau2-liau2, Chheng--a2 in tau si7 tek kong2-a2 chhu3, chhu3-teng2 kham3 chhau2--e5, tong-jian5 be7 kham--tit, kui chhu3 lai7 im phong2-phong2, chui2 hou3 kui2 na7 kang iau2-boe7 ta. 
   Toa7-chui2 koe3 liau2, chhu3-piN keh-piah long2 leh khi2 sin chhu3, Chheng--a2 siuN7-kong2 tek-kong2-a2 chhu3 pun2-te2 to7 chin bo5 iong2--a, chit siaN bo5 teng5 khi2 ma7 m7-si7 pan7-hoat, bou2 khah ban7 chiah chhoa7 bo5-iau3-kin2, iau2-si7 kui ke-hoe2-a2 toa3 e5 chhu3 ai3 seng khi2, to7 ka7 chin3-cheng5 sou2 khiam7--e5 kap hoe7-thau5-chiN5 long2 iong7 lai5 khi2 chhu3, pai3-thok hm5-lang5-po5--a2 khi3 keh-piah chng ka7 hit e5 kou-niu5-a2 hoe7 sit-le2, chhiaN2 oan7--leh, u7 kau3 pheng3-kim giah8 chiah koh kong2. 
   U7 1 ku3 oe7 kong2 “Sio-chiu2 ju2 khe7 ju2 phang, kou-niu5-a2 ju2 khe7 ju2 lau7”, ma7 u7 lang5 kong2 “Se3-kan kan-taN 2 hang7 mih8-kiaN7 be7 oan7--leh, cheng3-hu2 e5 chou-a2 kap kou-niu5-a2 e5 ni5-hoe3”, koe3 bo5 joa7 ku2, hit e5 pheng3-kim ai3 5 ban7 khou--e5 to7 cho3--lang5-a. Chheng--a2 thiaN tioh8 siau-sit, be7-su si7 phang3-kiN3 1 e5 bou2, sim-koaN lai7 chin kan-khou2, m7-koh seng-oah8 e5 taN3-thau5-a2 kang7-khoan2 ti7 i e5 keng-kah-thau5, tang7-khoaiN5-khoaiN5, lian5 beh oan3-than3 to bo5 si5-kan. Khi2 chhu3 khai e5 chiN5 pi2 i an3-sng3--e5 chhiau-koe3 chin che7, chiN5 bo5 kau3 iong7, e7-tang3 chioh8--e5 chioh, e7-tang3 chhoah--e5 ma7 chhoah, mih8-kiaN7 khe7 ku2 e7 kiam2, che3 khng3 ku2 e7 ke, ju2 chek si7 ju2 toa7-tiau5, koh be7 au3 be7 noa7, lek8 si2 Chheng--a2 chit e5 siau3-lian5-ke-a2. 
   U7 1 pai2, khi3 ke--nih long5-hoe7 nia2 pui5-liau7, tng7 tioh8 1 e5 be7 chiong2-koan3 e5 kou-niu5-a2, ka7 i kong2 khai 5 khou gun5 be2 20 ban7 e5 hi-bang7. Pun2-te2 Chheng--a2 in3-kong2 i si7 san3 lang5, bo5 chiN5 thang be2 chit khoan2 mih8. Beh tng2--khi3 e5 si5-chun7, kou-niu5-a2 iau2 ti7 long5-hoe7 khau2, khoaN3 tioh8 Chheng--a2 chhut--lai5, ka7 i kong2 : “Se3-kan chin-chiaN3 e5 san3 lang5 si7 lian7 hi-bang7 to bo5 e5 lang5.”
   Chit ku3 oe7 hou7 Chheng--a2 sim-koaN-thau5 chhek8 1 tio5, u7-iaN2, chiau3 i bok8-chian5 an2-ni choh sit, cho3 gu5 cho3 be2 thoa 1-si3-lang5, khiam3 e5 che3-bu7 ma7 han5 be7 li7, koh-khah bian2 kong2 chhoa7-bou2, chhiaN5 sio2-ti7 sio2-moe7, goan5-pun2 i bo5 leh siuN7 chit e5 bun7-te5, m7-si7 i m7 chai, si7 i m7 kaN2 bin7-tui3 hian7-sit8 khi3 siuN7, lioh8-lioh8--a peng-toaN to7 beh lai5--a, i si7 toa7-kiaN2, lau7-pe7 u7 peN7, e7-sai2 chheng2-kiu5 khah ban7 chiah khi3, m7-koh cheng3-hu2 e7-tang3 hou7 li2 khiam3 be7-tang3 hou7 li2 to2, kin2-cha2-ban7 long2 ai3 han5, kau3-si5 chhu3--nih beh an2-choaN2 ? 20 ban7, na7 u7 20 ban7 khou tai7-chi3 to7 kai2-koat--a ! Hit si5 i lak-te7-a2 lai7 tu2-ho2 kiau2 pui5-liau7 chiN5 liau2 koh u7 chhun, to7 keng2 1 tiuN te5-ang5 sek lang5 kong2 si7 “Chhiah-gu5-a2” e5 5 khou gin5-phio3 tu hou7 kou-niu5, kong2 beh be2 hi-bang7. Be7 chiong2-koan3 e5 kou-niu5-a2 khoaN3 tioh8 u7 lang5 hou7 i chhui siau seng5-kong, chin chiaN5 hoaN-hi2, iong7 iau-kiau e5 chhio3 bin7 mng7 i kah-i3 siaN2-mih8 ho7-be2, Chheng--a2 chai7-lai5 to7 chin han2-tit kap siau3-lian5 cha-bou2 gin2-a2 chih-chiap, khoaN3 tioh8 chit e5 lau5 thau5-chang-boe2-a2 e5 kou-niu5-a2 jiat8-sim leh ka7 i tau3 keng2 ho7-be2, he m7-si7 kan-taN ka7 chiong2-koan3 be7--i nia5, si7 chin-chiaN3 e5 koan-sim, kam2-kak chit 5 khou gun5 it-teng7 be7 ke-liau2--e5. 
   Jit8-chi2 tui3 choh-sit lang5 bo5 siaN2 i3-gi7, m7-koh tiat8-su e5 jit8-chi2 tui3 tiat8-piat8 e5 hi-bang7 si7 u7 i3-gi7--e5, chhin-chhiuN7 kou2-cha2 u7 1 hun7 po3-choa2 kio3 cho3 “3 6 9 sio2 po3”, to7-si7 tak8 ko3 goeh8 e5 chhe 3, chhe 6 kap chhe 9, 13, 16, 19, 23, 26, 29, long2 u7 chhut po3-choa2, si7 i2 bun5-hak8 ui5 chu2 e5 kou2-chui khan-but8. Ai3-kok-chiong2-koan3 si7 tak8 ko3 goeh8 kiN3 5 to7 khui-chiong2, chhe 5, 15 kap 25, 1 ko3 goeh8 3 ki5, boe2--a2 toe3 i si5-kiaN5 e5 “ta2 chia lo2” ma7-si7 kiN3 5 to7 hoat-sio. Chheng--a2 be2 chiong2-koan3 liau2-au7, tan2 hit ko3 goeh8 e5 15 thang tui3 chiong2. Hit chun7 in hit chng bo5 lang5 u7 sin-bun5 po3-choa2, m7 chai beh khi3 toh ui7 tui3 chiong2, siuN7 beh chheng2-kau3 chng--nih e5 lang5 koh kiaN lang5 chhio3, kau3 beh-tau3, tong3 be7-tiau5--a, thih-be2 khia5--leh, khi3 ke--nih chhoe7 sin-bun5, ma7 m7 chai siang2 u7 leh hou7 lang5 tui3, kiaN5--ah kiaN5, koh seh8 lai5 kau3 long5-hoe7 mng5-chhui3, chin tu2-ho2, kou-niu5-a2 iau2 ti7 hia, Chheng--a2 bin7 ang5-ang5 ka7 chiong2-koan3 sa--chhut-lai5, kong2 i m7 chai beh an2-choaN2 tui3 chiong2. Ho2-sim e5 kou-niu5 ka7 i kong2 sui-bong2 si7 15 khui chiong2, m7-koh ai3 16 e5 sin-bun5 chiah u7 leh be7, na7 bo5, e7-sai2 bin5-a2-chai3 koh chau2--1-choa7, kau3-si5 chiah chhoa7 i khi3 chiong2-koan3 hang5 khoaN3 khui siaN2-mih8 ho7-be2. 
   Na7 beh ti7 15 hit me5 tui3 chiong2, e7-sai2 thiaN kong2-pou3 tian7-tai5, m7-koh kan-taN po3 toa7 chiong2 na7-tiaN7, koh kong2 Chheng--a2 in tau ma7 bo5 Radio, phaiN2-se3 hou7 lang5 chai-iaN2 i be2 chiong2-koan3, m7-kaN2 khi3 pat8-lang5 hia thiaN. Hoan-tng2-kang, chhan5--nih e5 khang-khoe3 pang3 be7 li7, ui3 chng--nih khi3 kau3 ke-a2 lai5 khi3 1-choa7-lou7 khia5 thih-be2 ai3 tiam2-goa7-cheng ku2, siuN phah-sng2 si5-kan, to7 ka7 chiong2-koan3 lau5 ti7 sio2-chia2 hia, pai3-thok keh-tng2-kang the3 i tui3 chiong2, na7 u7 tioh8 chiah ka7 Chheng--a2 thong-ti--1-siaN. 
   Hit chai2-khi2, Chheng--a2 thau3-cha2 to7 khi3 le5 chhan5, jit8-thau5 to iau2-boe7 chhut--lai5, 1-si5-a2 kiaN2 i bak8-chiu to7 liah8 chhan5-thau5-lou7-a2 siong3--1-e7, it-tit8 siong3 kau3 koe3-tau3, iau2-si7 bo5 khoaN3 tioh8 be7 chiang2-koan3 e5 kou-niu5. Tiong-tau3, in sio2-moe7 koaN7 png7 lai5 chhan5--nih hou7 chiah8, ma7-si7 na2 chiah8 na2 khoaN3 lou7-a2, long2 bo5 tng5 thau5-chang-boe2-a2 e5 iaN2-jiah. 5 khou beh tioh8 20 ban7, tong-jian5 bo5 hiah kan2-tan, kau3 jit8-thau5-iaN2 chhia5 koe3 chhih-tek-a2 boe2, i chai-iaN2 hi-bang7 to7-si7 kan-taN hi-bang7 nia5, m7-si7 chai7-un2--e5, lioh8-lioh8--a2 jit8-thau5-kng beh hoan2 cho3 ang5-he5--a, si2-sim--a. Ti7 i khan gu5 chun2-pi7 beh tng2 khi3 hioh-am3 e5 lou7--nih, soah khoaN3 tioh8 hit e5 kou-niu5 ui3 hit peng5 chong5--lai5, chau2 gah chhoan2-phiN7-pheN7. KhoaN3 tioh8 Chheng--a2, kou-niu5 chiah na2 chhoan2 na2 chhio3, kong2 : “Tioh8--a, tioh8 chiong2--a !”
   Hiong-tin3 sou2-chai7 bo5 choan-bun5 sang3 po3-choa2--e5, chai7-lai5 long2-si7 iu5-kiok8 lian7 phoe cho3-hoe2 sang3--e5, 1 kang chiah sang3 1 choa7 nia5. Ke--nih e5 chiong2-koan3 hang5 ma7 ai3 e-pou 2 tiam2 goa7 chiah u7 po3-choa2 thang hong5 tui3 chiong2, kou-niu5-a2 tui3 liau2, khia5 thih-be2 beh lai5 chng--nih, lou7--nih thih-be2 soah lak-lian2, khioh kui pou ku2 chiah ho2, khia5 bo5 kui2 pou7 koh lak, bu2 gah chhiu2 ou-so5-so5, chhoe7 kau-a2-chui2 se2 chiok ku2 be7 chheng-khi3, boe2--a2, khoaN3 thiN-sek bo5 cha2, kui-khi3 thih-be2 phiaN ti7 lou7 piN tek-na5 lai7, kiaN5 lou7 lai5, chiah e7 chit si5 chiah kau3. Chheng--a2 thiaN tioh8 kou-niu5 hoah-kong2 “tioh8 chiong2”, hoaN-hi2 gah, kam2-kak i e5 khi3-un7 leh kiaN5--a, u7-iaN2 u7 hi-bang7 to7 u7 ki-hoe7. Boe2-chhiu2 chiah chai i m7-si7 tioh8 tioh8 20 ban7, si7 tui3 tioh8 boe2 2 ji7, chiah 100 khou nia5. Khai 5 khou, tioh8 100, iau2 sng3 be7 bai2. Chheng--a2 siuN7 beh ka7 100 long2 oaN7 cho3 au7 ki5 e5 chiong2-koan3, an2-ni 20 tiuN khah u7 iaN5-bin7, kou-niu5 ka7 i tong3, kong2 e7 ju2 be2 ju2 che7, be7-su poah8-kiau2, ju2 poah8 ju2 toa7 m7 ho2, na7 u7 hok-khi3, 1 tiuN to7 e7 tioh8. Chheng--a2 to7 pai3-thok kou-niu5-a2 the3 i khi3 nia2 chiong2, 100 khou to7 kia3 ti7 hit e5 kou-niu5 hia, 1-ki5 khau3 5 khou, tak8 ki5 long2 kau-koan 1 tiuN. Hit am3, Chheng--a2 chai3 kou-niu5 tng2 khi3 tek-na5 chhoe7 i lak-lian2 e5 thih-be2, the3 i khioh hou7 ho2, siuN7-kong2 thiN to am3--a, poe5 i tng2 khi3 kau3 ke--nih. 
   Koh lai5 pian7 na7 chhe 6, 16 iah 26, Chheng--a2 na7 u7 eng5, u7-tang5-si5-a2 e7 ka-ti7 khi3 ke-a2 chhoe7 kou-niu5 tui3 chiong2. U7-si5-a2 khang-khoe3 khah kiap, hit e5 kou-niu5 e7 theh8 sin-bun5 lai5 hou7 Chheng--a2 tui3, piau2-si7 bo5 phian3--i. 100 khou ma7 poaN3-ni5-goa7 chiah khai liau2, m7-kok lian7 2 ji7--e5 ma7 m7-bat koh tui3--tioh8. Chng lai7 lang5 khoaN3 tiaN7-tiaN7 u7 1 e5 lau5 tng5 thau5-chang-boe2-a2 e5 ke-chhi7 kou-niu5 lai5 chhoe7 Chheng--a2, khoaN3--khi2-lai5 koh chin iau-kiau e5 bou5-iuN7, u7-iaN2 si7 ou-kan-a2 te2 tau7-iu5, chin-chiaN3 bo5 te3 khoaN3, gong7 Chheng--a2 koh u7 gong7-hok, soah u7 koa2 him-sian7. 
   Ti7 peng-toaN lai5 e5 cheng5 1 ko3 goeh8, Chheng--a2 bian2 pheng3-kim to7 chhoa7 tioh8 hit e5 be7 chiong2-koan3 e5 kou-niu5-a2. 
（“Pha-hng e5 kou3-su7” Tai5-pak-chhi7:Tai5-gi2 Thoan5-po3, 2000 ni5 3 goeh8 Chhou-pan2)
</CL>
<HL>

屏風表演班《長期玩命》系列e5 第3劇叫做〈空城狀態〉，戲內底有1 個老歲仔，講為著高雄beh 發行彩券，專工beh 搬去hia toa3。當然，che 是編e5 故事nia5，be7 使 ka7 當做真--e5。M7-koh 也透露1 個訊息，人類是為著希望leh 活--e5，無論希望 e5 機率是偌細、偌無可能。我想著古早阮hia 憨清--仔買獎券e5 故事。Hit陣e5 第一特獎才20 萬箍 nia5，若換做這陣e5 錢是偌濟？我ma7 be7 曉講，用我囡仔人e5 算法，hit 當時上貴e5 紅豆枝仔冰1 支是5 角銀，chit-ma2 市面上e5 枝仔冰1 支15 箍，an2-ni 來算，tu2 好30 倍，20 萬變做600 萬！Kam2 有準？Che 無重要，橫直真濟錢就著--a。 
Hit陣e5 獎券叫做愛國獎券，意思講「無著獎ma7 準做愛國，be7 加了--e5」。1 聯共號--e5 ka2-na2是有6 張，1 張5 箍，共款用枝仔冰e5 價數來計算，10 支紅豆仔冰應該是這時e5 150箍。150箍e5 第一特獎是600萬，an2-ni 講--來，高雄e5 彩券1 張100箍，第一特獎ai3 400 萬chiah 有合理，m7-koh in ka2-na2 才50 萬nia5，算--來有較酷橫。我m7 是專門beh 討論彩金偌濟才有公道--e5，kan-taN ti7 講這個憨清--仔買獎券e5 故事進前，ai3 先了解1 寡基本背景nia5。 
憨清--仔是人keng5-the2--e5。伊無影講有偌憨，自in 阿爸he-ku be7 做了後，厝--nih 7 分外地攏靠伊 leh 拚，17 歲囡仔就勇gah 若牛--leh，做大人工課，定定ti7 田--nih 摸gah m7 知暗，庄--nih e5 人問伊講：「清--仔，你hiah 拚beh創啥？」 
伊就會真正經ka7 人應講：「阮阿爸講ai3 較拚--leh，thang 儉看有寡某本--無。」 
就是an2-ni，庄內攏笑清--仔leh痟娶某，為某拚gah hiah 艱苦。清--仔老父帶著症頭，老母生3 個後生2 個查某子了，身體本chiaN5 就有較虛，koh 著款厝內外兼做園--nih e5 工課，有時去田--nih tau3作，略略--仔就giong7-beh 暈--去。伊是大子，大漢小妹減伊 2 歲，細漢小弟iau2 未度che3，攏是有嘴無手--e5，無拚是beh an2-choaN2 過日？伊beh 緊娶某 ma7 是it 著有人thang tau3 腳手，m7 是真正痟某痟gah 這款形--e5。當時e5 社會物資欠缺，飼1 個囡仔大漢無hiah 簡單，查某子beh 做--人，攏ai3 講聘金，m7 是父母貪財，實在是生活歹渡。 
清--仔19 歲hit 年，厝--nih 有chhun 3 萬外箍，bat 去隔壁庄相過1 個姑娘仔，雙方攏有合意，m7-koh 對方ma7 是艱苦家庭，phin2 講聘金ai3 5 萬，大餅kap 金仔攏taN2 在內，an2-ni ma7 算公道。庄腳人欠錢用e5 時，農會、銀行m7-bat chhap--in 過，kan-taN 會當自力救濟nia5，招會仔是上簡單e5 法度，這陣 e5「民間互助會」是錢會，hit 時攏是粟仔會，用100 斤粟仔做單位，標 e5 規則kap chit-ma2共款，精差逐擺beh 標e5 時，會頭ai3 辦桌請會腳，che 叫做「食會」。清--仔in 阿母講beh 出面招1 tin7 會仔，thang 補貼聘金e5 差額。Nah知hit 年發生台灣出名e5 八七風颱兼水災，ka7 1 寡較lam2 e5 厝蓋掀了了，清--仔in兜是竹管仔厝，厝頂蓋草--e5，當然be7 堪--得，歸厝內淹 phong2-phong2，水hou3 幾若工iau2 未礁。 
大水過了，厝邊隔壁攏leh 起新厝，清--仔想講竹管仔厝本底就真無勇--a，這聲無重起ma7 m7 是辦法，某較慢chiah 娶無要緊，iau2 是歸家伙仔toa3 e5 厝ai3 先起，就ka7 進前所儉--e5 kap 會頭錢攏用來起厝，拜託媒人婆--仔去隔壁庄ka7 hit 個姑娘仔會失禮，請緩--leh，有夠聘金額chiah koh 講。 
有1 句話講「燒酒愈khe7 愈芳，姑娘仔愈khe7 愈老」，ma7 有人講「世間kan-taN 2 項物件be7 緩--leh，政府e5 租仔kap 姑娘仔e5 年歲」，過無偌久，hit 個聘金ai3 5 萬箍--e5 就做--人-a。清--仔聽著消息，be7 輸是phang3 見1 個某，心肝內真艱苦，M7-koh 生活e5 擔頭仔共款ti7 伊e5 肩胛頭，重khoaiN5-khoaiN5 ，連beh 怨歎都無時間。起厝khai e5 錢比伊按算--e5 超過真濟，錢無夠用，會當借--e5 借，會當chhoah--e5 ma7 chhoah，物件khe7 久會減，債khng3 久會加，愈積是愈大條，koh be7 漚be7 爛，lek8 死清--仔這個少年家仔。 
有1 擺，去街--nih 農會領肥料，tng7 著1 個賣獎券e5 姑娘仔，ka7 伊講khai 5 箍銀買20 萬e5 希望。本底清--仔應講伊是散人，無錢thang 買這款物。Beh 轉--去e5 時陣，姑娘仔iau2 ti7 農會口，看著清--仔出--來，ka7 伊講：「世間真正e5 散人是連希望都無e5 人。」 
這句話hou7 清--仔心肝頭chhek8 1 tio5，有影，照伊目前an2-ni 作穡，做牛做馬拖1 世人，欠e5 債務ma7 還be7 離，koh較免講娶某、chhiaN5 小弟小妹，原本伊無leh 想這個問題，m7 是伊m7 知，是伊 m7 敢面對現實去想，略略--仔兵單就beh 來--a，伊是大子，老父有病，會使請求較慢chiah 去，m7-koh 政府會當hou7 你欠be7 當hou7 你倒，緊早慢攏ai3 還，到時厝--nih beh an2-choaN2？20 萬，若有20 萬箍代誌就解決--a！Hit 時伊lak 袋仔內tu2 好繳肥料錢了koh 有chhun，就揀1 張茶紅色人講是「赤牛仔」e5 5 箍銀票tu hou7 姑娘，講beh 買希望。賣獎券e5 姑娘仔看著有人hou7 伊推銷成功，真誠歡喜，用妖嬌 e5 笑面問伊合意啥物號碼，清--仔在來就真罕得kap 少年查某囡仔接接，看著這個留頭鬃尾仔e5 姑娘仔熱心leh ka7 伊tau3 揀號碼，he m7 是kan-taN ka7 獎券賣--伊nia5，是真正e5 關心，感覺這5 箍銀一定be7 加了--e5。 
日子對作穡人無啥意義，m7-koh 特殊e5 日子對特別e5 希望是有意義--e5，親 像古早有1 份報紙叫做《三六九小報》，就是逐個月e5 初3、初6 kap 初9、13、16、19、23、26、29，攏有出報紙，是以文學為主e5 古錐刊物。愛國獎券是逐個月見5 就開獎，初5、15 kap 25，1 個月3 期，尾--仔toe3伊時行e5【大家樂】 ma7 是見5 就發燒。清--仔買獎券了後，等hit 個月e5 15 thang 對獎。Hit陣in hit 庄無人有新聞報紙，m7 知beh 去toh 位對獎，想beh 請教庄--nih e5 人koh 驚人笑，到 beh 晝，擋be7-tiau5--a，鐵馬騎--leh，去街--nih chhoe7 新聞，ma7 m7 知siang2 有 leh hou7 人對，行--ah 行，koh seh8 來到農會門嘴，真tu2 好，姑娘仔iau2 ti7 hia，清--仔面紅紅ka7 獎券sa--出-來，講伊 m7 知beh an2-choaN2 對獎。好心e5 姑娘ka7 伊講雖罔是15 開獎，m7-koh ai3 16 e5 新聞chiah 有leh 賣；若無，會使明仔再koh 走--1-choa7 ，到時chiah chhoa7 伊去獎券行看開啥物號碼。 
若beh ti7 15 hit 暝對獎，會使聽廣播電台，m7-koh kan-taN 報大獎na7-tiaN7 ，koh 講清--仔in兜ma7 無Radio，歹勢hou7 人知影伊買獎券，m7 敢去別人 hia 聽。翻轉工，田--nih e5 工課放be7 離，ui3 庄--nih 去到街仔來去1-choa7 路騎鐵馬ai3 點外鐘久，siuN 扑損時間，就ka7 獎券留ti7 小姐hia，拜託隔轉工替伊對獎，若有著chiah ka7 清--仔通知--1-聲。 
Hit 早起，清--仔透早就去犁田，日頭都iau2 未出--來，1 時仔子伊目珠就掠田頭路仔相--1-下，一直相到過晝，iau2 是無看著賣獎券e5 姑娘。中晝，in 小妹koaN7 飯來田--nih hou7 食，ma7 是那食那看路仔，攏無長頭鬃尾仔e5 影跡。5 箍beh tioh8 20萬，當然無hiah 簡單，到日頭影斜過刺竹仔尾，伊知影希望就是kan-taN 希望nia5，m7 是在穩--e5，略略--仔日頭光beh 反做紅霞--a，死心--a。Ti7 伊牽牛準備beh 轉去歇暗e5 路--nih，煞看著hit 個姑娘 ui3 hit 爿chong5--來，走gah 喘phiN7-pheN7 。看著清--仔，姑娘chiah那喘那笑，講：「著--a，著獎--a！」 
鄉鎮所在無專門送報紙--e5，在來攏是郵局連批做伙送--e5，1 工才送1 choa7 nia5。街--nih e5 獎券行ma7 ai3 e 晡 2 點外chiah 有報紙thang hong5 對獎，姑娘仔對了，騎鐵馬beh 來庄--nih，路--nih 鐵馬煞lak-lian2，khioh 歸晡久才好，騎無幾步koh lak，bu2 gah 手烏so5-so5，chhoe7 溝仔水洗足久be7 清氣，尾--仔，看天色無早，kui-khi3 鐵馬phiaN ti7 路邊竹林內，行路來，才會這時才到。清--仔聽著姑娘喝 講「著獎」，歡喜gah，感覺伊e5 氣運leh 行--a，有影有希望就有機會。尾手才知伊 m7 是著著20 萬，是對著尾2 字，chiah 100 箍 nia5。Khai 5箍，tioh8 100，iau2 算be7 bai2。清--仔想beh ka7 100 攏換做後期e5 獎券，an2-ni 20 張較有贏面，姑娘ka7 伊擋，講會愈買愈濟，be7 輸poah8-kiau2，愈poah8 愈大m7 好，若有福氣，1 張就會tioh8。清--仔就拜託姑娘仔替伊去領獎，100箍就寄ti7 hit 個姑娘hia，1 期扣5箍，逐期攏交關1 張。Hit 暗，清--仔載姑娘轉去竹林chhoe7 伊lak-lian2 e5 鐵馬，替伊khioh hou7 好，想講天都暗--a，陪伊轉去到街--nih。 
Koh 來便若初6、16 iah 26，清--仔若有閒，有tang 時仔會家己去街仔chhoe7 姑娘對獎。有時仔工課較kiap，hit 個姑娘會提新聞來hou7 清--仔對，表示無騙--伊。100箍 ma7 半年外才khai 了，m7-koh 連2 字--e5 ma7 m7-bat koh 對--著。庄內人看定定有1 個留長頭鬃尾仔e5 街市姑娘來chhoe7 清--仔，看--起-來koh 真妖嬌e5 模樣，有影是烏矸仔te2 豆油，真正無te3 看，憨清--仔koh 有憨福，煞有寡欣羨。 
Ti7 兵單來e5 前1 個月，清--仔免聘金就娶著hit 個賣獎券e5 姑娘仔。
（《Pha荒e5故事》台北市：台語傳播，2000年3月初版） 
</HL>