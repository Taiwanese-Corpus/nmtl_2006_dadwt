<CL>
  Jin5-seng u7 chin che7 tai7-chi3 hou7 lang5 be7 an3-sng3--tit. Goan5-pun2 goa2 m7-si7 beh cho3 choh-ka--e5, boe2--a2, si5-tai7 pian3-chhian, gin2-a2 si5 goa2 sou2 bong7-siong2--e5, soah be7-tang3 sit8-hian7, m7-koh kau3 chit chun7 to2-tng2 khi3 siuN7, ma7 sim-sek sim-sek. Goa2 se3-han3 to7 kong2-oe7 be7 chheng-chho2, toa7-chih8 koh heng3-thih8, eng-kai m7-si7 khau2-chai5 joa7 lai7 e5 kha-siau3, siuN7-be7-kau3 chit si5 e7 ti7 tian7-tai5 cho3 chiat-bok8, kong2--lai5 kap goa2 gin2-a2 si5-tai7 khi3 oh8 beh cho3 pian7-su7, sou2 siu7 e5 hun3-lian7 u7 koan-he7. 
  Goa2 chhut-si3 e5 chng-kha chin san3-chiah, jin5-lui7 sou2-u7 e5 ng3-bang7 long2 ti7 thou5--nih, peng2 thou5 chhoe7 chiah8--e5 m7-si7 kan-taN ah-a2 chhoe7 tou7-un2 nia5, lang5 iong7 le5, ti-thau5 chit lui7 e5 ke-si tau3 kha-chhiu2, thou5 peng2 liau2 koh-chai3 peng2, seN chhut e7 hou7 lang5 oah8 mia7 e5 chiah8-mih8. U7 lang5 peng2 thiam2--a, khi3 goa7-te7 chhoe7 seN-lou7, e7-tang3 kui2 kang kha-chhiu2 chheng-khi3 tam-tam e5 jit8-chi2 na2 chhiuN7 thian-tong5. Ou-siong5 chek--a2 to7-si7 an2-ni chiah khi3 cho3 pian7-su7--e5. I m7-si7 goan2 chng--nih e5 lang5, m7-koh chng-kha to7-si7 chng-kha, khi3 kau3 toh ui7 to kang7-khoan2 san3-gah hou7 lang5 tioh8-kiaN. I si7 goan2 A-pa cho3 peng e5 peng5-iu2, the3-ngou2 liau2-au7, koh u7 leh sio chhoe7. Goa2 thak8 kok-hau7 beh seng 4 ni5 e5 hioh-joah8, i chheng7 gah chin sin-su7 khoan2, kong2 chit chun7 m7-si7 ‘Ou-siong5’, i kio3 cho3 ‘Li2-kian3’, che si7 i e5 pian7-su7 mia5. I thau5 pai2 cheng3-sek giah8 maikhuh cho3 pian7-su7 to7-si7 Jit8-pun2 phiN3 “Li2-kian3 pat-khian2 toan7”, m7-chiah ho7 chit e5 mia5 ki3-liam7. 
  Hit chun7 A-pa pai3-thok i chhoa7 goa2 khi3 tou-chhi7 oh8 sai-a2 cho3 pian7-su7. I 1-si3-lang5 phaiN2-mia7 tiaN7--a, cho3 lang5 e5 toa7-kiaN2 ai3 lau5 ti7 chhan5--nih cho3 thou5-gu5, m7-koh goa2 chit e5 hau7-seN chin gau5 thak8-chheh, chin koai-khiau2, choh-sit siuN phah-sng2. Ou-siong5 chek--a2 chin-chiaN3 ka7 goa2 kho2-chhi3. Kho2 siaN2-mih8--ou, tong-jiang5 si7 kho2 Tai5-gi2! Che kap goa2 chit si5-chun7 soan2-tek iong7 Tai5-gi2 sia2-chok eng-kai u7 koan-he7 chiah tioh8. 
  ThiaN-kong2 kou2-cha2 e5 tian7-iaN2 si7 u7 iaN2 bo5 siaN--e5, su-iau3 u7 lang5 kai2-soeh kiok8-cheng5 hou7 koan-chiong3 thiaN, che to7-si7 pian7-su7 e5 khi2-thau5. Boe2--a2 u7 chin che7 se-iuN5 phiN3, Jit8-pun2 phiN3, sui-bong2 u7 siaN--a, m7-koh ji7-bou7 khoaN3 bo5 e5 koan-chiong3 iau2-si7 su-iau3 lang5 iong7 Tai5-gi2 hoan-ek8--chhut-lai5, pian7-su7 koh ju2 tiong7-iau3. Ou-siong5 chek--a2 sia2 kui2 choa7 Han3-ji7, kio3 goa2 iong7 Tai5-gi2 kong2 chhut i3-su3, ai3 kong2 hou7 goan2 i--a kap a-kong, a-ma2 thiaN u7, in long2 kan-taN chiaN u7 Tai5-gi2 nia5. Goa2 su-iau3 ka7 chit khoan2 e5 tai7-chi3 seng kong2 chim-chiok, koh lai5 chiah u7 hoat-tou7 kong2 「Kou3-khau2--e5 kap pian7-su」 hoat-seng siaN2-mih8 tai7-chi3. 
  Li2-kian3 sian--e5 si7 ti7 Ji7-lim5 ke-a2 1 keng hi3-hng5 cho3 pian7-su7. Kou2-cha2-oe7 e5 hi3-hng5 chit chun7 kio3 cho3 hi3-iN7, kan-taN Ji7-lim5 ke-a2 to7 u7 3 keng, thang chai-iaN2 Tai5-oan5 lang5 heng3 khoaN3 hi3 e5 ko3-seng3. 1 keng hi3-hng5 siong7 chio2 ma7 ai3 u7 4 e5 lang5. 1 e5 ti7 ki-pang5 pang3 iaN2-phiN3, 1 e5 si7 kang7-khoan2 ti7 ki7-pang5 e5 pian7-su7, leng7-goa7 1 e5 ti7 hi3-hng5 hiong3 goa7-khau2 e5 thang-a2 lai7 be7 hi3-phio3, siong7-boe2--a2 1 e5 to7-si7 kou3-khau2--e5, lang5-kheh beh jip8-tiuN5 ai3 khoaN3 phio3, na7 bo5 toa7-lang5 chhoa7 e5 gin2-a2 tioh8-ai3 be2 poaN3-phio3, hak8-seng kap a-peng-ko na7 bo5 chheng7 che3-hok8 tioh8-ai3 khoaN3 cheng3-kiaN7 chiah e7-sai2 be2 iu-thai7 phio3. 
  Kou3-khau2--e5 long2 e7 koh kiam kou3 thih-be2, hit chun7 iau2 bo5 lang5 sai2 chhia khi3 khoaN3 tian7-iaN2, lian7 khia5 Outoubai--e5 to chin han2--tit, hi3-hng5 piN long2 u7 tah 1 pai5 peN5-a2 hou7 thih-be2 khe7 khah be7 lam5 hou7 phak8 jit8, thih-be2 kia3 hia e5 si5, kou3 e5 lang5 e7 ka7 3 lian5-toaN, li3 1 tiuN tah thih-be2 e5 chhiu2-hoaN7-a2 teng2, 1 tiuN hou7 kia3 e5 lang5 po2-koan2, ai3 theh8 hit tiuN toaN chiah e7-tang3 nia2 thih-be2, choe3-au7 1 tiuN to7 lau5 leh cho3 peng5-ku3, chiah chai kin-a2-jit8 long2-chong2 kia3 kui2 tai5, u7 kui2 tai5 thih-be2 bo5 lang5 nia2--tng2-khi3. Pun2-te2 u7 1 e5 a-peh choan-bun5 leh kia3 chhia--e5, boe2--a2 siuN lau7 phoa3 peN7, to7 bo5 koh chhiaN3--lang5. 
  Hong3-iaN2-su kap pian7-su7 si7 choan-bun5 ki-sut8--e5, long2-si7 cha-pou--e5, be7 phio3 si7 kiam koan2 chiN5--e5, khang-khoe3 khin-kho2 chek-jin7 tang7, long2-si7 thau5-ke e5 lang5 leh hoaN7, kou3 khau2 ai3 kap lang5-kheh chih-chiap, to7 cha-bou2 gin2-a2 khah u7 nai7-seng3, kang-chiN5 ma7 bian2 hiah koan5. A-lan5 chu7 17 hoe3 khi2 to7 ti7 chia kou3-khau2, bak8 1-e7-nih ma7 3 ni5--a. Khang-khoe3 siong7 ai3 kap lang5-kheh bin7 tui3 bin7, chin che7 lang5 bat, ti7 te7-hng eng-kai sng3-si7 chhut-mia5 lang5. Goa2 thau5-pai2 khoaN3 tioh8 A-lan5 si7 ti7 hak8-hau7 chip8-the2 khi3 khoaN3 “Tang-kiang se3-un7 hoe7” e5 iaN2-phiN3, beh 1 chheng e5 hak8-seng jip8 khi3 hi3-hng5, 1 e5 1 khou. I ti7 mng5-chhui3 sng3 lang5-thau5, bu2 gah kui seng-khu koaN7, m7-koh i bin7--e5 iau2-si7 chhio3-iong5, ka2-na2 chin hoaN-hi2 hak8-seng khi3 khoaN3 chit ki tian7-iaN2-phiN3 e5 khoan2. 
  Li2-kian3 sian---e5 chhoa7 goa2 khi3 e5 thau5 1 kang, A-lan5 o-lo2 kong2: “Li2-kian3 sian--e5 khoaN3 e7 chiuN7-bak8--e5, tiaN7-tioh8 si7 chin iu-siu3 e5 sai-a2”. Pian7-su7 tioh8-ai3 tian7-iaN2 khai-si2 pang3 chiah u7 khang-khoe3, goa2 to7 ti7 hi3-hng5 mng5-chhui3 ka7 a-lang5 tau3 kou3 khau2, hou7 i khi3 chhu3-li2 kia3 thih-be2 e5 tai7-chi3. Chng-kha hi3-hng5 bo5 si5-kiaN5 chheng tiuN5, sui5-si5 e7-tang3 jip8 tiuN5 khoaN3 soa3-au7 tiuN5. Siong7-boe2 tiuN5 cho3 1-poaN3 liau2-au7, to7 khui hi3-hng5 e5 sio2-mng5 hou7 bo5 be2 phio3--e5 e7-tang3 jip8 khi3 khoaN3, bin5-kan sou2 kong2 e5 ‘Khioh hi3-boe2’ to7-si7 chit khoan2 cheng5-heng5. A-lan5 kia3 thih-be2 e5 khang-khoe3 chhu3-li2 liau2, choan-kang ti7 hi3-hng5 cheng5 be2 1 koaN7 chiau2-lai5-a2 thng5 hou7--goa2, tap-sia7 goa2 tau3 kha-chhiu2, khoaN3 i iau-kiau e5 chhio3-iong5, lian7 chiah 10 hoe3 gin2-a2 e5 goa2 to7 khi3 hou7 sahN--tioh8. 
  Hit am3, Li2-kian3 sai-hu7 choan-kang chhiaN2 goa2 khi3 Sam Liok8 Kiu2 sit8-tng5 chiah8 png7, A-lan5 si7 poe5-pin. Sit8-tng5 to7-si7 chit chun7 kong2 e5 chhan-thiaN, 3 6 9 si7 khang5-pang2 mia5, hit chun7 u7 tian7-oe7--e5 iau2 chin chio2, te7-hng tian7-oe7 long2 chiah 3 be2 niaN5, i3-su3 si7 Ji7-lim5 kiok8 e5 3, 6, 9 hoan, lang5 na7 kha3 tian7-oe7 beh kio3 chhai3, bian2 koh chha5 tian7-oe7 hoan. Chia ai3 koh kai2-soeh--1-e7, hi3-hng5 si7 e-pou 1 tiam2 1 tiuN5, 3 tiam2 te7 2 tiuN5. Thau5-tiuN5 bo5 pian7-su7, hou7 khoaN3 u7 ji7-bou7 e5 lang5-kheh ka-ti7 koan-siong2, te7 2 tiuN5 kap am3-si5 7 tiam2, 9 tiam2--e5 long2 u7 pian7-su7. E-pou e5 5 tiam2 kau3 6 tiam2 poaN3 sng3 hioh-khun3 si5-kan, goan2 chiah e7 u7 eng5 thang khi3 sit8-tng5 chiah8 am3. He si7 goa2 thau5-pai2 khi3 chhan-thiaN chiah8 png7, koh u7 iau-kiau e5 A-lan5 sio2-chia2 ka7 goa2 ngeh chhai3, be7-su u7 khoaN3 tioh8 goa2 e5 pian7-su7 chian5-tou5 si7 hiah-ni kng-beng5. 
  Goa2 e5 kong-khou3 si7 ti7 ki-pang5 kian3-sip8, thiaN sai-hu7 ka7 1 ki goa7-kok phiN3, iong7 Tai5-gi2 kong2 chhut i leh cho3 siaN2. Lian7 hi3 lai7-te2 jin5-but8 kong2 e5 oe7 ma7 ai3 iong7 Tai5-gi2 oh8 ian2-oan5 e5 khau2-khi3 kong2--chhut-lai5, kek cha-bou2 siaN, lau7-lang5 siaN kap gin2-a2 siaN. Goa7-kok lang5 e5 mia5 ki5-ki5-koai3-koai3 koh lo3-lo3 tng5, ma7 kai2 cho3 Tai5-oan5 sek--e5, chhin-chhiuN7 A-hiong5--a2, A-hui7--a2 chit-khoan2--e5, goan2 sai-hu7 siong7 chiap8 iong7--e5 cha-bou2 gin2-a2 mia5 to7-si7 A-lan5. Goa2 leh siuN7-kong2 i kam2-si7 kap A-lan5 leh loan5-ai3 ? Am3-si5, goa2 toa3 sai-hu7 in tau, i u7 chhoa7 bou2--a, sai-hu7-niu5 chin sui2, ma7 tui3 goa2 chiaN5 ho2. U7 lang5 kong2 oh8 sai-a2 ai3 ka7 thau5-ke-niu5 se2 lai7-khou3, goan2 sai-hu7-niu5 tian-to3 leh the3 goa2 se2 saN-a2-khou3. Sai-hu7 ma7 kap in bou2 kam2-cheng5 chin ho2, nah e7 koh leh kap A-lan5 kiaN5? Goa2 ju2 siuN7 ju2 hoe, toa7-lang5 e5 se3-kai3 hiah-ni7 hok8-chap8, goa2 sian siuN7 to siuN7 be7 hiau2. 
  Goa2 thau5-pai2 theh8 maikhuh kong2 oe7 si7 ti7 1 ki kio3 cho3 “Tho5-thai3-long5” e5 Jit8-pun2 phiN3, chu2-kak si7 gin2-a2. Sai-hu7 cheng5 1 kang kio3 goa2 ka7 i e5 tai5-su5 ki3 hou7 ho2, te7 2 kang te7 2 tiuN5, gin2-a2 kong2 oe7 to7 hou7 goa2 cho3 the3-siaN ian2-oan5, m7 chai an2-choaN2, goa2 be7 chin kin2-tiuN. Tai7-khai3 thian-seng taN2-thau5 to7 chin chai7, sai-hu7 kong2 goa2 oh8 pian7-su7 siuN phah-sng2 jin5-chai5, eng-kai cho3 ian2-oan5 khah u7 li7-sun5. Thau5-pai2 goa2 kong2 liau2, A-lan5 choan-kang be2 1 koan3 namune khi3-chui2 chhiaN2--goa2, piau2-si7 kheng3-chiok. 
  Tho5-thai3-long5 liau2-au7, goa2 bo5 ki-hoe7 koh cho3 chu2-kak e5 pian7-su7, m7-koh u7 1 hang7 si7 goa2 choan-bun5 bauh8 e5 khang-khoe3, tiaN7-tiaN7 u7 lang5 lai5 hi3-hng5 beh chhoe7--lang5, chit-ma2 si7 iong7 phah ji7-bou7--e5, hit chun7 choan5 m7-bat-ji7--e5, tioh8-ai3 pian7-su7 iong7 kong2--e5. Chhin-chhiuN7 ‘Bou2-bou2-lang5 goa7 chhoe7’, u7-si5-a2 khah iau3-kin2--e5 chhin-chhiuN7 ‘A-kok--a2, lin2 bou2 seN--a, kin2 tng2 khi3 cho3 lau7-pe7’, iah-si7 ‘Khui pah-hoe3 tiam3 e5 A-seng, lin2 hia u7 lang5-kheh beh be2 mih8-kiaN7, lin2 bou2 m7 chai ke3-siau3, ang5-ku-koe2 in3 1 e5 joa7 che7 ?’ Chit khoan2--e5 long2 goa2 leh kong2, chit khoan2 hok8-bu7 u7 leh ka7 lang5 siu chiN5, kong2 1 kai2 1 khou, bian2 kau hou7 hi3-hng5 thau5-ke, sai-hu7 to7 ka7 he hou7 goa2 cho3 sou2-hui3, chha-put-to 1 kang long2 u7 2, 3 khou gun5, chin ho2-khang.
  Chai2-khi2-si5 bo5 siaN2 tai7-chi3, sai-hu7 tiaN7-tiaN7 e7 ai3 khi3 tio3 hi5, lau5 goa2 tiam3 chhu3--nih sia2 hak8-hau7 kui-teng7 e5 chok-giap8. I kong2 chheh na7 thak8 bo5 ho2 be7-sai2 cho3 pian7-su7. U7 1 jit8 beh tau3, sai-hu7-niu5 be2 chhai3 tng2--lai5, hiong5-hiong5 mng7 goa2 A-lan5 e5 tai7-chi3, koh mng7 goa2 kam2-kak i cho3 lang5 siaN2-khoan2. Goa2 khi2 hoan5-lo2, sui-bong2 goa2 m7-si7 chin liau2-kai2 toa7-lang5 e5 tai7-chi3, m7-koh ke-kiam2 ma7 chai-iaN2 u7 e5 tai7-chi3 be7-sai2 chhin3-chhai2 kong2, to7 tiam7-tiam7. Sai-hu7-niu5 ia7 bo5 bian2-kiong2 goa2 kong2, jip8 khi3 chau3-kha chha2-chhai3, goa2 sim-lai7 kam2-kak tui3 i chin phaiN2-se3. Che ia7-si7 bo5 hoat-tou7 e5 tai7-chi3. 
  Sai-hu7 long2 chha-put-to 2 tiam2 poaN3 koe3 chiah e7 lai5 hi3-hng5, goa2 to7 seng lai5 ka7 A-lan5 tau3 kha-chhiu2. Goan2 2 e5 phoe3-hap8 ju2 lai5 ju2 sek8-chhiu2, i na7 leh bo5 eng5 pat8-hang7 khang-khoe3, goa2 to7 chu7-tong7 the3 i kou3 khau2. U7-si5-a2 thau5-ke lai5, mng7 kong2: “A-lan5 khi3 toeh ?” Goa2 e7 chhoe7 1 e5 li2-iu5 am-kham3, hit kang m7 chai an2-choaN2, goa2 kou3 kui pou, A-lan5 soah long2 bo5 khoaN3-kiN3 lang5-iaN2. It-tit8 kau3 te7 2 tiuN5 beh khai-si2--a, chiah khoaN3 tioh8 i bak8-khou ang5-ang5 chong5--lai5, sai-hu7 ma7 bo5-i3 bo5-i3 toe3 i kha-chhng au7 lok-song7 lok-song7 kiaN5--lai5. Goa2 ka7 li3 e5 phio3-kin kau hou7 A-lan5, to7 toe3 sai-hu7 jip8 khi3 ki-pang5. Tian7-iaN2 khai-si2 pang3 sin-bun5 phiN3 kap kian3-pun2 phiN3 e5 si5, sai-hu7 kong2 i lang5 bo5 siaN2 song2-khoai3, kio3 goa2 the3 i kong2, hit ki phiN3 goa2 bo5 sek8, sai-hu7 kong2 bo5-iau3-kin2, hoaiN5-tit8 si7 chhio3-khoe phiN3, chiau3 goa2 e5 kam2-kak kong2 to7 ho2. Goa2 iau2-si7 m7 kaN2, tu2-ho2 thau5-ke jip8--lai5, sai-hu7 to7 ka-ti7 kong2, ka7 chhio3-khoe phiN3 kong2 gah chin bo5 cheng-sin5, goa2 khoaN3 tioh8 thau5-ke bin7-sek chhau3-chhau3. 
  Hit am3 goa2 tng2 khi3 sai-hu7 in tau, khoaN3 i kap sai-hu7-niu5 oan-ke. Tang-si5-a2 si7 sai-hu7-niu5 khi3 tau5 hi3-hng5 e5 thau5-ke, kong2 A-lan5 be7 kian3-siau3, kap goan2 sai-hu7 u7 ai3-mai7 koan-he7, thau5-ke chiah e7 choan-kang kio3 in 2 e5 khi3 mng7. Sai-hu7 kong2 i kin-pun2 kap A-lan5 ia7 bo5 an2-choaN2, si7 sai-hu7-niu5 kau7 giau5-gi5, hai7 A-lan5 bak8 tioh8 phaiN2 mia5-siaN, i2-au7 ti7 ke--nih beh choaN2-iuN7 cho3 lang5? Sai-hu7-niu5 kan-taN khau3, bo5 in3 gah 1 ku3 oe7, hoan-tng2-kang, to7 tng2 khi3 goa7-ke--a. 
  Kang7 hit kang, A-lan5 ma7 bo5 lai5 hi3-hng5 kou3 khau2, thau5-ke kong2 i si5 thau5-lou7--a, hou7 goa2 5 khou, kio3 goa2 seng tai7 pan, bin5-a2-chai3 chiah koh chhoe7 1 e5 kou3-khau2--e5. Goa2 than3 chit 5 khou gun5 peng7 bo5 kai3 hoaN-hi2, thau5-khak lai7 kui e-pou long2 leh hoan5-lo2 A-lan5 sio2-chia2. 
  Koe3 1 le2-pai3, sai-hu7 khi3 chhoe7 in bou2 tng2--lai5, kong2 oaN7 beh khi3 lam5-pou7 e5 1 keng hi3-hng5 siong7-pan, bo5 hoat-tou7 chhoa7 goa2 khi3, kio3 goa2 tng2 khi3 ho2-ho2-a2 thak8-chheh, pian7-su7 chit khoan2 hang5-giap8 kin2-cha2-ban7 e7 bo5 si5-kiaN5, chhin-chhiuN7 goa2 chiah khiau2 e5 gin2-a2, chiong-lai5 it-teng7 u7 chhut-thoat. 
  Liau2-au7, goa2 bat koh khi3 hit keng hi3-hng5 khoaN3 tian7-iaN2, kou3-khau2--e5 oaN7 1 e5 sio2-chia2 m7 bat--goa2, be7 phio3--e5 iau2 e7 ki3-tit goa2, kong2 bian2 be2-phio3, kio3 kou3-khau2--e5 hou7 goa2 jip8--khi3. Pian7-su7 kong2 oe7 lau7-lang5 siaN lau7-lang5 siaN, goa2 thiaN tioh8 chin be7 koan3-si3. Tian7-iaN2 khoaN3 1 poaN3, soah chhah kong2 u7 lang5 beh chhoe7--goa2, tang-si5-a2 si7 A-lan5, i kong2 u7 bat--goa2-e5 khoaN3 tioh8 goa2 jip8 hi3-hng5, po3 i chai--e5. I chin su-liam7--goa2. 
  A-lan5 chhiaN2 goa2 khi3 peng-ko2 sek chiah8 peng, kong2 i leh cho3 chhia-chiang2, kap 1 e5 su-ki teng7-hun--a, koh 3 ko3 goeh8 to7 beh ke3--a. Goa2 it-tit8 siuN7-beh mng7 i kam2 chin-chiaN3 u7 kap goan2 hit e5 Li2-kian3 sai-hu7 loan5-ai3--koe3? SiuN7--siuN7--leh soah bo5 siuN7 beh mng7. Chong2--si7, chhin-chhiuN7 chhia-chiang2 kap su-ki, hou7-su7 kap i-seng an2-ni, kou3-khau2--e5 kap pian7-su7 loan5-ai3 ma7 si7 su3-siong5--e5. 
  Ku7-ni5, u7 1 pai2 goan2 a-pa thiaN goa2 tian7-tai5 e5 chiat-bok8 liau2-au7, ka7 goa2 kong2: “Li2 kam2 e7 ki3-tit hit e5 Ou-siong5 chek--a2 ? I khah cha2 ma7 ti7 tian7-tai5 leh kong2 kou2 neh!” 
（“Pha-hng e5 kou3-su7” Tai5-pak-chhi7:Tai5-gi2 Thoan5-po3, 2000 ni5 3 goeh8 Chhou-pan2)
</CL>
<HL>

人生有真濟代誌hou7 咱be7 按算--得。原本我m7 是beh 做作家--e5，尾--仔，時代變遷，囡仔時我所夢想--e5，煞be7當實現，m7-koh 到這陣倒轉去想，ma7 心適心適。我細漢就講話be7 清楚，大舌koh 興thih8，應該 m7 是口才偌利e5 kha-siau3，想be7 到這時會ti7 電台做節目，講--來kap 我囡仔時代去學beh 做辯士，所受e5 訓練有關係。 
我出世e5 庄腳真散chiah，人類所有e5 向望攏ti7 塗--nih，peng2 塗 chhoe7 食--e5 m7 是kan-taN 鴨仔chhoe7 肚蚓nia5，人用犁、鋤頭這類e5 ke-si tau3 腳手，塗peng2 了koh 再peng2，生出會hou7 人活命e5 食物。有人peng2 thiam2--a，去外地chhoe7 生路，會當歸工腳手清氣tam-tam e5 日子若像天堂。烏松叔--仔就是an2-ni chiah 去做辯士--e5。伊m7 是阮庄--nih e5 人，m7-koh 庄腳就是庄腳，去到toh 位都共款散gah hou7 人著驚。伊是阮阿爸做兵e5 朋友，退伍了後，koh 有leh 相chhoe7。我讀國校beh 升4 年e5 歇熱，伊穿gah 真紳士款，講這陣m7 是「烏松」，伊叫做「里見」，che 是伊e5 辯士名。伊頭擺正式giah8 maikhuh 做辯士就是日本片「里見八犬傳」，m7-chiah 號這個名記念。 
Hit陣阿爸拜託伊chhoa7 我去都市學師仔做辯士。伊1 世人歹命定--a，做人e5 大子ai3 留ti7 田--nih 做塗牛，m7-koh 我這個後生真gau5 讀冊、真乖 巧，作穡siuN 扑損。烏松叔--仔真正ka7 我考試。考啥物--ou，當然是考台語！Che kap 我這時陣選擇用台語寫作應該有關係chiah著。 
聽講古早e5 電影是有影無聲--e5，需要有人解說劇情hou7 觀眾聽，che 就是辯士e5 起頭。尾--仔有真濟西洋片、日本片，雖罔有聲--a，m7-koh 字幕看無e5 觀眾 iau2 是需要人用台語翻譯--出-來，辯士koh 愈重要。烏松叔--仔寫幾choa7 漢字，叫我用台語講出意思，ai3 講hou7 阮i--仔kap 阿公、阿媽聽有，in 攏kan-taN 聽有台語nia5。我需要ka7 這款e5 代誌先講斟酌，koh 來chiah 有法度講「顧口--e5 kap 辯士」發生啥物代誌。 
里見先--e5 是ti7 二林街仔1 間戲園做辯士。古早話e5 戲園這陣叫做戲院，kan-taN 二林街仔就有3 間，thang 知影台灣人興看戲e5 個性。1 間戲園上少ma7 ai3 有4 個人。1 個ti7 機房放影片，1 個是共款ti7 機房e5 辯士，另外1 個ti7 戲園向外口e5 窗仔內賣戲票，上尾--仔1 個就是顧口--e5，人客beh 入場ai3 看票，若無大人chhoa7 e5 囡仔著ai3 買半票，學生kap a 兵哥若無穿制服著ai3 看 證件chiah 會使買優待票。 
顧口--e5 攏會koh 兼顧鐵馬，hit陣iau2 無人駛車去看電影，連騎outoubai--e5 都真罕--得，戲園邊攏有搭1 排棚仔hou7 鐵馬 khe7 較be7 淋雨曝日，鐵馬寄hia e5 時，顧e5 人會ka7 3 聯單，li3 1 張貼鐵馬e5 手hoaN7--仔頂，1 張hou7 寄e5 人保管，ai3 提 hit 張單chiah 會當領鐵馬，最後1 張就留leh 做憑據，chiah 知今仔日攏總寄幾台，有幾台鐵馬無人領--轉去。本底有1 個阿伯專門leh 寄車--e5，尾--仔siuN 老破病，就無koh 倩--人。 
放影師kap 辯士是專門技術--e5，攏是查甫--e5；賣票是兼管錢--e5，工課輕kho2 責任重，攏是頭家e5 人leh hoaN7；顧口ai3 kap 人客接接，就查某囡仔較有耐性，工錢ma7 免hiah 懸。阿蘭自17 歲起就ti7 chia 顧 口，目1 下nih ma7 3 年--a。工課上ai3 kap 人客面對面，真濟人bat，ti7 地方應該算是出名人。我頭擺看著阿蘭是ti7 學校集體去看「東京世運會」e5 影片，beh 1 千個學生入去戲園，1 個1箍。伊ti7 門嘴算人頭，bu2 gah 歸身軀汗，m7-koh伊面--e5 iau2 是笑容，ka2-na2真歡喜學生去看這支電影片e5 款。 
里見先--e5 chhoa7 我去e5 頭1 工，阿蘭o-lo2 講：「里見先--e5 看會上目--e5，定著是真優秀e5 師仔」。辯士著ai3 電影開始放chiah 有工課，我就ti7 戲園門嘴ka7 阿蘭tau3 顧口，hou7伊去處理寄鐵馬e5 代誌。庄腳戲園無時行清場，隨時會當入場看續後場。上尾場做1 半了後，就開戲園e5 小門hou7 無買票--e5 會當入去看，民間所講e5「khioh 戲尾」就是這款情形。阿蘭寄鐵馬e5 工課 處理了，專工ti7 戲園前買1 koaN7 鳥梨仔糖hou7--我，答謝我tau3 腳手，看伊妖嬌e5 笑容，連chiah 10 歲囡仔e5 我都去hou7 sahN--著。 
Hit 暗，里見師父專工請我去三六九食堂食飯，阿蘭是陪賓。食堂就是這陣講e5 餐廳，三六九是看板名，hit陣有電話--e5 iau2 真少，地方電話攏chiah 3 碼 nia5，意思是二林局e5 3、6、9 番，人若kha3 電話beh 叫菜，免koh 查電話番。Chia ai3 koh 解說--1 下，戲園是e 晡1 點1 場、3 點第二場。頭場無辯士，hou7 看有字幕e5 人客家己觀賞，第2 場kap 暗時7 點、9 點--e5 攏有辯士。E晡 e5 5 點到6 點半算歇睏時間，阮chiah 會有閒thang 去食堂食暗。He 是我頭擺去餐廳食飯，koh 有妖嬌e5 阿蘭小姐ka7 我挾菜，be7 輸有看著我e5 辯士前途是hiah-ni7 光明。 
我e5 功課是ti7 機房見習，聽師父ka7 1 支外國片，用台語講出伊leh 做啥。連戲內底人物講e5 話ma7 ai3 用台語學演員e5 口氣講--出-來，格查某聲、老人聲kap 囡仔聲。外國人e5 名奇奇怪怪koh lo3-lo3 長，ma7 改做台灣式--e5，親像阿雄--仔、阿惠--仔這款--e5，阮師父上捷用--e5查某囡仔名就是阿蘭。我leh 想講伊kam2 是kap 阿蘭leh 戀愛？暗時，我toa3 師父in兜，伊有娶某--a，師父娘真 sui2，ma7 對我真好。有人講學師仔ai3 ka7 頭家娘洗內褲，阮師父娘顛倒leh 替我洗衫仔褲。師父ma7 kap in 某感情真好，nah 會koh leh kap 阿蘭行？我愈想愈 hoe，大人e5 世界hiah-ni7 複雜，我sian 想都想be7曉。 
我頭擺提 maikhuh 講話是ti7 1 支叫做「桃太郎」e5 日本片，主角是囡仔。師父前1 工叫我ka7伊e5 台詞記hou7 好，第2 工第2 場，囡仔講話就hou7 我做替聲演員，m7 知an2-choaN2，我be7 真緊張。大概天生膽頭就真在，師父講我學辯士 siuN 扑 損人才，應該做演員較有利純。頭擺我講了，阿蘭專工買1 罐namune 汽水請--我，表示慶祝。 
桃太郎了後，我無機會koh 做主角e5 辯士，m7-koh 有1 項是我專門bauh8 e5 工課，定定有人來戲園beh chhoe7--人，chit-ma2 是用扑字幕--e5，hit陣全m7 bat 字--e5，著ai3 辯士用講--e5。親像「某某人 外chhoe7」，有時仔較要緊--e5 親像「阿國--仔，lin2 某生--a，緊轉去做老父」，抑是「開百貨店e5 阿生，lin2 hia 有人客beh 買物件，lin2 某m7 知價數，紅龜粿印1 個偌濟？」這款--e5 攏我leh 講，這款服務有leh ka7 人收錢，講1 kai2 1 箍，免交hou7 戲園頭家，師父就ka7 he hou7 我做所費，差不多1 工攏有2、3 箍銀，真好空。 
早起時無啥代誌，師父定定會愛去釣魚，留我tiam3 厝--nih 寫學校規定e5 作業。伊講冊若讀無好be7使做辯士。有1 日beh 晝，師父娘買菜轉--來，hiong5-hiong5 問我阿蘭e5 代誌，koh 問我感覺伊做人啥款。我起煩惱，雖罔我m7 是真了解大人e5 代誌，m7-koh 加減ma7知影有e5 代誌be7 使chhin3-chhai2 講，就恬恬。師父娘也無勉強我講，入去灶腳炒菜，我心內感覺對伊真歹勢。Che也是無法度e5 代誌。 
師父攏差不多2 點半過chiah 會來戲園，我就先來ka7 阿蘭tau3 腳手。阮2 個配合愈來愈熟手，伊若leh 無閒別項工課，我就自動替伊顧口。有時仔頭家來，問講：「阿蘭去toeh？」我會chhoe7 1 個理由掩蓋，hit 工m7 知an2-choaN2，我顧歸晡，阿蘭煞攏無看見人影。一直到第2 場beh 開始--a，才看著伊目箍紅紅chong5--來，師父ma7無意無意toe3伊kha-chhng後lok-song7 lok-song7 行--來。我ka7 li3 e5 票根交hou7 阿蘭，就toe3 師父入去機房。電影開始放新聞片kap 見本片e5 時，師父講伊人無啥爽快，叫我替伊講，hit 支片我無熟，師父講無要緊，橫直是笑詼片，照我e5 感覺講就好。我iau2 是m7 敢，tu2 好頭家入--來，師父就家己講，ka7 笑詼片講gah 真無精神，我看著頭家面色臭臭。 
Hit 暗我轉去師父in兜，看伊kap 師父娘冤家。Tang時仔是師父娘去投戲園e5 頭家，講阿蘭be7見笑，kap 阮師父有曖昧關係，頭家chiah 會專工 叫in 2 個去問。師父講伊根本kap 阿蘭也無an2-choaN2，是師父娘kau7 giau5 疑，害阿蘭bak8 著歹名聲，以後ti7 街--nih beh 怎樣做人？師父娘kan-taN 哭，無應gah 1 句話，翻轉工，就轉去外家--a。 
共hit 工，阿蘭ma7 無來戲園顧口，頭家講伊辭頭路--a，hou7 我5 箍，叫我先代班，明仔再 chiah koh chhoe7 1 個顧口--e5。我趁這5箍銀並無kai3 歡喜，頭殼內歸 e晡攏leh 煩惱阿蘭小姐。 
過1 禮拜，師父去chhoa7 in 某轉--來，講換beh 去南部e5 1 間戲園上班，無法度chhoa7 我去，叫我轉去好好仔讀冊，辯士這款行業緊早慢會無時行，親像我 chiah khiau2 e5 囡仔，將來一定有出脫。 
了後，我bat koh 去hit 間戲園看電影，顧口--e5 換1 個小姐m7 bat--我，賣票--e5 iau2 會記得我，講免買票，叫顧口--e5 hou7 我入--去。辯士講話老人聲老人聲，我聽著真be7 慣勢。電影看1 半，煞插講有人beh chhoe7--我，tang時仔是阿蘭，伊講有bat--我-e5 看著我入戲園，報伊知--e5。伊真思念--我。 
阿蘭請我去冰果室食冰，講伊 leh 做車掌，kap 1 個司機訂婚--a，koh 3 個月就beh 嫁--a。我一直想beh 問伊 kam2 真正有kap 阮hit 個里見師父戀愛--過？想想--leh 煞無想beh 問。總--是，親像車掌kap 司機、護士kap 醫生an2-ni，顧口--e5 kap 辯 士戀愛ma7 是su3 常--e5。 
舊年，有1 擺阮阿爸聽我電台e5 節目了後，ka7 我講：「你kam2 會記得hit 個烏松叔--仔？伊較早ma7 ti7 電台leh 講古neh！」 
（《Pha荒e5故事》台北市：台語傳播，2000年3月初版） 
</HL>