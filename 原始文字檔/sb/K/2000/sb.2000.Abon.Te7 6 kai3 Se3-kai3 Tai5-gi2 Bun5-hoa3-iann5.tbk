<CL>
Chin hoann-hi2, chit-pai2 se3-kai3 Tai5-gi2-bun5-hoa3-iann5 pan7 ti7 lan2 Tai5-oan5-to2 lai7, hou7 koh khah che7 lang5 u7-hoat-tou7 chham-u2 kap liau2-kai2, ma7 e7-sai2 hou7 Tai5-oan5-to2 lai7 e5 Tai5-oan5-lang5 chai-iann2, Tai5-gi2-bun5-un7-tong7 m7-si7 1-chiong2 siau3-liam7 ke3-khi3, hoe5-hok8 kou2-cha2 e5『復古』oah8-tang7.
Tai5-gi2-bun5-un7-tong7 si7 se3-kai3- seng3--e5, si7 beh ka7 gi2-gian5 “bun5- ji7-hoa3”  “hian7-tai7-hoa3”, si7 beh phah-phoa3 pat8-kok tui3 Tai5-oan5 sit8- bin5 khong3-che3 e5 bin5- chok8- un7-tong7.
Ti7 chia, ma7 chin kam2-sia7 chu2-pan7-tan-ui7, hou7 “Hak8-seng Tai5-oan5- gi2-bun5 chhiok-chin3-hoe7” u7 chit-e5 ki-hoe7 ka7 iann5-tui7 tau3 chhut-kha-chhiu2, hou7 Tai5-gi2-hak8-seng e7-sai2 ka7 tak8-e5 cho3 hok8-bu7.
Bi2-le7-to2 su7-kiann7 hou7 lang5 su-kho2-tioh8 Tai5-oan5 e5 cheng3-ti7 bun7-te5, ti7 un7-tong7 koe3-teng5 tiong, tu5-liau2 cheng3-ti7 bun7-te5, ma7 u7 chin che7 lang5 siunn7-tioh8 Tai5-oan5 m7-tann cheng3-ti7 bun7-te5 ai3 kai2-koat, koh u7 che7 che7 tai7-chi3 hou7 goa7-lai5 sit8-bin5-thong2-ti7-chia2 chhong3 kah lu-chham2-chham2. chit-pian3 iann5-tui7 e5 chu2-te5 “Tai5-gi2-bun5”, to7 si7 tak8-ke long2 hoan5-lo2 be7-liau2 e5 bun7-te5.
Ui3 hit-chun7 khai-si2 u7 lang5 sia2-si chou si-sia7; u7 lang5 siu-chip8 chu-liau7, phian chim2-thau5-ji7-tian2, po2-chun5 kou2-cha2 e5 oe7-su5; koh u7 lang5 teh gian2-kiu3 Tai5-gi2 e5 “bun5-ji7-hoa3” ; ma7 u7 pan7-koe3 kui2-loh8-pai2 Tai5-gi2-iann5.
U7 1-tin7 hak8-seng teh su-kho2 beh an2-choann2 ka7 Tai5-gi2 “hian7-tai7-hoa3”, tian7-nau2 chiah tu2 jip8-lai5 Tai5-oan5, kan-tann u7-hoat-tou7 iong7 Eng-bun5 chhau-chok, chia--e5 hak8-seng siunn7- tioh8 iong7 Lo5-ma2-ji7, koh iong7 “123” phiau-tiau7, kau3 boe2--a2 tit8-chiap bo5 phiau-tiau7.
In ti7 tian7-nau2 se3-kai3 lai7-toe2 khai-si2 iong7 Tai5-gi2-bun5 sia2 Mail, kap bo5-kang5 hak8-hau7 e5 Tai5-gi2-hak8-seng lian5-lok8, tho2-lun7 sia7-hoe7, cheng3-ti7, kok-ka kap bun5-hoa3 e5 bun7-toe5, Tai5-gi2-bun5 kap siong7 chin3-pou7 e5 tian7- nau2 kiat-hap8, 10-ni5 au7 Chi-na-oe7 chiah u7-hoat-tou7 iong7 chiok ki5-koai3 e5 pan7-hoat jip8-khi3 tian7-nau2 se3-kai3.
Chia--e5 Tai5-gi2-hak8-seng chou-seng5 Hak8-seng Tai5-oan5-gi2-bun5 chhiok- chin3-hoe7, it-tit8 kau3 chit-ma2, chit-tin7 Tai5-gi2-hak8-seng ma7 si7 ke3-siok8 kian- chhi5 kong2 Tai5-gi2, sia2 Tai5-bun5, kian- chhi5 iong7 Tai5-gi2 lai5 su-kho2 Tai5-oan5 e5 bun7-toe5, ma7 khia7 ti7 bun5-hoa3 e5 koan-tiam2, siunn7 beh iong7 Tai5-oan5 bun5-hoa3 cho3 ki-chhou2, chhong3-cho7 1-e5 sin koh li2-siong2 e5 tok8-lip8 Tai5-oan5.
Gun2 beh tih8--e5 si7, chin-chiann3 u7 Tai5-oan5 chu2-the2 lip8-tiunn5 e5 bu2-gi2 kau3-iok8, iong7 ka-ki7 e5 bu2-gi2 lai5 sek8-sai7 Tai5-oan5, iong7 Tai5-oan5 e5 bak8- chiu lai5 khoann3 se3-kai3, oh8 2-chiong2 i2- siong7 e5 Tai5-oan5-lang5 bu2-gi2, chhiunn3 Tai5-oan5-lang5 chhiunn3 e5 koa, khoann3 Tai5-oan5-lang5 poann e5 hi3, thak8 Tai5-oan5-lang5 sia2 e5 chheh.
Gun2 bo5-ai3 Chi-na-lang5 kiong5-pek lan2 oh8 Chi-na-oe7, bo5-ai3 Chi-na-lang5 e5 tian7-si7 chiat-bok8, bo5-ai3 Chi-na-lang5 chhiunn3 e5 koa, bo5-ai3 Chi-na-lang5 poann e5 hi3, ma7 bo5-ai3 Chi-na-lang5 kiong5- tiau7 e5 hong5-te3 bun5-hoa3, bo5-ai3 Chi- na-lang5 toe3 lang5 kha-chhng au7 e5 se3-kai3 bun5-hoa3, koh khah bo5-ai3 1-le2-pai3 1-tiam2-cheng “toa7 Chi-na soa-bun5 e5 ke2 bu2-gi2-kho3 kap Chi- na-lang5 e5 ah-pa3 cha-pou-lang5 the2-che3.
Tai5-gi2-hak8-seng iong7 Tai5-gi2 seng-oah8, iong7 Tai5-gi2 chhong3-chok, iong7 Tai5-gi2 khip-siu se3-kai3 bun5-hoa3 kap sin ti3-sek, iong7 Tai5-gi2 sia2-- chhut-lai5, kong2 hou7 choan5 Tai5-oan5 e5 lang5 thiann, Tai5-gi2 si7 Tai5-gi2-hak8-seng e5 seng-oah8 hong-sek, m7-si7 siunn7--tioh8 chiah theh8-lai5 so-so khoann3-khoann3 e5 chhit-tho5- mih, ng3-bang7 tak8-e5 ti7 se3-kai3-Tai5-gi2-iann5 cho3-hoe2 lai5 chhong3-chok sin e5 Tai5-oan5 bun5-hoa3.
(TGB Thong-sin3 te7 6 ki5, 2000 ni5 3 goeh8)
</CL>
<HL>

Chin歡喜，這pai2世界台語文化營辦ti7 lan2台灣島內，hou7 koh khah che7人有法度參與kap了解，ma7會sai2 hou7台灣島內e5台灣人知影，台語文運動m7是 1種siau3念過去，恢復古早e5『復古』活動。
台語文運動是世界性--e5，是beh ka7語言「文字化」「現代化」，是beh phah破別國對台灣殖民控制e5民族運動。
Ti7 chia，ma7 chin感謝主辦單位，hou7「學生台灣語文促進會」有這個機會ka7營隊tau3出腳手，hou7台語學生會sai2 ka7 tak8-e5做服務。
美麗島事件hou7人思考tioh8台灣e5政治問題，ti7運動過程中，除了政治問題，ma7有chin che7人想tioh8台灣m7-tann政治問題ai3解決，koh有che7 che7代誌hou7外來殖民統治者chhong3 kah lu慘慘。這pian3營隊e5主題「台語文」，to7是大家long2煩惱be7了e5問題。
Ui3 hit-chun7開始有人寫詩組詩社； 有人收集資料，編枕頭字典，保存古早e5話詞； koh有人teh研究台語e5「文字化」； ma7有辦過幾loh8-pai2台語營。
有 1-tin7學生teh思考beh an2-choann2 ka7台語「現代化」，電腦chiah tu2入來台灣，kan-tann有法度用英文操作，chia--e5學生想tioh8用羅馬字，koh用「123」標調，到尾--a2直接無標調。
In ti7電腦世界內底開始用台語文寫Mail，kap無kang5學校e5台語學生聯絡，討論社會，政治，國家kap文化e5問題，台語文kap上進步e5電腦結合，10年後Chi-na話chiah有法度用chiok奇怪e5辦法入去電腦世界。
Chia--e5台語學生組成學生台灣語文促進會，一直到chit-ma2，這tin7台語學生ma7是繼續堅持講台語，寫台文，堅持用台語來思考台灣e5問題，ma7 khia7 ti7文化e5觀點，想beh用台灣文化做基礎，創造 1個新koh理想e5獨立台灣。
Gun2 beh tih8--e5是，真正有台灣主體立場e5母語教育，用ka-ki7 e5母語來熟sai7台灣，用台灣e5目chiu來看世界，學 2種以上e5台灣人母語，唱台灣人唱e5歌，看台灣人poann e5戲，讀台灣人寫e5冊。
Gun2無愛Chi-na人強迫lan2學Chi-na話，無愛Chi-na人e5電視節目，無愛Chi-na人唱e5歌，無愛Chi-na人poann e5戲，ma7無愛Chi-na人強調e5皇帝文化，無愛Chi-na人toe3人kha-chhng後e5世界文化，koh khah無愛 1禮拜 1點鐘「大Chi-na沙文e5假母語課kap Chi-na人e5鴨霸cha-pou人體制。
台語學生用台語生活，用台語創作，用台語吸收世界文化kap新智識，用台語寫--出-來，講hou7全台灣e5人聽，台語是台語學生e5生活方式，m7是想--tioh8 chiah提來so-so看看e5 chhit-tho5-mih88，ng3望tak8-e5 ti7世界台語營做伙來創作新e5台灣文化。
(TGB通訊第6期，2000年3月)
</HL>