<CL>
M7 chai-iaN2 tak8-e5 kam2 u7 chit-e5 kam2-kak, to7 si7 chng-kha-lang5 chiok heng3 ngia5-lau7-jiat8--e5; chhiuN7 goan2 chng 3-ni5 1-kai3 e5 “gia5-ong5”, to7 si7 goan2 put-chi2-a2 ki5-thai7 e5 jit8-chi2.
2000-ni5 Lan2-lang5 3-goeh8 17, si7 goan2 chng e5 “gia5-ong5”. Chit-kang si7 pai3-5, goa2 tu2-a2-ho2 bo5 kho3, pai3-4 e-pou to7 khok8 hoe2-chhia tng2 Pin5-tong, kau3 chhu3--nih ma7 am3-si5 10-tiam2--a.
Tng2-khi3 chhu3 e5 lou7--nih kap a-pa3 bong2-oe7, i kong2 eng3-kai ai3 kong2 “ngia5-ong5”, to7 si7 ngia5 ong5-ia5 e5 i3-su3. Chit-ma2 chng--nih e5 lang5 long2 kong2 “gia5-ong5”, goa2 siuN7, eng3-kai si7 chau2-im iah si7 kan2-hoa3 e5 koan-he7.
A-pa3 koh kong2, ong5-ia5 si7 Giok8-hong5-tai7-te3 phai3 lai5 hoan5-kan sun5-si7--e5, chit-kho si7 Chhi5-hu2-ong5-ia5, tak8-kho e5 ong5-ia5 long2 bo5 kang5, chhiaN2-sin5 e5 te7-tiam2 ma7 bo5 kou3-teng7. Chit-kai3 tu2-a2-ho2 3-chng kang7 1-kang gia5-ong5---- goan2-chng PheN5-chhu3 kap keh-piah-chng Sin-chng-a2, Su7-iong5.
An2-ne kong2--khi2-lai5, m7 to7 ai3 u7 chiok che7 ong5-ia5, bo5 nah u7 hoat-tou7 eng3-hu3 chiah-ni7 che7 chng e5 gia5-ong5? Beh nah e7 u7 hiah-ni7 che7 ong5-ia5--leh? Kam2 kong2 goa2 si2 liau2-au7 ma7 e7 hong5 chio-khi3 cho3 ong5-ia5?
3-goeh8 17 chit-kang, thau3-cha2 2-tiam2 to7 ai3 khi3 chhiaN2-sin5, kian3-pai2 chhiaN2-sin5 e5 te7-tiam2 long2 ti7 khe-a2-piN, goa2 ma7 m7 chai-iaN2 si7 an2-choaN2? Chit-kai3 si7 ti7 Li2-kang2 1-keng soa-chioh8-a2-tiuN5 lai7-te2 e5 khe-a2.
Goa2 chit-e5 toe3-som5--e5, kui-me5 bo5 khun3, au kau3 tiam2-poaN3 to7 che7 be7-tiau5--a. Chit-chun7, goa7-khau2 i2-keng u7 lang5 tih tin2-tang7, ma7 thiaN-tioh8 bio7-kong tih hong3-sang3, chhui tak8-e5 kin2 lai5 bio7-tiaN5 chun2-pi7.
KiaN5 kau3 bio7-tiaN5, oah! Chiok che7 lang5 long2 chhut--lai5-a, tin7-thau5 ma7 chun2-pi7 kah chha-put-to--a, 6-teng2 ong5-kio7 chhai7 ti7 hia, 1-koa2 lang5 tih khoan2 phau3 kap ian-hoe2, chiok lau7-jiat8--e5.
ChhiaN2-sin5 e5 koe3-teng5 it-tit8 kau3 chai2-khi2 8-tiam2-poaN3 chiah sng3 kiat-sok.
Gia5-ong5 chit-kang, tak8-hou7 tiong-tau3 kap am3-si5 long2 e7 pan7-toh chhiaN2 chhin-chiaN5 peng5-iu2, che si7 goan2 chia--e5 gin2-a2 siong7 heng3--e5.
Hioh-tau3 soah, e-pou 2-tiam2-poaN3 khai-si2 un5-keng2, to7 si7 un5-chng e5 i3-su3.
Chhoa7-thau5--e5 si7 khai-lou7-kou2, koh lai5 si7 tin7-thau5, chit-kho kan-taN chhun leng5-tin7, song3-kang-tin7 kap 2-e5 toa7-kou2-tin7, bo5 tah8-khiau kap sai2-le5-a2--a.
Tin7-thau5 au7-piah to7 si7 ong5-kio7, tang5-ki khia7 ti7 kio7 teng2-koan5, tin7-thau5 e7 ti7 tak8-hou7 mng5-khau2 bu2-lang7, chit-chun7, lang5 e7 chun2-pi7 ang5-pau hou7--in, sng3 si7 kou2-le7 kap kam2-sia7 e5 sim-i3. Ong5-kio7 to7 bo5 tek-khak e7 theng5--loh8-lai5, m7-koh Gou7-goan5-soe3 u7 jip8-lai5 goan2-tau oe7 hu5-a2, kam2 si7 u7 chai-ek?
It-tit8 kau3 5-tiam2-goa7 chiah un5 liau2 beh jip8-bio7, jip8-bio7 si7 kui-e5 gia5-ong5 siong7-jiat8 e5 si5-chun7. Sui-bong2 tin7-thau5 lu2 lai5 lu2 chio2, m7-koh iah si7 kang7-khoan2 lau7-jiat8, chhut-goa7 phah-piaN3 e5 lang5 long2 e7 tng2--lai5, peng5-siong5-si5-a2 han2 tih khoaN3--tioh8-e5, chit-chun7 ma7 long2 chau2--chhut-lai5-a.
Chng-kha-lang5 bo5 siaN2-mih eng5-chiN5, m7-koh goan2 hia tak8-kho gia5-ong5 long2 u7 khoan2 chiok che7 phau3 kap ian-hoe2--e5, kian3-pai2 na7 khoaN3-tioh8 phau3-a2 tih pang3, to7 ka2-na2 khoaN3-tioh8 chiN5 1-pe2 1-pe2 tih ia7--leh.
Goan2 chit-keng bio7 pai3--e5 si7 Chia7-hu2-goan5-soe3, thiaN-kong2 in u7 5-e5 hiaN-ti7-a2, kan-taN SaN-goan5-soe3 kap Gou7-goan5-soe3 u7 tang5-ki. Goan2 a-pa3 to7 si7 saN-goan5-soe3 e5 tang5-ki, chu7 se3-han3 goa2 to7 tui3 tang5-ki chiok houN3-hian5--e5, m7-koh long2 m7-kaN2 mng7--i.
Goa2 thak8 kok-tiong e5 si5, u7 1-kai3 ka2-na2 mng7 i kong2, khi2-tang5 tih chhau kam2 e7 thiaN3 iah si7 u7 siaN2-mih kam2-kak chit-khoan2 bun7-te5, i sui7 soa2 tui3 pat8-e5 oe7-te5 khi3, bo5 in3--goa2. Chu7 hit-chun7 khai-si2, goa2 to7 koh khah bo5 iong2-khi3 mng7 i che--a.
Chit-kai3 khi3 chhiaN2-sin5, ti7 hia tih chhiaN2 goan5-soe3 loh8--lai5, beh ngia5 ong5-ia5 chiuN7-hoaN7 e5 si5-chun7, soah chhiaN2 long2 bo5, tak8-e5 ti7 hia tan2 kui-pou-ku2, goa2 to7 chau2 khi3 goan2 a-pa3 piN-a2, mng7 i hoat-seng siaN2-mih tai7-chi3, i kan-taN kong2 ai3 tan2--1-e7, goa2 to7 koh chau2 tui3 pat8-giah khi3. Koe3 bo5 joa7 ku2, i to7 khi2-tang5--a.
Boe2--a2, siuN7 siuN7--leh, ka-ti7 sit8-chai7 chiok peh8-lan7--e5, hit-chun7 khoaN3 i ka-ti7 khia7 ti7 hia, eng3-kai to7 chai-iaN2 i u7 kam2-eng3--a, goa2 koh peh8-chhi peh8-chhi chau2 khi3 mng7 i hoat-seng siaN2-mih tai7-chi3.
Chit-ma2, goan2 chng--nih e5 toa7-tai7-chi3 to7 kan-taN chhun gia5-ong5 kap 5-goeh8 chhe-5 sin5-beng5 seN-jit8, chia--e5 oah8-tang7 si7 lian5-lok8 kap i5-chhi5 chhoan-bin5 cheng5-kam2 e5 chu2-iau3 lek8-liong7. Chin-ka-chai3, chng-a2-lang5 koh chiok tiong7-si7 gia5-ong5--e5, bo5 hou7 i bo5--khi3, na7 bo5, goan2 chit-chng cha2 to7 pang--khi3-a.
Chit-kai3 gia5-ong5 hoat-seng chiaN5 che7 chhio3-khoe-tai7, ma7 u7 1-koa2 i3-goa7. Tan2 3-ni5, an2-ne 1-kang to7 koe3--khi3-a, chiok be7 koe3-gian3--e5, aih.... koh ai3 tan2 3-ni5 chiah e7-sai2 koh kam2-siu7-tioh8 gia5-ong5 e5 un-loan2.
(TGB Thong-sin3 te7 9 ki5, 2000 ni5 6 goeh8)
</CL>
<HL>

M7知影tak8-e5 kam2有這個感覺，就是庄kha人chiok興迎鬧熱--e5；像goan2庄3年1-kai3 e5「gia5王」，就是goan2不止a2期待e5日子。
2000年Lan2-lang5 3月17，是goan2庄e5「gia5王」。這kang是拜5，goa2 tu2-a2好無課，拜4 e-pou就khok8火車tng2屏東，到厝--nih ma7暗時10點--a。
Tng2去厝e5路--nih kap a-pa3 bong2話，i講應該ai3講「迎王」，就是迎王爺e5意思。Chit-ma2庄--nih e5人long2講「gia5王」，goa2想，應該是走音iah是簡化e5關係。
A-pa3 koh講，王爺是玉皇大帝派來凡間巡視--e5，這kho是徐府王爺，tak8-kho e5王爺long2無kang5，請神e5地點ma7無固定。這kai3 tu2-a2好3庄kang7 1-kang gia5王─goan2庄彭厝kap隔壁庄新庄a2、仕絨。
An2-ne講--起-來，m7就ai3有chiok che7王爺，無nah有法tou7應付chiah-ni7 che7庄e5 gia5王？ Beh nah會有hiah-ni7 che7王爺--leh？ Kam2講goa2死了後ma7會hong5招去做王爺？
3月17這kang，透早2點就ai3去請神，kian3-paiN2請神e5地點long2 ti7溪a2邊，goa2 ma7 m7知影是an2-choaN2？ 這kai3是ti7里港1間砂石a2場內底e5溪a2。
Goa2這個toe3-som5--e5，kui暝無睏，au到點半就坐be7-tiau5--a。這chun7，外口已經有人tih tin2動，ma7聽tioh8廟公tih放送，催tak8-e5緊來廟埕準備。
行到廟埕，oah！Chiok che7人long2出--來-a，陣頭ma7準備kah差不多--a，6頂王轎chhai7 ti7 hia，1-koa2人tih款炮kap煙火，chiok鬧熱--e5。
請神e5過程一直到早起8點半chiah算結束。
Gia5王chit-kang，tak8戶中晝kap暗時long2會辦桌請親chiaN5朋友，che是goan2 chia--e5 gin2-a2上興--e5。
Hioh晝soah，e-pou 2點半開始un5境，就是un5庄e5意思。
Chhoa7頭--e5是開路鼓，koh來是陣頭，這kho kan-taN chhun龍陣，宋江陣kap 2個大鼓陣，無踏蹺kap駛犁a2--a。
陣頭後壁就是王轎，童乩khia7 ti7轎頂koan5，陣頭會ti7 tak8戶門口舞弄，這chun7，人會準備紅包hou7--in，算是鼓勵kap感謝e5心意。王轎就無的確會停--落-來 m7-koh五元帥有入來goan2-tau畫符a2，kam2是有災厄？
一直到5點外chiah un5了beh入廟，入廟是kui個gia5王上熱e5時chun7。雖bong2陣頭愈來愈少，m7-koh iah是kang7款鬧熱，出外phah拚e5人long2會tng2--來，平常時a2罕tih看--tioh8-e5，這chun7 ma7 long2走--出-來-a。
庄kha人無siaN2-mih閒錢，m7-koh goan2 hia tak8-kho gia5王long2有款chiok che7炮kap煙火--e5，kian3-paiN2若看tioh8炮a2 tih放，就ka2-na2看tioh8錢1把1把tih ia7--leh。
Goan2這間廟拜--e5是謝府元帥，聽講in有5個兄弟a2，kan-taN三元帥kap五元帥有童乩。Goan2 a-pa3就是三元帥e5童乩，自細漢goa2就對童乩chiok好玄--e5，m7-koh long2 m7敢問--i。
Goa2讀國中e5時，有1-kai3 ka2-na2問i講，起tang5 tih操kam2會疼iah是有siaN2-mih感覺這款問題，i隨soa2對別e5話題去，無應--goa2。自hit-chun7開始，goa2就koh khah無勇氣問i che--a。
這kai3去請神，ti7 hia tih請元帥落--來，beh迎王爺上岸e5時chun7，soah請long2無，tak8-e5 ti7 hia等kui-pou久，goa2就走去goan2 a-pa3邊a2，問i發生siaN2-mih tai7-chi3，i kan-taN講ai3等--1-下，goa2就koh走對別giah去。過無joa7久，i就起tang5--a。
尾--a2，想想--leh，ka-ti7實在chiok peh8-lan7--e5，hit-chun7看i ka-ti7 khia7 ti7 hia，應該就知影i有感應--a，goa2 koh白癡白癡走去問i發生siaN2-mih tai7-chi3。
Chit-ma2，goan2庄--nih e5大tai7-chi3就kan-taN chhun gia5王kap 5月初5神明生日，chia--e5活動是聯絡kap維持村民情感e5主要力量。真ka-chai3，庄a2人koh chiok重視gia5王--e5，無hou7 i無--去，若無，goan2這庄早就崩--去-a。
這kai3 gia5王發生chiaN5 che7笑詼tai7，ma7有1-koa2意外。等3年，an2-ne 1-kang就過--去-a，chiok be7過gian3--e5，aih…koh ai3等3年chiah會sai2 koh感受tioh8 gia5王e5溫暖。
(TGB通訊第9期，2000年6月)
</HL>