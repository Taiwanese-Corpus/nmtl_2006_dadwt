<CL>
Peh-tang cheng5, tng goa2 koat teng7 beh eng7 pe7-bo2-oe7 lai5 sia2 chok liau2-au7, tui3 Tai5-oan5 e5 it-chhe3, m7 na7 lu2 lai5 lu2 u7 heng3-chhu3, ma7 lu2 lai5 lu2 tiong7-si7, goa2 khai-si2 eng7 sim khi3 khoaN3, khoaN3 Tai5-oan5 lang5 an2-choaN2 teh seng-oah8, goa2 khai si2 eng7 sim khi3 chhoe7, chhoe7 Tai5-oan5 bun5-hoa3 e5 kha-jiah, lek8-su2, bin5-siok8, koa-iau5, bun5-hak8 chit8-hang7 chit8-hang7 khi3 khap8, chit8-hang7, chit8-hang7 khi3 phiN7, khap8 lu2 choe7 lu2 tioh8 kiaN, phiN7 lu2 chhim sim lu2 sng, m7 si7 ui7-tioh8 kaN5 hoeh e5 lek8-su2 tioh8 kiaN, m7 si7 ui7-tioh8 khau3-tiau7-a2 koa-iau5 sim sng, si7 ui7-tioh8 chhi7-bin7-siong7 e7 tang3 khoaN3--tioh8 iu2 koan Tai5-oan5 bun5-hoa3 e5 chheh, keng3-jian5 chhoe7 bo5 chit8-tiam2-a2 Ki-tok-kau3 e5 iaN2, pah-kui2-tang lai5 tu5 liau2 cheng3-ti7 e5 hou-iok8 kap heng5-tong7 i2-goa7, lan2 tau3 te2 ui7-tioh8 Tai5-oan5 e5 bun5-hoa3----chit8-te3 pha-hng e5 thou2-te7, chu3 jip8 loa7-choe7 e5 eng5-iong2 hun7 lai5 thin7 i toa7 chang5, thin7 i khui-hoe, thin7 i kiat-chi2!
(Tai5-oan5 Kau3-hoe7 Kong-po3 te7 2170 ki5, 1993 ni5, 10 goeh8)
</CL>
<HL>

八冬前，當我決定beh用父母話來寫作了後，對台灣e5一切，m7若愈來愈有興趣，ma7愈來愈重視，我開始用心去看，看台灣人an2-choaN2 teh生活，我開始用心去chhoe7，chhoe7台灣文化e5腳跡，歷史、民俗、歌謠、文學一項一項去khap8，一項一項去鼻，khap8愈濟愈著驚，鼻愈深心愈酸，m7是為著kaN5血e5歷史著驚，m7是為著哭調仔歌謠心酸，是為著市面上會當看著有關台灣文化e5冊，竟然chhoe7無一點仔基督教e5影，百幾冬來除了政治e5呼籲kap行動以外，咱到底為著台灣e5文化— 1塊拋荒e5土地，注入偌濟e5營養分來thin7伊大欉，thin7伊開花，thin7伊結子！
（台灣教會公報第2170期，1993年，10月）
</HL>
