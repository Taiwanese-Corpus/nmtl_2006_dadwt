<CL>
Bi2-kok kng3-thih tai7-ong5 Khah-nai2-ki, chhut-sin ti7 san3-hiong e5 ka-teng5, se3-han3 e5 si5 bo5-siu7 cheng3-kui e5 kau3-iok8. I long2-si7 oa2-kho3 ka-ki7 e5 chu7-siu; koh chin khin5-khiam7; kau3-boe2 chiaN5-choe3 toa7 ho2-giah8-lang5, koh chiaN5-choe3 chit8-e5 hak8-chia2.  
In-ui7 Khah-nai2-ki bat lok8-koan chin che7 kim-chiN5, ti7 Eng-kok chhong3-pan7 tou5-su-koan2.  Sou2-i2 Sou-kek-lan5 e5 si3-ui7 tai7-hak8 e5 hau7-tiuN2, lian5-hap8 khui-hoe7 hoan-geng5 i, koh pan7 ian5-siah8 khoan2-thai7 i.  
Chiah8 ian5-siah8 liau2-au7, tai7-ke ui5-lou5 teh kong2-oe7. Khah-nai2-ki ka-ki7 kong2-khi2 i seng5-kong e5 lek8-su2. I tu2-tu2 kong2-kau3 chin-tek-i3 e5 si5, i mng7 lai5-pin kong2: “Goa2 hian7-chai7 tak8-hang7 long2-u7, long2 bo5 khiam3-khoeh sim2-mih8; chiah-e5 long2-si7 goa2 siang-chhiu2 phah-piaN3 tit-tioh8--e5; chhiaN2-mng7, lin2 khoaN3 goa2 iau2 khiam3-khoeh sim2-mih8? To2-ui7 chit8-hang7 Siong7-te3 iau2-boe7 siuN2-su3 hou7 goa2? Tng-si5 tai7-ke long2 cheng7-cheng7 bo5 chhut-siaN. Hut-jian5-kan, u7 chit8-e5 lau7-hau7-tiuN2 chin se3-siaN kong2, “Kiam2-chhai2 iau2 khiam3 chit8-hang7, iau2 khiam3 chit8 koa2 khiam-pi.”
(Tai5-oan5 Kau3-hoe7 Kong-po3 te7 2134 / 2135 ki5, 1993 ni5 1 goeh8)
</CL>
<HL>

美國鋼鐵大王卡乃基，出身ti7散hiong e5家庭，細漢e5時無受正規e5教育。伊攏是倚靠家己e5自修；koh真勤儉；到尾成做大好額人，koh成做一個學者。
因為卡乃基bat樂捐真濟金錢，ti7英國創辦圖書館。所以蘇格蘭e5四位大學e5校長，聯合開會歡迎伊，koh辦筵席款待伊。
食筵席了後，大家圍爐teh講話。卡乃基家己講起伊成功e5歷史。伊tu2-tu2講教真得意e5時，伊問來賓講：「我現在逐項攏有，攏無欠缺甚物；chiah-e5攏是我雙手扑拚得著--e5;請問，lin2看我iau2欠缺甚物？to2位一項上帝iau2-boe7賞賜hou7我？當時大家攏靜靜無出聲。忽然間，有一個老校長真細聲講，「Kiam2-chhai2 iau2欠一項，iau2欠一寡謙卑。」
（台灣教會公報第2134 / 2135期，1993年1月）
</HL>