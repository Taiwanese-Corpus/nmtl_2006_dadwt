<CL>
U7 chit8 pai2, ti7 chit8 e5 ian2-kang2-hoe7, ian2-kang2-chia2 kai3-siau7 chin-choe7 than3-chiN5 e5 hong-hoat; ian2-kang2 soah, thiaN-chiong3 u7 lang5 giah8 chhiu2 kong2, “Goan2 i2-keng long2 chin-gau5 than3-chiN5, long2 i2-keng chin u7 chiN5, kiam2 e7-sai2 chhiaN2 li2 ka3 goan2, beh an2-choaN2 eng7 chiN5? ”
U7-iaN2, lan2 i2-cheng5 hoan5-lo2 beh an2-choaN2 than3-chiN5, chit-ma2 Tai5-oan5-lang5 chiN5 choe7, tian-to3 ai3 hoan5-lo2 beh an2-choaN2 eng7.  U7 lang5 chhio3 hiah-e5 be7-hiau2 beh eng7 chiN5 e5 lang5, in-e5 chiN5 si7 na2-chhiuN7 a-ma2 chhang3 ti7 chim2-thau5-e7 e5 chiN5.  Koh chhin-chhiuN7 Ia5-sou e5 phi3-ju7 lai7-bin7 hit-e5 nia2 chit8-chheng--e5, chiong chiN5 tai5 toa3 thou5-te2, bo5 siaN2 -mih8 ke3-tat8. ChiN5 pun2-sin si7 choa2, si7 gin5-kak-a2 na7-tiaN7, ai3 eng7--chhut-khi3 chiah u7 san2-seng ke3-tat8.  Sou2-i2, lan2 ai3 eng7-chiN5, eng7-chiN5, eng7-chiN5, eng7 ti7 ka-ki7 e5 sin--siong7, eng7 ti7 pat8-lang5 e5 sin--siong7, sim7-chi3 chhiaN2 lang5 the3 lan2 eng7 ti7 u7 ke3-tat8 e5 lou7-eng7.
Su7-sit8, lan2 pun2-sin eng7-chiN5 chin iu2-han7, sou2-i2, ai3 sang3 hou7 u7 tak8-chiong2 khiam3-khoeh e5 lang5 eng7.  Koh u7 chin-choe7 lang5, chin gau5 sian7-iong7 kim-chiN5, ka7 chiN5 eng7 ti7 chin ho2 e5 tou5-keng3, chhin-chhiuN7 chiong kim-chiN5 eng7 ti7 chin2-kiu3 pi7-chhut-be7 e5 siau3-lu2, eng7 ti7 pan7 bun5-hoa3 su7-giap8, eng7 ti7 pang-chan7 chit8 e5 lang5 thak8 sin5-hak8-iN7, eng7 ti7 kou-ji5-iN7, eng7 ti7 pou3-to7-hoe7, eng7 ti7 pang-chan7 tang7-piN7 bo5 chiN5 chhe7 i-seng e5 lang5, eng7 ti7 lan2-e5 chong2-hoe7 e5 su7-kang....teng2.  Lan2 ai3 chhiaN2 teng2-bin7 sou2 kong2 chiah-e5 gau5 sian7-iong7 kim-chiN5 e5 lang5 the3 lan2 eng7 chiN5, chiong chiN5 hian3 hou7 in teh thui-tong7 e5 su7-kang.  An2-ni, lan2 e5 chiN5 chiu7 bo5 peh8-peh8 long7-hui3, than3--lai5 e5 chiN5, eng7 liau2 u7 ke3-tat8.
Kau3-hoe7 e5 chiN5, koh khah si7 an2-ni.  U7-e5 lang5 chin-ai3 the3 kau3-hoe7 chek-chu7 chai5-po2, sit8-chai7 si7 chin bo5 i3-su3.  Tu5-liau2 u7 siaN2-mih8 ke3-oe7 beh khai toa7-tiau5 chiN5, chiah tioh8 phah-piaN3 chek-chu7 i2-goa7, kau3-hoe7 ia7 m7-si7 kiaN kong2 e7 tioh8 gam5-cheng3, tioh8 jio7-tok8, ai3 u7-sian chun2-pi7 u7-hong5 ban7-it.  Sou2-i2, kau3-hoe7 u7 chiN5 tioh8-si7 ai3 khai, ai3 cho3-kang.  Kau3-hoe7 ho2-giah8, ti7 gin5-hang5 kia3 chin-choe7 chiN5, bo5 siaN2-mih8 i3-gi7, ong2-ong2 piau2-si7 lan2 bo5 ke3-oe7, bo5 chin7 Siong7-te3 sou2 hou7 lan2 e5 un-su3 teh cho3-kang na7-tiaN7.
(Hong-hiong3 siang-geh8-khan te7 4 ki5, 1990 ni5 5 geh8)
</CL>
<HL>

有一擺，ti7一個演講會，演講者介紹真濟趁錢e5方法；演講煞，聽眾有人giah8手講，「阮已經攏真gau5趁錢，攏已經真有錢，kiam2會使請你教阮，beh an2-choaN2用錢？」
有影，咱以前煩惱beh an2-choaN2 趁錢，chit-ma2台灣人錢濟，顛倒ai3煩惱beh an2-choaN2用。有人笑hiah-e5 be7曉beh用錢e5人，in-e5錢是若像a-ma2藏ti7枕頭下e5錢。Koh親像耶穌e5譬諭內面hit個領一千--e5，將錢tai5 toa3塗底，無啥物價值。錢本身是紙，是銀角仔na7-tiaN7，ai3用--出去才有產生價值。所以，咱ai3用錢，用錢，用錢，用ti7家己e5身--上，用ti7別人e5身--上，甚至請人替咱用ti7有價值e5路用。
事實，咱本身用錢真有限，所以，ai3送hou7有逐種欠缺e5人用。Koh有真濟人，真gau5善用金錢，ka7錢用ti7真好e5途徑，親像將金錢用ti7拯救被出賣e5少女，用ti7辦文化事業，用ti7幫贊一個人讀神學院，用ti7孤兒院，用ti7佈道會，用ti7幫贊重病無錢chhe7醫生e5人，用ti7咱e5總會e5事工…等。咱ai3請頂面所講chiah-e5 gau5善用金錢e5人替咱用錢，將錢獻hou7 in teh推動e5事工。An2-ni，咱e5錢就無白白浪費，趁--來 e5錢，用了有價值。
教會e5錢，koh較是an2-ni。有e5人真愛替教會積聚財寶，實在是真無意思。除了有啥物計畫beh開大條錢，才著扑拚積聚以外，教會也m7是驚講會著癌症，著尿毒，ai3預先準備預防萬一。所以，教會有錢著是ai3開，ai3做工。教會好額，ti7銀行寄真濟錢，無啥物意義，往往表示咱無計畫，無盡上帝所hou7咱e5恩賜teh做工na7-tiaN7。
(風向雙月刊第4期，1990年5月)
</HL>