<CL>
U7 chit8 pai2, chit8 e5 Ki-tok-tou5 kiat-hun chhiaN2-kheh, kap chin-choe7 Tai5-oan5 e5 kiat-hun chhiaN2-kheh kang7-khoan2, chu2-lang5 ia7 chhiaN3 khong-lok8-tui7 lai5 chhiuN3-koa, thiau3-bu2, nau7-jiat8 kun2-kun2.  Khong-lok8-tui7 e5 sio2-chia2 khi2-thau5 chheng7 chin-choe7 saN, au7-lai5, soa3 ju2-chheng7 ju2-chio2, chhun saN-tiam2-sek e5 iu5-eng2-saN.  U7 3 e5 bok8-su che7 kang7 chit8 te3 toh, it-tit8 haiN3-thau5, m7-kaN2 kong2 sim2-mih8, au7-lai5 chit8 ui7 kau3-hoe7 e5 lu2 chheng-lian5 khoaN3 kah boe7-cho3--tit chiah ka7 chu2-ka kong2.  Chu2-ka chiah kio3 khong-lok8-tui7 e5 sio2-chia2, saN thah8--leh.  Kong-lok8-tui7 e5 sio2-chia2 thiaN-tioh8 chu2-lang5 kio3 i chheng7 saN chiu7 ki5-koai3 kong2, “HaN2? m7-bian2 thng3 ouh? bo5 khah-cha2 kong2 leh!....”   Kho2-kian3 chit-e5 sio2-chia2 bo5 kam2-kak Ki-tok-tou5 u7 sim2-mih8 bo5 kang7-khoan2.
Teng2 ni5 2 goeh8, goa2 lai5 kau3 tiong-pou7 chit8 keng kau3-hoe7 bok8-hoe7.  Te7-it pai2 khi3 sun5 chit8 e5 lu2 hoe7-iu2, i chin chu7-jian5 bo5 kam2-kak phaiN2-se3 ka7 goa2 kong2, i teh cho3 ”Ta2. chia. lo2.” e5 “thiau7-a2-kha”.  Kong2 tioh8 chiah-nih8 chu7-jian5, kho2-kian3, i bo5 kam2-kak cho3 chit-khoan2 e5 kang-chok u7 siaN2-mih8 m7-tioh8.
Koh thiaN-kong2, u7 chin-choe7 Ki-tok-tou5 ia7 chin-ai3 chhiam “Ta2. chia. lo2.”. Koh to3-chhu3 kiu5 beng5-pai5.  ia7 u7 kau3-hoe7 tiong2-chip teh chhiam, sim7-chi3 tiuN2-lo2 cho3 chou-thau5.  Ia7 u7 Ki-tok-tou5 chhu3-lai7 tiau3 kui-chhu3-keng e5 ang5-choa2, teh be7 Beng5-pai5.  Kho2-leng5, in ia7 bo5 kam2-kak u7 siaN2-mih8 m7-tioh8.
Soan2-ki2 e5 si5, chin-choe7 Ki-tok-tou5 ia7 be2-phio3 be7-phio3, the3 lang5 be2-phio3.  In tai7-khai3 ia7 bo5 kam2-kak u7 choe7.
Chit8 e5 sia7-hoe7, tai7-pou7-hun7 lang5 long2 teh cho3 e5 phaiN3-tai7, hit-e5 sia7-hoe7 e5 lang5 chiu7 chha-put-to boe7 kam2-kak tioh8 an2-ni cho3 u7 siaN2-mih8 bo5 tho3-tong3, in-ui7 “tak8-e5 lang5 long2 an2-ni mah! “  Sou2-i2, be2-phio3 be7-phio3, chhiam “Ta2. chia. lo2.”, che7-chhia bian2 pai5-tui7, pun3-so3 chhin3-chhai2 to3, khi2-chhu3 thau-kang kiam2-liau7, cho3 tai7-chi3 ai3 sang3 ang5-pau ...... teng2- teng2, long2 bo5 siaN2-mih8 choe7-ok-kam2.  Ki-tok-tou5 ti7 chit-chiong2 sia7-hoe7 hong-khi3 e7-bin7, na7 to7-li2 thiaN bo5 jip8-ni2, chin-li2 sin3 bo5 jip8-sim, chiu7 e7 kap sia7-hoe7-chiuN7 tai7-pou7-hun7 e5 lang5 kang7-khoan2 tui3 chiah-e5 phaiN2 bo5 choe7-ok-kam2, kang7-khoan2 chu7-jian5 teh cho3 chiah-e5 tai7-chi3.
Bok8-koai3 hit-e5 saN ju2-chheng7 ju2-chio2 e5 sio2-chia2 e7 eng7 ki5-koai3 e5 sim mng7 kong2, “ HaN2?  m7-bian2 thng3 ouh? ” bok8-koai3 lang5 e7 mng7 lan2, “Lin2 Ki-tok-kau3 kam2 u7 teh chhut Beng5-pai5? ”  Bok8-koai3 e7 lai5 ka7 lan2 be2-phio3... in-ui7 lan2 u7 hiah-nih8 choe7 e5 Ki-tok-tou5 bo5 ho2--e5 kian3-cheng3, bo5 piau2-hian7 chhut lan2 khi3-sak phaiN2--e5 hong-khi3.
Sin ui7 bok8-su, goa2 ma7 kam2-kak chin phaiN2-se3, chin khui-khiam3 Siong7-te3.  U7 hiah-nih8 choe7 e5 phaiN2, hoe7-iu2 bo5 kam2-kak he si7 choe7-ok, kho2-kian3 goan2 choe3 bok8-su e5 lang5 bo5 chin7-chit hou7 hoe7-iu2 chai ho2, phaiN2. 
(Hong-hiong3 siang-geh8-khan te7 3 ki5, 1990 ni5 3 geh8)
</CL>
<HL>

有一擺，一個基督徒結婚請客，kap真濟台灣e5結婚請客仝款，主人也倩康樂隊來唱歌，跳舞，鬧熱滾滾。康樂隊e5小姐起頭穿真濟衫，後來，續愈穿愈少，chhun三點式e5游泳衫。有3個牧師坐仝一塊桌，一直haiN3頭，m7敢講甚物，後來一位教會e5女青年看kah boe7做--tit才ka7主家講。主家才叫康樂隊e5小姐，衫thah8--leh。康樂隊e5小姐聽著主人叫伊穿衫就奇怪講，「HaN2？m7免褪ouh？無較早講leh！…」可見這個小姐無感覺基督徒有甚物無共款。
頂年2月，我來到中部一間教會牧會。第一擺去巡一個女會友，伊真自然無感覺歹勢ka7我講，伊teh做「Ta2. Chia. Lo2.」e5 「柱仔腳」。講著chiah-nih8自然，可見，伊無感覺做這款e5工作有啥物 m7著。
Koh聽講，有真濟基督徒也真愛簽「Ta2. Chia. Lo2.」。Koh到處求明牌。也有教會長執teh簽，甚至長老做組頭。也有基督徒厝內吊歸厝間 e5紅紙，teh賣明牌。可能，in也無感覺有啥物 m7著。
選舉e5時，真濟基督徒也買票賣票，替人買票。In大概也無感覺有罪。
一個社會，大部份人攏teh做e5歹代，hit個社會e5人就差不多 boe7感覺著an2-ni做有啥物無妥當，因為「逐個人攏an2-ni mah！」所以，買票賣票，簽「Ta2. Chia. Lo2.」，坐車免排隊，糞圾chhin3-chhai2倒，起厝偷工減料，做代誌ai3送紅包…等等，攏無啥物罪惡感。基督徒ti7這種社會風氣下面，若道理聽無入耳，真理信無入心，就會kap社會上大部份e5人共款對 chiah-e5歹無罪惡感，共款自然teh做chiah-e5代誌。
莫怪hit-e5衫愈穿愈少e5小姐會用奇怪e5心問講，「HaN2？m7免褪ouh？」莫怪人會問咱，「Lin2基督教kam2有teh出明牌？」莫怪會來ka7咱買票…因為咱有hiah-nih8濟e5基督徒無好--e5見證，無表現出咱棄sak歹--e5風氣。
身為牧師，我ma7感覺真歹勢，真虧欠上帝。有hiah-nih8濟e5歹，會友無感覺he是罪惡，可見阮做牧師e5人無盡職hou7會友知好、歹。
(風向雙月刊第3期，1990年3月)
</HL>