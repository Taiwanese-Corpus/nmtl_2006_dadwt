<CL>
  Lang5 chit8-e7 chiah8-lau7, the3-hiu, hiN7-khang tang7, bak8-chiu su, heng5-tong7 bo5 i2-cheng5 hiah-nih8 liu2-liah8, khah bo5 hoat-tou7 than3-chiN5, cho3 chit8-koa2 iu2-heng5 e5 khang-khoe3, ui7-tioh8 an2-ni, lau7-lang5 ong2-ong2 e7 khoaN3 ka-ti7 si7 i2-keng bo5 lou7-eng7, bo5 ke3-tat8 e5 lang5, na7 an2-ni siuN7, tong-jian5 si7 lu2 oah8 lu2 ut-chut, lu2 phaiN2 koe3-jit8. 
  Khia7 ti7 sin3-giong2 e5 lip8-tiuN5, goa2 bo5 chan3-seng5 kong2, boe7 cho3-kang, boe7 than3-chiN5, chiu7 si7 khah bo5 lou7-eng7, khah bo5 ke3-tat8. 
  Siong7-te3 sou2 siuN2-su3 hou7 lang5 e5, u7 chin-choe7 chin-choe7 hong-bin7, hou7 lan2 u7 chin hong-hu3 e5 oah8-mia7: tong-jian5 u7 khoaN3, thiaN, cho3-kang e5 leng5-lek8, koh khah tiong7-iau3--e5, u7 su-siuN2 e5 leng5-lek8, u7 ko3-seng3, u7 sim-leng5, u7 leng5-hun5, u7 chhin-cheng5 iu2-cheng5, u7 thiaN3-sim, u7 oah8-mia7 ...... teng2-teng2, chiah-e5 long2 hou7 lan2 chiaN5-choe3 u7 ke3-tat8. (Chin kho2-sioh, lan2 khah-chio2 siuN7 tioh8 chiah-e5 lai5 kam2-sia7 Siong7-te3). 
  Li2 iau2 oah8--leh, li2-e5 kiaN2-ji5-sun, chhin-lang5, peng5-iu2 tui3 li2 lai5 tit-tioh8 hiong2-siu7 chhin-cheng5 kap iu2-cheng5, che chiu7-si li2-e5 ke3-tat8. 
  Li2 iau2 u7 him-siong2 tak8-chiong2 ge7-sut8, him-siong2 tai7-chu7-jian5 e5 leng5-lek8, che chiu7-si7 li2-e5 ke3-tat8. 
  Li2 iau2 e7 siuN7 tai7-chi3, che chiu7-si7 li2-e5 ke3-tat8. 
  Li2 iau2 e7 an-ui3 lang5, che chiu7-si7 li2-e5 ke3-tat8. 
  Li2 iau2 e7 ui7 se3-kai3, kau3-hoe7, sia7-hoe7, chhu3-lai7 e5 lang5, peng5-iu2 lai5 tai7-to2, che chiu7-si7 li2-e5 ke3-tat8. (Tu5-hui li2 siuN7 kong2 ki5-to2 si7 phian3--lang5-e5. ) 
  Li2 iau2 e7 si3-koe3 khi3 chhit-tho5, hou7 ka-ki7 hoaN-hi2, che chiu7-si7 li2-e5 ke3-tat8. 
  Li2 iau2 e7 chhoe7 peng5-iu2, chhu3-piN-thau5-boe2 khai-kang2, in hoaN-hi2, li2 ia7 hoaN-hi2, che chiu7-si7 li2-e5 ke3-tat8. 
  Li2 iau2 e7 hak8-sip8 choe7-choe7 tai7-chi3, chham-ka kok-chiong2 e5 chu7-hoe7, che chiu7-si7 li2-e5 ke3-tat8. 
  Li2 e7 keng3-pai3 Siong7-te3, che chiu7 si7 li2-e5 ke3-tat8. 
  Li2, iau2-u7 chin-choe7 ke3-tat8. 
  U7 chin-choe7 sim7-chi3 ku7-ni5 to2 ti7 piN7-chhng5 e5 lau7-lang5, to ia7-u7 teng2-bin7 sou2 kong2 chiah-e5 ke3-tat8. SiaN2-lang5 kaN2 kong2, “Lau7-lang5 bo5 ke3-tat8 ?”
  (Hong-hiong3 Te7 6 ki5, 1990 ni5 9 goeh8) 
</CL>
<HL>

人一下食老，退休，耳空重，目珠su，行動無以前hiah-nih8 liu2掠 ，較無法度趁錢，做一寡有形e5工課，為著an2-ni，老人往往會看家己是已經無路用，無價值e5人，若an2-ni想，當然是愈活愈鬱卒，愈歹過日。 
企ti7信仰e5立場，我無贊成講，boe7做工，boe7趁錢，就是較無路用，較無價值。 
上帝所賞賜hou7人e5，有真濟真濟方面，hou7咱有真豐富e5活命：當然有看、聽、做工e5能力，koh較重要--e5，有思想e5能力、有個性、有心靈、有靈魂、有親情友情、有疼心、有活命…等等，chiah-e5攏hou7咱成做有價值。（真可惜，咱較少想著chiah-e5來感謝上帝。） 
你iau2活--leh，你e5子兒孫、親人、朋友tui3你來得著享受親情kap友情，che就是你e5價值。 
你iau2有欣賞逐種藝術、欣賞大自然e5能力，che就是你e5價值。 
你iau2會想代誌，che就是你e5價值。 
你iau2會安慰人，che就是你e5價值。 
你iau2會為世界、教會、社會、厝內e5人，朋友來代禱，che就是你e5價值。（除非你想講祈禱是騙--人-e5。） 
你iau2會四界去chhit-tho5，hou7家己歡喜，che就是你e5價值。 
你iau2會chhoe7朋友、厝邊頭尾開講，in歡喜，你也歡喜，che就是你e5價值。 
你iau2會學習濟濟代誌，參加各種e5聚會，che就是你e5 價值。 
你會敬拜上帝，che就是你e5價值。 
你，iau2有真濟價值。 
有真濟甚至舊年倒ti7病床e5老人，都也有頂面所講chiah-e5價值。啥人敢講，「老人無價值？」 
（風向第6期，1990年9月） 
</HL>