<CL>
U7 lang5 si5-siong5 kong2 lan2-e5 phaiN2-oe7, lan2 kam2-kak chin tiong7-iau3, sou2-i2, lan2 chin siu7-khi3, khi3 kah u7 chit8-kang sim-chong7-piN7, ko-hiat-ap, lan2 chiu7 chai, ki5-sit8 lang5 kong2 lan2-e5 phaiN2-oe7, bo5 goa7 tiong7-iau3.
Gin2-a2 piaN3 seng-hak8, lan2 kam2-kak chin tiong7-iau3, tan2 kah u7 chit8-kang, lan2-e5 gin2-a2 piaN3 kah cheng-sin5 sit-siong5, sim-li2 koh-iuN7, lan2 chiu7 chai-iaN2, thak8 seng-hak8-lut8 siong7-koan5 e5 hak8-hau7, ma7 bo5 hiah-nih8 tiong7-iau3.
 Lan2 kam2-kak gin2-a2 oh8 koa2 chai5-ge7 chin tiong7-iau3, le2-pai3-jit8 bo5 khi3 thak8 chu2-jit8-oh8, khi3 chham-ka chok-bun5-pan, bi2-sut8-pan, tian7-nau2-pan; tan2 kau3 u7 chit8-kang, lan2-e5 gin2-a2 piN3-choe3 bo5 Sin3-giong2 e5 lang5, hit-chun7 lan2 chiu7 chai, chai5-ge7 ma7 bo5 goa7 tiong7-iau3.
La2 kam2-kak chiN5-chai5 chin tiong7-iau3, sou2-i2 lan2 piaN3-mia7 than3-chiN5, piaN3 kah phah-phaiN2 seng-khu, li7-khui Siong7-te3 hng7-hng7, lan2 chiu7 chai, kim-chiN5 ia7 bo5 hiah-nih8 tiong7-iau3.
 Lan2 kam2-kak mia5-siaN, te7-ui7, koan5-lek8, seng5-kong, hak8-bun7...... chin-choe7 mih8-kiaN7 long2 chin tiong7-iau3, tan7-si7 kau3 u7 chit8-kang, lan2 kho2-leng5 ia7 e7 hoat-kak, chin-choe7 lan2 sou2 liah8-choe3 tiong7-iau3--e5, ki5-sit8 si7 bo5 siaN2-mih8 tiong7-iau3.
 U7-iaN2, tu5-liau2 Siong7-te3 e5 chi2-i3, Siong7-te3 ai3 lan2 khi3 tui-kiu5 e5 thiaN3, kong-gi7, cheng3-tit8, liong5-sian7...... i2-kip8 Siong7-te3 sou2 su3 e5 oah8-mia7, ki5-thaN--e5, sit8-chai7 long2-si7 chhu3-iau3--e5.
 Kim-chiN5, mia5-siaN, te7-ui7, hak8-bun7...... chun2-kong2 chiah-e5 tui3 jin5-seng si7 tiong7-iau3, ia7 kan-ta e7-tang3 pai5 ti7 Siong7-te3, thiaN3, kong-gi7, liong5-sian7, chhin-cheng5, oah8-mia7 e5 au7-piah au7-piah na7-tiaN7.
U7 si5-kan e5 si5, lan2 e7-hiau2 soan2-tek8 khah-chiap8 (khah-ai3) kap Siong7-te3 kau-poe5, tham3-hong2 phoa3-piN7 e5 lang5, chhoe7 su-iau3 an-ui3 e5 peng5-iu2 khai-kang2, chham-ka tak8-chiong2 e5 cho7-chiu7-hoe7......, khah-chio2 khi3 khoaN3 phah-kiu5 pi2-sai3, khoaN3 tian7-iaN2 tian7-si7, seh8 pah-hoe3 kong-si, phah tian7-tong7 oan5-khu7 ..... an2-ni, Siong7-te3 e7 tui3 lan2 kong2, “Li2 u7 soan2-tek8 tioh8 khah tiong7-iau3--e5.”
(Hong-hiong3 Te7 5 ki5, 1990 ni5 7 goeh8)
</CL>
<HL>

有人時常講咱e5歹話，咱感覺真重要，所以，咱真受氣，氣kah有一工心臟病、高血壓，咱就知，其實人講咱e5歹話，無偌重要。
囡仔拚升學，咱感覺真重要，等kah有一工，咱e5囡仔拚kah精神失常，心理各樣，咱就知影，讀升學率上懸e5學校，ma7無hiah-nih8重要。
咱感覺囡仔學寡才藝真重要，禮拜日無去讀主日學，去參加作文班、美術班、電腦班；等到有一工，咱e5囡仔變做無信仰e5人，hit陣咱就知，才藝ma7無外重要。
咱感覺錢財真重要，所以咱拚命趁錢，拚kah扑歹身軀，離開上帝遠遠，咱就知，金錢也無hiah-nih8重要。
咱感覺名聲、地位、權力、成功、學問…真濟物件攏真重要，但是到有一工，咱可能也會發覺，真濟咱所掠做重要--e5，其實是無啥物重要。
有影，除了上帝e5旨意，上帝ai3咱去追求e5疼、公義、正直、良善…以及上帝所賜e5活命，其他--e5，實在攏是次要--e5。
金錢、名聲、地位、學問…準講 chiah-e5對人生是重要，也kan-ta會當排ti7上帝、疼、公義、良善、親情、活命e5後壁後壁na7-tiaN7。
有時間e5時，咱會曉選擇較捷（較愛）kap上帝交陪、探訪破病e5人；chhoe7需要安慰e5朋友開講、參加逐種e5造就會…，較少去看扑球比賽，看電影電視，seh8百歲公司，扑電動玩具…an2-ni，上帝會對咱，「你有選擇著較重要--e5。」
（風向第5期，1990年7月）
</HL>