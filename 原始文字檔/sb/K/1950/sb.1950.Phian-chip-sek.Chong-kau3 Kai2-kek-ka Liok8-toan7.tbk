<CL>
Chong-kau3 Kai2-kek-ka Liok8-toan7
(Chit goeh8 ho7 Chong-kau3 Kai2-kek ho7.  Ai3 kok-ui7 thok8-chia2 siau3-liam7 tong-si5 chiah e5 kai2-kek-ka, Chit-tiap8 chiong chi2 5 e5 kai2-kek-ka e5 ui5-siong7 kap Liok8-toan7 kai3-siau7 ti7-chia, hou7 kok-ui7 thok8-chia2 koh chit8-pai2 lai5 tai3-liam7 in e5 ui5-giap8, lai5 hoan3-khi2 lan2 e5 kai2-kek cheng-sin5.)
1.Lou7-tek Ma2-teng (Martin Luther) 1483-1546.  Tek-kok e5 Chong-kau3 kai2-kek-ka.  I ti7 A. D. 1483 ni5 11 goeh8 10 jit8 chhut-si3 ti7 Tek-kok e5 Ai-su-le2-bian2, san3-hiong choh-sit e5 ka-teng5.  Lau7-pe7 seng5-sit8, lau7-bu2 keng3-khian5, 21 hoe3 pit8-giap8 Toa7-oh8, pun2 lip8-chi3 beh cho3 Hoat-lut8-ka, chong2-si7 u7 chit8 jit8 kap i e5 ho2 peng5-iu2 ti7 tan5-lui5 kap loh8 toa7-hou7 e5 si5 teh kiaN5-lou7, i khoaN3-tioh8 peng5-iu2 hou7 lui5 phah-si2, chiu7 kai2-sim beh cho3 chong-kau3-ka, 1505 ni5 7 goeh8 17 jit8 jip8 O3-kou2-su-teng e5 Siu-to7-iN7.  1507 ni5 siu7 an3-chhiu2.  Ti7 keh-ni5 chiu7 cho3 Ui2-thian-be2-lu2-hi2 Tai7-hak8 e5 Kau3-siu7, 11 ni5 khi3 Lo5-ma2 khoaN3-tioh8 tng-si5 e5 kau3-hoe7 e5 hu2-pai7, 12 ni5 tit-tioh8 Sin5-hak8 Phok-su7 e5 hak8-ui7, jiat8-sim ti7 Si-phian, Lo5-ma2 kap Ka-liap8-thai3 e5 kang2-gi7.
Kau3 1517 ni5, Lo5-ma2 Hoat-ong5 chhe Thek-chek lai5 kau3 Ui2-thian-be2-lu2-hi2 be7 sia3-choe7-hu5 e5 si5, i chin toa7 hoan2-tui3, chiong chit e5 m7-tioh8 sia2 95 tiau5 tah ti7 pai3-tng5 e5 toa7-mng5, kong-jian5 khong3-gi7 Hoat-ong5 e5 put-si7.  Chit e5 lek8-su2-tek e5 jit8, chiu7-si7 1517 ni5 10 goeh8 31 jit8, kai2-kek e5 siaN tui3 chia hoat-khi2.  Ti7 oa2 4 le2-pai3 e5 tiong-kan, chit e5 siau-sit pian3-thoan5 ti7 choan5 Au-chiu.  Hoat-ong5 siu7-khi3.  1520 ni5 6 goeh8 15 jit8 ka7 i kek-chhut (pho3-bun5).  I ho2-taN2 chiong hit tiuN pho3-bun5-chng7 ka7 sio-khi3.  Hoat-ong5 chiu7 chioh Tek-kok hong5-te3 e5 se3-lek8, tiau3 i lai5 chhut-sek8, tng-si5 ti7 Oa2-m7-su teh khai-hoe7 e5 kok-hoe7 beh pan7-i.  I ho2-taN2 chhut-sek8.  1521 ni5 4 goeh8 18 jit8, ti7 gi7-tiuN5 ho2-taN2 kan-cheng3 kong2, “Na7 m7-si7 in2 Seng3-keng lai5 cheng3-beng5 goa2 e5 chho3-gou7, chiu7 goa2 m7 chhu2-siau goa2 e5 soat.  Goa2 ia7 be7-thang hok8-chiong5 Chong-kau3 Tai7-hoe7 e5 koat-gi7 kap Hoat-ong5 e5 m7-tioh8, in-ui7 in m7-na7 u7 chho3-gou7, koh u7 chu7-siong mau5-tun2.  Goa2 be7-thang ui5-poe7 goa2 e5 liong5-sim lai5 cho3 sim2-mih8 tai7-chi3.  Siong7-te3 ah! Kiu5 Li2 pang-chan7 goa2.  A3-beng7.” Kok-hoe7 bo5 hoat i ta-oa5, chi2-u7 ti7 5 goeh8 25 jit8 ka7 i kek-chhut.  Keh-jit8 i li7-khui Oa2-m7-su e5 lou7-tiong, siu7 chit tui7 m7-chai tui3 ta2-loh8 lai5 e5 be2-peng liah8-khi3, put-ti khi3-hiong3.  Ki5-sit8 si7 Sak-so-ni-a e5 chu-hou5 eng7 chit e5 hoat-tou7, am3-cheN7 lai5 po2-hou7 i--e5, chhoa7 i khi3 bih ti7 Oa2-to-bu2-lu2-hi2 siaN5.
Tui3 hit-tiap8 liau2-au7, i chiu7 tiam3 hia hoan-ek8 Tek-kok oe7 e5 Seng3-keng kap tu3-chok, lai5 chhiok-chin3 kai2-kek e5 su7-giap8.  Kau3 1546 ni5 chiaN-goeh8, ti7 Ji7-goeh8 17 jit8, tiam3 ti7 cheng3 peng5-iu2 pau-ui5 e5 tiong-kan, liam7 Si-phian 31 phiN 5 chat.  “Goa2 choing goa2 e5 leng5-hun5 kau Li2 e5 chhiu2,” an-jian5 li7-khui se3-kan.  Hiong2-siu7 63 hoe3.
2.Bi2-lan5-tun (Philipp Melanchthon) 1497-1560, Tek-kok Chong-kau3 kai2-kek-ka.  I ti7 1497 ni5 chhut-si3, ti7 Tek-kok e5 Be2-tun.  1509 ni5 jip8 Hai2-tek-beh-lu2-hi2 Tai7-hak8.  Koh thak8 Chui2-bin2-gen2 Tai7-hak8.  17 hoe3 chiu7 tit-tioh8 M. A. (Bun5-hak8-su7) e5 hak8-ui7.  Au7-lai5 cho3 Ui2-thian-be2-lu2-hi2 Tai7-hak8 e5 Kau3-siu7.  Ti7 hit tiap8 kap Lou7-tek Ma2-teng tang5-i3 kai2-kek e5 su7-giap8.  I2-au7 hek8-si7 soat-kau3, hek8-si7 tu3-chok, chap8-hun iong3-hou7 Lou7-tek Ma2-teng, chin7-lat8 ti7 Sin-kau3 e5 kau3-gi7, cho3 Lou7-tek Ma2-teng bu5 ji7 e5 pang-chan7, nng7-lang5 e5 koan-he7 tu2-tu2 chhin-chhiuN7 I2-li7-a kap I2-li7-sa.  I bat kong2, “Goa2 na7 tioh8 li7-khui Lou7-tek Ma2-teng, leng5-kho2 si2.” Ia7 Lou7-tek Ma2-teng chi2 i kong2, “Goa2 si7 chi2-u7 chit e5 cho3 thau5-cheng5 teh ia7-cheng2 e5 lang5, i (chi2 Bi2-lan5-tun), si7 chit8 e5 un-jiu5, tiam7-cheng7 toe3 au7-piah teh ak-chui2 e5 lang5.” I si7 chit8 e5 u7 he7-thong2 e5 Sin5-hak8-chia2.  I sou2 tu3 e5 chou-chit Sin5-hak8, si7 sin-kau3 choe3 chhou--e5, lian5-siok8 50 pan2 i2-siong7, ku2-ku2 cho3 cheng3 Tai7-hak8 e5 Kau3-kho-su.  I e5 sin3-giong2 tok-sit8, hah8-sek ko-phok, si7 chit8 e5 un2-kian7 e5 chin kun-chu2.  Eng-kok kap Hoat-kok e5 kok-ong5, kui2-na7 pai2 beh chhiaN2 i khi3, chong2-si7 i m7, jeng5-jian5 toa3 ti7 Ui2-thian-be2-lu2-hi2, kau3 1560 ni5 li7-khui se3-kan, chong3 kap Lou7-tek Ma2-teng e5 bong7 keh-piah.  Hiong2-siu7 63 hoe3 (kap Lou7-tek Ma2-teng peN5-che7 hoe3).
3.Su7-eng-li2 (Ulrich Zwingli) 1484-1531.  Sui7-se e5 Chong-kau3 kai2-kek-ka.  I khah ban7 Lou7-tek Ma2-teng nng7-kou3 goeh8, 1484 chiaN-goeh8 chhut-si3, ti7 A-lu2-phu2-suh soaN-kha e5 chit8-e5 hiuN-sia7 mia5 Ui2-toh-hau2-suh.  Seng-seng5 houN3-hak8, chhong-beng5.  Pit8-giap8 U2-in2-na2 Tai7-hak8.  1506 ni5 siu7 an3-chhiu2 cho3 Gu2-lat8-su e5 bok8-su, siu7 chhiaN2 cho3 Chu-li2-hi2 Toa7 hoe7-tng5 e5 soat-kau3-chia2, chhim-chhim gian2-kiu3 Seng3-chheh kap Sin5-hak8.  Ko-tiau Sin-iok sou2 chi2-si7 e5 Ki-tok, Pheng5-kek Lo5-ma2 kau3-hoe7 e5 chhou3-gou7 kap hu2-pai7, chhim-sin3 Ki-tok si7 ui5-it e5 Kiu3-chu2, Seng3-chheh si7 choe3-ko e5 chi2-chiam.  Lou2-lek8 ai3 beh hou7 Sui7-se thoat-chhut Lo5-ma2 kau3-hoe7 e5 sok-pak8.  Kau3 1531 ni5 10 goeh8 10 jit8, keng3-hong7 Lo5-ma2-kau3 e5 tak8 koan7, khi2-peng lai5 phah i sou2 toa3 Chu2-li2-hi2 siaN5 e5 si5, i iong2-kam2 chhoa7 peng chhut-khi3 eng3-chian3, put-heng7 chian3-pai7, pun2-sin ti7 tin7-tiong tin7-bong5.  Beh si2 e5 si5 kong2, “In e7-thang thai5 si2 goa2 e5 seng-khu, chong2-si7 be7-thang thai5 si2 goa2 e5 leng5-hun5.” Hiong2-siu7 47 hoe3.
4.Khap-lim5 (John Calvin).  1509-1564.  I si7 Chong-kau3 kai2-kek-ka, ia7-si7 ui2-tai7 e5 Sin5-hak8-chia2.  1509 ni5 chhut-si3 ti7 Hoat-kok e5 Nou-iong2 (li7 Pa-li2 tang-pak 70 eng-li2).  14 hoe3 chiu7 jip8 Pa-li2 Tai7-hak8.  Khi2-thau5 an3-sng3 beh cho3 chong-kau3-ka, au7-lai5 sim-chi3 pian3 oaN7 beh cho3 hoat-lut8-ka, chiu7 koh jip8 nng7-keng tai7-hak8 thak8 hoat-lut8.  Ti7 hit tiong-kan kap Sin-kau3 e5 lang5 kau-poe5, siu7 khou2-khng3 gian2-kiu3 Seng3-chheh.  Kau3 to3-tng2 lai5 Pa-li2 chiu7 hut-jian5 kai2-sim, koat-i3 chiaN5-cho3 Hok-im chu2-gi7-chia2.  Ti3-kau3 siu7 khun2-tiok8, put-tek-i2 tioh8 thoat-chhut Pa-li2, chiu7 li7-khui Hoat-kok khi3 Sui7-se, tiam3 ti7 Ba-ji-luh oan5-seng5 i it-seng e5 toa7 tu3-chok, chiu7-si7 “Ki-tok-kau3 kong-iau3”.  Hit tiap8 26 hoe3.  Au7-lai5 chhian-soa2 lai5 toa3 Ti-ne2-bah (Geneva), ti7-hia choan-sim tu3-chok, kang2-ian2 kap bok8-hoe7, chin7-lat8 ti7 kai2-kek e5 su7-giap8.  I pi2 Lou7-tek Ma2-teng khah u7 chou-chit, u7 tiat8-su7 e5 lun7-li2, u7 chou-chit e5 Sin5-hak8-ka, tui3 ti7 kou-seng5 sin-kau3 e5 kau3-gi7 u7 toa7-toa7 e5 kong3-hian3.  Tek8-piat8 tui3 kau3-hoe7 e5 Tian2-le2 cheng3-ti7 che3-tou7, kin-ku3 ti7 hok-im-tek lai5 che3-teng7, chiaN5-cho3 kin-a2-jit8 lan2 TiuN2-lo2 kau3-hoe7 e5 ki-chhou2.
Ti7 1564 ni5, chit e5 ui2-tai7 e5 kai2-kek-ka, siu7 Chu2 keng2-tiau3 li7-khui se3-kan, bo5 lau5 bou2, bo5 lau5 kiaN2 (saN-e5 kiaN2 long2 cha2 si2), ia7 bo5 lau5 tam7-poh8 e5 chiN5-chai5 (it-seng khiam7 phok cho3 chu5-sian7), chi2-u7 lau5 ban7-kou2 put-hiu e5 kai2-kek su7-giap8 kap hok-im-tek, Sin-kau3 e5 kau3-gi7.  Hiong2-siu7 54 hoe3.
5.Na2-su (John Knox) 1505-1572.  Sou-kek-lan5 e5 Chong-kau3 kai2-kek-ka.  1505 ni5 chhut-si3, ti7 Sou-kek-lan5 e5 Hat-leng2-tun, 16 hoe3 e5 si5 jip8 Gu-la-su-go Tai7-hak8, au7-lai5 thak8 O3-kou2-su7-teng kap Je lom e5 chheh siu7 in e5 eng2-hiong2, chiam7-chiam7 kheng-hiong3 ti7 Sin-kau3.  Ti7 1544 ni5, u7 chit8-e5 chhut-mia5 e5 lang5, Ui2-sia2-toh ti7 Sou-kek-lan5 kau3 tak8 sou2-chai7 ho2-taN2 thoan5 Sin-kau3 e5 kau3-gi7, i chin siu7 kam2-tong7.  Kho2-sioh chit e5 Ui2-sia2-toh ti7 keh-ni5 siu7-liah8 soa3 ui7 Chu2 sun5-kau3.  Na2-su khoaN3 tioh8 chit e5 lang5 sun5-kau3, koh khah siu7 kam2-kek, chiu7 koat-sim beh ke3-siok8 i e5 su7-giap8.  I2-au7 toa3 ti7 An-to-liu-su chhi7 chin7-lat8 soan-thoan5 Sin-kau3 e5 kau3-gi7.  Kho2-sioh chit e5 chhi7 ti7 1547 ni5 siu7 Hoat kok peng kong-phoa3, i chiu7 siu7-liah8 khi3 cho3 Hoat-kok chian3-chun5 e5 lou5-le7, 19 goeh8 jit8 ku2 siu7 chin-che7 chan5-jim2 e5 gek8-thai7.  Kai-chai3 tit-tioh8 Eng-kok cheng3-hu2 e5 chiu-soan5, tit-tioh8 thau2-pang3, chit8-si5-chun7 toa3 ti7 Eng-kok.  Kau3 I5-oa2 ong5 si2, chiu7 li7-khui Eng-kok.  1554 ni5 7 goeh8 kau3 Ji2-ne2-bah kiN3 Khap-lim5, siu7 Khap-lim5 e5 khe2-hoat put-siau2, 1559 ni5 chiu7 to3-tng2 lai5 Sou-kek-lan5, chin7-lat8 ti7 chou2-kok e5 kai2-kek su7-giap8.  Bat ti7 Chu2 e5 bin7-cheng5 piaN3-mia7 ki5-to2 kong2, “Chiong Sou-kek-lan5 hou7 goa2, na7 bo5, hou7 goa2 si2.” Kam2-sia7 Chu2, keh-ni5 chiu7-si7 1560 ni5, hoat-lut8 kong-pou3 kai2-kek-kau3 chiaN5-cho3 kok-kau3, che7-che7 ni5 e5 lou2-lek8 tui3 an2-ni kian3-hau7.  Kong-seng5 beng5-chiu7 Siong7-te3 chiu7 ti7 1572 ni5 11 goeh8 tiau3 I e5 lou5-pok8 an-jian5 kui thian.  I e5 bong7-pai5 sia2 kong2, “Chai7-se3 tiong boe7 bat kiaN lang5 e5 bin7 e5 lang5 to2 ti7-chia.” Hiong2-siu7 67 hoe3.
(Tai5-oan5 Kau3-hoe7-kong-po3 742 koan3; 1950 ni5 10 goeh8)
</CL>
<HL>

宗教改革家略傳
（這月號宗教改革號。Ai3各位讀者數念當時chiah e5 改革家，這tiap8 終止5個改革家e5遺像kap略傳介紹ti7-chia，hou7各位讀者koh一擺來tai3念in e5遺業，來喚起咱e5改革精神。）
1、路德馬丁（Martin Luther）1483-1546。德國e5宗教改革家。伊ti7 A. D. 1483年11月10日出世ti7德國e5 Ai-su-le2-bian2，散hiong 作穡e5 家庭。老父誠實，老母敬虔，21歲畢業大學，本立志beh做法律家，總是有一日kap伊e5 好朋友ti7 tan5雷kap落大雨e5時teh行路，伊看著朋友hou7雷扑死，就改心beh做宗教家，1505年7月17日入O3-kou2-su-teng e5修道院。1507年受an3手。Ti7隔年就做Ui2-thian-be2-lu2-hi2大學e5教授，11年去羅馬看著當時e5教會e5腐敗，12年得著神學博士e5學位，熱心ti7詩篇、羅馬kap加拉太e5 講義。
到1517年，羅馬法王差Thek-chek來到 Ui2-thian-be2-lu2-hi2賣赦罪符e5時，伊真大反對，將這個m7著寫95條貼ti7 拜堂e5大門，公然抗議法王e5不是。這個歷史的e5日，就是1517年10月 31 日，改革e5聲tui3 chia發起。Ti7倚4禮拜e5中間，這個消息遍傳ti7全歐洲。法王受氣，1520年6月15日ka7伊革出（pho3文）。伊好膽將hit 張pho3文狀ka7燒去。法王就借德國皇帝e5勢力，召伊來出席。當時ti7 Oa2-m7-su teh開會e5 國會beh辦伊。伊好膽出席。1521年4月18日，ti7議場好膽干証講，「若m7是引聖經來証明我e5錯誤，就我m7取消我e5說。我也be7-thang服從宗教大會e5決議kap法王e5 m7著，因為in m7-na7有錯誤，koh有自相矛盾。我be7-thang違背我e5良心來做甚物代誌。上帝ah！求你幫贊我。阿們。」國會無法伊ta-oa5，只有ti7 5月25日ka7伊革出。隔日伊離開Oa2-m7-su e5 路中，受這隊m7知tui3 ta2-loh8來e5馬兵掠去，不知去向。其實是Sak-so-ni-a e5諸侯用這個法度，暗cheN7來保護伊--e5，chhoa7 伊去bih ti7 Oa2-to-bu2-lu2-hi2城。
Tui3 hit-tiap8了後，伊就tiam3 hia翻譯德國話e5聖經kap著作，來促進改革e5事業。到1546年正月，Ti7 2月17日，tiam3 ti7眾朋友包圍e5中間，唸詩篇31篇5節。「我將我e5 靈魂交你e5手」，安然離開世間。享壽63歲。
2、Bi2-lan5-tun（Philipp Melanchthon）1497-1560，德國宗教改革家。伊ti7 1497年出世，ti7德國e5 Be2-tun。1509年入Hai2-tek-beh-lu2-hi2大學。Koh讀Chui2-bin2-gen2大學。17歲就得著M. A.（文學士）e5學位。後來做Ui2-thian-be2-lu2-hi2 大學e5教授。Ti7 hit tiap8 kap 路德馬丁同意改革e5 事業。以後或是說教，或是著作，十分擁護路德馬丁，盡力ti7新教e5教義，做路德馬丁bu5 ji7 e5 幫贊，兩人e5 關係 tu2-tu2 親像以利亞kap 以利沙。伊bat講，「我若著離開路德馬丁，寧可死。」 也路德馬丁指伊講，「我是只有這個做頭前teh ia7種e5人，伊（指Bi2-lan5-tun），是一個溫柔、恬靜 toe3 後壁teh 沃水e5人。」 伊是一個有系統e5神學者。伊所著e5組織神學，是新教最初--e5，連續50版以上，久久做眾大學e5教科書。伊e5信仰篤實，學識高博，是一個穩健e5真君子。英國kap 法國e5國王，幾若擺beh 請伊去，總是伊m7，仍然toa3 ti7 Ui2-thian-be2-lu2-hi2，到1560年離開世間，葬kap 路德馬丁e5墓隔壁。享壽63歲（kap 路德馬丁平濟歲）。
3、Su7-eng-li2(Ulrich Zwingli）1484-1531。瑞西e5宗教改革家。伊較慢路德馬丁兩個月，1484正月出世，ti7 A-lu2-phu2-suh山腳e5一個鄉社名Ui2-toh-hau2-suh。生成好學、聰明。畢業U2-in2-na2 大學。1506年受an3手做Gu2-lat8-su e5牧師，受請做Chu-li2-hi2 大會堂e5說教者，深深研究聖冊kap神學。Ko-tiau新約所指示e5基督，抨擊羅馬教會e5錯誤kap腐敗，深信基督是唯一e5 救主，聖冊是最高e5 指針。努力ai3 beh hou7 瑞西脫出羅馬教會e5束縛。到1531年10月10日，敬奉羅馬教e5逐縣，起兵來扑伊所toa3 Chu2-li2-hi2城e5時，伊勇敢chhoa7兵出去應戰，不幸戰敗，本身ti7陣中陣亡。Beh死e5時講，「In 會thang thai5死我e5身軀，總是be7-thang thai5死我e5靈魂。」享壽47歲。
4、Khap-lim5(John Calvin）。1509-1564。伊是宗教改革家，也是偉大e5神學者。1509年出世ti7法國e5 Nou-iong2(離巴黎東北70英哩）。14歲就入巴黎大學。起頭按算beh做宗教家，後來心志變換beh做法律家，就koh入兩間大學讀法律。Ti7 hit中間kap 新教e5人交陪，受苦勸研究聖冊。到倒轉來巴黎就忽然改心，決意成做福音主義者。致到受窘逐 ，不得已著脫出巴黎，就離開法國去瑞西，tiam3 ti7 Ba-ji-luh完成伊一生e5大著作，就是《基督教綱要》。 Hit tiap8 26歲。後來遷徙來toa3 Ti-ne2-bah (Geneva），ti7-hia專心著作，講演kap牧會，盡力ti7改革e5事業。伊比路德馬丁較有組織，有秩序e5論理，有組織e5神學家，對ti7 kou-seng5 新教e5教義有大大e5貢獻。特別對教會e5 典禮政治制度，根據ti7福音的來制定，成做今仔日咱長老教會e5基礎。
Ti7 1564年，這個偉大e5改革家，受主揀召離開世間，無留某，無留子（3個子攏早死），也無留淡薄e5錢財（一生儉樸做慈善），只有留萬古不休e5改革事業kap 福音的，新教e5教義。享壽54歲。
5、Na2-su（John Knox），1505-1572。蘇格蘭e5宗教改革家。1505年出世，ti7蘇格蘭e5 Hat-leng2-tun，16歲e5時入Gu-la-su-go大學，後來讀 O3-kou2-su7-teng kap Je lom e5 冊受in e5影響，漸漸傾向ti7新教。Ti7 1544年，有一個出名e5人，Ui2-sia2-toh ti7蘇格蘭到逐所在好膽傳新教e5教義，伊真受感動。可惜這個Ui2-sia2-toh ti7 隔年受掠續為主殉教。Na2-su看著這個人殉教，koh較受感激，就發心beh繼續伊e5事業。以後toa3 ti7 An-to-liu-su市盡力宣傳新教e5教義。可惜這個市ti7 1547年受法國兵攻破，伊就受掠去做法國戰船e5 奴隸，19月日久受真濟殘忍e5虐待。佳哉得著英國政府e5周旋，得著thau2放，一時陣toa3 ti7英國。到I5-oa2王死，就離開英國。1554年7月到Ji2-ne2-bah見Khap-lim5，受Khap-lim5 e5啟發不少，1559年就倒轉來蘇格蘭，盡力ti7祖國e5 改革事業。Bat ti7主e5面前拚命祈禱講，「將蘇格蘭hou7我，若無，hou7我死。」感謝主，隔年就是1560年，法律公佈改革教成做國教，濟濟年e5努力tui3 an2-ni見效。功成名就上帝就ti7 1572年11月召伊e5 奴僕安然歸天。伊e5墓牌寫講，「在世中未bat驚人e5面e5人倒ti7-chia。」享壽67歲。
（台灣教會公報742卷，1950年10月）
</HL>