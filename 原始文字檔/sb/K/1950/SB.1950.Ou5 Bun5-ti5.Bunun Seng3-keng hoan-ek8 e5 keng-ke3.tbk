<CL>
  Bunun si7 tiam3 ti7 Tai5-oan5 San-te7 e5 chit8 chok8, goan5-cha2 ti7 Sin-ko-san e5 hu7-kun7, hian7-chai7 chhian-soa2 kau3 Tai5-tiong, Ko-hiong5, Hoe-lian5, Tai5-tang e5 san-te7. In si7 bun5-hoa3 choe3-ke7 e5 lang5, kau3 3 ni5 cheng5 bo5 u7 jip8 tiong-teng2 hak8-hau7 e5 lang5. In sui-jian5 oe7 kong2 Jit8-pun2 oe7, chong2-si7 boe7-hiau2 thak8 Jit8-pun2 oe7 e5 Seng3-keng kau3 beng5-pek8. Na7 ai3 in2-chhoa7 chit khoan2 e5 lang5 lai5 sin3 Chu2, tioh8 ai3 eng7 Seng3-keng lai5 hoan-ek8 choe3 in e5 oe7, koh eng7 sim2-mih8 lai5 hou7 in khia7-chai7 ti7 si3-chiaN3 e5 sin3-giong2. Sou2-i2 ti7 3 ni5 cheng5, San-te7 Soan-to7-hoe7-tiuN2 Sun Nga2-kok Bok8-su, eng7 chit e5 hoan-ek8 Bunun Seng3-keng e5 kang kau-tai3 goa2 e5 si5, goa2 sui5-si5 hoaN-hi2 seng5-siu7, chong2-si7 chit8 hong-bin7 ia7 kiaN-liau2 tam-tng chit e5 kang boe7 khi2. Chit-tiap8 kan2-tan po3-ko3 hit e5 keng-ke3 hou7 lin2 chai. 
  I. Chun2-pi7
  1947 ni5 e5 9 geh8, goa2 u7 tui3 Tai7-kah kau3-hoe7 lai5 Koan-san. In-ui7 chia u7 chin-choe7 Bunun, chit8-peng5 ia7 thang pang-chan7 Koan-san bo5 bok8-chia2 e5 kau3-hoe7. Goa2 khi2-seng iau3-kin2 e5 kang si7 gian2-kiu3 Bunun e5 oe7. Chia u7 tu2-tioh8 3 hang7 e5 khun3-lan5. 
  (1) Chiu7-si7 tng-si5 lan2 bo5 u7 Bunun e5 sin3-tou5, koh Tai5-tang koan7-tiuN2 m7-chun2 lan2 jip8 soaN thoan5-to7, sou2-i2 bo5 ki-hoe7 thang kap in chiap-chhiok kong2-oe7. 
  (2) Si7 ai3 chhiaN3 tu2-ho2 e7 ka3-oe7 e5 sian-siN chin oh. In-ui7 in long2-si7 bo5 hak8-bun7 e5 lang5, ka-ti7 oe7-hiau2 kong2-oe7, beh ka3 lang5 chiu7 boe7-oe7. Sou2-i2 nng7 ni5 ku2 u7 oaN7 chin-choe7 e5 sian-siN. 
  (3) Si7 in-ui7 in bo5 ka-ki7 e5 ji7, sou2-i2 bo5 u7 phiau-chun2 e5 oe7, ti3-kau3 tak8-e5 hoan-sia7 e5 oe7 u7 cheng-chha, chit e5 sian-siN kap pat8 e5 sian-siN sou2 ka3--e5, siong5-siong5 bo5 siang7. 
  II. Che3-teng7 Bunun e5 ji7
  Goa2 gian2-kiu3 oe7 e5 si5 chiu7 chai in e5 oe7 u7 hun nng7 khoan2 (Take Bunowad kap Bubukun), in e5 jin5-khau2 si7 bo5 che7, siat-su2 na7 tioh8 hoan-ek8 choe3 nng7 khoan2 e5 Seng3-keng, che si7 chin khun3-lan5 e5 su7. Kau3-be2 goa2 u7 hoat-kian3-tioh8 chit nng7 khoan2 e5 oe7 u7 it-teng7 e5 kui-chek teh pian3. An2-ni goa2 chiu7 eng7 19 e5 Lo5-ma2-ji7 lai5 sia2 in e5 long2-chong2 e5 oe7. Goa2 khi2-seng eng7 theng5-sia2-pan2 in3 ji7-bu2 hou7 in thak8, au7-lai5 chiu7 eng7 oah8-pan2 in3 ji7-bu2. Chit e5 u7 seng5-kong e5 si5, goa2 chiah sio2-khoa2 u7 an-sim kap hoaN-hi2. In-ui7 na7 bo5 in e5 ji7, chiu7 boe7-oe7 hoan-ek8 in e5 Seng3-keng. 
  Koh in e5 kou3-su7 u7 kong2, in kou2-cha2 u7 in e5 ji7, si7 hong5-chui2 hoan3-lam7 e5 si5, ji7 soa3 hou7 i lau5--khi3, ti3-kau3 kin-a2-jit8 soa3 bo5. An2-ni in m7-kam bo5 ji7, si7 u7 ai3 ji7. Sou2-i2 na7 eng7 in e5 ji7 lai5 ka3 in, in chu7-jian5 chin ai3, an2-ni thang choe3 thoan5-to7 ho2 e5 ki-hoe7. U7 chit8 e5 Ko-no-hong e5 chhoan-tiuN2, in-ui7 ai3 oh8-ji7, lai5 hu3 Kang2-sip8-hoe7, u7 piN3 jiat8-sim e5 sin3-tou5. Te7-it gau5 thak8--e5, nng7 tiam2 cheng chiu7 oe7-hiau2 thak8 19 ji7 e5 Lo5-ma2-ji7. 
  Goa2 chai in e5 hong5-chui2 e5 kou3-su7 u7 m7-tioh8, sou2-i2 goa2 chiu7 eng7 in e5 ji7 in3 chit pun2 “Na2-a e5 toa7-chui2” hou7 in thak8. (Bi7-oan5)
  (Tai5-oan5 Kau3-hoe7-kong-po3 743 koan3, 1950 ni5 11 goeh8) 
</CL>
<HL>

Bunun是tiam3 ti7台灣山地e5一族，原早 ti7 新高山e5附近，現在遷徙到台中、高雄、花蓮、台東e5山地。In是文化最低e5人，到3年前無有入中等學校e5 人。In雖然會講日本話，總是be7曉讀日本話e5聖經到明白。若ai3引chhoa7 這款e5人來信主，著ai3用聖經來翻譯做in e5話，koh用啥物來hou7 in企在ti7四正e5信仰。所以ti7三年前，山地宣道會長孫雅各牧師，用這個翻譯Bunun聖經e5工交代我e5時，我隨時歡喜承受，總是一方面也驚了擔當這個工boe7起。這tiap8 簡單報告hit e5經過hou7 lin2知。 
一、準備 
1947年e5 9月，我有tui3大甲教會來關山。因為chia有真濟Bunun，一爿也thang 幫贊關山無牧者e5教會。我起先要緊e5工是研究Bunun e5話。Chia有tu2著3項e5困難。 
（1）就是當時咱無有Bunun e5 信徒，koh 台東縣長m7准咱入山傳道，所以無機會thang kap in接觸講話。 
（2）是ai3倩tu2好會教話e5先生真oh。因為in攏是無學問e5人，家己會曉講話，beh教人就boe7會。所以兩年久有換真濟e5先生。 
（3）是因為in無家己e5字，所以無有標準e5話，致到逐個番社e5話有精差，這個先生kap別個先生所教--e5，常常無像。 
二、制定Bunun e5字 
我研究話e5時就知in e5話有分兩款（Take Bunowad kap Bubukun），in e5人口是無濟，設使若著翻譯做兩款e5聖經，che是真困難e5事。到尾我有發見著這兩款e5話有一定e5規則teh變。An2-ni 我就用19個羅馬字來寫in e5攏總e5話。我起先用謄寫版印字母hou7 in讀，後來就用活版印字母。這個有成功e5時，我才小可有安心kap歡喜。因為若無in e5 字，就boe7會翻譯in e5聖經。 
Koh in e5故事有講，in古早有in e5字，是洪水泛濫e5時，字煞hou7伊流--去，致到今仔日續無。An2-ni in m7甘無字，是有ai3字。所以若用in e5字來教in，in自然真ai3，an2-ni thang 做傳道好e5機會。有一個Ko-no-hong e5 村長，因為ai3學字，來赴講習會，有變熱心e5信徒。第一gau5讀--e5，兩點鐘就會曉讀19字e5 羅馬字。 
我知in e5洪水e5故事有m7著，所以我就用in e5字印這本「Na2-a e5大水」 hou7 in讀。（未完 ） 
（台灣教會公報743卷，1950年11月） 
</HL>