<CL>
Chit8 chiah bit8-phang kap bang2-a2 teh tam5-lun7.  Bang2-a2 mng7 bit8-phang kong2, “Bit8-phang hiaN!  goa2 u7 kui2-na7 hang7 kap li2 chin sio-siang7, li2 u7 sit8, e7 poe, goa2 ia7 e7; li2 si7 thang5-thoa7 e5 chit8 hang7, goa2 ia7 si7; koh li2 e7 teng3--lang5 , goa2 ia7 e7.  M7-ku2 chit8 hang7 goa2 siuN7 long2 bo5!  An2-choaN2 goa2 poe kau3 hia, lang5 ka7 goa2 koaN2 kau3 hia; goa2 na7 teng3 lang5, lang5 beh ka7 goa2 phah.  In-ho5 li2 iu5-goan5 e7 teng3 lang5, koh lang5 na7 hou7 li2 teng3--tioh8, pi2 goa2 khah chiah8-lat8, An2-choaN2 lang5 hiah thiaN3 li2, hiah po2-sioh li2, khi2 chhu3 hou7 li2 toa3, koaN5-thiN si5 koh eng7 thng5-chui2 hou7 li2 lim,che si7 An2-choaN2?  Goa2 siuN7 long2 bo5!” Bit8-phang kong2, “Hiou2! Goa2 cheng7 kau3 TaN khiok ia7 m7-bat siuN7 tui3 hia khi3, na7 ka7 siuN7 chin, tai7-khai3 si7 an2-ni.  Li2 kap goa2 sui-jian5 peN5-peN5 e7 teng3--lang5, iau2-ku2 li2 teh teng3 lang5 kap goa2 bo5 siang7 khoan2; li2 si7 ui7-tioh8 beh suh lang5 e5 huih lai5 pa2 li2 e5 pak-tou2, ui7-tioh8 kou3 ka-ki7 teh teng3 lang5.  Goa2 si7 me5-jit8 ui7-tioh8 jin5-lui7 cho7-hok, chhai2-hoe, jiong2 bit8 lai5 li7-ek lang5.  Na7 u7 teng3 lang5, si7 chi2-u7 ti7 lang5 beh hai7 goa2 e5 si5 na7-tiaN7, si7 chit8 khoan2 e5 cheng3-tong hong5-oe7.  Chiau3 goa2 siuN7 tai7-khai3 si7 in-ui7 an2-ni, lang5 chiah beh po2-sioh goa2, oan3-hin7 li2.”
Bit8-phang kap bang2-a2 an2-ni tam5-lun7 e5 si5, hut-jian5 chit8 chiah kim-sin5 chng kah sui2 tang-tang poe-lai5, chiu7 mng7 in kong2, “Bit8-phang hiaN, Bang2-a2 che2, lin2 nng7 e5 teh hoe7 saN2-hoe3?” Bang2-a2 in3 i kong2, “Goa2 u7 chit8 hang7 tai7-chi3 siuN7 long2 bo5, teh chheng2-kau3 Bit8-phang hiaN lah.” Kim-sin5 mng7 kong2, “Si7 sim2-mih8 tai7-chi3?”  In3 kong2, “Goa2 chin ki5-koai3, goa2 e7 teng3--lang5, bit8-phang ia7 e7 teng3--lang5, m7-na7 an2-ni, i koh pi2 goa2 khah gau5 teng3--lang5, An2-choaN2 lang5 chin thiaN3 i, chin oan3-hin7 goa2; che chin ki5-koai3, goa2 siuN7 long2 bo5, Kim-sin5 che2, li2 siuN7 u7 bo5?”  Kim-sin5 kong2, “Hou3!  si7 an2-ni ou3!  Goa2 khoaN3 lin2 nng7 e5 boe7 si7 ki5-koai3, chhiaN2 lin2 the3 goa2 siuN7 mai7 leh.  Goa2 long2 bo5 chhin-chhiuN7 lin2 e7 teng3--lang5, hiah phaiN2; goa2 tak8 jit8 chheng7 sui2 sui2, lang5 na7 pai5 ian5-siah8 beh chhiaN2 lang5-kheh, goa2 to7 chhut-khi3 ka sun5-sun5--leh, the3 lang5 eng3-chiap lang5-kheh, poe-lai5 poe-phi3, chhiuN3 koa hou7 lang5 thiaN.  Chhin-chhiuN7 goa2 an2-ni kiam2 bo5 chhin-chhiat, chong2-si7 lang5 ia7 hin7 goa2 be7 tit si2.  Koe3-lai5 lang5 ia7 hoah, koe3-khi3 lang5 ia7 hiam3.  U7-si5-a2 na7 bo5 khah ho2 kha-chhiu2 leh, soa3 tioh8 hou7 lang5 phah--si2.  Che goa2 siuN7 koh-khah bo5?  Bit8-phang hiaN, bang2-a2 che2,lin2 ka7 goa2 siuN7 khoaN3 mai7.”
7 goeh8 24 jit8 chok
(Tai5-oan5 Kau3-hoe7-kong-po3 te7 740 ho7, 1950 ni5 8 geh8)
</CL>
<HL>

一隻蜜蜂kap蚊仔teh談論。蚊仔問蜜蜂講，「蜜蜂兄！我有幾若項kap你真相像，你有翼，會飛，我也會；你是蟲豸e5一項，我也是；koh你會叮--人，我也會。M7-ku2 一項我想攏無！An2-choaN2我飛到hia，人ka7我趕到hia；我若叮人，人beh ka7我扑。因何你猶原會叮人，koh人若hou7你叮--著，比我較食力，An2-choaN2人hiah疼你，hiah保惜你，起厝hou7你toa3，寒天時koh用糖水hou7你lim，che是An2-choaN2？我想攏無！」蜜蜂講，「Hiou2！我cheng7到今卻也m7-bat想tui3 hia去，若ka7想真，大概是an2-ni。你kap我雖然平平會叮--人，iau2-ku2你teh叮人kap我無像款；你是為著beh suh人e5血來飽你e5 腹肚，為著顧家己teh叮人。我是暝日為著人類造福，採花，釀蜜來利益人。若有叮人，是只有ti7人beh害我e5 時na7-tiaN7，是一款e5正當防衛。照我想大概是因為an2-ni，人才beh保惜我，怨恨你。」
蜜蜂kap蚊仔an2-ni 談論e5 時，忽然一隻金蠅妝kah sui2 tang-tang飛來，就問in講，「蜜蜂兄，蚊仔姊，lin2 2個teh會啥貨？」蚊仔應伊講，「我有一項tai7-chi3想攏無，teh請教蜜蜂兄lah。」金蠅問講，「是甚物代誌？」應講，「我真奇怪，我會叮--人，蜜蜂也會叮--人，m7-na7 an2-ni，伊koh比我較gau5叮--人，An2-choaN2人真疼伊，真怨恨我；che真奇怪，我想攏無，金蠅姊，你想有--無？」金蠅講，「Hou3！是an2-ni ou3！我看lin2兩個boe7是奇怪，請lin2替我想mai7 leh。我攏無親像lin2會叮--人，hiah歹；我逐日穿sui2 sui2，人若排筵席beh請人客，我to7出去ka7巡巡--leh，替人應接人客，飛來飛去，唱歌hou7人聽。親像我an2-ni kiam2無親切，總是人也恨我未得死。過來人也喝，過去人也hiam3。有時仔若無較好腳手leh，續著hou7人扑--死。Che我想koh較無？蜜蜂兄，蚊仔姊，lin2 ka7我想看mai7。」
7月24日 作
 (台灣教會公報第740號，1950年8月)  
</HL>