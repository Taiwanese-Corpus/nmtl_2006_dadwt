<CL>
---Cheng3-ti7 Un7-tong7-tiong e5 Seng3-piat8 Khin-si7
Tai5-Tok8 Lian5-beng5 te7-it-ui7 lu2-seng3 Beng5-oan5 Kim Bi2-leng5 ti7 1968 ni5 ti7 Jit8-pun2 hoat-piau2 chit8-phiN bun5-chiuN, kio3-choe3 “Tai5-oan5 Liu5-hak8-seng Choe3 lang5 e5 Tiau5-kiaN7“, loe7-iong5 teh kong2 Liu5 Jit8 Tai5-oan5 hak8-seng sou2 siu7-tioh8 e5 bo5 jin5-to7 thai7-gu7.  Ti7 chia goa2 iong7 “Tai5-oan5 Lu2-seng3 Choe3-lang5 e5 Tiau5-kiaN7“ choe3 te5-bak8, beh tham3-tho2 Tai5-oan5 e5 Cheng3-ti7 un7-tong7, tek8-piat8 ti7 hoan2-tui3 un7-tong7 tiong-kan, Tai5-oan5  hu7-lu2 sou2 bian7-tui3 e5 seng3-piat8 khin-si7.
Sin choe3 lu2-seng3, goa2 put-si5 teh su-kho2:  Tai5-oan5 tok8-lip8 tui3  ti7 lu2-seng3 u7 sim2-mih8 i3-gi7?  Tai5-oan5 lu2-seng3 beh an2-choaN2 tui3 Tai5-oan5 cheng2-the2 e5 kai2-cho7 koe3-theng5 tiong, chhoe7-tioh8 ka-ki7 e5 teng7-ui7 (identity)? Hian7-kim e5 Tai5-oan5 sia7-hoe7 iu5-goan5 iong7 lam5-seng3 choe3 tiong-sim (male-centered).  Na7 chun2 cheng3-koan5 the3-oaN7, chit8-si5 ia7 boe7 tit thang kai2-sian7 lu2-seng3 e5 chhu2-keng2.  Tai5-oan5 hu7-lu2 ia7 tit boe7-tioh8 chin-chiaN3 e5 bin5-chu2, chu7-iu5, jin5-koan5 kap chun-giam5.  Su7-sit8-siong7 lu2-seng3 iau2-ku2 hou7 lang5 pai5-thek ti7 hoan2-tui3 un7-tong7 e5 hut8-sim i2-goa7.  In m7-na7 bo5 tit-tioh8 chun-tiong7, u7-si5 hoan2-tng2 siu7-tioh8 chhim-khek e5 bu2-jiok8.
1988 ni5 Se3-Tai5-Hoe7 thau5-chit8-pai2 ti7 Tai5-oan5 ku2-pan7.  In-ui7 ou-mia5-toaN e5 ian5-kou3, Tok8-Beng5 u7 saN-ui7 kan3-pou7, TiuN Chhan3-hong5, Lo5 Hok-choan5 kap Chhoa3 Cheng3-liong5 bo5 hoat-tou7 tui3 hai2-goa7 to3-tng2-lai5 chham-ka.  M7-ku2 in e5 hu7-jin5-lang5, TiuN Teng-lan5, Lo5 Chheng-hun kap Iap8 Beng5-ha5 long2 u7 tng2-lai5 hu3 Se3-Tai5-Hoe7.  Hit-si5 to2-lai7-goa7 e5 mui5-the2 long2 kong2, che saN-ui7 lu2-seng3 si7 “tai7 hu chhut-cheng”.
Tok8-lip8 ki3-jian5 si7 Tai5-oan5-lang5 kiong7-tong5 e5 li2-siong2, ka-jip8 tok8-lip8 un7-tong7 tioh8 bo5 siok8 ti7 cha-pou-lang5 e5 choan-li7 na7-tiaN7.  Na7 an2-ni, tok8-lip8 ui7 ho5-kou3 boe7 tit thang chiaN5-choe3 chit saN-ui7 lu2-su7 e5 ko3-jin5 chu2-tiuN?  In choan-kang to3-lai5 chham-ka Se3-Tai5-Hoe7, kiam2 kan-ta teh tai7-the3 in e5 tiong7-hu, bo5 tai7-piau2 in pun2-sin mah?
Ti7 choe7-choe7 cheng3-ti7 un7-tong7 e5 tiuN5-hap8, tek8-piat8 na7 tu2-tioh8 soan2-ki2 e5 si5, tiaN7-tiaN7 u7 lang5 chho3-kan3-kiau7, lai5 piau2-tat8 in tui3 Kok-Bin5-Tong2 cheng3-koan5 e5 put-boan2, choan5-jian5 bo5 kou3-lu7 chai7-tiuN5 lu2-seng3 e5 kam2-siong2.  Goa2 siuN7 beh chheng2-kau3 chiah-e5 kong2 chhou-oe7 e5 lam5-seng3: Hoan2-tui3 Kok-Bin5-Tong2 kiam2 tek-khak tioh8 thun2-tah8 lu2-seng3 e5 chun-giam5? U7 lang5 bat an2-ni kong2, chho3-kan3-kiau7 ia7 si7 Tai5-oan5 bun5-hoa3 e5 chit8 pou7-hun7, bo5 su-iau3 koe3-thau5 chi2-chek.  Bo5 m7-tioh8, chho3-kan3-kiau7 hian2-beng5 chit8-chiong2 khoaN3-khin lu2-seng3, chau-that lu2-seng3, bo5 chin-chiaN3 liau2-kai2 sim2-mih8 si7 jin5-koan5, sim2-mih8 si7 chun-giam5 e5 bun5-hoa3.  Che tu2-ho2 si7 lan2 beh kian3-lip8 sin kok-ka e5 si5, eng-kai khi3-sak e5 thoan5-thong2 pau-hok8.
Goa2 beh tek8-piat8 hou-iok8 hu7-lu2, m7 thang koh tau5-phio3 hou7 hiah-e5 iong7 bin5-chu2, jin5-koan5 choe3 cheng3-kian3, khiok it-tit8 teh me7 chhou-oe7  e5 hau7-soan2-jin5.  Lan2 tang5-che5 iong7 soan2-phio3, hoan2-khong3 hiah-e5 bu2-jiok8 hu7-lu2 e5 lang5.  Thang hou7 in chai, bin5-chu2 kap jin5-koan5 m7-na7-si7 hoah khau2-ho7 na7-tiaN7.
1992 ni5 11 goeh8 chhe 3, PhiN5 Beng5-bin2 sian-siN ti7 Ko-hiong5-chhi7 khui ki3-chia2-hoe7.  U7 chit8-e5 iu2-soaN3 tian7-si7 e5 cha-pou ki3-chia2 the5 chhut bun7-te5 e5 si5, keng3-jian5 chiong cheng3-ti7 phi3-ju7 choe3 “khoaN3 thoat-i-bu2, tioh8 khoaN3 kau3 lou7-boe2, chiah chai-iaN2 chin-chhai5 sit8-liau7“. Mng7 chit-chiong2 bun7-te5 e5 lang5 tong-jian5 si7 bo5 siong5-sek kiam bo5 le2-sou3. M7-ku2, na7 chin3 chit8-pou7 lai5 siuN7, chit-e5 su7-kiaN7 tu2-tu2 pok8-lou7 khoaN3 khin lu2-seng3 e5 hian7-siong7 ti7 Tai5-oan5 iau2 chin phou2-phian3.  Chit-chiong2  khoaN3-khin chhim-jip8 kau3 sim-lai7, chiaN5-choe3 chiam5-chai7 i3-sek (subconscious) e5 chit8-pou7-hun7, chiah oe7 ti3-kau3 chit8-e5 lang5 ti7 ki3-chia2-hoe7--nih ia7 m7-chai chun2-chat.  Thong-koe3 che lan2 tioh8 chai, lan2 e5 sia7-hoe7 tui3 ti7 seng3-piat8 ki5-si7 iau2 bo5 kau3-giah8 e5 keng2-kak-seng3.  Che ia7 si7 Tai5-oan5 iau2 lok8-ngou2, su-iau3 lan2 khi3 kai2-cho7 e5 sou2-chai7.
Tui3 lu2-seng3 e5 kak-tou7 lai5 khoaN3, chit-e5 su7-kiaN7 koh chit8-pai2 hoan2-eng3 chit8-chan5 thong3-khou2 e5 su7-sit8:  Kau3-taN Tai5-oan5 lu2-seng3 iau2 boe7 tit-tioh8 “lang5“ eng-kai tit e5 khoan2-thai7, chiah oe7 u7 lam5-seng3 kaN2 kong-jian5 iong7 lu2-seng3 e5 jiok8-the2 lai5 kun2 sng2-chhio3.  Ti7 lam5-seng3 sa-bun5 chu2-gi7-chia2 (male chauvinists) e5 bak8-chiu lai7, lu2-seng3 si7 pi2 lang5 iau2 ke7 chit8-teng2 e5 seng-but8 (sub-human beings).  Lu2-seng3 hou7 in liah8-choe3 seng3 kang-ku7, kan-ta u7 seng-khu, tan7-si7 bo5 leng5-hun5.  Lian5 lu2-seng3 piau2-beng5 chu7-ngou2 cheng3-ti7 chu2-tiuN e5 ki-hoe7, ia7 siu7 in pak-toat8.  Chiah-e5 lam5-seng3 peng5-siong5 teh kong2 e5 “bin5-chu2“, “peng5-teng2” kap ”jin5-koan5” chi2 put-ko3 si7 phian3-bin7 (unilateral) phiau-chun2, kun-pun2 bo5 si-heng5 ti7 lu2-seng3 sin-chiuN7.
Lui7-su7 e5 leng5-jiok8 tiong5-hok8 ti7 lek8-su2-siong7 hoat-seng.  Cha2-cheng5 lu2-seng3 tai7-khai3 long2 oan3-than3 un7-mia7, bo5 te3 chhut-siaN.  Hian7-chai7  lu2-seng3 tu5-khi3 piau2-si7 hun3-khai3 i2-goa7, ia7 eng-kai tui3 chiah choe7 sio-lian5-soa3 e5 su7-kiaN7 lai5 kiam2-tho2 kap su-kho2.
TaN hu7-lu2 siu7 ko-teng2 kau3-iok8 e5 lang5 ju2 lai5 ju2 choe7.  Su7-sit8 ia7 cheng3-beng5 lu2-seng3 e5 ti3-hui7, chai5-leng5 long2 bo5 su hou7 lam5-seng3.  Chong2-si7, lu2-seng3 iau2 siong5-siong5 teh thun-lun2 chit8-koa2 beng5-hian2 a2-si7 am3-si7-seng3 e5 bu2-jiok8.  Goan5-in kho2-leng5 chhut chai7 “hu7-lu2” iau2-boe7 chiaN5-choe3 chit8-chiong2 cheng3-ti7 gi7-toe5 (issue), iau2-boe7 tit-tioh8 kau3-giah8 e5 tiong7-si7. Lan2 su-iau3 ka7 lu2-koan5 the5-seng choe3 chit8-e5 cheng3-ti7 bun7-toe5, Ka7 hu7-lu2 un7-tong7 e5 chan5-bin7 khok-tai7, thang kap ki5-tha e5 sia7-un7 thoan5-the2 lian5-hap8, hoat-tian2 choe3 chit8-e5 chhau2-kun-seng3 un7-tong7.  Siang7-si5 hu7-lu2 tioh8 ai3 piaN3-se3 chham-u2 cheng3-ti7, chin3-jip8 kok-hoe7 kap te7-hng gi7-hoe7.  Hu7-lu2 chiong-lai5 na7 tit-tioh8 siong-tong e5 cheng3-ti7 chu-goan5, chiah u7 khui3-lat8 thang cheng-chhu2 ka-ki7 e5 koan5-ek, ka7 i2-cha2 siu7 pak-siah e5 chun-giam5 tho2 to3-tng2.
I2-ong2 Tai5-oan5 sui-jian5 u7 lu2-seng3 tah8-jip8 cheng3-toaN5, m7-ku2 in  na7 m7-si7 “tai7 hu chhut-cheng“, ”tai7 pe7 chhut-cheng“, chiu7-si7 ke3-seng5  in e5 ka-chok8 e5 i3-chi3.  Tek8-piat8 si7 chit8-koa2 cheng3-ti7 siu7-lan7-chia2   e5 ka-siok8, tai7-khai3 long2 eng7 jiok8-chia2, siu7-hai7-chia2 e5 heng5-chong7  chhut-hian7.  In teh cheng-chhu2--e5, si7 soan2-bin5 e5 tong5-cheng5.  M7-si7  iong7 lu2-seng3 choe3 chu2-the2, a2-si7 iong7 in ko3-jin5 tok8-lip8 e5 cheng3-kian3 lai5 tit-tioh8 soan2-bin5 e5 chi-chhi5.  Ng3-bang7 kim-au7 u7-sim chiong5-su7 hoan2-tui3 un7-tong7 e5 hu7-lu2, na7 u7 ki-hoe7 chiuN7 kang2-tai5, m7-thang koh chheng ka-ki7 choe3 “Nng2-chiaN2 e5 hu7-jin5-lang5“. 
1992 ni5 Bi2-kok tai7-soan2 e5 kiat-ko2, choe7-choe7 lu2-seng3 hau7-soan2-jin5 tit-tioh8 seng3-li7.  Soa3 u7 lang5 kong2, hit-ni5 si7 lu2-seng3 e5 soan2-ki2-ni5.  Chit-hun7 seng5-chek tai7-piau2 Bi2-kok hu7-lu2 keng-lek8 60,70 ni5-tai7 e5 bin5-koan5 un7-tong7, hak8-seng un7-tong7 kap lu2-koan5 un7-tong7 liau2-au7, i2-keng poe5-iuN2 chham-cheng3 e5 jin5-chai5.  Bi2-kok hu7-lu2 ia7 u7 kau3-lat8 thang hoat-hui in e5  sia7-hoe7 eng2-hiong2-lat8.
90 ni5-tai7 chhe, Lam5-hui siu7 thong2-ti7 e5 ou-lang5 thong-koe3 bu5-sou3 e5 khong3-cheng, i2-keng heng5-seng5 chin toa7 e5 cheng3-ti7 se3-lek8, thang pek peh8-lang5 thong2-ti7-chia2 kap in tam5-phoaN3.
Koan-chhat che 2 e5 le7, kiam2-chhai2 Tai5-oan5 hu7-lu2 tai7-seng tioh8 cheng2-hap8 ko3-jin5 e5 lek8-liong7, ji5-chhiaN2 seng5-lip8 thoan5-the2, thang chham-u2 Tai5-oan5 e5 sia7-hoe7 kai2-cho7.  Tng lu2-koan5 chiaN5-choe3 chit8-chiong2 sia7-hoe7 ap-lek8, tit-tioh8 sia7-hoe7 phou2-phian3 e5 jim7-tong5, lu2-seng3 i3-sek chiah sng3-si7 ti7 Tai5-oan5 teng3-kun, khia7-chai7 lah.
Sin cho3 chit8-e5 jiok8-se3 chok8-kun5, lu2-seng3 tui3 ti7 bin5-chu2, chu7-iu5, jin5-koan5 kap chun-giam5 chiah-e5 phiau-chun2, pi2 it-poaN e5 lam5-seng3 the2-giam7 khah chhim, ng3-bang7 ia7 khah toa7. khia7 ti7 Tai5-oan5 hu7-lu2 e5 lip8-tiuN5 lai5 khoaN3, hu7-lu2 un7-tong7 chiah si7 hoan2-tui3 un7-tong7 e5 hut8-sim.  Tng Tai5-oan5 hu7-lu2 bo5 koh siu7-tioh8 seng3-piat8 ki5-si7, ji5-chhiaN2 hiong2-siu7 tioh8 jin5-koan5, chu7-iu5 kap chun-giam5 e5 si5-jit8, Tai5-oan5 tok8-lip8 e5 li2-siong2 kap Tai5-oan5 sia7-hoe7 kai2-cho7 e5 bok8-phiau chiah sng3 si7 tit-tioh8 sit8-hian7 lah.
(“Goa2 u7 chit8-e5 Bang7”, TeN7 Nga2-i5 chok-phin2-chip8)
</CL>
<HL>

---政治運動中e5性別輕視
台獨聯盟第一位女性盟員金美齡ti7 1968年ti7日本發表一篇文章，叫做「台灣留學生做人e5條件」，內容teh講留日台灣學生所受著e5無仁道待遇。Ti7 chia我用「台灣女性做人e5條件」做題目，beh探討台灣e5政治運動，特別ti7反對運動中間，台灣婦女所面對e5性別輕視。
身做女性，我不時teh思考：台灣獨立tui3 ti7女性有甚物意義？台灣女性beh an2-choaN2 tui3台灣整體e5改造過程中，chhoe7著家己e5定位（identity）？現今e5台灣社會猶原用男性做中心（male-centered）。若準政權替換，一時也boe7得thang改善女性e5處境。台灣婦女也得boe7著真正e5民主、自由、人權kap尊嚴。事實上女性iau2-ku2 hou7人排斥ti7反對運動e5核心以外。In m7若無得著尊重，有時反轉受著深刻e5侮辱。
1988年世台會頭一擺ti7台灣舉辦。因為烏名單e5緣故，獨盟有三位幹部，張燦洪、羅福全kap蔡正隆無法度tui3海外倒轉來參加。M7-ku2 in e5婦人人，張丁蘭、羅清芬kap葉明霞攏有轉來赴世台會。Hit時島內外e5媒體攏講，che三位女性是「代夫出征」。
獨立既然是台灣人共同e5理想，加入獨立運動著無屬ti7查甫人e5專利na7-tiaN7。若an2-ni，獨立為何故boe7得thang成做這三位女士e5個人主張？In專工倒來參加世台會，kiam2 kan-ta teh代替in e5丈夫，無代表in本身mah？
Ti7濟濟政治運動e5場合，特別若tu2著選舉e5時，定定有人chho3幹kiau7，來表達in tui3國民黨政權e5不滿，全然無顧慮在場女性e5感想。我想beh請教chiah-e5講粗話e5男性：反對國民黨kiam2的確著thun2-tah8女性e5尊嚴？有人bat an2-ni講，chho3幹kiau7也是台灣文化e5一部份，無需要過頭指責。無m7著，chho3幹kiau7顯明一種看輕女性，蹧踢女性，無真正了解甚物是人權，甚物是尊嚴e5文化。Che tu2好是咱beh建立新國家e5時，應該棄sak e5傳統包袱。
我beh特別呼籲婦女，m7 thang koh投票hou7 hiah-e5用民主、人權做政見，卻一直teh罵粗話e5後選人。咱同齊用選票，反抗hiah-e5侮辱婦女e5人。Thang hou7 in知，民主kap人權m7若是喝口號na7-tiaN7。
1992年11月初3，彭明敏先生ti7高雄市開記者會。有一個有線電視e5查甫記者提出問題e5時，竟然將政治譬諭做「看脫衣舞，著看到路尾，chiah知影真材實料」。問這種問題e5人當然是無常識兼無禮數。M7-ku2，若進一步來想，這個事件tu2-tu2暴露看輕女性e5現象ti7台灣iau2真普遍。這種看輕深入到心內，成做潛在意識（subconscious）e5一部分，chiah會致到一個人ti7記者會--nih也m7知準節。通過che咱著知，咱e5社會tui3 ti7性別歧視iau2無夠額e5警覺性。Che也是台灣iau2落伍，需要咱去改造e5所在。
Tui3女性e5角度來看，這個事件koh一擺反應一層痛苦e5事實：到taN台灣女性iau2 boe7得著「人」應該得e5款待，chiah會有男性kaN2公然 用女性e5肉體來滾sng2笑。Ti7男性沙文主義者（male chauvinists）e5目珠內，女性是比人iau2低一等e5生物（sub-human bengs）。女性hou7 in掠做性工具，kan-ta有身軀，但是無靈魂。連女性表明自我政治主張e5機會，也受in剝奪。Chiah-e5男性平常teh講e5「民主」、「平等」kap「人權」只不過是片面（unilateral）標準，根本無施行ti7女性身上。
類似e5凌辱重複ti7歷史上發生。早前女性大概攏怨嘆運命，無te3出聲。現在女性除去表示憤慨以外，也應該tui3 chiah濟相連續e5事件來檢討kap思考。
今婦女受高等教育e5人愈來愈濟。事實也證明女性e5智慧、才能攏無輸hou7男性。總是，女性iau2常常teh吞忍一寡明顯抑是暗示性e5侮辱。原因可能出在「婦女」iau2未成做一種政治議題（issue)，iau2未得著夠額e5重視。咱需要ka7女權提升做一個政治問題，Ka7婦女運動e5層面擴大，thang kap其他e5社運團體聯合，發展做一個草根性運動。Siang7時婦女著ai3拚勢參與政治，進入國會kap地方議會。婦女將來若得著相當e5政治資源，chiah有氣力thang爭取家己e5權益，ka7以早受剝削e5尊嚴討倒轉。
以往台灣雖然有女性踏入政壇，m7-ku2 in若m7是「代夫出征」、「代父出征」，就是繼承in e5家族e5意志。特別是一寡政治受難者e5家屬，大概攏用弱者，受害者e5形狀出現。In teh爭取--e5，是選民e5同情。M7是用女性做主體，抑是用in個人獨立e5政見來得著選民e5支持。向望今後有心從事反對運動e5婦女，若有機會上講台，m7-thang koh稱家己做「軟chiaN2 e5婦人人」。
1992年美國大選e5結果，濟濟女性後選人得著勝利。續有人講，hit年是女性e5選舉年。這份成績代表美國婦女經歷60、70年代e5民權運動、學生運動kap女權運動了後，已經培養參政e5人才。美國婦女也有夠力thang發揮in e5社會影響力。
90年代初，南非受統治e5烏人通過無數e5抗爭，已經形成真大e5政治勢力，thang迫白人統治者kap in談判。
觀察che兩個例，kiam2-chhai2台灣婦女代先著整合個人e5力量，而且成立團體，thang參與台灣e5社會改造。當女權成做一種社會壓力，得著社會普遍e5認同，女性意識chiah算是ti7台灣釘根，企在lah。
身做一個弱勢族群，女性tui3 ti7民主、自由、人權kap尊嚴chiah-e5標準，比一般e5男性體驗較深，向望也較大。企ti7台灣婦女e5立場來看，婦女運動chiah是反對運動e5核心。當台灣婦女無koh受著性別歧視，而且享受著人權、自由kap尊嚴e5時日，台灣獨立e5理想kap台灣社會改造e5目標chiah算是得著實現lah。
（《我有一個夢》，鄭雅怡作品集）
</HL>