<CL>
 ----Bi2-le7-to2 Su7-kiaN7 Liau2-au7 Chap8-peh-ni5 
  Bi2-le7-to2 Su7-kiaN7 hoat-seng kau3 taN i2-keng chap8-peh-ni5 lah. Si5-kan teh koe3 chin kin2. Chhut-su7 e5 si5, goa2 iau2 teh thak8 ko-ji7. Lian5 chap8-chhit-hoe3 to iau2-boe7 moa2. TaN i2-keng koe3 chap8-peh-ni5. Tak8-ni5 e5 chap8-ji7-goeh8 chhe-chap8, choe7-choe7 lang5 long2 teh ki3-liam7 chit-e5 Tai5-oan5 lek8-su2-siong7 tiong7-iau3 e5 jit8-chi2. Goa2 ia7 eng7 ka-ki7 e5 hong-sek ki3-liam7 i. In-ui7 Bi2-le7-to2 Su7-kiaN7 kai2-pian3 goa2 e5 jin5-seng, hou7 goa2 tui3 chit8-e5 kan-ta kou3 thak8-chheh e5 hak8-seng gin2-a2, “tng2 toa7-lang5” , chiaN5-choe3 chit8-e5 ai3 Tai5-oan5 tok8-lip8 e5 Tai5-oan5-lang5. 
  Bi2-le7-to2 hoat-seng e5 sou2-chai7 li7 goa2 e5 chhu3 kap hak8-hau7 bo5 joa7-hng7. Hit-mi5 goa2 bo5 ti7 hian7-tiuN5. Chong2-si7 keh-tng2-jit8 chhut-mng5, chiu7 kam2-kak Peh8-sek khiong2-pou3 e5 khi3-hun. Mui5-the2 it-tit8 bu5-loa7, le2-me7 hiah-e5 “hoan2-poe7 hun7-chu2”. Hak8-hau7 cha2-hoe7 e5 si5, hak8-seng kap lau7-su ia7 lun5-liu5 khian2-chek in. M7-ku2 goa2 chai che si7 Kok-bin5-tong2 siat-ke3 e5 lo5-bang7, kou3-i3 che3-ap Tai5-oan5-lang5 e5 bin5-chu2 un7-tong7. 
  Hit-tiap8 goa2 chiah liau2-kai2, si7 chaiN2-iuN7 goa2 na7 mng7 pe7-bu2 iu2-koan Ji7-ji7-pat e5 tai7-chi3, in m7-kheng2 kong2, hoan2-tng2 me7 goa2 ou-peh8-mng7. Ui7 ho5-kou3 goa2 e5 si3-ku7 khi3 Bi2-kok liu5-hak8 chiu7 boe7 tit to3-tng2--lai5. Chhin-lang5 kiN3-na7 the5-khi2 i, ia7 hoan5-lo2, ia7 kiaN-hiaN5. Koh u7 goa2 e5 lau7-pe7 ti7 chhu3--nih tiaN7-tiaN7 me7 Kok-bin5-tong2, m7-ku2 kong2-soah sui5-si5 keng2-kai3 gin2-a2 boh8-tit chhut-khi3 kong2. Cha2-cheng5 goa2 tui3 chiah-e5 tai7-chi3 sui-jian5 gi5-bun7, khiok m7-bat chhim-siuN7. Bi2-le7-to2 Su7-kiaN7 soa3 hou7 goa2 beng5-liau5 it-chhe3. 
  Bi2-le7-to2 siu7-lan7-chia2 siu7 sim2-phoaN3 ki5-kan, kiN3-na7 kiN-chhim ia7-cheng7, goa2 kiaN5-oa2 thang-a2, khoaN3-tioh8 am3-sam3 e5 lou7-teng cheng7-cheng7 chio3-loh8 hoe2-hu-sek e5 ke-lou7, bak8-sai2 chiu7 lau5 boe7 chi2. Kam2-kak chit-te3 thou2-toe7 e5 khou2-thang3 chiu7-si7 goa2 e5 khou2-thang3. Tai5-oan5-lang5 chit8-tai7 chit8-tai7 e5 lek8-su2 long2 kap goa2 lian5-choe3 chit8-the2. 
  Hit-cham7 goa2 tak8-jit8 kiaN5-lou7 khi3 hak8-hau7, siang-kha long2 phu5-phu5, Nng2-nng2, chhin-chhiuN7 tah8 ti7 hun5--nih. I2-cheng5 Kok-bin5-tong2 ka3--goa2-e5 i2-keng pho3-biat8. Beh chaiN2-iuN7 tiong5-kian3 ka-ki7, chhoe7-tioh8 sin e5 ke3-tat8-koan? Soa3-chiap che chap8-peh-ni5, goa2 chiu7 tauh8-tauh8 chau2-chhoe7 chu7-ngou2 sit8-chian3 e5 khoan2-sit. TiaN7-tiaN7 mng7 ka-ki7, beh choe3 sim2-mih8 khoan2 e5 Tai5-oan5-lang5? 
  Bi2-le7-to2 Su7-kiaN7 au7, lau7-su ke3-siok ti7 hak8-hau7 “siau-tok8”. U7 chit8-pai2, goa2 e5 kong-bin5 lau7-su me7 Lu7 Siu3-lian5 “Tak8-lang5 long2 thang choe3 tiong7-hu”, si7 im5-loan7 e5 phaiN2-cha-bou2. Goa2 chin-chiaN3 siuN7 beh theh8 chheh kheng i. m7-ku2 an2-ni put-ko3 si7 hou7 lang5 liah8-khi3 koaiN, bo5 hoat-tou7 sit8-che3 the3 Tai5-oan5 choe3 sim2-mih8. Chi2-u7 chiam7-si5 jim2-nai7. Hit-si5 goa2 koat-teng7 thak8-chheh choat8-tui3 beh thak8-iaN5 Tiong-kok-lang5. khng3 chit-tiam2 m7-goan7, chit8-ni5 au7 goa2 eng7 chin koan5 e5 seng5-chek kho2-tioh8 Tai5-Tai7 Goa7-bun5-he7. 
  Thak8 Tai5-Tai7 hit si3-ni5, goa2 chin ut-chut, ia7 chin sit-bong7. In-ui7 iau2 u7 peh8-sek khiong2-pou3, lau7-su kap hak8-seng m7-kaN2 hou7-siong tho2-lun7 Tai5-oan5 e5 bun7-toe5. Na7 kong2 hou7 pe7-bu2 thiaN, in chiu7 lou7-hian7 khoa3-lu7 e5 piau2-cheng5. Lou7-boe2 chiu7 m7-kaN2 koh ti7 in e5 bin7-cheng5 the5-khi2. Bun5-hak8-iN7 e5 lau7-su tai7-khai3 long2-si7 Tiong-kok-lang5. In ka3--e5 chha-put-to si7 “ChhiuN7-ge5-thah” (Ivory Tower) e5 mih8. Hit si5 goa2 seng-khu-lai7 chhin-chhiuN7 hoe2 teh sio, tui3 in sou2 ka3--e5 long2 bo5 chhu3-bi7. U7-eng5 e5 si5, khi3 chheh-tiam3 hian tong2-goa7 chap8-chi3 a2-si7 kim3-chheh, lian5 thau5-ke ia7 oe7 chu3-i3. Goa2 sia2 e5 bun5-chiuN bo5 te3 thang hoat-piau2. Na7 khi3 thiaN hak8-hau7-lai7 Li2 Hong5-hi hit kui2 e5 chu7-iu5-phai3 kau3-siu7 kang2-ian2, piN-a2 chiu7 khia7 jiau3-pe5-a2 teh hip-siong7, kam3-si7. Oah8 ti7 chit-chiong2 khoan5-keng2, goa2 teh-beh choat8-khui3. Oe7 khi3 Bi2-kok thak8 sin-bun5, ia7 si7 ng3-bang7 thong-koe3 mui5-the2 lai5 hian2-beng5 cheng3-gi7. Hit-si5 goa2 iau2 siong-sin3 pit e5 lek8-liong7 iaN5-koe3 to-kiam3. Bat goa2 e5 lang5 long2 gi5-ga7. In-ui7 ti7 in bak8-chiu-lai7, goa2 sit8-chai7 bo5 chhin-chhiuN7 ki3-chia2. 
  Chit8-ni5 chit8-ni5 koe3--khi3. Goa2 ai3 Tai5-oan5 tok8-lip8 e5 sim na2 lai5 na2 kian-teng7. Tiong-kan sui-jian5 bat tui3 choe7-choe7 hian7-siong7, choe7-choe7 lang5 sit-bong7, chong2-si7 iau2 m7-kam tui3 Tai5-oan5 choat8-bong7. Bo5-lun7 thak8-chheh, chiah8 thau5-lou7, sim7-chi3 au7-lai5 hun-in e5 soan2-tek8 long2 siu7-tioh8 Bi2-le7-to2 Su7-kiaN7 eng2-hiong2. Kiam2-chhai2 ia7 in-ui7 an2-ni, soa3 tu2-tioh8 boe7 chio2 chou2-gai7, hu3-chhut chit8-koa2 ko3-jin5 tai7-ke3. Sui-bong2 an2-ni, goa2 leng5-kho2 liah8 chiah-e5 khun3-lan5 choe3 chhi3-lian7. Si7 “teng5-thau5-siN“ choe3 Tai5-oan5-lang5 su-iau3 thong-koe3 e5 kho2-giam7, ia7 si7 “tng2 toa7-lang5” ai3 kiau2 e5 hak8-hui3. 
  Chap8-peh-ni5 lai5, Bi2-le7-to2 Su7-kiaN7 siu7-lan7 e5 chian5-poe3 ia7 keng-koe3 choe7-choe7 pian3-hoa3. U7 e5 tam-tioh8 koan5-lek8 e5 chu-bi7, chiu7 sit-loh8 cha2-ki5 e5 li2-siong2. U7-si5 goa2 sui-jian5 put-boan2 in e5 sou2-choe3, chong2-si7 ni5-hoe3 na2 choe7, chiu7 na2 beng5-liau5 lang5 e5 kiong7-tong5 jiok8-tiam2. Boe7 in-ui7 in e5 poah8-to2, soa3 io5-choah ka-ki7 e5 sim-chi3. Tui3 ti7 in koe3-khi3 e5 kong3-hian3, iu5-goan5 hui-siong5 kam2-sia7. Na7 bo5 in e5 hi-seng, chiu7 bo5 goa2 e5 kak-chhiN2. 
  Chit kui2-ni5 goa2 ia7 teh chhiau-chhoe7 jin5-seng e5 bok8-phiau. Ku7-ni5 chham-ka Tai5-gi2 kau3-sek, oh8 Lo5-ma2-ji7, chiah khak-teng7 ka-ki7 thang ui7 Tai5-oan5 choe3 sim2-mih8. Khi2-thau5 oh8 Lo5-ma2-ji7, kan-ta ui7-tioh8 Tai5-gi2 sia2-chok e5 hong-pian7. Chiam7-chiam7 soah beng5-pek8 chhui-kong2 Lo5-ma2-ji7 e5 pit-iau3. Ia7 hoat-hian7 choe7-choe7 bun7-toe5 long2 ai3 tui3 Tai5-gi2 gi2-hoat chiah chhoe7 u7 kai2-tap. Kin-ni5 khai-si2 choe3 Tai5-gi2 gi7-kang lau7-su i2-au7, na2 kian-teng7 chit8-chiong2 siuN7-hoat. Chit hong-bin7 e5 gian2-kiu3 tu2-tu2 si7 hian7-si5 Tai5-gi2 gian2-kiu3 tiong-kan siong7 khiam3-khoeh--e5. Sou2-i2 goa2 phah-sng3 siong7 ban7 tan2 kau3 gin2-a2 toa7-han3, chiah khi3 thak8 gi2-gian5-hak8. Ti7 che tiong-kan ia7 ke3-siok8 sia2-chok, ng3-bang7 the3 au7-tai7 e5 Tai5-oan5-lang5 lau5-loh8 tam7-poh8 ui5-san2. 
  Khia7-khi2 ti7 u2-tiu7 tiong-kan, kia3-bak8 ti7 bo5 khi2-thau5, bo5 chin7-pong7 e5 si5-kan, lang5 e5 siN3-mia7 kek8-ki5 bi5-soe3, te2-chiam7. Ti7 te2-te2 e5 jin5-seng, chap8-peh-ni5 chiu7 chiam3 chin tng5 e5 pou7-hun7. Bi2-le7-to2 Su7-kiaN7 koe3-liau2 chap8-peh-ni5, goa2 chiah chai-beng5 ka-ki7 e5 su2-beng7. Che sit8-chai7 si7 Siong7-te3 tek8-piat8 e5 un-su3. Pun2-chiaN5 na7 ui7-tioh8 ko3-jin5, goa2 e5 siN3-mia7 m7 tat8-tit oah8. M7-ku2 ui7-tioh8 chhiaN5-iong2 gin2-a2, ui7-tioh8 chhui-heng5 Lo5-ma2-ji7 thang kian3-lip8 ka-ki7 e5 bun5-hoa3, iu5-goan5 tioh8 kiu5 Siong7-te3 hou7 goa2 kau3-giah8 e5 si5-kan kap khui3-lat8, thang oan5-seng5 chiah-e5 su7-kang. Ng3-bang7 goa2 chit8-si3-lang5 e5 phah-piaN3, oe7 sio2-khoa2 li7-ek-tioh8 kou3-hiong Tai5-oan5. 
  (“Goa2 u7 chit8-e5 Bang7”, TeN7 Nga2-i5 chok-phin2-chip8) 
</CL>
<HL>

---美麗島事件了後十八年 
美麗島事件發生到今已經十八年lah。時間teh過真緊。出事e5時，我iau2 teh讀高二。連十七歲都iau2未滿。今已經過十八年。逐年e5十二月初十，濟濟人攏teh紀念這個台灣歷史上重要e5日子。我也用家己e5方式紀念伊。因為美麗島事件改變我e5人生，hou7我tui3一個kan-ta顧讀冊e5學生囡仔，「轉大人」，成做一個ai3台灣獨立e5台灣人。 
美麗島發生e5所在離我e5厝kap學校無偌遠。Hit暝我無ti7現場。總是隔轉日出門，就感覺白色恐怖e5氣氛。媒體一直誣賴、詈罵hiah-e5「反背分子」。學校早會e5時，學生kap老師也輪流譴責in。M7-ku2我知che是國民黨設計e5羅網，故意制壓台灣人e5民主運動。 
Hit-tiap8我chiah了解，是怎樣我若問父母有關二二八e5代誌，in m7肯講，反轉罵我烏白問。為何故我e5四舅去美國留學就boe7得倒轉--來。親人見若提起伊，也煩惱，也驚惶。Koh有我e5老父ti7厝--nih定定罵國民黨，m7-ku2講煞隨時警戒囡仔莫得出去講。早前我對chiah-e5代誌雖然疑問，卻m7-bat深想。美麗島事件煞hou7我明瞭一切。 
美麗島受難者受審判期間，見若更深夜靜，我行倚窗仔，看著暗sam3 e5路燈靜靜照落火灰色e5街路，目屎就流boe7止。感覺這塊土地e5苦痛就是我e5苦痛。台灣人一代一代e5歷史攏kap我連做一體。 
Hit-cham7我逐日行路去學校，雙腳攏浮浮、軟軟，親像踏ti7雲--nih。以前國民黨教--我-e5已經破滅。Beh怎樣重建家己，chhoe7著新e5價值觀？續接che十八年，我就tauh8-tauh8走chhoe7自我實踐e5款式。定定問家己：beh做甚物款e5台灣人？
美麗島事件後，老師繼續ti7學校「消毒」。有一擺，我e5公民老師罵呂秀蓮「逐人攏thang做丈夫」，是淫亂e5歹查某。我真正想beh提冊kheng伊。M7-ku2 an2-ni不過是hou7人掠去關，無法度實際替台灣做甚物。只有暫時忍耐。Hit時我決定讀冊絕對beh讀贏中國人。囥這點m7願，一年後我用真懸e5成績考著台大外文系。 
讀台大hit四年，我真鬱卒，也真失望。因為iau2有白色恐怖，老師kap學生m7敢互相討論台灣e5問題。若講hou7父母聽，in就露現掛慮e5表情。路尾就m7敢koh ti7 in e5面前提起。文學院e5老師大概攏是中國人。In教--e5差不多是「象牙塔」（Ivory Tower）e5物。Hit時我身軀內親像火teh燒，對in所教--e5攏無趣味。有閒e5時，去冊店掀黨外雜誌抑是禁冊，連頭家也會注意。我寫e5文章無te3 thang發表。若去聽學校內李鴻禧hit幾個自由派教授講演，邊仔就企爪耙仔teh翕像、監視。活ti7這種環境，我teh-beh絕氣。會去美國讀新聞，也是向望通過媒體來顯明正義。Hit時我iau2相信筆e5力量贏過刀劍。Bat我e5人攏疑訝，因為ti7 in目珠內，我實在無親像記者。 
一年一年過--去。我ai3台灣獨立e5心那來那堅定。中間雖然bat對濟濟現象，濟濟人失望，總是iau2 m7甘對台灣絕望。無論讀冊、食頭路，甚至後來婚姻e5選擇攏受著美麗島事件影響。Kiam2-chhai2也因為an2-ni，煞tu2著boe7少阻礙，付出一寡個人代價。雖罔an2-ni，我寧可掠chiah-e5困難做試煉。是「重頭生」做台灣人需要通過e5考驗，也是「轉大人」ai3繳e5學費。 
十八年來，美麗島事件受難e5前輩也經過濟濟變化。有e5 tam著權力e5滋味，就失落早期e5理想。有時我雖然不滿in e5所做，總是年歲那濟，就那明瞭人e5共同弱點。Boe7因為in e5跋倒，續搖choah家己e5心志。Tui3 ti7 in過去e5貢獻，猶原非常感謝。若無in e5犧牲，就無我e5覺醒。 
這幾年我也teh chhiau-chhoe7人生e5目標。舊年參加台語教室，學羅馬字，chiah確定家己thang為台灣做甚物。起頭學羅馬字，kan-ta為著台語寫作e5方便。漸漸煞明白推廣羅馬字e5必要。也發現濟濟問題攏ai3 tui3台語語法chiah chhoe7有解答。今年開始做台語義工老師以後，那堅定這種想法。這方面e5研究tu2-tu2是現時台語研究中間上欠缺--e5。所以我扑算上慢等到囡仔大漢，chiah去讀語言學。Ti7 che中間也繼續寫作，向望替後代e5台灣人留落淡薄遺產。 
企起ti7宇宙中間，寄目ti7無起頭、無盡pong7 e5時間，人e5性命極其微細、短暫。Ti7短短e5人生，十八年就佔真長e5部份。美麗島事件過了十八年，我chiah知明家己e5使命。Che實在是上帝特別e5恩賜。本chiaN5若為著個人，我e5性命m7值得活。M7-ku2為著成養囡仔，為著推行羅馬字thang建立家己e5文化，猶原著求上帝hou7我夠額e5時間kap氣力，thang完成chiah-e5事工。向望我一世人e5扑拚，會小可利益著故鄉台灣。 
（《我有一個夢》，鄭雅怡作品集） 
</HL>