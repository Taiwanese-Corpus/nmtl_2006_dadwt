<CL>
  U7 chit8-e5 lang5 hong5 liah8-chun2 si7 hiam5-gi5-hoan7 sa khi3 keng2-chhat-kiok8,heng5-su7-chou--e5 ui7 beh ai3 i e5 khau2-keng it-tit8 ka7 i heng5, ka7 i phah, hit-e5 lang5 kan-taN hoah “oan-ong2”. Heng5-su7 mng7: 
  “Na7 bo5 an2-choaN2, keng2-chhat na2 e7 kong2 li2 heng5-tong7 kho2-gi5,ka7 li2 liah8--tng2-lai5?”
  “Goa2 na2-e7 chai,goa2 ti7 kong-hng5 hia ia7 bo5 an2-choaN2, to7 hou7 keng2-chhat liah8--lai5 a.” Hit-e5 lang5 kong2-oe7 i2-keng bo5 siaN2 khui3-si-a2.
  Heng5-su7 choan2 mng7 liah8--i e5 keng2-chhat, si7 an2-choaN2 na2-e7 liah8 i tng2--lai5.
  Keng2-chhat kong2: “Kong-hng5 si7 goa2 e5 koan2-khu,goa2 khi3 sun5-lo5 e5 si5, i khoaN3-tioh8 goa2 to7 chau2,tek-khak si7 phaiN2-lang5.”
  “Oan-ong2 lah, tai7-jin5!” Hit-e5 lang5 kong2: “Goa2 pun2-te2 to7 leh chau2--e5, m7-si7 u7 khoann3-tioh8 li2 chiah leh chau2.” “Na7 an2-ni,goa2 khui-chheng3 ka7 li2 keng2-ko3,kio3 li2 be7-sai2 chau2,li2 na2-e7 soah chau2 ju2 hiong5?” Keng2-chhat koh mng7.
  “Bo5 hoat-tou7--la, che si7 goa2 e5 koan3-si3.” Hit-e5 hiam5-gi5-hoan7 koh pou2-chhiong kong2: “Goa2 si7 chit8-pah bi2 chau2-pio e5 soan2-chhiu2, thiaN tioh8 chheng3-siaN, goa2 to7-e7 piaN3 chin7-pong7 kin2.”
(Tai5-bun5 Bong2-po3 te7 27 ki5, 1998 ni5 12 goeh8)
</CL>
<HL>

有一個人hong5掠準是嫌疑犯sa去警察局，刑事組--e5為beh ai3伊e5口供一直ka7伊刑、ka7伊扑，hit-e5人kan-taN 喝「冤枉」。刑事問： 
「若無an2-choaN2，警察哪會講你行動可疑，ka7你 掠--轉來？ 」 
「我哪會知，我ti7公園hia也無an2-choaN2，to7 hou7 警察掠--來a。」Hit-e5人講話已經無啥氣絲a2。
刑事轉問掠--伊e5警察，是an2-choaN2 哪會掠伊轉--來。
警察講：「公園是我e5管區，我去巡邏e5時，伊看著我to7走，的確是歹人。」 
「冤枉啦，大人！」Hit e5人講：「我本底to7 leh走--e5,不是 有看著你才leh走。」 「若 an2-ni,我開槍ka7你警告，叫你be7使走，你哪會煞走 愈雄？」警察koh問。
「無法度啦，這是我e5慣勢。」Hit e5嫌疑犯koh補充 講：「我是一百米走標e5選手，聽著槍聲，我to7會 拚盡磅緊。」
（台文罔報第27期，1998年12月） 
</HL>