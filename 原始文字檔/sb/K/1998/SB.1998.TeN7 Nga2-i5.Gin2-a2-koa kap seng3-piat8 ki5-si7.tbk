<CL>
  Hoe2-kim-kou, <BR>  E-loh8 thou5. <BR>  Che7 goa2 chun5, <BR>phah goa2 kou2. 
  Chiah8 goa2 leng2 bi2-png7. <BR>  Phoe3 goa2 kiam5 chhai3-pou2. <BR>  Tui3 goa2 mng5-khau2-tiaN5 koe3, <BR>  Hou7 goa2 liah8-lai5 choe3 bou2. 
  1997 ni5 11 goeh8 Peh8 Hiau2-ian3 mia7-an3 e5 hiong-chhiu2 Tan5 Chin3-heng siu7-liah8. Tai7-ke chiah chai i hoan7-koe3 e5 kiong5-po7-an3 chhiau-koe3 chap8-gou7-kiaN7. Tau3-te2 u7 kui2-kiaN7, lian5 i pun2-lang5 ia7 boe7 ki3--tit. HoaiN5-tit8 u7 “seng-li2 su-iau3” e5 si5, chiu7 khi3 khi-hu7 hu7-jin5-lang5. Tan5 Chin3-heng e5 oe7 soah hou7 goa2 siuN7-tioh8 i2-siong7 chit-siu2 gin2-a2-koa. Khi2-thau5 tui3 hoe2-kim-kou in2-chhut hiah sui2 e5 leng5-kam2, soa3-boe2 khiok toa3 seng3 e5 po7-lek8 e5 am3-si7. Na7 khoaN3-tioh8 kah-i3 e5 cha-bou2 gin2-a2, chiu7 ka7 i “liah8-lai5 choe3 bou2”. Che kap kiong5-kan u7 sim2-mih8 bo5 kang7? 
  Chit kui2-ni5 Tai5-oan5 e5 pun2-thou2 i3-sek chiam7-chiam7 chheng3-koan5. Kok-chiong2 pe7-bu2-oe7 e5 gin2-a2 kau3-chhai5 ia7 tauh8-tauh8 chhut-pan2. Ki5-tiong u7 choe7-choe7 long2 si7 tui3 thoan5-thong2 kou3-su7, koa-iau5 siu-chip8 chu-liau7--e5. Thoan5-thong2 bun5-hoa3 sui-bong2 thang chiaN5-choe3 leng5-kam2 e5 goan5-thau5, m7-ku2 in pun2-sin ia7 pau-ham5 boe7 chio2 lok8-ngou2 e5 seng3-chit. Tai5-oan5 cha2-cheng5 e5 bun5-hoa3, iu5-ki5 si7 Han3-jin5 bun5-hoa3, chhiong-moa2 tui3 lu2-seng3 e5 khoaN3-khin (sexual discrimination). Siat-su2 lan2 m7 hun-piat8, ka7 chiah-e5 ku7 bun5-hoa3 it-lut8 khip-siu, soa3 thoan5 hou7 au7-tai7, chiu7 bo5 kho2-leng5 kian3-lip8 chit8-e5 chin-chiaN3 “Sin koh Tok8-lip8” e5 kok-ka. Chit-e5 bi7-lai5 e5 sin kok-ka si7 beh ian5-siok8 bai2 e5 ku7 thoan5-thong2, a2-si7 khi3-sak ku7 pau-hok8 thang teng5-thau5-siN? 
  Choe7-choe7 lang5 kong2, Tai5-oan5 hu7-lu2 cha2 chiu7 thau2-pang3 lah, long2 thang choe3 jim7-ho5 tai7-chi3, kiam2 iau2 u7 siu7 khoaN3-khin? Kiam2 tioh8 koh cheng-chhu2 peng5-teng2? Chit-chiong2 oe7 sim7-chi3 ia7 bat tui3 Tai5-Tok8 jin5-su7 e5 chhui3 kong2--chhut-lai5. 
  Hoat-kok Kiat-kou3 Chu2-gi7 (structuralism) hak8-chia2 A-siu-so3 (L. Althusser) bat kong2--koe3, “I3-sek-heng5-thai3 (ideology) si7 lang5 tui3 ti7 hian7-sit8 khoan5-keng2 e5 ka2-siat kap siong2-siong7 (imagination).” I ia7 chu2-tiuN beh hun-sek i3-sek-heng5-thai3, ai3 tui3 sia7-hoe7 e5 “gi5-sek” (rituals) khi3 liau2-kai2, chhin-chhiuN7 kong2-ko3, sin-bun5, thong-siok8 im-gak8 kap kou3-su7. Sou2-i2 na7 beh liau2-kai2 Tai5-oan5 e5 lu2-seng3 i3-sek, m7-na7 khoaN3 thong2-ke3 sou3-ji7 na7-tiaN7. Tui3 tng teh liu5-heng5 e5 Tai5-gi2 gin2-a2-koa ia7 thang chhoe7-tioh8 i3-sek-heng5-thai3 e5 iaN2-jiah. Tui3 ‘Hoe2 kim-kou’ lan2 chiu7 beng5-liau5, Tai5-oan5-lang5 e5 lai7-sim iau2 “iong5-un2” chit8-e5 ta-pou-lang5 kiong5-che3 hu7-lu2 kap I tang5-pang5. Che m7-na7 ui7-tioh8 seng-li2 su-iau3. Poe7-au7 ki5-sit8 si7 beh boan2-chiok chhim-chiam3, khong3-che3, pak-siah, kong-kek e5 tong7-but8-seng3 su-iok8. Chhin-chhiuN7 chit-ho7 u7 seng3-po7-lek8 e5 am3-si7 e5 koa-iau5, sit8-chai7 bo5 hah8 choe3 gin2-a2 kau3-chhai5. Lan2 koh lai5 khoaN3 leng7-goa7 chit8-siu2 gin2-a2-koa: 
  Gin2-a2, gin2-a2, li2 kui2-hoe3? <BR>  Goa2 gou7-hoe3. <BR>  Sin-niu5 chhia, lai5 kau3 te3. <BR>  A-bu2, a-bu2, goa2 m7 ke3. <BR>  Goa2 beh lau5 teh ke3 hong5-te3. 
  Koa-su5-tiong kong2--e5 si7 chit8-e5 cha-bou2 gin2-a2. lu2-seng3 tui3 soe3-han3 khi2, si7-toa7-lang5 chiu7 ka3 in ai3 ke3 chit8-e5 “ho2 ang”. In-ui7 hu7-lu2 ti7 thoan5-thong2 sia7-hoe7 bo5 ko3-jin5 te7-ui7. I e5 ke3-tat8 m7-si7 tui3 ko3-jin5 tit--tioh8-e5. Si7 pin5 in e5 tiong7-hu, a2-si7 tiong7-hu e5 ke chiah tit--lai5-e5. Sou2-i2 thoan5-thong2 tui3 cha-bou2 gin2-a2 e5 kau3-iok8 long2 ui5-poe7 hian7-tai7 kau3-iok8 e5 goan5-chek. M7-si7 beh poe5-iuN2 in chiaN5-choe3 u7 tok8-lip8 su-siong2 e5 ko3-jin5. Hoan2-tng2 si7 ai3 in che3-ap ka-ki7 e5 chu2-the2-seng3, oan5-choan5 sun7-hok8 tiong7-hu kap hu e5 ke. Na7 u7 chit-chiong2 sim-thai3, siuN7 beh “ke3 hong5-te3”, ke-thiN ka-ki7 e5 sin-ke3, chiu7 bo5 sim2-mih8 ki5-koai3. m7-ku2, lan2 ki3-jian5 beh kian3-lip8 sin e5 kok, kiong5-tiau7 lang5 e5 peng5-teng2 kap chun-giam5, kiam2 thang koh ka7 chit-chiong2 toa3 seng3-piat8 ki5-si7 e5 koa-iau5, thoan5 hou7 au7 chit8-tai7? 
  Iau2 u7 te7-saN-e5 le7 tat8-tit lan2 lai5 chhim-siuN7. 
  Choe3 lang5 iam-ke cha2-cha2 thi5. <BR>  Choe3 lang5 sin-pu7 cha2-cha2 khi2. <BR>  Jip8 toa7-thiaN, chhit toh-i2, <BR>  Jip8 chau3-kha, soe2 oaN2-ti7, <BR>  Jip8 pang5-keng, siu3 chiam-chi2. <BR>  O-lo2 hiaN, o-lo2 ti7, <BR>  O-lo2 chhin-ke, chhiN-m2 gau5 ka3-si7. 
  Koa-su5 chiu7 si7 teh sia2 cha2-cheng5 sin-pu7 e5 gi7-bu7: Cha2-cha2 khi2, kut-lat8 choe3 khang-khoe3, boe7-su chhu3--nih m7-bian2 chiN5 chhiaN3 e5 cha-bou2 kan2-a2. Tioh8 “jin7-hun7” choe3 chiah-e5 kang, chiah si7 “ho2 sin-pu7”. Chit-chiong2 ka-teng5 che3-tou7 e7-bin7, m7-chai bai5-chong3 joa7-choe7 lu2-seng3 e5 chheng-chhun kap bak8-sai2. In e5 lo5-tong7-lat8 ti7 tiong7-hu e5 ke siu7 pak-siah, chong2-si7 in e5 kam2-cheng5 kap i3-chi3 ti7 hia tai7-khai3 bo5 lang5 oe7 koan-sim. Lan2 beh thoan5 hou7 gin2-a2--e5, kiam2 si7 chit-chiong2 toa3 lou5-ek8, pak-siah khi3-bi7 e5 bun5-hoa3? 
  Tui3 A-siu-so3 e5 kak-tou7 lai5 khoaN3, chit saN-tiau5 koa ke-kiam2 hoan2-eng3 Tai5-oan5 sia7-hoe7 e5 lu2-seng3 i3-sek hoat-tian2 kau3 sim2-mih8 te7-pou7. Siong7-kai3 hou7 lang5 hoan5-lo2--e5, si7 chit-chiong2 koa soah chiaN5-choe3 gin2-a2 kau3-chhai5, hou7 in hoan2-bin7 kau3-iok8. 
  Tai5-oan5 e5 gin2-a2 put-si5 lou7-hian7 ti7 seng3-piat8 ki5-si7 e5 khoan5-keng2. Tian7-oan2 (video games) tiong-kan chiu7 u7 choe7-choe7 eng7 eng-hiong5 kiu3 bi2-jin5 choe3 toe5-chhai5. Kha7-thong (cartoons) tiong-kan, chhin-chhiuN7 “Peh8-soat Kong-chu2” (Snow White), “Teh khun3 e5 Bi2-jin5” (Sleeping Beauty) kap Sin7-te7-joe2-lah (Cinderella) e5 lu2 chu2-kak, long2 teh theng3-hau7 chit8-e5 ian5-tau5 e5 ong5-chu2 (ho2 ang) lai5 kai2-kiu3. A-li7-bu7 (Olive) ia7 eng2-oan2 teh hoah, “Kiu3 lang5 oe5, Pha2-phai3, kiu3 lang5 ouh! (Help me, Popeye, help me). Ku2-tng5 chiap-chhiok chit-chiong2 kou3-su7, gin2-a2 chu7-jian5 oe7 tit-tioh8 lu2-seng3 si2-pan2-hoa3 e5 in3-siong7 (stereotypes). In oe7 liah8-chun2 lu2-seng3 long2 si7 loan2-jiok8, chng sui2-sui2, tioh8 oa2-kho3 lam5-seng3, choan5-jian5 bo5 ka-ki7 koat-teng7, khong3-che3 e5 leng5-lek8. An2-ni oe7 hou7 ta-pou gin2-a2 chu7-ko, liah8-chun2 ka-ki7 chin-chiaN3 si7 eng-hiong5, cha-bou2 gin2-a2 long2 bo5 lou7-eng7. Ia7-oe7 hou7 cha-bou2 gin2-a2 chu7-pi, liah8-chun2 ka-ki7 u7-iaN2 hiah Nng2-chiaN2, soah han7-che3 in e5 hoat-tian2. 
  U7 choe7-choe7 ai3 Tai5-oan5 tok8-lip8 e5 lam5-seng3 bian7-tui3 hu7-lu2 kho3-toe5 e5 si5, long2 chin tiu5-tu5. Sit8-che3-siong7, siuN7 beh thoat-li7 ui-koan5, chhoe7-kiu5 chu7-kak e5 hu7-lu2 un7-tong7, kap siuN7 beh thoat-li7 sit8-bin5 thong2-ti7, chau2-chhoe7 ka-ki7 kui-siok8 e5 Tai5-Tok8 un7-tong7, in e5 cheng-sin5 eng-kai si7 it-ti3--e5. Na7 koan-sim Tai5-oan5 chian5-tou5 kap Tai5-oan5 hu7-lu2 un7-tong7--e5, ia7 oe7 koan-sim lan2 e5 gin2-a2 beh chiap-siu7 toh chit8-khoan2 liong2-seng3 kau3-chhai5. 
  Tai5-oan5 tu2-tu2 beh kian3-lip8 ka-ki7 e5 chu2-the2-seng3. Ti7 chit-e5 kai-toaN7, siuN7 beh tui3 thoan5-thong2 peng2-chhoe7 ka-ki7 e5 kui-siok8, si7 oe7 thang li2-kai2--e5. M7-ku2 it-teng7 ai3 chu3-i3 thoan5-thong2 tiong e5 phaiN2 seng5-hun. M7-thang be5-sit ti7 tui3 cha2-cheng5 e5 siau3-liam7 (nostalgia). Bun5-hoa3 kai2-cho7 si7 keng-koe3 chhim-khek hoan2-seng2, hui2-biat8 kau3 tiong5-kian3 e5 koe3-theng5. Chi2-u7 an2-ni. lan2 chiah oe7 tit thang lau5 hou7 kiaN2-sun chin-chiaN3 tat8-tit lau5 e5 ui5-san2, hou7 in tai7-tai7 eng7 boe7 khang. Ng3-bang7 Tai5-oan5 sou2-u7 e5 bun5-hoa3 kang-chok-chia2 kap thiaN3 Tai5-oan5 e5 lang5, long2 ui7-tioh8 chit-e5 bok8-phiau lai5 phah-piaN3. 
  (Tai5-oan5 Hiong-thou2 chap8-chi3 Te7 30 ki5, 1998 ni5 7 goeh8) 
</CL>
<HL>

火金姑， <BR>挨落塗。 <BR>坐我船， <BR>扑我鼓。 
食我冷米飯。 <BR>配我鹹菜脯。 <BR>Tui3我門口埕過， <BR>Hou7我掠來做某。 
1997年11月白曉燕命案e5兇手陳進興受掠。大家chiah知伊犯過e5強暴案超過十五件。到底有幾件，連伊本人也boe7記--tit。橫直有「生理需要」e5時，就去欺負婦人人。陳進興e5話煞hou7我想著以上這首囡仔歌。起頭tui3火金姑引出hiah sui2 e5靈感，續尾卻帶性e5暴力e5暗示。若看著合意e5查某囡仔，就ka7伊「掠來做某」。Che kap強姦有甚物無共？ 
這幾年台灣e5本土意識漸漸衝懸。各種父母話e5囡仔教材也tauh8-tauh8出版。其中有濟濟攏是tui3傳統故事，歌謠收集資料--e5。傳統文化雖罔thang成做靈感e5源頭，m7-ku2 in本身也包含boe7少落伍e5性質。台灣早前e5文化，尤其是漢人文化，充滿對女性e5看輕（Sexual Discrimination)。設使咱m7分別，ka7 chiah-e5舊文化一律吸收，續傳hou7後代，就無可能建立一個真正「新koh獨立」e5國家。這個未來e5新國家是beh沿續bai2 e5舊傳統，抑是棄sak舊包袱thang重頭生？ 
濟濟人講，台灣婦女早就thau2放lah，攏thang做任何代誌，kiam2 iau2有受看輕？Kiam2著koh爭取平等？這種話甚至也bat tui3台獨人士e5嘴講--出-來。
法國結構主義（Structuralism)學者阿修掃（L. Althusser）bat講--過，「意識形態（Ideology）是人tui3 ti7現實環境e5假設kap想像（Imagination)。」伊也主張beh分析意識形態，ai3 tui3社會e5「儀式」（Rituals）去了解，親像廣告、新聞、通俗音樂kap故事。所以若beh了解台灣e5女性意識，m7若看統計數字na7-tiaN7。對當teh流行e5台語囡仔歌也thang chhoe7著意識形態e5影跡。Tui3<火金姑〉咱就明瞭，台灣人e5內心iau2「容允」一個查甫人強制婦女kap伊同房。Che m7若為著生理需要。背後其實是beh滿足侵佔、控制、剝削、攻擊e5動物性私慾。親像這號有性暴力e5暗示e5歌謠，實在無合做囡仔教材。咱koh來看另外一首囡仔歌： 
囡仔，囡仔，你幾歲？ <BR>我五歲。 <BR>新娘車，來到te3。 <BR>阿母，阿母，我m7嫁。 <BR>我beh留teh嫁皇帝。 
歌詞中講--e5是一個查某囡仔。女性tui3細漢起，序大人就教in ai3嫁一個「好翁」。因為婦女ti7傳統社會無個人地位。伊e5價值m7是tui3個人得--著-e5。是憑in e5丈夫，抑是丈夫e5家chiah得--來-e5。所以傳統對查某囡仔e5教育攏違背現代教育e5原則。M7是beh培養in成做有獨立思想e5個人。反轉是ai3 in制壓家己e5主體性，完全順服丈夫kap夫e5家。若有這種心態，想beh「嫁皇帝」，加添家己e5身價，就無甚物奇怪。m7-ku2，咱既然beh建立新e5國，強調人e5平等kap尊嚴，kiam2 thang koh ka7這種帶性別歧視e5歌謠，傳hou7後一代？ 
Iau2有第三個例值得咱來深想。 
做人閹雞早早啼，<BR>做人新婦早早起。 <BR>入大廳，拭桌椅， <BR>入灶腳，洗碗箸， <BR>入房間，秀針黹。 <BR>O-lo2兄，o-lo2弟，<BR>O-lo2親家、親姆gau5教示。 
歌詞就是teh寫早前新婦e5義務：早早起，kut力做工課，boe7輸厝--nih m7免錢倩e5查某kan2仔。著「認份」做chiah-e5工，chiah是「好新婦」。這種家庭制度下面，m7知埋葬偌濟女性e5青春kap目屎。In e5勞動力ti7丈夫e5家受剝削，總是in e5感情kap意志ti7 hia大概無人會關心。咱beh傳hou7囡仔--e5，kiam2是這種帶奴役，剝削氣味e5文化？ 
Tui3阿修掃e5角度來看，這三條歌加減反應台灣社會e5女性意識發展到甚物地步。上界hou7人煩惱--e5，是這種歌煞成做囡仔教材，hou7 in反面教育。 
台灣e5囡仔不時露現ti7性別歧視e5環境。電玩（Video Games）中間就有濟濟用英雄救美人做題材。卡通（Cartoons）中間，親像「白雪公主」（Snow White)，「Teh睏e5美人」 （Sleeping Beauty）kap Sin7-te7-joe2-lah （Cinderella）e5女主角，攏teh聽候一個緣投e5王子（好翁）來解救。奧莉薇（Olive)也永遠teh喝，「救人喂，卜派，救人ouh！（Help me、Popeye、Help me)。」久長接觸這種故事，囡仔自然會得著女性死板化e5印象（Stereotypes）。In會掠準女性攏是軟弱，妝sui2-sui2，著倚靠男性，全然無家己決定，控制e5能力。An2-ni會hou7查甫囡仔自高，掠準家己真正是英雄，查某囡仔攏無路用。也會hou7查某囡仔自卑，掠準家己有影hiah軟chiaN2，煞限制in e5發展。 
有濟濟ai3台灣獨立e5男性面對婦女課題e5時，攏真躊躇。實際上，想beh脫離威權，chhoe7求自覺e5婦女運動，kap想beh脫離殖民統治，走chhoe7家己歸屬e5台獨運動，in e5精神應該是一致--e5。若關心台灣前途kap台灣婦女運動--e5，也會關心咱e5囡仔beh接受toh一款兩性教材。 
台灣tu2-tu2 beh建立家己e5主體性。Ti7這個階段，想beh tui3傳統peng2-chhoe7家己e5歸屬，是會thang理解--e5。M7-ku2一定ai3注意傳統中e5歹成分。M7-thang迷失ti7 tui3早前e5數念（nostalgia)。文化改造是經過深刻反省、毀滅到重建e5過程。只有an2-ni。咱chiah會得thang留hou7子孫真正值得留e5遺產，hou7 in代代用boe7空。向望台灣所有e5文化工作者kap疼台灣e5人，攏為著這個目標來扑拚。 
（台灣鄉土雜誌第30期，1998年7月） 
</HL>