<CL>
  Bi2-kok lang5, Jit8-pun2 lang5, kau3-hoe7 lai7, kau3-hoe7 goa7 teh hiap8-lek8 e5 Tai5-lam5 Phe5-hu chin2-sou2. 
  Tai5-lam5 goan5-pun2 e5 thoan5-jiam2 piN7-iN7 kio3-choe3 Thou5-siaN5-a2, ui7-ti3 si7 ti7 sai-peng5 chhi7-goa7, chiu-ui5 e5 khoan5-keng2 chin bai2 e5 sou2-chai7. Chong2-si7 chu7 ti7 8 ni5 cheng5, u7 Bi2-kok e5 hou7-su7 Teng7 Kou-niu5 lai5 khai-pan7 Nai7-piN7 e5 chin2-sou2 liau2-au7, soa3 chiaN5-choe3 chit8 e5 chhut-mia5 e5 sou2-chai7, Thau5 chit8 hang7, chiu7-si7 Teng7 Kou-niu5 pun2-sin koat-jian5 kap ti7 chin2-sou2 teh hok8-bu7 e5 pun2-seng2 lang5 Lim5 Teng5-hui Sian-siN kiat-hun, ti3-kau3 m7-na7 choan5 seng2, choan5 kok chin hong-tong7, koh ia7 chhut-mia5 kau3 Bi2-kok. In-ui7 Teng7 Kou-niu5 ui7-tioh8 pun2-sin sou2 chi3-hiong3 e5 hi-seng su7-giap8, u7 piau2-hian7 hian3-sin tau3-te2 e5 cheng-sin5. 
  TaN chit e5 Phe5-hu chin2-sou2 liau2-au7 u7 tit-tioh8 Jit8-pun2 e5 i-seng Se-chhoan Phok-su7 lai5 chu2-chhi5 i-ti7 e5 kang, koh cheng5 u7 tit-tioh8 Jit8-pun2 choan5-kok Chu2-jit8-oh8 e5 Seng3-tan3 hian3-kim lai5 tau3 eng3-oan7, chit pang ia7 u7 Jit8-pun2 kap Tai5-oan5 hoe7-lai7 hoe7-goa7 kap chit8 pou7-hun7 hong7-hian3, thang tau3 chhiong-sit8 chin2-sou2 e5 kian3-tiok8 kap siat-pi7. 
  Kau3 kin-ni5 chin2-sou2 u7 sin-tiok8 chit8 cho7 oan5-kang siok-sia3, kau3 8 geh8 2 jit8 lok8-seng5 e5 si5, Tai5-lam5 chhi7 Oe7-seng-kiok8-tiuN2 Lau5 Lian5-ek Phok-su7 sou2 ti3-su5 e5 kui2 hang7, keng3 koh-khah u7 i3-gi7, hou7 lang5 tit-tioh8 chhim-khek e5 in3-siong7. I kong2, Chit e5 Nai7-piN7 e5 phe5-hu chin2-sou2, u7 beng5-beng5 piau2-hian7 Ia5-sou thiaN3 e5 cheng-sin5, chit khoan2 e5 piau2-hian7, pi2 cheng3-hu2 sou2 choe3 e5 bo5 khah su. TaN chiong5-cheng5 u7 Bi2-kok e5 Teng7 Lu2-su7, u7 Jit8-pun2 e5 Se-chhoan Phok-su7 lai5 pang-chan7. Tan7-si7 chit chhu3 siok-sia3 e5 kian3-tiok8 u7 piau2-hian7 tioh8 pun2-seng2 lang5 hiap8-lek8 kap hong7-hian3 e5 cheng-sin5, in-ui7 pun2-seng2 lang5 sou2 ki3-hu3 e5 chiN5 chiam3 toa7 pou7-hun7, ji5-chhiaN2 m7-si7 kau3-hoe7 e5 sin3-tou5 na7-tiaN7, chiu7-si7 kau3-hoe7 i2-goa7 e5 pun2-seng2 tong5-pau ia7 chhut chin-choe7 chiN5 ti7 lai7-bin7, u7 piau2-hian7 tioh8 lan2 e5 Nai7-piN7 kiu3-ti7 su7-giap8 u7 tit-tioh8 lan2 ka-ki7 e5 tong5-pau e5 hiap8-lek8 kap chi-chhi5. Koh chit8 hang7 ti7 chia sou2 choe3 chin u7 i3-gi7 e5, chiu7-si7 siu7 i-ti7 e5 lang5, u7 lang5 kha-chhiu2 oe7 khah bo5 tau3-tah, chiah e5 lang5 m7-na7 ka7 in cheng2-heng5 chhiu2-sut8 hou7 in piN7-cheng3 tit-tioh8 ho2, chiu7-si7 koh hou7 in oh8 ki-ge7, chiong-lai5 ti7 sia7-hoe7 thang kap lang5 seng-chun5 keng7-cheng. 
  Si2 liau2 10 ni5 iau2 chin chio2 lang5 chai e5 ho2 su7. 
  Kou3 Si Sek-ke Bok8-su ke3-sin liau2 i2-keng 10 ni5 khah ke. I seng-chian5 in-ui7 choe3 lang5 tiong-tit8 ngi7-khi3, sou2-i2 chiap8-chiap8 siu7 gou7-kai2 a2-si7 hoat-seng mou5-chhat. Chong2-si7 kau3 choe3-kun7 chiah thiaN-tioh8 i e5 kau3-hoe7 e5 tng-chit-chia2 kong2 i ti7 kong-hok8 au7 ui7-tioh8 kau3-hoe7 keng-che3 khun3-lan5, khi3 kiam-chit ti7 kong-lip8 hak8-hau7 e5 si5, hun-bun5 to bo5 tui3 kau3-hoe7 nia2 sin-sui2 a2-si7 tin-thiap. Hit si5 kau3-hoe7 in-ui7 i u7 choe3 kang bo5 nia2 kang-chiN5, m7 ke3-sim, choe7-choe7 pai2 beh theh8 tin-thiap a2-si7 sin-hong7 hou7 i, i long2 si5-the3, kio3 in siu-sip8 chek-chu7 khi2-lai5, kau3 u7 khui3-lat8 e5 si5, thang ho2 pheng3 choan-jim7 e5 bok8-su, in-ui7 i kong2 tek-khak bo5 beh nia2 siang-thau5 e5 sin-hong7. Chhin-chhiuN7 an2-ni, po2-chhi5 liam5-kiat tau3-te2, sou2-i2 siu-jip8 si7 chin bi5-pok8, chong2-si7 tong-si5 ti7 hak8-hau7 sou2 ka3 e5 hak8-seng u7 nng7 e5 chi2-be7-a2, keng-che3 khun3-lan5 oh-tit ke3-siok8 hak8-giap8. I thiaN-tioh8 an2-ni, bo5 kou3 tioh8 pun2-sin siu-jip8 bi5-pok8, iau2-ku2 to-to siau2-siau2 siong5-siong5 am3-chiN7 pang-chan7, hou7 in ke3-siok8 hak8-giap8. Hian7-si5 chit nng7 e5 chi2-be7 chit8 e5 ti7 Bi2-kok, chit8 e5 choe3 bok8-su-niu5. Tan7-si7 chai-iaN2 chit e5 su7 e5 lang5 iau2-ku2 hui-siong5 chio2. 
  Kau3-hoe7 e5 hou7-teng7 chhiuN5-ui5 kiam2 thang cho7 hou7 koan5-koan5? 
  Hian7-si5 thoan5-kau3 e5 hong-sek chiaN3 tit8-tit8 teh kou2-bu2 ai3 hou7 kau3-hoe7 e5 mng5-hou7 toa7 khui, hou7 kau3-hoe7 chin3-chhut sia7-hoe7, hou7 sia7-hoe7 iong5-iN7 chin3-jip8 kau3-hoe7. Chong2-si7 ti7 Ko-hiong5-koan7 Bi5-to5 chit keng sin siat be7 moa2 10 ni5 e5 kau3-hoe7, sou2 chhai2-chhu2 e5 hong-sek siong5-siong5 chhin-chhiuN7 to3-hoan2 e5 khoan2-sit. In-ui7 in chng-thau5 e5 lang5 na7 u7 sim2-mih8 ho2 su7, phaiN2 su7, beh lai5 chioh khi3-ku7, i2 toh, teng2-teng2, long2 m7-kheng2 tah-eng3, chhin-chhiuN7 mng5-hou7 na2 siat na2 koan5, hou7 sia7-hoe7 oh-tit lai5 chhin-kun7, in-ui7 in sou2 chu2-tiuN e5, chiu7-si7 kong2, kiaN-liau2 chiah e5 ke-si chap8-but8 chioh chhut hou7 lang5 li7-pian7 khi3 choe3 che3-su7 pai3 ngou2-siong7 e5 lou7-eng7, an2-ni bo5-hah8. Chong2-si7 kau3-hoe7 ti7 koe3-khi3 chiaN5 chap8 tang ku2 hian2-jian5 u7 toa7 chin3-pou7, in-ui7 in u7 chit8 hang7 hong-sek, chiu7 si7 ti7 in e5 te7-thau5, na7 u7 lang5 ko2-jian5 tu2 tioh8 bah-the2 siong7, but8-chit siong7, i2-kip leng5-seng3 siong7 e5 khun3-lan5 e5 si5, kau3-hoe7 chiu7 thoan5-kiat it-ti3 choan5-the2 chhut-tong7, chip8-tiong khi3 in2-chhoa7, khi3 pang-chan7; sou2-i2 khai-siat kau3-hoe7 kau3 taN iau2-boe7 10 ni5, kau3-se3 i2-keng chin oah8-tang7 koh seng3-hong2, mui2 chu2-jit8 e5 chu7-hoe7 100 goa7 lang5. 
  (Tai5-oan5 Kau3-hoe7-kong-po3 te7 947 ho7, 1964 ni5 12 geh8) 
</CL>
<HL>

美國人，日本人，教會內，教會外teh協力e5台南皮膚診所。 
台南原本e5傳染病院叫做土城仔，位置是ti7西爿市外，周圍e5環境真bai2 e5所在。總是自ti7 8年前，有美國e5護士鄧姑娘來開辨Nai7 病 e5 診所了後，續成做一個出名e5所在，頭一項，就是鄧姑娘本身決然kap ti7診所teh服務e5本省人林庭暉先生結婚，致到m7 但全省，全國真轟動，koh也出名到美國。因為鄧姑娘為著本身所志向e5 犧牲事業，有表現獻身到底e5 精神。 
今這個皮膚診所了後有得著日本e5醫生西村博士來主持醫治e5 工，koh前有得著日本全國主日學e5聖誕獻金來鬥應援，這pang也有日本kap台灣會內會外kap一部份奉獻，thang鬥充實診所e5 建築kap設備。 
到今年診所有新築一座員工宿舍，到8月2日落成e5 時，台南市衛生局長劉年億博士所致詞e5 幾項，更koh較有意義，hou7 人得著深刻e5 印象。伊講，這個Nai7 病e5 皮膚診所，有明明表現耶穌疼e5 精神，這款e5表現，比政府所做e5無較輸。今從前有美國e5 鄧女士，有日本e5 西村博士來幫贊。但是這次宿舍e5 建築有表現著本省人協力kap奉獻e5 精神，因為本省人所寄附e5 錢佔大部份，而且m7 是教會e5 信徒na7-tiaN7，就是教會以外e5 本省同胞也出真濟錢ti7 內面，有表現著咱e5 Nai7 病救治事業有得著咱家己e5 同胞e5 協力kap支持。Koh一項ti7 chia所做真有意義e5，就是受醫治e5人，有人腳手會較無鬥搭 ，chiah e5人m7 但ka7 in整形手術hou7 in病症得著好，就是koh hou7 in 學技藝，將來ti7 社會thang kap人生存競爭。
死了10年iau2真少人知e5 好事。 
故施錫圭牧師過身了已經10 年較加。伊生前因為做人忠直硬氣，所以捷捷受誤解抑是發生摩擦。總是到最近才聽著伊e5 教會e5 當職者講伊ti7 光復後為著教會經濟困難，去兼職ti7公立學校e5 時，分文都無tui3 教會領薪水抑是津貼。Hit 時教會因為伊有做工無領工錢，m7 過心，濟濟擺beh提津貼抑是薪俸hou7 伊，伊攏辭退，叫in 收拾積聚起來，到有氣力e5 時，thang好聘專任e5 牧師，因為伊講的確無beh領雙頭e5 薪俸。親像an2-ni，保持廉潔到底，所以收入是真微薄，總是當時ti7學校所教e5 學生有兩個姊妹仔，經濟困難oh 得繼續學業。伊聽著an2-ni，無顧著本身收入微薄，iau2-ku2多多少小常常暗靜幫贊，hou7 in 繼續學業。現時這兩個姊妹一個ti7 美國，一個做牧師娘。但是知影這個事e5 人iau2-ku2非常少。 
教會e5 戶碇牆圍kiam2 thang 造hou7 懸懸？ 
現時傳教e5 方式正直直teh 鼓舞愛 hou7 教會e5 門戶大開，hou7 教會進出社會，hou7社會容易進入教會。總是ti7高雄縣彌陀這間新設未滿 10 年e5 教會，所採取e5方式常常親像倒反e5 款式。因為in 庄頭e5 人若有甚物 好事、歹事，beh來借器具、椅桌、等等，攏m7 肯答應，親像門戶那設那懸，hou7 社會oh 得來親近，因為in 所主張e5，就是講，驚了chiah e5 ke-si雜物借出hou7 人利便去做祭祀拜偶像e5 路用，an2-ni 無合。總是教會ti7 過去誠十冬久顯然有大進步，因為in 有一項方式，就是ti7 in e5 地頭，若有人果然tu2著肉體上，物質上，以及靈性上e5 困難e5 時，教會就團結一致全體出動，集中去引chhoa7，去幫贊；所以開設教會到今iau2 未10年，教勢已經真活動koh盛況，每主日e5 聚會100外人。 
(台灣教會公報第947號，1964年12月) 
</HL>