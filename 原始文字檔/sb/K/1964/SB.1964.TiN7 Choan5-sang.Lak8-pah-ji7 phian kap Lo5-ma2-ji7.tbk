<CL>
  Ti7 lan2 e5 kau3-hoe7 kau3-iok8 tau3-ti2 tioh8 eng7 sim2-mih8 khoan2 ji7? Che si7 lan2 sou2 tu2-tioh8 chit8 hang7 e5 khun3-lan5 e5 bun7-toe5. U7 si5 in-ui7 hit e5 bun7-toe5-seng3 toa7, ti3-kau3 hou7 lan2 na2-chun2 bak8-chiu pang3-khoeh bo5 ai3 ka7 i siuN7, ia7 teh ng3-bang7 si5-kan oe7 kai2-koat. M7-ku2 su7-sit8 si7 boe7 thang hou7 lan2 bo5 ka7 i siuN7, in-ui7 che kap lan2 hian7-chai7 e5 su7-kong (tek8-piat8 si7 kau3-iok8) chin toa7 koan-he7. 
  Hoe5-kou3 Tai5-oan5 pah ni5 e5 soan-kau3 lek8-su2, peh8-oe7-ji7 e5 kong3-hian3 khak-sit8 si7 toa7. Peh8-oe7-ji7 e5 Seng3-keng m7-na7 si7 chit8 pun2 put-chi2 chun-tiong7 ti7 goan5-bun5 Seng3-keng e5 ek8-pun2, ji5-chhiaN2 si7 chit8 pun2 put-chi2 sui2 e5 E7-mng5 im e5 chheh. Ke3-khi3 m7-chai joa7-nih choe7 lang5 bat tui3 chit pun2 Seng3-keng lai5 tit-tioh8 si3-chiaN3 e5 liau2-kai2 Siong7-te3 e5 oe7, ia7 m7-chai joa7-nih choe7 lang5 bat tui3 chit pun2 Seng3-keng lai5 hak8-sip8 si3-chiaN3 koh sui2 e5 Tai5-oan5 oe7? Khak-sit8 peh8-oe7-ji7 si7 u7 li7-ek e5. Hit e5 tek8-sek si7 chhin-chhiuN7 Iau5 Cheng3-to7 Bok8-su (Hong7-soaN), ti7 i sou2 phian-tu3 e5 “Sit8-giam7 peh8-oe7-ji7 bun5-hoat” (Tai5-oan5 Soan-to7-sia7 hoat-heng5), te7-it bin7 e5 su7 sou2 sia2: (1) Lau7-bu2 oe7, chiau3 lan2 e5 su-siong2, kam2-cheng5 oe7 thang tit8-chiap piau2-hian7. (2) Hak8-sip8 kan2-iN7. (3) Iong5-iN7 li2-kai2 Seng3-keng. (4) Kau-thok8 hong-pian7. 
  Na2-chun2 u7 lang5 bat kong2 chit8 e5 le7 kong2, “Goa2 e5 sim-koaN iN2-a2, chit8 tiam2 khi3 ut--leh, gia5 boe7 khi2-lai5, chin kan-khou2.” Che chit ku3 m7-chai Tiong-bun5 si7 an2-choaN2 sia2 lai5 piau2-hian7? Koh ia7 bat u7 lang5 kong2, bou2 phah-thih tiam3 thau5-ke beh chhoa7 sim-pu7 chin hoaN-hi2, pai3-thok lang5 sia2 mng5-lian5. I kong2 ka7 goa2 sia2, “Na7 bo5 lin2 pa5 cha2-si5 e5 hi3-hu7 khih8-khok8-khiak8, na2 u7 kin-a2-jit8 e5 lak8-tak8-chhih8, lak8-tak8-khoaihN8.” I3-su3 si7 ai3 kong2, in-ui7 i cha2-si5 sin-khou2 choe3 phah-thih sai-hu7, chiah u7 in hau7-siN kin-a2-jit8 teh chhoa7-bou2, chhiaN2 lo5-kou2 nau7-jiat8 hoaN-hi2. M7-chai Tiong-bun5 si7 an2-choaN2 sia2 chiah oe7 thang tu2-tu2 chiau3 chit e5 kam2-cheng5 lai5 piau2-hian7? Goa2 siuN7, eng7 Tiong-bun5 si7 bo5 kho2-leng5 thang piau2-tat8. Tai5-oan5 oe7 e5 heng5-iong5-su5 tek8-piat8 choe7, koh long2 u7 i tok8-it e5 piau2-hian7. Kan-ta kong2 “ou”, “ou-ou” i2-kip8 “ou--ou-ou!” to chha-tit chin-choe7. A2-si7 kong2, “ou-so5-so5,” “ou-ma3-ma3” teng2-teng2 e5 piau2-hian7, to7 m7-si7 chit8 ji7 “黑” ji7 oe7 thang kong2 chheng-chho2. Siang7-si5 tui3 chit e5 oe7 ia7 thang khoaN3 chhut bin5-chok8 e5 tek8-seng3, in-ui7 ti7 oe7-gu2 e5 lai7-bin7 u7 pau-ham5 tioh8 hit e5 bin5-chok8 e5 bun5-hoa3 kap seng3-keh teng2. Sou2-i2 sui-jian5 kiaN2-ji5 thak8 pat8 khoan2 e5 gu2-gian5; na7-si7 ti7 i tu2-tioh8 sim2-mih8 gu7-hoat e5 su7-kiaN7 hoat-seng e5 si5, tai7-khai3 to si7 hoat-chhut pe7-bu2 kiuN (lau7-bu2 oe7).Thang chai, hit e5 lau7-bu2 oe7 ti7 hit e5 bu5-heng5-tiong i2-keng lau5-jip8 ti7 kiaN2-ji5 e5 huih-lai7, chiaN5-choe3 leng5-kam2 e5 thong-lou7. An2-ni, eng7 chhoa7 lang5 the2-giam7 Siong7-te3 e5 thiaN3 choe3 bok8-tek e5 Ki-tok-kau3 kau3-iok8, chu7-jian5 si7 tioh8 li7-iong7 hak8-seng e5 lau7-bu2 oe7 lai5 kau3-hak8, pi2-kau3 khah u7 leng5-kam2 si7 chin beng5. Put-ko3, bun7-toe5 si7 hian7-chai7 teh ka3 kap teh thak8 e5 lang5, chiu7-si7 Chu2-jit8-oh8 e5 kau3-su kap hak8-seng, chha-put-to chiam7-chiam7 teh boe7 hiau2-tit kong2 Tai5-oan5 oe7. Che si7 teh po3 lan2 chai, hian7-chai7 e5 chheng siau3-lian5 chiam7-chiam7 teh li7-khui Tai5-oan5 lang5 e5 khoan2-sit. Ti7 chit khoan2 e5 chong7-hong2 tiong lai5 koan-chhat lan2 e5 Chu2-jit8-oh8 e5 kau3-iok8 e5 si5, lan2 beh hoat-kak-tioh8 hok8-chap8 e5 gui5-ki. In-ui7 lan2 ki3-jian5 ti7 Tai5-oan5 oe7 choe3 lau7-bu2 oe7 lai5 seng5-tiong2, na7-si7 teh song3-sit hit e5 choe3 te7-it khoai3 siu7 leng5-kam2 phah-tong7 lan2 e5 sim e5 thong-lou7. Choe3-kun7 in-ui7 teh chun2-pi7 thang kong3-hian3 ti7 siat-kau3 te7 ji7 se3-ki2 e5 Tai5-oan5 kau3-hoe7 e5 kau3-iok8 ke3-ek8, sio2-ti7 u7 tui3 choan5-seng2 e5 Chu2-jit8-oh8 kau3-oan5 tiau7-cha. Ti7 i2-keng chip8 oa2 lai5 e5 tiau-cha-pio2 246 tiuN tiong, koan-he7 Chu2-jit8-oh8 e5 kau3-iok8 e5 tioh8 eng7 Tai5-gu2 a2-si7 Kok-gu2 e5 thong2-ke3, si7 chhin-chhiuN7 e7-bin7: 
  Chan3-seng5 eng7 Tai5-gu2 84 e5.
  Chan3-seng5 eng7 Kok-gu2 24 e5. 
  Tai5-gu2 kap Kok-gu2 lam7 teh iong7 138 e5. 
  Kiam2-chhai2 au7-lai5 koh kia3 lai5 e5 oe7 hou7 chit e5 thong2-ke3 oaN7 khoan2, chong2-si7 ti7 hian7-chai7 e5 thong2-ke3 sou3-ji7 kau3-giah8 hou7 lan2 siuN7 lan2 e5 chian5-tou5. 
  Tiong-bun5 chin ho2, si7 piau2-hian7 lan2 e5 kok-ka bin5-chok8 e5 iu-siu3 bun5-hoa3 kap tek8-seng3; chong2-si7 Tai5-oan5-oe7 ia7 si7 beh piau2-si7 lan2 Tai5-oan5 lang5 e5 siuN7-hoat kap seng3-keh. Sou2-i2 chit nng7 hang7 long2 boe7 thang pang3-sak,koh khah tioh8 siat-hoat hou7 i liong2 choan5 ki5 bi2. Goa2 siuN7,lan2 kiam2 boe7 thang ti7 kau3-hoe7 e5 kau3-iok8 su2-iong7 Tiong-bun5 600 ji7 kap Lo5-ma2-ji7 e5 peng-im,chhin-chhiuN7 Jit8-bun5 a2-si7 Han5-kok li7-iong7 Han3-ji7 kap in ka-ki7 e5 ji7. Chhin-chhiuN7 “基督徒si7上帝e5子民, 主耶穌永遠choe3 in e5大祭司, 扶持in e5 軟弱, 幫助in勝過一切e5困難kap試探.” Na7 an2-ni si7 it ku2 liong2 tit. Ti7 Ki-tok-kau3 kau3-iok8 e5 te2-te2 e5 si5-kan-lai7 thang eng7 chhian2-hian7 e5 bun5-ji7 lai5 chhoa7 lang5 the2-giam7 Siong7-te3 e5 oe7. Bian2-tit in-ui7 bun5-ji7 Chhim boe7 liau2-kai2, a2-si7 in-ui7 bo5 eng7 Lau7-bu2 oe7,ti3-kau3 sit-loh8 leng7-goa7 chit8 hong-bin7 e5 kau3-iok8 ke3-tat8. 
 (Tai5-oan5 Kau3-hoe7 Kong-po3 te7 941 ho7, 1964 ni5 9 goeh8) 
</CL>
<HL>

Ti7咱e5教會教育到底著用甚物款字？Che是咱所tu2著一項 e5困難e5問題。有時因為hit個問題性大，致到hou7咱若準目珠放khoeh無ai3 ka7伊想，也teh向望時間會解決。M7-ku2事實是boe7 thang hou7咱無ka7伊想，因為che kap咱現在e5事工(特別是教育) 真大關係。 
回顧台灣百年e5宣教歷史，白話字e5貢獻確實是大。白話字e5 聖經m7-na7是一本不止尊重ti7 原文聖經e5譯本，而且是一本不止sui2 e5廈門音e5冊。過去 m7知偌nih濟人bat tui3這本聖經來得著四正e5了解上帝e5話，也m7知偌nih濟人bat tui3 這本聖經來學習四正koh sui2 e5 台灣話？ 確實白話字是有利益e5。Hit個特色是親像姚正道牧師(鳳山)，ti7伊所編著e5「實驗白話字文法」 (台灣宣道社發行)， 第一面e5序所寫： (1)老母話，照咱e5思想，感情會thang直接表現。(2) 學習簡易。(3) 容易理解聖經。(4) 交讀方便。 
若準有人bat講一個例講，「我 e5心肝iN2仔，一點氣ut--leh，gia5 be7起來，真艱苦。」 Che這句m7知中文是an2-choaN2寫來表現？ Koh也bat有人講，某扑鐵店頭家beh娶新婦真歡喜，拜託人寫門聯。伊講ka7我寫，「若無lin2爸早時e5 hi3-hu7 khih8-khok8-khiak8，na2有今仔日e5 lak8-tak8-chhih8，lak8-tak8-hoaihN8。」意思是ai3講，因為伊早時辛苦做扑鐵師父，才有in後生今仔日teh 娶某，請鑼鼓鬧熱歡喜。M7知中文是an2-choaN2 寫才會thang tu2-tu2照這個感情來表現？我想，用中文是無可能thang表達。台灣話e5形容詞特別濟，koh攏有伊獨一e5表現。 Kan-ta 講「烏」、「烏烏」以及「烏--烏烏！」to7 差tit真濟。抑是講，「烏so5-so5」，「烏ma3-ma3」等等e5表現，to7 m7是一字「黑」字會thang講清楚。Siang7時tui3這個話也thang看出民族e5 特性，因為ti7話語e5內面有包含著hit個民族e5文化kap 性格等。所以雖然子兒讀別款e5 語言；若是ti7伊tu2著甚物gu7發e5事件發生e5時，大概都是發出父母腔(老母話)。Thang知，hit個老母話ti7 hit個無形中已經流入ti7子兒e5血內，成做靈感 e5通路。An2-ni，用chhoa7人體驗上帝e5疼做目的e5基督教教育，自然是著利用學生e5 老母話來教學，比較較有靈感是真明。不過，問題是現在teh教kap teh讀e5人，就是主日學e5教師kap學生，差不多漸漸teh boe7曉tit講台灣話。Che是teh報咱知，現在e5青少年漸漸teh 離開台灣人e5 款式。Ti7這款e5 狀況中來觀察咱e5主日學e5教育e5時，咱beh發覺著複雜e5危機。因為咱既然ti7台灣話做老母話來成長，若是teh喪失hit個最第一快受靈感扑動咱e5心e5 通路。最近因為teh準備thang貢獻ti7設教第二世紀e5台灣教會e5教育計劃，小弟有tui3 全省e5主日學教員調查。Ti7已經集倚來e5調查表246張中，關係主日學e5教育e5著用台語抑是國語e5統計，是親像下面： 
贊成用台語84個。
贊成用國語24個。 
台語kap國語lam7 teh用138個。 
Kiam2-chhai2後來koh寄來e5 會hou7這個統計換款，總是ti7現在e5統計數字夠額hou7咱想咱 e5前途。 
中文真好，是表現咱e5國家民族e5優秀文化kap特性；總是台灣話也是beh表示咱台灣人e5 想法kap性格。所以這兩項攏boe7 thang放sak，koh較著設法hou7伊兩全其美。我想，咱kiam2 boe7 thang ti7教會e5教育使用中文600字kap羅馬字e5拼音，親像日文抑是韓國利用漢字kap in家己e5字。親像「基督徒是上帝e5子民，主耶穌永遠做in e5 大祭司，扶持in e5 軟弱，幫助in勝過一切e5困難 kap試探。」若 an2-ni 是一舉兩得。Ti7基督教教育e5 短短e5時間內thang 用淺現e5文字來chhoa7人體驗上帝e5話。免得因為文字深boe7了解，抑是因為無用老母話，致到失落另外一方面e5教育價值。 
(台灣教會公報第941號，1964年9月) 
</HL>