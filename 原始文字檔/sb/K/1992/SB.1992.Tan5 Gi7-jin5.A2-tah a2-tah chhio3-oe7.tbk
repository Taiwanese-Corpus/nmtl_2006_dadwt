<CL>
  Cheng-sin5 piN7-lang5 chin chu3-sin5 teh sia2 phoe. Pat8-e5 piN7-lang5 houN3-ki5 ka7 mng7: “Li2 teh chhong3 siaN2 ?” 
  “Mai3 kiau2-jiau2 goa2, goa2 teh sia2 chit8-tiuN chin tiong7-iau3 e5 phoe.” 
  “Sia2 hou7 siaN2-lang5 ?” 
  “Tong-jian5 si7 sia2 hou7 goa2 ka-ti7 ah.” 
  “Tau3-te2 si7 sia2 siaN2 ?” 
  “Goa2 na2 e7 chai ? Phoe bin5-a2-chai3 chiah e7 siu--tioh8 ah.” 
  Chit8-e5 a2-tah a2-tah e5 lang5 che7 ke3-theng5-chhia. Kau3-ui7 e5 si5, su-ki kong2: “75 khou.” 
  “Hai7 ah,” A2-tah--e5 kong2: “Goa2 kan-na7 u7 70 khou, chhiaN2 li2 ka7 goa2 chai3 tng2-khi3 pio2 thiau3 70 khou hia.” 
  Keng-koe3 tng5-ki5 e5 ti7-liau5, cheng-sin5-kho e5 i-seng mng7 cha-bou2 piN7-lang5: “Li2 chit-ma2 kam2 iau2 e7 siuN7 kong2 li2 si7 ChiuN2 hu-jin5 ?” 
  “Oh! Boe7 ah lah.” 
  “Ho2, an2-ni li2 e7-sai3 chhut-iN7 ah.” 
  “To-sia7, chhiaN2 li2 chiong siau3-toaN kia3 hou7 ChiuN2 chong2-thong2.” 
  “Oe2! Li2 toa3 chhiu7-a2-teng2 chhong3-siaN2 ? Kin2 loh8-lai5 ah! Beh tan5 lui5 ah neh!” 
  “To7-si7 an2-ni goa2 m7 chiah peh khi2-lai5 chhiu7-a2-teng2. Lian5 saN-hoe3 gin2-a2 ma7 chai-iaN2 tan5-lui5-kong e5 si5 boe7-sai2 khia7 toa3 chhiu7-a2-kha.”
  “Lin2 sio-ti7 si7 an2-choaN2 ? Phoa3-piN7 hiouh ?” 
  “Koh khah giam5-tiong7.” 
  “Si2--khi3 hiouh ?” 
  “Koh khah giam5-tiong7. Si7 thau5-khak phaiN2--khi3.” 
  “Kam2 e7 an2-ni ? I tu2 chiah chiong khiam3--goa2 e5 chiN5 heng5 liau2 nia7 neh.” 
  “Sou2-i2 m7 chiah kong2 i thau5-khak phaiN2--khi3 ah.” 
  Chit8-e5 bong7-siong2 ka-ti7 si7 niau2-chhi2 e5 cheng-sin5 piN7-lang5, keng-koe3 ku2-ni5 e5 ti7-liau5, i2-keng e7-sai2 chhut-iN7. I-seng sang3 i kau3 piN7-iN7 mng5-khau2. PiN7-lang5 hui-siong5 kin2-tiuN mng7 i-seng: 
  “Goa2 chin-chiaN3 e7-sai2 chhut-iN7 ah hiouh ?” 
  “Si7 an2-choaN2 leh ?” 
  “Li2 khoaN3, mng5-khau2 u7 chit8-chiah niau.” 
  “Li2 i2-keng m7-si7 niau-chhi2 ah. Teh kiaN siaN2 ?” 
  “Goa2 chai-iaN2 goa2 m7-si7 niau-chhi2 lah. Tan7-si7, niau-a2 kam2 chai ?” 
  Cheng-sin5 piN7-lang5 chhiu2 giah8 tio3-koaN ti7 ek8-ti5 teh tio3-hi5, i-seng kiaN5--koe3-lai5, eng7 un-jiu5 e5 siaN mng7 i: “kin-a2-jit8 tio3 boe7-chio2 houhN ?” 
  Penn7-lang5 in3-kong2: “Cheng-sin5-penn7! Ek8-ti5 nah u7 hi5 thang tio3!”
  U7 chit8-e5 lang5 chhiam Ta2-chia-lo2, chhiam it-liok8 (16), ko2-jian5 hou7 i chhiam--tioh8. 
  Peng5-iu2 mng7 i: “Li2 na2 e7 chai-iaN2 si7 16, si7 tui3 to2-ui7 theh8--lai5 e5 beng5-pai5 ?”
  I in3 kong2: “Goa2 cho3-bang7 bang7--tioh8-e5. Goa2 bang7-kiN3 chit8-chiah kau2-a2 teh peh chhiu7-a2, sou2-i2 si7 kau2 (9) peh (8). 9 ka 8 soah m7-si7 16 ?” 
  (Hong-hiong3 Te7 18 ki5, 1992 ni5 9 goeh8) 
</CL>
<HL>

精神病人真注神teh寫批。別個病人好奇ka7問：「你teh創啥？」 
「Mai3攪擾我，我teh寫一張真重要e5批。」 
「寫hou7啥人？」 
「當然是寫hou7我家己ah。」 
「到底是寫啥？」 
「我哪會知？批明仔再chiah會收--著ah。」 
一個a2-tah a2-tah e5人坐計程車。到位e5時，司機講：「75箍。」 
「害ah，」A2-tah--e5講：「我kan-na7有70箍，請你ka7我載轉去錶跳70箍hia。」 
經過長期e5治療，精神科e5醫生問查某病人：「你chit-ma2 kam2 iau2會想講你是蔣夫人？」
「Oh！Boe7 ah lah。」 
「好，an2-ni你會使出院ah。」
「多謝，請你將帳單寄hou7蔣總統。」 
「Oe2！你toa3樹仔頂創啥？緊落來ah！Beh tan5雷ah neh！」 
「To7是an2-ni我m7 chiah peh起來樹仔頂。連3歲囡仔ma7知影tan5雷公e5時boe7使企toa3樹仔腳。」 
「Lin2小弟是an2-choaN2？破病hiouh？」 
「Koh較嚴重。」 
「死--去hiouh？」 
「Koh較嚴重。是頭殼歹--去。」 
「Kam2會an2-ni？伊tu2 chiah將欠--我e5錢還了nia7 neh。」 
「所以m7 chiah講伊頭殼歹--去ah。」 
一個夢想家己是老鼠e5精神病人，經過久年e5治療，已經會使出院。醫生送伊到病院門口。病人非常緊張問醫生： 
「我真正會使出院ah hiouh？」 
「是an2-choaN2 leh？」 
「你看，門口有一隻貓。」 
「你已經m7是老鼠ah。Teh驚啥？」 
「我知影我m7是老鼠lah。但是，貓仔kam2知？」 
  精神病人手giah8釣竿ti7浴池teh釣魚，醫生行--過-來，用溫柔e5聲問伊：「今仔日釣boe7少houhN？」
病人應講：「神經病！浴池哪有魚thang釣！」 
有一個人簽大家樂，簽一六（16），果然hou7伊簽--著。
朋友問伊：「你那會知影是16，是tui3 to2位提--來e5明牌？」 
伊應講：「我做夢夢--著-e5。我夢見一隻狗仔teh peh樹仔，所以是狗（9）peh（8）。9加8煞m7是16？」
（風向第18期，1992年9月）
</HL>