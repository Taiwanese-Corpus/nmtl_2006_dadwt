<CL>
Giam5-lo5-ong5 phai3 siau2-kui2-a2 khi3 iong5-kan chau2-chhoe7 beng5-i: “Hoan7-na7 mng5-khau2 bo5 oan-hun5--e5 chiu7-si7 beng5-i.” 
Siau2-kui2-a2 lai5 kau3 iong5-kan, chhoe7 chin-choe7 piN7-iN7, mng5-khau2 long2 u7 chin-choe7 oan-hun5.  Choe3-au7, i khoaN3-kiN3 chit8-keng, mng5-khau2 kan-na7 u7 chit8-chiah oan-hun5, siau2-kui2-a2 chiu7 kong2: “Chit-e5 it-teng7 si7 beng5-i”.  Au7--lai5 chit8-e7 tham3-thiaN chiah chai chit-keng piN7-iN7, cha-hng chiah khai-giap8 nia7. 
U7 chit8-e5 thak8-chheh-lang5, siang-peng5 e5 chhu3-piN si7 phah-thih kap phah-tang5--e5, tak8-jit8 chha2 kah beh si2.  Thak8-chheh lang5 chiu7 ka7 siang-peng5 e5 chhu3-piN kong2: “lin2 na7 kheng2 poaN khi3 pat8-ui7, goa2 chiu7 pan7 chit8-toh-a2 chhiaN2--lin2”.  Bo5 goa7-ku2, siang-peng5 e5 chhu3-piN long2 hoaN-hi2 tap-eng3.  Thak8-chheh lang5 ia7 chiau3 iok-teng7 chhiaN2--in.  Che7-toh e5 si5, thak8-chheh lang5 mng7 khoaN3 in beh poaN khi3 to2-ui7.  In kong2, phah-thih--e5 beh poaN koe3 phah-tang5--e5 chit-peng5, phah-tang5--e5 beh poaN koe3 phah-thih--e5 hit-peng5.  
Ho2-giah8 lang5: “Goa2 u7-chiN5, li2 ai3 phou5 goa2 chiah tioh8.” 
San3-hiong lang5: “U7-chiN5 si7 lin2 tau e5 tai7-chi3, kap goa2 long2 bo5 kan-gai7, goa2 na2-tioh8 phou5 li2 ?”
Ho2-giah8 lang5: “Goa2 na7 chiN5 chit8-poaN3 hou7 li2, li2 kam2 m7-bian2 tioh8 phou5 goa2 ?”
San3-hiong lang5: “An2-ni m7-bian2 tioh8 phou5 li2, li2 chiN5 chit8-poaN3 hou7 goa2, lan2 chiu7 piN5-piN5 ho2-giah8 ah, phou5 li2 beh chhong3 siaN2 ?”
Ho2-giah8 lang5: “Ho2, ka2-su2 goa2 sou2-u7 e5 chiN5 long2-chong2 hou7 li2, li2 kam2 kaN2 bo5 phou5 goa2 ?”
San3-hiong lang5: “Chhio3 phoa3 lang5 e5 chhui3, na7 an2-ni goa2 pian3 ho2-giah8, li2 pian3 san3-chhiah.  Tian-to3 si7 li2 tioh8 lai5 phou5 goa2 chiah tioh8 ......” 
Ho2-giah8 lang5: “Goa2 u7 1000 ban7 e5 chai5-san2.” 
San3-chhiah lang5: “Bo5 hi-han2, goa2 ma7 u7 1000 ban7.” 
Ho2-giah8 lang5: “Mai3 teh pun5 ke-kui ......” 
San3-chhiah lang5: “HuiN5-tit8 li2 u7-chiN5 to tang3-sng m7-bat teh eng7, kap goa2 bo5 chiN5 thang eng7 m7-si7 long2 kang7-khoan2 ?”
Chit8-e5 hoe5-siuN7 kap chit8-e5 hu7-jin5-lang5 kang7-che7 chit8-chiah chun5, it-tit8 khoaN3 hu7-jin5-lang5. Hu7-jin5-lang5 siu7-khi3, chiu7 kio3 lang5 phah hoe5-siuN7, hoe5-siuN7 chiu7 bak8-chiu kheh-kheh m7-kaN2 koh khoaN3, bo5-ku2, chun5 oa2 hoaN7, hu7-jin5-lang5 koh kio3 lang5 ka7 phah.  Hoe5-siuN7 mng7 kong2: “Goa2 bak8-chiu kheh-kheh, si7 an2-choaN2 koh leh phah goa2 ?” Hu7-jin5-lang5 in3 kong2 “Li2 bak8-chiu kheh-kheh si7 teh siuN7 goa2 e5 bi2-mau7.” 
Chit8-e5 lang5 e5 kha hou7 chiN3 sia7--tioh8, khi3 chhoe7 i-seng.  I-seng chiu7 ka7 chiN3 thou2--chhut-lai5 goa7-khau2 e5 pou7-hun7 ki3 hou7 tng7.  hoan7-chia2 mng7: “Tiau5 ti7 kha lai7-te2--e5 beh an2-choaN2 ?” I-seng in3 kong2: “Goa2 chia si7 goa7-kho, tiau5 ti7 lai7-te2--e5, li2 ai3 chhoe7 lai7-kho.” 
(Hong-hiong3 Te7 15 ki5, 1992 ni5 3 goeh8)
</CL>
<HL>

閻羅王派小鬼仔去陽間走chhoe7名醫：「凡若門口無冤魂--e5就是名醫。」
小鬼仔來到陽間，chhoe7真濟病院，門口攏有真濟冤魂。最後，伊看見一間，門口kan-na7有一隻冤魂，小鬼仔就講：「這個一定是名醫」。後--來一下探聽才知這間病院，昨昏chiah開業nia7。
有一個讀冊人，雙爿e5厝邊是扑鐵kap扑銅--e5，逐日吵kah beh死。讀冊人就ka7雙爿e5厝邊講：「Lin2若肯搬去別位，我就辦一桌仔請--lin2」。無外久，雙爿e5厝邊攏歡喜答應。讀冊人也照約定請--in。坐桌e5時，讀冊人問看in beh搬去to2位。In講，扑鐵--e5 beh搬過扑銅--e5這爿，扑銅--e5 beh搬過扑鐵--e5 hit爿。
好額人：「我有錢，你ai3 phou5我才著。」
散hiong人：「有錢是lin2兜e5代誌，kap我攏無干礙，我哪著phou5你？」
好額人：「我若錢一半hou7你，你kam2 m7免著phou5我？」
散hiong人：「An2-ni m7免著phou5你，你錢一半hou7我，咱就平平好額ah，phou5你beh創啥？」
好額人：「好，假使我所有e5錢攏總hou7你，你kam2敢無phou5我？」
散hiong人：「笑破人e5嘴，若an2-ni我變好額，你變散赤。顛倒是你著來phou5我才著…」
好額人：「我有1000萬e5財產。」
散赤人：「無希罕，我ma7有1000萬。」
好額人：「Mai3 teh pun5雞規…」
散赤人：「橫直你有錢都凍酸m7-bat teh用，kap我無錢thang用m7是攏共款？」
一個和尚kap一個婦人人共坐一隻船，一直看婦人人。婦人人受氣，就叫人扑和尚。和尚就目珠kheh-kheh m7敢koh看。無久，船倚岸，婦人人koh叫人ka7扑。和尚問講：「我目珠kheh-kheh，是an2-choaN2 koh leh扑我？」婦人人應講「你目珠kheh-kheh是teh想我e5美貌。」
一個人e5腳hou7箭射--著，去chhoe7醫生。醫生就ka7箭吐出來外口e5部分鋸hou7斷。患者問：「Tiau5 ti7腳內底--e5 beh an2-choaN2？」 醫生應講：「我chia是外科，tiau5 ti7內底--e5，你ai3 chhoe7內科。」  
（風向第15期，1992年3月）
</HL>