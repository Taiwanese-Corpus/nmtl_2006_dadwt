<CL>
U7 chit8-jit8 e5 e7-pou, cha-bou2-kiaN2 hiong5-hiong5 mng7 goa2 kong2: “Pa-pa! Li2 kiam2 bat chiah8 koe3 phong3-thng5! “ Goa2 thiaN chit8-e7 kiaN chit8-tio5, “Phong3-thng5” chit nng7-ji7 tui3 goa2 lai5 kong2 i2-keng si7 kiong7 beh kap “Hoa3-chioh8” siang-khoan2 i3-su3 e5 mih8-kiaN7 lah! Si7 an2-choaN2 goan2 cha-bou2-kiaN2 oe7 chai-iaN2. Goa2 mng7 i, i eng7 heng-hun3 e5 siaN in3 kong2: “Chai no! Teng2 le2-pai3 ma-ma chai-iaN2 u7 chit8-e5 sou2-chai7 teh cho3 phong3-thng5, tiau5-kang chhoa7 goa2 khi3 khoaN3, soa3 be2 chit8-te3 lai5 chiah8, chiok sim-sek koh chiok ho2 chiah8 e5.”
Cha-bou2-kiaN2 e5 chhio3-iong5, cho3 chit8-khun3 chiong goa2 e5 ni5-jit8 giu2 to3-tng2-khi3 saN-chap8 goa7 tang cheng5, ti7 hit-e5 si5-tai7, gin2-a2 bo5 tian7-si7 thang khoaN3, bo5 tian7-nau2 thang sng2, beh chiah8 chit8-tng3 chhe-chhau tioh8 tan2-hau7 koe3-ni5 koe3-chiat, chong2-si7 gin2-a2 tau3-tin7 e5 si5, chit8-e5 tang-kong2-a2, chit8-chhok thou5-oan5-a2 chiu7 oe7-thang sng2 kah hit-peng5 thiN khi3, sin-piN na7 u7 nng7-kak-gin5, khut-toa3 lou7-piN, eng7 thng5 chham chui2 to3 jip8 hau7-hia, he7 tiam3 hang-lou5 teng2 hiaN5 hou7 kun2, jian5-au7 eng7 ti7 un3 hoat-hun2 la7 loh8 khi3, chit8-te3 kim-ng5 koh kah-bak8 e5 phong3-thng5 chiu7 chhut-thou5 lah! Hit-chiong2 chhui3 ka7 ka-ki7 chu2 e5 phong3-thng5 e5 chu-bi7, khah ho2 teh chiah8 kui3 kah oe7 kiaN si2-lang5 e5 goa7-kok liau7-li2. Goa2 put-chi2 siau3-liam7 hit si5-tai7 e5 gin2-a2 ni5.
(Tai5-oan5 Kau3-hoe7 Kong-po3 te7 2096 ki5, 1992 ni5, 5 goeh8) 
(Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

有一日e5 e7晡，查某子雄雄問我講：「爸爸！你kiam2 bat食過 phong3糖！」我聽一下驚一tio5，「phong3糖」這兩字對我來講已經是強beh kap「化石」像款意思e5物件lah！是an2-choaN2阮查某子會知影。我問伊，伊用興奮e5聲應講：「知no！頂禮拜媽媽知影有一個所在teh做phong3糖，刁工chhoa7我去看，續買一塊來食，足心適koh足好食e5。」
查某子e5笑容，做一khun3將我e5年日扭倒轉去三十外冬前，ti7 hit-e5時代，囡仔無電視thang看，無電腦thang sng2，beh食一頓chhe-chhau著等候過年過節，總是囡仔鬥陣e5時，一個銅管仔，一chhok塗丸仔就會thang sng2 kah hit爿天去，身邊若有兩角銀，屈toa3路邊，用糖摻水倒入hau7瓠，下tiam3烘爐頂hiaN5 hou7滾，然後用箸搵發粉la7落去，一塊金黃koh kah-bak8 e5 phong3糖就出塗lah！Hit種嘴咬家己煮e5 phong3糖e5滋味，較好teh食貴kah會驚死人e5外國料理。我不止數念hit時代e5囡仔年。
（台灣教會公報第2096期，1992年，5月）
（顏信星台語文學選，2002年真平企業出版）
</HL>
