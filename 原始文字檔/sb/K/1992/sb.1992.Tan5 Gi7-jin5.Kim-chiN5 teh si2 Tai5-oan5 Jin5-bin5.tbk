<CL>
Soan2-ki2 na7 kau3, chin-choe7-lang5 long2 chin hoaN-hi2, u7 kai3-choe7 hau7-soan2-jin5 e7 lai5 be2 phio3, chit-e5 nng7-pah, hit-e5 saN-pah, u7-e5 theh8 gou7-pah, tau3-tau3 leh, u7 thang chiah8 chit8-tng3 chhou-pa2. U7 chiN5 lai5, goa2 chiu7 tau5-hou7--i, na7 bo5 piN--a “sau5-sih8”.  
Tan7-si7, li2 na7 khoaN3 tioh8 pun2-khan chit-ki5 e5 chu2-te5, li2 chiu7 chai chiah-e5 hau7-soan2-jin5 soan2-ki2 e5 si5, khai sio2-khoa2 chiN5, hou7 li2 sio2-khoa2 tam chit8-e7 tiN, tong3-soan2 liau2 au7, in (a2-si7 in-e5 tong2) to7 long2 thio-thio tng2-lai5 ah.  Lan2 lau5-hoeh lau5-koaN7 sou2 lap8 e5 soe3-kim, kok-khou3 thang3 in e5 Tong2-khou3; Sin-tai5-phio3 toa7-pe2 toa7-pe2 theh8 khi3 chhiaN3 goa7-kok-lang5 khai; sia7-hoe7 hok-li7 toa7-pou7-hun7 si7 beh hou7 kun-kong-kau3--e5, li2 chi2-u7 gian3-sian-ko ....... Ni5-te2 iu7 beh koh soan2-ki2 ah, m7-chai li2 si7 m7-si7 koh e7 theh8 lang5 e5 chiN5, si7 m7-si7 koh hiah-nih u7-cheng5 u7-gi7, i theh8 chiN5 bu2-jiok8 li2, li2 koh soan2 hou7 i ? Na7 si7 an2-ni chiu7-si7, tau5-phio3 hou7 Kok-bin5-tong2, hou7 in na2 u7 koan5-lek8 ka7 li2 chiah8 kah si2-si2-si2.  
Chit-ma2 Tai5-oan5, hui-siong5 thai2-ko, pian3-cho3 lah-sap-to2.  Lian5 3 hoe3 gin2-a2 to chai, u3-jiam2 hui-siong5 m7-ho2.  Sou2-i2 kok te7-hng long2 khi2-lai5 khong3-cheng, chou2-chi2 tak8-chiong2 kang-chhiuN2 e5 toa7 u3-jiam2.  Tan7-si7, chit-ma2 kang-chhiuN2 ma7 liu5-heng5 chit8-pou7, chiu7-si7 poah chit8-koa2 chiN5 lai5 hoe5-po3 te7-hng.  Iau2-siu7, khoaN3 tioh8 chiN5, tak8-e5 bak8-chiu long2 tian2 toa7-lui2.  Chit-ma2 te7-hng e5 jin5-bin5 pian3-choe3 sou2 koan-sim--e5, m7-si7 beh an2-choaN2 kai2-koat u3-jiam2, siong7 koan-sim--e5 si7, chit8-e5 lang5 beh hoe5-po3 goa7-choe7.  HuiN5-tit8 a7 be7 sui5 si2, ka2 phaiN2-un7, tu2-ho2 si7 goa2 tioh8-gam5 ?  Beh u3-jiam2 chai7 li2, u7 chiN5 siong7-ho2. Chin-chiaN3 chiN5 e7 teh si2 lang5.  Kang-chhiuN2 hong-bin7 chiu7, “chiN5 tui3 chhui3 ka7 li2 that leh, goa2 ke3-siok8 u3-jiam2.” 
(Hong-hiong3 Te7 17 ki5, 1992 ni5 7 goeh8)
</CL>
<HL>

選舉若到，真濟人攏真歡喜，有kai3濟後選人會來買票，這個兩百，hit個三百，有e5提五百，鬥鬥leh，有thang食一頓粗飽。有錢來，我就投hou7--伊，若無邊--仔『稍息』。
但是，你若看著本刊這期e5主題，你就知chiah-e5後選人選舉e5時，開小可錢，hou7你小可tam一下甜，當選了後，in(抑是in-e5黨）to7攏thio-thio轉來ah。咱流血流汗所納e5稅金，國庫thang3 in e5黨庫；新台票大把大把提去倩外國人開；社會福利大部份是beh hou7軍公教--e5，你只有gian3-sian-ko…年底又beh koh選舉--ah，m7知你是m7是koh會提人e5錢，是m7是koh hiah-nih有情有義，伊提錢侮辱你，你koh選hou7伊？若是an2-ni就是，投票hou7國民黨，hou7 in那有權力ka7你食kah死死死。
Chit-ma2台灣，非常thai2-ko，變做糞圾島。連3歲囡仔都知，污染非常m7好。所以各地方攏起來抗爭，阻止逐種工廠e5大污染。但是，chit-ma2工廠ma7流行一步，就是撥一寡錢來回報地方。夭壽，看著錢，逐個目珠攏展大蕊。Chit-ma2地方e5人民變做所關心--e5，m7是beh an2-choaN2解決污染，上關心--e5是，一個人beh回報偌濟。橫直也be7隨死，ka2歹運，tu2好是我著癌？Beh污染在你，有錢上好。真正錢會teh死人。工廠方面就，「錢tui3嘴ka7你塞leh，我繼續污染。」
（風向第17期，1992年7月）
</HL>