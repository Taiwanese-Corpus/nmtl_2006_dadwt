<CL>
ek8
Goa2 te7-it-pai2 chheng7 e5-a2, si7 ti7 sio2-hak8 gou7-ni5 e5 si5.  Tng-si5 choan5-hau7 e5 hak8-seng long2 ma7 thng3-chhiah-kha khi3 hak8-hau7, chun2 khi3 kau-iu5, a2-si7 chham-ka hiong--lin3 e5 un7-tong7-hoe7, ma7 bo5-lang5 chheng7-e5. Ui7-tioh8 goa2 beh koan7-siaN5 chham-ka choan5-koan7 e5 kang2-ian2 pi2-sai3, chiah tek8-piat8 boe2 chit8-siang kiu5-e5.  
Chham-ka pi2-sai3 tng2-lai5, in-ui7 kha thiaN3, ti7 poaN3-lou7 to7 thng3 e5-a2 koaN7 toa3 chhiu2--lin3. Ki3-jian5 choan5-hau7 bo5-lang5 chheng7-e5 khi3 thak8-chheh, goa2 ia7 phaiN2-se3 chheng7, ia7 m7-kam chheng7, kan-na7 hit-kang chheng7-liau2, to7 chhiuN7 po2-poe3 an2-ne siu--khi2-lai5.  Kau3 seng khit-hi3 lak8-ni5-kip, koh beh chham-ka choan5-koan7 e5 kang2-ian2 pi2-sai3, i2-keng boe7-chheng7--tit ah.  
Choe3-kin7 kui2-ni5, e5-a2 ia7 ti7 chng-kha chiam7-chiam7 liu5-heng5. Goa2 e5 te7 2 sio2-moe7 chin3-jip8 sia7-hoe7 kang-chok liau2 au7, put-toan7 chiap-siu7 tou-chhi7 bun5-beng5, chhu3-lai7 tak8-chiong2 e5 e5-a2 ia7 lu2 lai5 lu2 choe7.  chiam-thau5--e5, koan5-tah--e5, hoe-ang5-liu2-lek8--e5, si5-siong5 in2-khi2 a-bu2 siu7-khi3: “U7 peN5-te2 e5 pou3-e5 thang chheng7, seng2-chiN5 koh khin-sang, i2-keng chiok-hoah8, kan-kan-a2 beh chheng7 hiah-e5 a-li2-put-tap e5 sam-pat-e5, lian5 kiaN5-lou7 to boe7-chai7.  To7-si7 siuN-koe3 eng5, chiah u7 chiah-choe7 chhut-thau5 lah.” 
Koe3-ni5-cheng5 toa7 piaN3-sau3, goan2-bou2 kheng5 kui2-na7 siang, ku7--e5 e5-a2 chhut-lai5 beh hiat-kak, hou7 goan2 hit-e5 chhou-kha chhou-chhiu2, tak8-jit8 kap thou5-moai5-a2 cho3-phoaN7, kui-ni5 thang3-thiN bo5-kui2-kang u7 ki-hoe7 chheng7 pou3-e5 e5 a-bu2 khoaN3--tioh8, chiu7 na2 piaN3-sau3, na2 tit8-tit8 liam7: “Chiah-e5 liau2-boe2-a2, chiaN5 long7-hui3, chiah-e5 liau2-boe2-a2, chin boe7-hiau2 thiaN3-sioh, iau2-boe7 chheng7-phaiN2, chit8-siang be2 liau2 koh chit8-siang.  Che siaN2-mih8 e5-a2 ah ?”
Me7--leh me7--leh, a-bu2 koh siuN7 tioh8 teng2-pai2 khi3 Hoa-lian5 e5 tai7-chi3, koh khah siu7-khi3: “Chiah-e5 liau2-boe2-a2, lian5 chit8-poe 40 khou lim bo5-nng7-chhui3 e5 ka-pi, bo5 tai7-chi3 to lim e7-loh8-khi3, koh u7 sim2-mih8 chiN5 khai boe7-loh8 ?  A7 bo5 siuN7 khoaN3, cha-bou2-lang5 kang thau3-cha2 lau5-koaN7 lau5 kah am3, ma7 bo5-kau3 thang lim saN, si3 poe hit-khoan2 e5 ka-pi, chiah-e5 liau2-boe2-a2 lim kah chiah khin-sang.” 
He si7 in-ui7 goa2-e5 sio2-ti7 sio2-moe7 long2 ti7 Hoa-lian5 kang-chok, chin-chio2 tng2-lai5, u7 chit8-pai2 a-bu2 khi3 ka7 in khoaN3-khoaN3 leh.  A-bu2 chin han2-tit chhut-goa7, goa2 chiu7 seng sia2-phoe kio3 in ho2-ho2-a2 khoan2-thai7 a-bu2, chhoa7 a-bu2 khi3 kian3-sek chit8-e7-a2 bun5-beng5 leh.  Sou2-i2 a-bu2 chit8-e7 loh8-chhia, sio2-ti7 sio2-moe7 chiu7 chhoa7 a-bu2 khi3 A-su7-tou png7-tiam3 lim ka-pi.  A-bu2 chit8-e7 tng2-lai5, the5 khi2 chit-kiaN7 su7 lian5-soa3 me7 kui2-na7 kang.  Goa2 sim-lai7 iu2-sou3, m7-kaN2 chhut poaN3-siaN.  Au7--lai5 sio2-moe7 tng2-lai5 ka7 goa2 thau-kong2, a-bu2 chit8-e7 chai-iaN2 ke3-chiN5, tng-tiuN5 chiu7 ki2 in toa7-siaN chek-ma7, in2-khi2 tak8-e5-lang5 long2 teh khoaN3--in. Tit-tioh8 chit-e5 ka3-si7, sio2-ti7 sio2-moe7 tong-jian5 m7-kaN2 koh chhoa7 a-bu2 khi3 kian3-sek sim2-mih8 bun5-beng5. 
(Hong-hiong3 Te7 15 ki5, 1992 ni5 3 goeh8)
</CL>
<HL>

譯
我第一擺穿鞋仔，是ti7小學五年e5時。當時全校e5學生攏ma7褪赤腳去學校，準去郊遊，抑是參加鄉--lin3 e5運動會，ma7無人穿鞋。為著我beh縣城參加全縣e5講演比賽，才特別買一雙球鞋。
參加比賽轉來，因為腳痛，ti7半路to7褪鞋仔koaN7 toa3手--lin3。既然全校無人穿鞋去讀冊，我也歹勢穿，也m7甘穿，kan-na7 hit工穿了，to7像寶貝an2-ne收--起-來。到升khit-hi3六年級，koh beh參加全縣e5講演比賽，已經boe7-穿--tit ah。
最近幾年，鞋仔也ti7庄腳漸漸流行。我e5第2小妹進入社會工作了後，不斷接受都市文明，厝內逐種e5鞋仔也愈來愈濟。尖頭--e5、懸tah--e5、花紅柳綠--e5，時常引起阿母受氣：「有平底e5布鞋thang穿，省錢koh輕鬆，已經足好，kan-kan仔beh穿hiah-e5阿里不答e5三八鞋，連行路都boe7在。To7是siuN過閒，才有chiah濟出頭lah。」
過年前大拚掃，阮某kheng5幾若雙，舊--e5鞋仔出來beh hiat-kak，hou7阮hit個粗腳粗手，逐日kap塗糜仔做伴，歸年thang3天無幾工有機會穿布鞋e5阿母看--著，就那拚掃，那直直唸：「Chiah-e5了尾仔，誠浪費，chiah-e5了尾仔，真boe7曉疼惜，iau2未穿歹，一雙買了koh一雙。Che啥物鞋仔ah？」
罵--leh罵--leh，阿母koh想著頂擺去花蓮e5代誌，koh較受氣：「Chiah-e5了尾仔，連一杯40箍lim無兩嘴e5咖啡，無代誌都lim會落去，koh有啥物錢khai boe7落？也無想看，查某人工透早流汗流kah暗，ma7無夠thang lim三、四杯hit款e5咖啡，chiah-e5了尾仔lim kah chiah輕鬆。」
He是因為我e5小弟小妹攏ti7花蓮工作，真少轉來，有一擺阿母去ka7 in看看leh。阿母真罕得出外，我就先寫批叫in好好仔款待阿母，chhoa7阿母去見識一下仔文明leh。所以阿母一下落車，小弟小妹就chhoa7阿母去亞斯都飯店lim咖啡。阿母一下轉--來，提起這件事連續罵幾若工。我心內有數，m7敢出半聲。後--來小妹轉--來ka7我偷講，阿母一下知影價錢，當場就指in大聲責罵，引起逐個人攏teh看--in。得著這個教示，小弟小妹當然m7敢koh chhoa7阿母去見識啥物文明。
（風向第15期，1992年3月）
</HL>