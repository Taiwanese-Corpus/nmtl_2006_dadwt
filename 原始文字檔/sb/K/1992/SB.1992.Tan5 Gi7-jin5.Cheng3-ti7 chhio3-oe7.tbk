<CL>
  U7 chit8-pai2 pok8-kun Su2-tat8-lim5 e5 chhiu2-pio2 bo5--khi3, chiu7 kio3 pi3-bit8 keng2-chhat-thau5 Poe7-li7-a lai5, han7 i 24 tiam2-cheng lai7 ai3 chhoe7--tioh8. Te7 ji7 kang thau3-cha2, Su2-tat8-lim5 hoat-kian3 chhiu2-pio2 si7 ti7 thoah-a2-lai7, chiu7 phah tian7-oe7 ka7 Poe7-li7-a kong2. Poe7-li7-a hoe5-tap kong2: “Po3-ko3 Su2-tat8-lim5 tong5-chi3, boe7-hu3 ah, goan2 i2-keng liah8 tioh8 50 e5 hiam5-gi5-hoan7, in long2 sia2 chu7-pek8-su seng5-jin7 thau-theh8 li2 e5 pio2-a2. Chhoe7--tioh8 e5 pio2-a2 i2-keng u7 35 liap8, leng7-goa7 15 liap8 e7-pou e7-tang3 chhoe7--tioh8.” 
  1994 ni5 Kok-bin5-tong2 ti7 in cheng3-lang5 soan7, kou3-lang5-oan3 e5 si5-tai7, ui7-tioh8 beh khip-siu khah-choe7 e5 lang5 jip8 Tong2, chiu7 the5 chhut chiong2-le7 e5 pan7-hoat: 
  1. Kai3-siau7 chit8-e5 jip8 Tong2, e7-sai2 3 ko3-goeh8 bian2 chham-ka Tong2 e5 chip8-hoe7. 
  2. Kai3-siau7 5 e5 jip8 Tong2, i pun2-lang5 e7-sai2 thoat Tong2. 
  3. Kai3-siau7 10 e5 jip8 Tong2, iu5 Tong2-pou7 chhut cheng3-beng5, cheng3-beng5 chit-e5-lang5 chai7-lai5 kap Kok-bin5-tong2 long2 bo5 koan-he7. 
  “Se3-kai3 siong7-kai3 tiong-lip8 e5 kok-ka si7 to2 chit8-kok ? Tiong-hoa5 bin5-kok. Mai3 kong2 pat8-kok e5 loe7-cheng3 lah, Tiong-hoa5 bin5-kok e5 peh-siN3 lian5 ka-ti7 pun2-kok e5 loe7-cheng3 to long2 bo5 teh kan-siap8 neh!” 
  Mui2 chit8-kok e5 kok-ong5, chong2-thong2, goan5-siu2 si2 liau2-au7 khi3-kau3 thian-tong5, Siong7-te3 long2 e7 chhin-sin chhut-lai5 hoan-geng5. 
  Pi2-tek mng7 kong2: “Chit-ma2 lai5--e5 chit-ui7 si7 Tiong-hoa5 bin5-kok e5 chong2-thong2 ChiuN2 Kai3-sek8, Siong7-te3 si7 an2-choaN2 che7--leh m7 tin2-tang7 neh ?”
  Siong7-te3 in3 kong2: “Che li2 m7-bat lah, ChiuN2 Kai3-sek8 chit-khou sio2-kiaN2, na7 khoaN3-tioh8 goa2 khia7--khi2-lai5, i e7 ma2-siong7 chhiuN2 goa2-e5 ui7 che7--loh8-khi3.”
  Ti7 chit8-tai5 kheh kah boe7-tin2 boe7-tang7 e5 chhi7-lai7 kong-chhia e5 lai7-bin7. 
  “Li2 si7 m7-si7 keng2-chong2 a2-si7 Tiau-cha-kiok8 e5 kang-chok jin5-oan5 ?” 
  “M7-si7 lah!” 
  “Na7 an2-ni, si7 m7-si7 u7 chhin-chiaN5 ti7 hia teh kang-chok ? ” 
  “Bo5 leh! ” 
  “A2-si7 li2 u7 peng5-iu2 ti7 hia teh siong7-pan ?” 
  “Ma7 bo5 ah!” 
  “Na7 an2-ni si7 an2-choaN2 li2-e5 kha kaN2 ka7 goa2-e5 kha tah8-tiau5--leh ?” 
  Tiong-hoa5 bin5-kok e5 i-sut8 i2-keng se3-kai3 te7-it, khi2-kho i-seng ban2 chhui3-khi2 si7 tui3 hoan7-chia2 e5 phiN7-khang ban2-chhut-lai5-e5. In-ui7 Tiong-hoa5 bin5-kok e5 jin5-bin5 bo5 lang5 kaN2 sui5-pian7 khui-chhui3. 
  (Hong-hiong3 Te7 18 ki5, 1992 ni5 9 goeh8) 
</CL>
<HL>

有一擺暴君史達林e5手錶無--去，就叫秘密警察頭Poe7-li7-a來，限伊24點鐘內ai3 chhoe7--著。第二工透早，史達林發見手錶是ti7屜仔內，就扑電話ka7 Poe7-li7-a講。Poe7-li7-a回答講：「報告史達林同志，boe7赴ah，阮已經掠著50個嫌疑犯，in攏寫自白書承認偷提你e5錶仔。Chhoe7--著e5錶仔已經有35粒，另外15粒e7晡會當chhoe7--著。」 
1994年國民黨ti7 in眾人soan7，顧人怨e5時代，為著beh吸收較濟e5人入黨，就提出獎勵e5辦法： 
1、介紹1個入黨，會使3個月免參加黨e5集會。
2、介紹5個入黨，伊本人會使脫黨。
3、介紹10個入黨，由黨部出證明，證明這個人在來kap國民黨攏無關係。
「世界上kai3中立e5國家是to2一國？中華民國。Mai3講別國e5內政lah，中華民國e5百姓連家己本國e5內政都攏無teh干涉neh！」 
每一國e5國王、總統、元首死了後去到天堂，上帝攏會親身出來歡迎。
彼得問講：「Chit-ma2來--e5這位是中華民國e5總統蔣介石，上帝是an2-choaN2坐--leh m7振動neh？」 
上帝應講：「Che你m7-bat lah，蔣介石這箍小子，若看著我企--起-來，伊會馬上搶我e5位坐--落-去。」 
Ti7一台kheh kah boe7振boe7動e5市內公車e5內面。
「你是m7是警總抑是調查局e5工作人員？」 
「M7是lah！」 
「若an2-ni，是m7是有親情ti7 hia teh工作？」 
「無leh！」 
「抑是你有朋友ti7 hia teh上班？」 
「Ma7無ah！」 
「若an2-ni是an2-choaN2你e5腳敢ka7我e5腳踏tiau5--leh？」 
中華民國e5醫術已經世界第一，齒科醫生挽嘴齒是tui3患者e5鼻空挽出來--e5。因為中華民國e5人民無人敢隨便開嘴。
（風向第18期，1992年9月） 
</HL>