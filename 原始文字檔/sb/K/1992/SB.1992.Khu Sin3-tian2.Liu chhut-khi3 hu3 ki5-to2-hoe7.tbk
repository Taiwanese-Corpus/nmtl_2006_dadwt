<CL>
  Hut-chi3-tek si7 19 se3-ki2, Eng-kok e5 toa7 kho-hak8-ka. I e5 eng5-u7 bo5 kai2-pian3; si7 in-ui7 i ti7 but8-li2-hak8, hoa3-hak8 kap tian7-chu2-hak8, long2-u7 kek8 tiong7-iau3 ui2-tai7 e5 hoat-beng5. Kau3 ti7 hian7-chai7; ti7 but8-li2-hak8 e5 kho3-pun2, iau2 oe7-thang khoaN3-tioh8 i e5 siong3-phiN3 kap sio2-toan7. Siat-su2 na7-bo5 i chiah-e5 hoat-beng5, kin-a2-jit8 e5 se3-kai3 iau2-bo5 hian7-chai7 e5 khoan2-sit. 
  U7 chit8-pai2, Eng-kok Hong5-ka-chhi3-giam7-sou2 e5 toa7-le2-tng5, che7-moa2 chhut-mia5 e5 kho-hak8-ka; lian5 Eng-kok Hong5-thai3-chu2 ia7 ti7-hia teh-che7. In i2-keng cheng7-cheng7 thiaN Hut-chi3-tek chit8-tiam2-cheng ku2 e5 kho-hak8 ian2-kang2.
  Tng ian2-kang2 teh-beh kiat-sok e5 si5, Hut-chi3-tek choe3-chhut chit8-hang7, sin5-ki5 tek8-piat8 e5 chu5-tian7 chhi3-giam7. Hit-si5 tai7-ke khoaN3-kau3 chhut-sin5; koe3 chit8-chun7 si5-kan liau2-au7, chiah toa7-siaN phah-phok-a2, piau2-si7 khim-phoe3 him-siong2. Tng-si5 e5 Hong5-thai3-chu2, chiu7-si7 au7-lai5 e5 Ai3-tek-hoa5 chhit-se3; khia7-khi2-lai5 kian3-gi7, beh kheng3-chiok Hut-chi3-tek kau3-siu7 e5 seng5-kong. Tai7-ke koh toa7-siaN phah-phok-a2, pi2 te7-it-pai2 koh-khah jiat8-liat8. 
  Hut-jian5-kan tai7-ke long2 theng5-chi2, toa7-le2-tng5 long2 cheng7-cheng7 bo5-siaN; teh tan2-hau7 chit-ui7 kho-hak8-ka, koh khi2-lai5 tai5-teng2 kong2 tap-sia7 e5 oe7. Bo5 phah-sng3, tan2 chin-ku2, chit-e5 lau7-kau3-siu7 long2-bo5 koh chhut-lai5. In-ui7 Hut-chi3-tek ian2-kang2 liau2, cha2 chiu7 liu-chhut-khi3. I si7 liu-khi3 to2-ui7? Goan5-lai5 i si7 keng3-khian5 e5 ki-tok-tou5; i keng3-jian5 liu-khi3 chit8-keng se3-keng le2-pai3-tng5; khi3 hu3 i kau3-taN m7-bat khiam3-sek8 e5 ki5-to2-hoe7. 
  (Tai5-oan5 Kau3-hoe7 Kong-po3 te7 2092 ki5, 1992 ni5 4 goeh8) 
</CL>
<HL>

Hut-chi3-tek是19世紀，英國e5大科學家。伊e5榮譽無改變；是因為伊ti7物理學、化學kap電子學，攏有極重要偉大e5發明。到ti7現在；ti7物理學e5課本，iau2會thang看著伊e5相片kap小傳。設使若無伊chiah-e5發明，今仔日e5世界iau2無現在e5款式。 
有一擺，英國皇家試驗所e5大禮堂，坐滿出名e5科學家；連英國皇太子也ti7-hia teh坐。In已經靜靜聽Hut-chi3-tek一點鐘久e5科學演講。 
當演講teh-beh結束e5時，弗志德做出一項，神奇特別e5磁電試驗。Hit時大家看到出神；過一陣時間了後，才大聲扑phok仔，表示欽佩欣賞。當時e5皇太子，就是後來e5愛德華七世；企起來建議，beh慶祝Hut-chi3-tek教授e5成功。大家koh大聲扑phok仔，比第一擺koh較熱烈。 
忽然間大家攏停止，大禮堂攏靜靜無聲；teh等候這位科學家，koh起來台頂講答謝e5話。無打算，等真久，這個老教授攏無koh出來。因為Hut-chi3-tek演講了，早就溜出去。伊是溜去to2位？原來伊是敬虔e5基督徒；伊竟然溜去一間細間禮拜堂；去赴伊到今 m7-bat欠席e5祈禱會。 
（台灣教會公報第2092期，1992年4月） 
</HL>