<CL>
  ek8 
  Hou7 loh8 kui-kang, a-bu2 chheng7 hou7-saN, ti3 chhau2-leh8-a2 koaN7 bi2-khng, chhun-png7, chhun-chhai3 khi3 chhi7-ti. Bo5-goa7-ku2, a-bu2 teh kio3--goa2. Goan5-lai5 si7 ti-sia3 e5 mng5 hou7 ti-bo2 long3 phaiN2--khi3. Ti-bo2 ti-a2-kiaN2 long2 chau2 tui3 chhai3-hng5-a2 khi3. Goa2 kap a-bu2 chiu7 khoaN-khoaN-a2 ka7 ti-a2 long2 koaN2 jip8 tiau5. 
  Hou7 lu2 loh8 lu2 toa7, a-bu2 che7 toa3 chau2-long5 e5 tin5-i2-a2 hioh-khun3. Goa2 thng3 hou7-saN, se2 kha-chhiu2, mng7 a-bu2: “Chiah-e5 se3-chiah ti-a2 tau3-te2 si7 beh be7, a2-si7 beh lau5-loh8-lai5 ka-ti7 chhi7 ?” 
  A-bu2 kong2: “Beh be7 ah!” 
  Goa2 sui5 chhut oan3-gian5: “Beh be7, thai2 e7 iau2 m7 be7 ? Long2 chap8-goa7-kin ah neh.” 
  A-bu2 kong2: “Goa2 u7 kio3 lang5 chu3-i3, khoaN3 u7-lang5 beh be2 bo5, cheng5 kui2-jit8, lin2 ji7-che2-hu u7 chhoa7 chit8-e5 hoan3-a2 lai5, hiam5 siuN se3-chiah, ki5-sit8, soah m7 chai-iaN2 in-ui7 bo5-chhiuN2-chhi7. Hit-kang, koh u7 chit8-e5 hoan3-a2 lai5, chit8-chiah chhut nng7-pah-khou, beh an2-choaN2 be7 ?” 
  Chit8-chiah nng7-pah ? Na2 u7 chiah bo5-khoan2 e5 ke3-siau3 ? 
  A-bu2 kong2: “Hit-e5 hoan3-a2 koh kong2, u7-e5 sou2-chai7 koh u7-lang5 ka7 ti-a2-kiaN2 pang3 toa3 toa7-lou7, sui5-chai7 lang5 liah8 leh!” 
  SiN chit-chui2 ti-a2-kiaN2 e5 si5, tu2 tioh8 u2-ki5, tak8-kang loh8-hou7, goa2 kap a-bu2 lun5-liu5 chiau3-kou3 kui2-na7 mi5-jit8, keh chit8, nng7 tiam2-cheng to7 ai3 pho7 ti-a2-kiaN2 oa2-khi3 ti-bo2 hia chiah8-leng, tan2 chiah8 liau2, koh ai3 koaN2-kin2 ka7 pho7 tng2-khi3 he7 toa3 toe7-e5 na5-a2, na7 bo5 e7 hou7 ti-bo2 teh--tioh8, chiah-nih sin-khou2 chiau3-kou3 khi2-lai5 e5 ti-a2-kiaN2, chit8-chiah chiah kan-na7 nng7-pah-khou ? 
  Chit8-chiah ti-bo2 chhi7 ni5-goa7 chiah e7 siN, keh poaN3-ni5 chiah siN chit8-the, hui3 goa7-choe7 sim-sin5 si5-kan kap pun2-chiN5, seng-san2 koh bo5-it-teng7 sun7-su7. Chit8-pau ti-a2-kiaN2 chhi7-liau7 to7 ai3 5, 6 pah-khou..... lu2 siuN7 sim-lai7 lu2 put-peng5, lun2 boe7-tiau5 chiu7 ka7 a-bu2 bai5-oan3: “Cha2 to7 kong2 mai3 koh chhi7 ah, kan-kan-a2 beh koh chhi7.” 
  A-bu2 ia7 bo5 hoaN-hi2: “Chng-kha ka-teng5, bo5 chhi7 chit8-chiah ti-bo2 lai5 khioh chhun-chhai3 chhun-png7, long2 beh to3-tiau7 hiouh ?” 
  Goa2 kong2: “Chhi7 chhun-chhai3 chhun-png7 to7 u7-kau3 hihN ? u7-sin e5 si5, chhi7 goa7-che7 pou2-chhiong chhi7-liau7, chu2 goa7-choe7 han-chi5 ? Kiam2 long2 bian2-hui3--e5 ? Chun2 long2 bian2-pun2--e5, ai3 hui3 goa7-choe7 sim-sin5 khi3 chiau3-kou3 ?”
  A-bu2 ia7 kam2-kak ak-chak in3 kong2: “Ho2 ah, bian2 koh kong2 ah lah, a7 m7-si7 tak8-pai2 long2 tu2-tioh8 an2-ni lah. Goa2 chit8-e5 lau7 cha-bou2-lang5, tu5 liau2 cheng3-choh, ia7 kan-na7 e7-tang3 chhi7 chit8-koa2 cheng-siN-a2, soah m7-si7 ng3-bang7 ke cho3 chit8-koa2, ke chit8-koa2 siu-jip8, si5-se3 an2-ni, tak8-e5 long2 kang7-khoan2, a7 m7-si7 kan-na7 goa2 chit8-e5 lang5 e5 tai7, goa2 u7 siaN2 hoat-tou7 ? Goa2 kiam2 ai3 an2-ni hihN ?” 
  KhoaN3 hoa7-hoa7-kio3 e5 toa7-hou7, khoaN3 a-bu2 ku2-ni5 thang3-thiN jit8 phak8, hou7 lam5, khek-oe7 goa7-choe7 khou2-sim kap jim2-nai7 e5 bin7, goa2 tiam7-tiam7 bo5 poaN3-ku3-oe7 thang kong2. 
  (Hong-hiong3 Te7 15 ki5, 1992 ni5 3 goeh8) 
</CL>
<HL>

譯 
雨落歸工，阿母穿雨衫，戴草笠仔koaN7米糠、chhun飯、chhun菜去飼豬。無外久，阿母teh叫--我。原來是豬舍e5門hou7豬母撞歹--去。豬母豬仔子攏走tui3菜園仔去。我kap阿母就寬寬仔ka7豬仔攏趕入tiau5。
雨愈落愈大，阿母坐toa3走廊e5籐椅仔歇睏。我褪雨衫，洗腳手，問阿母：「Chiah-e5細隻豬仔到底是beh賣，抑是beh留落來家己飼？」 
阿母講：「Beh賣ah！」 
我隨出怨言：「Beh賣，thai2會iau2 m7賣？攏十外斤ah neh。」 
阿母講：「我有叫人注意，看有人beh買無，前幾日，lin2二姐夫有chhoa7一個販仔來，嫌siuN細隻，其實，煞m7知影因為無搶市。Hit工，koh有一個販仔來，一隻出兩百箍，beh an2-choaN2賣？」 
一隻兩百？哪有chiah無款e5價數？ 
阿母講：「Hit個販仔koh講，有e5所在koh有人ka7豬仔子放toa3大路，隨在人掠leh！」 
生這chui2豬仔子e5時，tu2著雨期，逐工落雨，我kap阿母輪流照顧幾若暝日，隔一、兩點鐘to7 ai3抱豬仔子倚去豬母hia食乳，等食了，koh ai3趕緊ka7抱轉去下toa3大個籃仔，若無會hou7豬母teh--著，chiah-nih辛苦照顧起來e5豬仔子，一隻才kan-na7兩百箍？ 
一隻豬母飼年外才會生，隔半年才生一胎，費偌濟心神時間kap本錢，生產koh無一定順事。一包豬仔子飼料to7 ai3 5、6百箍…愈想心內愈不平，忍boe7-tiau5就ka7阿母埋怨：「早就講mai3 koh飼ah，kan-kan仔beh koh飼。」
阿母也無歡喜：「庄腳家庭，無飼一隻豬母來拾chhun菜chhun飯，攏beh倒掉hiouh？」 
我講：「飼chhun菜chhun飯to7有夠hihN？有身e5時，飼偌濟補充飼料，煮偌濟蕃薯？Kiam2攏免費--e5？準攏免本--e5，ai3費偌濟心神去照顧？」 
阿母也感覺ak-chak應講：「好ah，免koh講ah lah，也m7是逐擺攏tu2著an2-ni lah。我一個老查某人，除了種作，也kan-na7會當飼一寡精牲仔，煞m7是向望加做一寡，加一寡收入。時勢an2-ni，逐個攏共款，也m7是kan-na7我一個人e5代，我有啥法度？我kiam2 ai3 an2-ni hihN？」 
看hoa7-hoa7叫e5大雨，看阿母久年thang3天日曝、雨淋，刻劃偌濟苦心kap忍耐e5面，我恬恬無半句話thang講。
（風向第15期，1992年3月） 
</HL>