<CL>
Ban7-siong7 keng-sin, tai7-te7 ham5-chhiau3, ng3 pak e5 thian-khong iu7 kian3 hoan5-chau5 e5 hau7-niau2, seng-seng-put-sek e5 tai7-chu7-jian5, koh chit8-pai2 eng7 i put-pian3 e5 hoat-chek po3 lan2 chai, u7 jit8-kng chiau3-iau7 e5 sou2-chai7, chiu7 u7 thiaN3 kap seN3-mia7 teh seng-tiong2. Bo5-lun7 koan5-iok8 e5 chu-bi7 u7 loa7 kiong5, ou-am3 e5 koan5-se3 u7 loa7-iong2, kau3-boe2 long2 tioh8 chhin-chhiuN7 han5-leng2 e5 tang-thiN chit8-poaN, ti7 chhun-hong chhoe-sang3 e5 e7-bin7 lai5 siau-soaN3.
Bi2 Bok8-su tng2--lai5-lah! Ji7-chap8 tang bo5 kiN3-bin7, Ho7-lo2-oe7 iu5-goan5 liu3-liu3 kio3, long2 bo5 khi3 hou7 seN-sian khi3, pi3-koat chi2-u7 chit8-e5——sim-tiong u7 han5-chi5. ThiaN Thian-hian5 teh kong2, to3-khi3 Eng-kok e5 thau5-kui2 tang, Bi2 bok8-su cho3 bang7 e5 si5 long2 eng7 Ho7-lo2-oe7 teh bin5-bang7, chit-khoan2 e5 thiaN3 si7 sun5-kiat e5 thiaN3, bo5-ke2 e5 thiaN3, si7 tat8-tit lan2 siau3-liam7 e5 thiaN3, ui5-ham7 e5 si7, Bi2 bok8-su-niu5 in-ui7 nau2-tiong3-hong to2 ti7 peN7-chhng5, boe7-thang kap i cho3-hoe2 lai5. Keng3-thiaN3 e5 bok8-su-niu5! Goan2 u7 tui3 Bi2 bok8-su chiap-tioh8 li2 kia3-lai5 e5 thiaN3-thang3 kap chiok-hok, goan2 seng5-sim ng3 Siong7-te3 khun2-kiu5, na7 e7-tang3, goan7 I hou7 li2 hok8-to3 siau3-lian5 chhin-chhiuN7 eng-chiau2, thang hou7 goan2 ia7 u7 ki-hoe7 koh chit8-pai2 ti7 Tai5-oan5 khoaN3-kiN3 li2 na2 chhun-thiN chit8-poaN e5 chhio3-iong5.
(Tai5-oan5 Kau3-hoe7 Kong-po3 te7 2095 ki5, 1992 ni5, 4 goeh8) 
</CL>
<HL>

萬象更新，大地含笑，向北e5天空又見還巢e5候鳥，生生不息e5大自然，koh一擺用伊不變e5法則報咱知，有日光照耀e5所在，就有疼kap性命teh生長。無論權慾e5滋味有偌強，烏暗e5權勢有偌勇，到尾攏著親像寒冷e5冬天一般，ti7春風吹送e5下面來消散。
彌牧師轉--來-lah！二十冬無見面，Ho7-lo2話猶原溜溜叫，攏無去hou7生sian去，祕訣只有一個——心中有蕃薯。聽天賢teh講，轉去英國e5頭幾冬，彌牧師做夢e5時攏用Ho7-lo2話teh眠夢，這款e5疼是純潔e5疼，無假e5疼，是值得咱數念e5疼，遺憾e5是，彌牧師娘因為腦中風倒ti7病床，boe7-thang kap伊做伙來。敬疼e5牧師娘！阮有tui3彌牧師接著你寄來e5疼痛kap祝福，阮誠心向上帝懇求，若會當，願伊hou7你復到少年親像鷹鳥，thang hou7阮也有機會koh一擺ti7台灣看見你若春天一般e5笑容。
（台灣教會公報第2095期，1992年，4月）
</HL>