<CL>
ek8
A-bu2 ti7 chhu3-au7 u7 cheng3 kui2-chiong2 koe2-chi2, leng5-geng2, bok8-koe, nia2-poat8-a2 ...... u7-e5 i2-keng chin koan5-toa7.  Tui3 goa2 se3-han3 e5 si5, chit-e5 sio2-sio2 e5 koe2-chi2-hng5 to long2 si7 hu7-kin7 e5 gin2-a2, siong7-ai3 lai5 chhit-tho5 e5 sou2-chai7.  Peh chhiu7-a2, haiN3 chhian-chhiu, bak thou5, pan7 ke-hoe2-a2 ...... Iu5-ki5 na7 kau3 joah8--lang5, koh khah lau7-jiat8, in-ui7 u7 chhiu7-ng2 hioh-liang5, koh u7 koe2-chi2 thang ban2.  
Thong-siong5 chiah-e5 koe2-chi2 iau2-boe7 sek8, gin2-a2 to7 long2 i2-keng tong3-boe7-tiau5, khai-si2 thau-ban2.  Toa7-lang5 khoaN3--tioh8, long2 chhio3-chhio3--a3 me7 kong2: “Lin2 chiah-e5 iau-kui2 gin2-a2, beh chiah8 ma7 tioh8 tan2 khah sek8 leh!An2-ni chau-that lang5-e5 mih8.”  Gin2-a2 chiu7 e7 hoah lai5 hoah khi3: Goa2 bo5 lah, goa2 bo5 lah, si7 xx lah, xx lah.  U7-si5 siaN-im chit8-ji7 chit8-ji7 thoa kah tng5-tng5-tng5. Chiah-e5 han2-hoah e5 siaN, chhit-tho5 e5 chhio3-siaN, oan-ke e5 khau3-siaN, hou7 chit-e5 koe2-chi2-hng5-a2 chhiong-moa2 oah8-khi3.  
Goan2-bou2 si7 ti7 tou-chhi7 toa7-han3--e5, tui3 chit-khoan2 hian7-siong7 chin boe7 koan3-si3, si5-siong5 bai5-oan3 kong2: “Cheng3 hiah-choe7 koe2-chi2, ka-ki7 long2 chiah8 boe7-tioh8.”   Tui3 goan2-e5 gin2-a2 e5 chhit-tho5-phoaN7, chhui3-ta ka-ti7 jip8-khi3 chau3-kha thin5-te5, sim7-chi3 chu7-tong7 khui peng-siuN e5 cheng5-heng5, i2-kip8 kap goan2-e5 gin2-a2 ti7 mui2-chit8-keng pang5-keng bun3-lai5 bun3-khi3, sim7-chi3 ti7 goan2 teh khun3 e5 pang5-keng sng2 kah loan7-chhau-chhau e5 cheng5-heng5, koh khah boe7 koan3-si3, ha7-pan tng2-lai5, si5-siong5 mih8-kiaN7 na2 khioh na2 liam7.  
Tan7-si7 goan2 a-bu2 si5-siong5 kong2: Mih8-kiaN7 u7-lang5 beh chiah8, chong2-pi2 bo5-lang5 beh chiah8 khah ho2; chhu3--lin3 u7-lang5 ai3 lai5, chong2 pi2 bo5-lang5 ai3 lai5 khah ho2.  
Siu7 chit-khoan2 e5 eng2-hiong2, goan2-e5 gin2-a2 ia7 long2 ke3-seng5 in a-ma2 e5 chok-hong, in-e5 a-chek a-kou a-i5 na7 chah thng5-a2-piaN2 tng2-lai5, it-teng7 bo5-goa7-ku2 to7 chiah8-liau2-liau2, in-ui7 m7-na7 in ka-ti7 chiah8, hiah-choe7 gin2-a2-phoaN7 ma7 long2 choe3-hoe2 chiah8.  Lian5 goan2-bou2 ma7 chiam7-chiam7 hou7 goan2 e5 gin2-a2 “tong5-hoa3” khi3 ah. 
(Hong-hiong3 Te7 15 ki5, 1992 ni5 3 goeh8)
</CL>
<HL>

譯
阿母ti7厝後有種幾種果子，龍眼、木瓜、nia2-poat8仔…有e5已經真懸大。Tui3我細漢e5時，這個小小e5果子園都攏是附近e5囡仔，上愛來chhit-tho5 e5所在。Peh樹仔、haiN3韆鞦、bak塗、辦家伙仔…尤其若到熱--人，koh較鬧熱，因為有樹蔭歇涼，koh有果子thang挽。
通常chiah-e5果子iau2未熟，囡仔to7攏已經擋boe7-tiau5，開始偷挽。大人看--著，攏笑笑--a3罵講：「Lin2 chiah-e5枵鬼囡仔，beh食ma7著等較熟leh！An2-ni蹧踢人e5物。」囡仔就會喝來喝去：我無lah，我無lah，是xx lah，xx lah。有時聲音一字一字拖kah長長長。Chiah-e5喊喝e5聲、chhit-tho5 e5笑聲、冤家e5哭聲，hou7這個果子園仔充滿活氣。
阮某是ti7都市大漢--e5，對這款現象真boe7慣勢，時常埋怨講：「種hiah濟果子，家己攏食boe7著。」對阮e5囡仔e5 chhit-tho5伴，嘴礁家己入去灶腳斟茶，甚至自動開冰箱e5情形，以及kap阮e5囡仔ti7每一間房間bun3來bun3去，甚至ti7阮teh睏e5房間sng2 kah亂操操e5情形，koh較boe7慣勢，下班轉來，時常物件那拾那唸。
但是阮阿母時常講：物件有人beh食，總比無人beh食較好；厝--lin3有人愛來，總比無人愛來較好。
受這款e5影響，阮e5囡仔也攏繼承in阿媽e5作風，in-e5阿叔阿姑阿姨若chah糖仔餅轉來，一定無偌久to7食了了。因為m7若in家己食，hiah濟囡仔伴ma7攏做伙食。連阮某ma7漸漸hou7阮e5囡仔「同化」去ah。
（風向第15期，1992年3月）
</HL>