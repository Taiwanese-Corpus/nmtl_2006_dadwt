<CL>
  Lang5 e5 ke3-tat8 chai7-ti7 ta2-loh8? Goa2 siuN7 lan2 na7 jin7-bat Seng3-keng, chhim-chai i2-ha7 sou2 kong2 chit saN-hang7 su7, chiu7 oe7 beng5-pek8 hit e5 ke3-tat8 si7 sim2-mih8: 
  (1) Lang5 e5 ke3-tat8 si7 chai7-ti7 li2-kai2 lang5 e5 lai5-goan5. Lang5 si7 tui3 ta2-loh8 lai5--e5? Chin3-hoa3-lun7 e5 Tat8-ni2-bun5 kong2, “Lang5 si7 tui3 kau5 lai5 chin3-hoa3--e5.” Peng5-iu2! Lang5 tau3-ti2 si7 kau5 lai5 pian3 e5 mah? Na7-si7 an2-ni, lang5 chiu7-si7 kau5 e5 hou7-e3, li2 siuN7 hit e5 ke3-tat8 u7 goa7-choe7? Sit8-chai7 kau5 boe7-oe7 pian3-choe3 lang5, in-ui7 kau5 kap lang5 e5 oah8-mia7 si7 bo5 sio-siang5. Lang5 u7 leng5, lang5 oe7-hiau2 keng3-pai3 Sin5, kau5 chiu7 boe7-oe7. Chin3-hoa3-lun7 put-ko3 si7 chit8 e5 hak8-soat na7-tiaN7, m7-si7 chin-li2. Na7-si7 an2-ni, lang5 tau3-ti2 si7 tui3 ta2-loh8 lai5--e5? Seng3-keng e5 thau5-chit8 pun2 ka7 lan2 kong2, “Lang5 si7 Siong7-te3 sou2 chhong3-cho7--e5, si7 Siong7-te3 eng7 toe7-chiuN7 e5 thou5-hun2 chhiau choe3 lang5, pun5 oah8-khui3 jip8 ti7 lang5 e5 phiN7-khang lai7, chiu7 chiaN5-choe3 oah8 e5 leng5-hun5, si7 chiau3 Siong7-te3 e5 heng5-siong7 kap khoan2-sit lai5 cho7--e5, si7 chhong3-cho7 lam5--e5, lu2--e5, in-ui7 (1) Lan2 e5 seng-khu si7 Siong7-te3 chhin-chhiuN7 sou2 cho7 e5 kiat8-chok. (2) Lang5 e5 leng5-hun5 si7 Siong7-te3 chhin-chhiuN7 pun5 oah8-khui3 e5 oah8-lang5. (3) Lang5 e5 seng3-cheng5 khoan2-sit si7 chhiong-moa2 Siong7-te3 e5 ti3-hui7 kap chhong-beng5, koh u7 Siong7-te3 e5 Seng3-kiat, jin5-ai3, kong-gi7, sin3-sit8 kap lin5-bin2, si7 kek8-ki5 sian7-bi2 kap eng5-kng--e5, li2 siuN7 hit e5 ke3-tat8 u7 joa7-choe7? Siong7-te3 ai3 the5-ko lang5 e5 te7-ui7, na7-si7 se3-kan lang5 ka-ki7 ai3 kang3-ke7, jin7-teng7 ka-ki7 si7 kau5 lai5 chin3-hoa7--e5. Sit8-chai7 chin kho2-sioh! Peng5-iu2! Siong7-te3 ai3 li2 sin3 I e5 oe7, I beh ko-seng li2, hou7 li2 thang lai5 eng5-kng I, li2 u7 hoaN-hi2 a2-bo5? 
  (2) Lang5 e5 ke3-tat8 si7 chai7-ti7 jin7-bat lang5 e5 oah8-mia7. Lang5 u7 jiok8-the2 kap leng5-hun5, lang5 e5 ke3-tat8 si7 chai7-ti7 i e5 leng5-hun5 kap oah8-mia7. Goa7-kok bat-u7 chit8 e5 hoa3-hak8-ka, i hun-sek lang5 e5 sin-the2, kiat-ko2 kong2, Lang5 e5 ke3-tat8 chi2-u7 chit8 e5 leng5-gun5 na7-tiaN7, chiu7-si7: 
  (1) Lang5 e5 sin-the2 100 hun7 e5 70-80 si7 chui2-hun, chiu7-si7 kek8 pian7-gi5--e5. (2) Lang5 u7 chi2-iu5, thang choe3 sat-bun5 6 te3. (3) Lang5 u7 lin5-chit, thang choe3 he2-chhat 220 ki. (4) Lang5 u7 chioh8-hoe chit, thang siau-tok8 chit8 e5 koe-na5. (5) Lang5 u7 jiu5-ng5 chit, thang thau7 chit8-chiah kau2 e5 ka-chau2. (6) Lang5 u7 thih-hun, thang phah chit8 ki thih-teng. (7) U7 iam5 chit8-pe2. (8) U7 thng5 chit8 au. (9) U7 tam7-poh8 iam5-khi3 thang choe3 he2-ioh8 lai5 pang3 chit8 mng5 chheng3. 
  Che-si7 hun-sek liau2 e5 ke3-tat8. Chong2-si7 lang5 e5 si-the2, li2 siuN7 hit e5 ke3-tat8 u7 joa7-choe7? Chiu7-si7 tian-to3 theh8-chiN5 thiap--lang5, lang5 ia7 m7-ai3 in2-siu7. An2-ni lan2 thang chai lang5 e5 ke3-tat8 si7 chai7-ti7 lang5 e5 oah8-mia7. Chu2 Ia5-sou bat kong2, “Lang5 tit-tioh8 choan5 se3-kai3 lai5 song3-sit i e5 seN3-mia7 u7 sim2-mih8 li7-ek? In-ui7 lang5 beh chhut sim2-mih8 lai5 tui3-oaN7 i e5 seN3-mia7? (Mk 8:36)” Ia5-sou khoaN3 chit8 e5 lang5 e5 ke3-tat8 si7 chai7-ti7 i e5 oah8-mia7, chit8 e5 lang5 e5 leng5-hun5 si7 pi2 choan5 se3-kai3 khah kui3-khi3. 
  Chong2-si7 kin-a2-jit8 u7 choe7-choe7 lang5 ui7-tioh8 ai3 tit-tioh8 beng5, li7, hu3, kui3, chiu7 chiong oah8-mia7 pang3-khi3, siok8-gu2 kong2, “Niau2 ui5 sit8 bong5, lang5 ui5 chai5 su2”, choe7-choe7 lang5 tham-ai3 chiN5-chai5 lai5 song3-sit in e5 seN3-mia7, ia7 u7 choe7-choe7 lang5 ui7-tioh8 ai3 hong3-chhiong3 jiok8-the2 e5 su-iok8, khi2 phiau5, tou2, im5, lai5 hai7 in e5 sin-the2 kap leng5-hun5, sit8-chai7 chin kho2-sioh. Teng2-ku3 Chu2 Ia5-sou sou2 kong2 e5 oe7, si7 pau-ham5 leng5 e5 oah8-mia7, in-ui7 te7-it e5 A-tong, jin5-lui7 e5 si2-chou2 hoan7-choe7 sit-loh8 Siong7-te3 sou2 su3 e5 leng5-mia7, na7-si7 te7-ji7 e5 A-tong, Ia5-sou Ki-tok tui3 si2 koh-oah8 lai5 hok8-to3 i, beh hou7 lan2 sin3-kho3 I, tiam3 ti7 I lai5 tit-tioh8 leng5-mia7, hou7 lan2 oah8 teh u7 ng3-bang7, u7 peng5-an kap hoaN-hi2, lang5 na7 tit-tioh8 chit e5 leng5-mia7, oe7-thang seng5-siu7 eng2-oah8, hit e5 ke3-tat8 si7 iaN5-koe3 choan5 se3-kai3. Peng5-iu2! Li2 u7 hoaN-hi2 tiam3 ti7 Ki-tok lai5 chiap-siu7 I e5 oah8-mia7 bo5? 
  (3) Lang5 e5 ke3-tat8 si7 chai7-ti7 chhim-bat Siong7-te3. Kou2-cha2 u7 chit8 e5 Hi-pek-lai5 e5 ong5, i e5 mia5 kio3-choe3 Sou2-lo5-bun5, lun7 i e5 eng5-hoa5 hu3-kui3 kap ti3-hui7, si7 bo5 lang5 oe7 tat8-tioh8 i, i kau3 ni5-lau5 e5 si5, u7 sia2 chit8 pun2 chheh kio3-choe3 Thoan5-to7-su, i kam2-than3 jin5-seng kong2, “Ban7-su7 long2 si7 hi-khang! Lang5 ti7 jit8-kng e5 e7-bin7 it-chhe3 sou2 lo5-lek8 e5, si7 chhin-chhiuN7 sa-iaN2 liah8-hong. Lang5 e5 ke3-tat8 sui-jian5 si7 an2-ni, I koh kong2, na7-si7 lang5 oe7-hiau2-tit than3 i siau3-lian5 e5 jit8 lai5 ki3-liam7 chhong3-cho7 i e5 Chu2, lai5 keng3-ui3 I, an2-ni chiu7 u7 ke3-tat8. Peng5-iu2! Li2 u7 hoaN-hi2 jin7-bat chhong3-cho7 li2 e5 Chu2 lai5 keng3-ui3 I a2-bo5? Sou2-lo5-bun5 ong5 e5 lau7-pe7 Tai7-pit8 ong5, ia7 bat cho3 si kong2, Lang5 si7 chaiN2-iuN7 e5 pi-bi5, i kong2, “Lang5 chhin-chhiuN7 pun5 chit8 e5 khui3, i e5 jit8 chhin-chhiuN7 iaN2 (Si-phian 144:4).”
  Lang5 long2 si7 hu-ke2, pi2 khong-khi3 khah khin (S. 62:9). Lang5 e5 jit8-chi2 chhin-chhiuN7 chit8-pa-chiuN2 (S. 39:5). Sui-jian5 si7 an2-ni, i koh kong2, Goa2 e5 ng3-bang7 si7 chai7-ti7 li2 (S. 39:7). An2-ni hou7 lan2 thang chai lang5 e5 ke3-tat8 si7 chai7-ti7 i jin7-bat ka-ki7 ti7 Siong7-te3 e5 bin7-cheng5 si7 chaiN2-iuN7 e5 pi-bi5, pai7-hoai7, tong5-si5 oe7-hiau2-tit jin7-bat Siong7-te3 lai5 ng3-bang7 oa2-kho3 I, koh lan2 na7 chhim-chai jin7-bat Siong7-te3, I beh hou7 lan2 chai-iaN2 I chaiN2-iuN7 koan-sim thiaN3 lan2 se3-kan lang5. Tai7-pit8 kong2, “Lang5 si7 sim2-mih8, li2 keng3-jian5 bat i, siau3-liam7 i” (S. 144:3), koh kong2, “Lang5 e5 kiaN2 si7 sim2-mih8, li2 koan3-kou3 i?” (S. 8:4). 
  Lan2 ti7 Siong7-te3 e5 bin7-cheng5 sit8-chai7 si7 pi-bi5, bo5 ke3-tat8. Sui-jian5 si7 an2-ni, iau2-ku2 Siong7-te3 jin7-bat lan2, siau3-liam7 lan2, koan3-kou3 lan2, li2 khoaN3 Siong7-te3 thiaN3 lan2 kau3 an2-ni! Li2 siuN7 hit e5 ke3-tat8 u7 joa7-toa7 ah! Iok-pek i bat kong2, “Lang5 si7 sim2-mih8, ti3-kau3 li2 liah8 i choe3 toa7, ti3-kau3 li2 chiong i khoa3 ti7 sim2-mih8 (Ip. 7:17), an2-ni lang5 sui-jian5 si7 bi5-soe3, iau2-ku2 Siong7-te3 liah8 lan2 choe3 toa7, khoa3-sim ti7 lan2. Li2 khoaN3 Siong7-te3 chiong tok8-seN KiaN2 lan2 e5 Chu2 Ia5-sou siuN2-su3 lan2, ui7-tioh8 lan2 e5 choe7 si2 ti7 sip8-ji7-ke3 teng2, li2 siuN7 Siong7-te3 chaiN2-iuN7 khoa3-sim ti7 lan2! Iok-pek koh kong2, “Se3-kan lang5 si7 sim2-mih8, oe7 sng3 choe3 chheng-khi3 ah? Hu7-jin5-lang5 sou2 seN e5 si7 sim2-mih8, oe7 sng3 choe3 kong-gi7 mah?” (Ip. 15:14)
  Lan2 m7-na7 si7 pi-bi5 koh chai3 chhut-si3, chiu7-si7 u3-oe3 e5 choe7-jin5, si7 put-gi7 e5 lang5, chong2-si7 Siong7-te3 thiaN3 lan2, hou7 lan2 sin3-kho3 Ia5-sou, choe7 thang tit-tioh8 sia3-bian2, hou7 lan2 tui3 Chu2 Ia5-sou e5 po2-huih, choe7 thang tit-tioh8 soe2-chheng. Siong7-te3 koh chheng lan2 chit e5 choe7-jin5 choe3-gi7, hou7 lan2 kap I koh ho5, koh thang choe3 I e5 kiaN2-ji5, hou7 lan2 m7-bian2 tim5-lun5, oe7-thang tit-tioh8 eng2-oan2 oah8! Li2 khoaN3 Siong7-te3 thiaN3 lan2 kau3 an2-ni! Peng5-iu2, li2 siuN7 an2-ni lang5 e5 ke3-tat8 u7 joa7-toa7 ah! An2-ni lang5 e5 ke3-tat8 si7 chai7-ti7 chhim-chai jin7-bat Siong7-te3 lai5 sin3-kho3 I. 
(Tai5-oan5 Kau3-hoe7 Kong-po3 te7 800 ki5, 1955 ni5 8 goeh8)
</CL>
<HL>

人e5價值在ti7 ta2落？我想咱若認bat 聖經，深知以下所講這三項事，就會明白hit個價值是甚物：
(1)人e5價值是在ti7理解人e5來源。人是tui3 ta2落來--e5？進化論e5達爾文講，「人是tui3猴來進化--e5。」朋友！人到底是猴來變--e5 mah？若是an2-ni，人就是猴e5後裔，你想hit個價值有偌濟？實在猴boe7會變做人，因為猴kap人e5 活命是無相siang5。人有靈，人會曉敬拜神，猴就boe7會。進化論不過是一個學說na7-tiaN7，m7是真理。若是an2-ni，人到底是對ta2落來--e5？聖經e5 頭一本ka7咱講，「人是上帝所創造--e5，是上帝用地上e5塗粉chhiau做人，pun5活氣入ti7人e5鼻空內，就成做活e5靈魂，是照上帝e5形像kap款式來造--e5，是創造男--e5，女--e5，因為(1)咱e5身軀是上帝親像所造e5傑作。(2)人e5靈魂是上帝親像pun5活氣e5 活人。(3)人e5性情款式是充滿上帝e5智慧kap聰明，koh有上帝e5 聖潔、仁愛、公義，信實kap 憐憫，是極其善美kap榮光--e5，你想hit個價值有偌濟？上帝ai3提高人e5地位，若是世間人家己ai3降低，認定家己是猴來進化--e5。實在真可惜！朋友！上帝ai3你信伊e5話，伊beh高升你，hou7你thang來榮光伊，你有歡喜抑無？ 
(2)人e5價值是在ti7認bat人e5活命。人有肉體kap靈魂，人e5價值是在ti7伊e5靈魂kap活命。外國bat有一個化學家，伊分析人e5 身體，結果講，人e5價值只有一個龍銀na7-tiaN7，就是： 
(1)人e5 身體100份e5 70-80是水分，就是極便宜--e5。(2)人有脂油，thang 做雪文六塊。(3)人有磷質，thang做火擦220 枝。(4)人有石灰質，thang 消毒一個koe-na5。(5)人有硫黃質，thang thau7一隻狗e5 ka-chau2。(6)人有鐵分，thang 扑一枝鐵釘。(7)有鹽一把。(8)有糖一甌。(9)有淡薄鹽氣thang 做火藥來放一門銃。 
Che是分析了e5價值。總是人e5屍體，你想hit個價值有偌濟？就是顛倒提錢貼--人，人也m7-ai3允受。An2-ni咱thang知人e5價值是在ti7人e5活命。主耶穌bat講，「人得著全世界來喪失伊e5性命有甚物利益？因為人beh出甚物來兌換伊e5性命？(Mk 8：36)」耶穌看一個人e5價值是在ti7伊e5活命，一個人e5靈魂是比全世界較貴氣。 
總是今仔日有濟濟人為著ai3得著名、利、富、貴，就將活命放棄，俗語講，「鳥為食亡，人為財死」，濟濟人貪ai3錢財來喪失in e5 性命，也有濟濟人為著ai3放縱肉體e5私慾，去嫖、賭、淫，來害in e5身體kap靈魂，實在真可惜。頂句主耶穌所講e5話，是包含靈e5活命，因為第一個亞當，人類 e5始祖犯罪失落上帝所賜e5靈命，若是第二個亞當，耶穌基督tui3死復活來復到伊，beh hou7咱信靠伊，tiam3 ti7伊來得著靈命，hou7咱活teh有向望，有平安kap歡喜，人若得著這個靈命，會thang承受永活，hit個價值是贏過全世界。朋友！你有歡喜tiam3 ti7基督來接受伊e5 活命無？ 
(3)人e5 價值是在ti7深bat上帝。古早有一個希伯來e5王，伊e5名叫做所羅門，論伊e5榮華富貴kap智慧，是無人會達著伊，伊到年老e5時，有寫一本冊叫做傳道書，伊感嘆人生講，「萬事攏是虛空！人ti7 日光e5下面一切所努力e5，是親像sa影掠風。人e5 價值雖然是an2-ni，伊koh講，若是人會曉tit趁伊少年e5日來紀念創造伊e5主，來敬畏伊，an2-ni就有價值。朋友！你有歡喜認bat創造你e5 主來敬畏伊抑無？所羅門王e5老父大衛王，也bat做詩講，人是怎樣e5卑微，伊講，「人親像pun5一個氣，伊e5日親像影 (詩篇144：4)。」 
人攏是虛假，比空氣較輕(S. 62：9)。人e5日子親像一巴掌(S. 39：5)。雖然是an2-ni，伊koh講，我e5向望是在ti7你(S. 39：7)。An2-ni hou7 咱thang知人e5價值是在ti7伊認bat家己ti7上帝e5面前是怎樣e5卑微、敗壞，同時會曉tit認bat上帝來向望倚靠伊，koh咱若深知認bat上帝，伊beh hou7咱知影伊怎樣關心疼咱世間人。大衛講，「人是甚物，你竟然bat伊，數念伊」 (S. 144：3)，koh講，「人e5子是甚物，你眷顧伊？」 (S. 8：4)。 
咱ti7上帝e5面前實在是卑微，無價值。雖然是an2-ni，iau2-ku2上帝認bat咱、數念咱、眷顧咱，你看上帝疼咱到an2-ni！你想hit個價值有偌大ah！約伯伊bat講，「人是甚物，致到你掠伊做大，致到你將伊 khoa3 ti7甚物(Ip. 7：17)，an2-ni人雖然是微細，iau2-ku2上帝掠咱做大，掛心ti7咱。你看上帝將獨生子咱e5主耶穌賞賜咱，為著咱e5罪死ti7十字架頂，你想上帝怎樣掛心ti7咱！」約伯koh講，「世間人是甚物，會算做清氣ah？婦人人所生e5是甚物，會算做公義mah？」(Ip. 15：14)
咱m7-na7是卑微koh再出世，就是污穢e5罪人，是不義e5人，總是上帝疼咱，hou7咱信靠耶穌，罪thang得著赦免，hou7咱tui3主耶穌e5寶血，罪thang得著洗清。上帝koh清咱這個罪人做義，hou7咱kap伊 koh和，koh thang做伊e5子兒，hou7咱m7免沉淪，會thang得著永遠活！你看上帝疼咱到an2-ni！朋友，你想an2-ni人e5 價值有偌大ah！An2-ni人e5價值是在ti7 深知認bat上帝來信靠伊。 
(台灣教會公報第800期，1955年8月) 
</HL>