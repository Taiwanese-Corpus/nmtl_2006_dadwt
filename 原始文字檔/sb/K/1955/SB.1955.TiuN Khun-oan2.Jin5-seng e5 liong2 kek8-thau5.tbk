<CL>
  Sam-ju7-keng u7 chit8 ku3, kong2, “Jin5 chi chhou, seng3 pun2 sian7.” Koh ti7 pat8 pun2 chheh, kong2, “Jin5 chi chhou, seng3 pun2 ok.” Chit nng7 ku3, long2 piN5-piN5 si7 lan2 Han3-bin5-chok8 ui2-tai7 e5 hak8-chia2 sou2 chu2-tiuN e5, sui-bong2 hit e5 cheng-chha si7 chit8 ji7 na7-tiaN7, iau2-ku2 hit e5 saN-li7 si7 “Liong2 kek8-toan” e5 hng7. Lang5 e5 khi2-goan5 si7 “Ho2” kap lang5 e5 khi2-thau5 si7 “PhaiN2,” chit nng7 khoan2 kek8-toan e5 chu2-tiuN, put-chi2 u7 thang hou7 lan2 chim-chiok e5 sou2-chai7, ia7 put-chi2 tat8-tit lan2 chu3-i3, khak-sit8 lan2 bo5 chu3-i3, ia7 si7 boe7-eng7-tit. In-ui7 chit nng7 e5 chu2-tiuN, si7 choat8-tui3 boe7-thang saN-oa2. Chong2-si7 ki5-sit8 lan2 na7 chim-chiok gian2-kiu3 e5 si5, chit nng7 e5 chu2-tiuN, to long2 u7 i e5 chin-li2 ti7-teh. 
  Ki-tok-kau3 e5 Seng3-keng, Chhong3-se3-ki2 2:7, 21, 22, u7 ki3-beng5 Siong7-te3 chhong3-cho7 lang5 e5 cheng5-heng5, ia7 25 chat u7 kong2-beng5 lang5 e5 seng3, goan5-pun2 si7 ho2, bo5 chit8-tiam2-a2 chhou-siok8, sia5-phiah, u3-oe3 kap hian7-si5 tak8 jit8 sou2 teh khoaN3, sou2 teh tu2-tioh8 e5 “PhaiN2”, si7 kau3-kek8 e5 sun5-chin, seng3-kiat. Che khak-sit8 hou7 lan2 thang seng5-jin7 lang5 e5 khi2-goan5 si7 “Ho2”. Lan2 ia7 tioh8 an2-ni seng5-jin7, chiah oe7 eng7-tit. 
  Siang5-si5 lan2 tui3 “Seng3 pun2 ok” e5 hong-bin7, ia7 tioh8 kiam2-tho2. In-ui7 khoaN3 se3-kai3 jin5-lui7 e5 lek8-su2, lang5 e5 phin2-seng3 na2-lai5 na2-bai2, na2-lai5 na2 hu2-pai7; to7-tek jit8-jit8 na2 tui7-loh8, ko3-jin5 tui3 ko3-jin5 e5 kam2-cheng5 na2 bai2; ka-teng5 tui3 ka-teng5 e5 chiap-chhiok, na2 sou-oan2; kok-ka tui3 kok-ka e5 koan-he7, na2 li7-khui; bin5-chok8 tui3 bin5-chok8 e5 khi3-hun, na2 pian3 na2 hiong; tai7-ke saN chhai-gi5, khio2-kak8, heng5-hiong, cheng-tou3, bo5 beh saN niu7, ia7 bo5 beh saN sia3-bian2. 
  Tui3 an2-ni, hou7 lan2 kam2-kak-tioh8 u7-iaN2 “Jin5 chi chhou, seng3 pun2 ok.” Ti7 Chhong3-se3-ki2 2:17, 3:1-24, koan-he7 Siong7-te3 sou2 chhong3-cho7, thau5 chit8-tui3 e5 ang-bou2 e5 cheng5-heng5 chin siong5-se3. Chiu7-si7 Siong7-te3 chhong3-cho7 lang5 e5 si5, seng3 si7 “Ho2,” chong2-si7 ui7-tioh8 ui5-keh8, gek8-beng7, bo5 thiaN-than3 chhong3-cho7-chia2 Siong7-te3 e5 beng7-leng7, ti3-kau3 siang5 chit8 e5 lang5, ti7 te2-te2 e5 ki5-kan-tiong tui3 “Ho2,” pian3 choe3 “PhaiN2,” choe3-chhut jin5-lui7 liong2 kek8-toan e5 seng-oah8 e5 khi2-goan5. 
  Tui3 chit e5 su7-sit8, hou7 lan2 u7 ki-hoe7 thang beng5-pek8 chit8 hang7 su7, chiu7-si7 jin5-seng pun2-jian5 si7 “Ho2,” ui7-tioh8 gek8-beng7, ti3-kau3 pian3 “PhaiN2.” Na7 an2-ni pang3 i tit8-tit8 khi3, kau3 be2 un2-tang3 si7 choat8-bang7. In-ui7 ui7-tioh8 gek8-beng7, chiu7 siu7 chiu3-chou2 koaN2-chhut “Lok8-hng5,” thou2-toe7 ia7 ui7-tioh8 gek8-beng7 siN chhi3-phe3, tui3 hit-si5 khi2, lang5 tioh8 tioh8-boa5 keng-choh, choe3 khou2-kang, koaN7 lau5 moa2-bin7 chiah u7 thang chiah8, hu7-jin5-lang5 u7 seng-san2 e5 gui5-hiam2 kap kan-khou2. Tui3 an2-ni, lang5 chiu7 iu-ut khi2--lai5, au7-lai5 chiu7 chin3 kau3 choat8-bang7. 
  Chong2 kong2, lang5 siu7 cho7 e5 si5 si7 “Ho2,” si7 tiam3 ti7 “Ho2” e5 chiam-hong, ti7 kek8-sian7 e5 teng2-tiam2, si7 phiau-chun2 e5 seng-oah8, choe3 te7-it bi2-boan2, bu5 iu, bu5 lu7, kek8-ki5 kun7-oa2 ti7 cho7-but8 Chu2, ia7 tit-tioh8 cho7-but8 Chu2 Siong7-te3 choe3 in e5 peng5-iu2. Chit khoan2 si7 jin5-seng ti7 oe7-tit an2-ni ke3-siok8 i e5 seng-oah8, chiu7-si7 hui-siong5 thang moa2-i3, chiu7 bo5 u7 “Ho2” “PhaiN2” e5 hun-piat8, ia7 chiu7 bo5 u7 “Jin5-seng e5 liong2 kek8-toan” (thau5). 
  Chong2-si7 ui7-tioh8 gek8-beng7, chiu7 thau5 chit8-tui3 siu7 chhong3-cho7 e5 lang5 tui3 “Ho2” e5 kek8-thau5, poah8-loh8 kau3 ti7 choat8-tui3 kou-seng5 “PhaiN2” e5 kek8-thau5 e5 chhut-hoat-tiam2, ia7 thang kong2 poah8-loh8 kau3 ti7 “PhaiN2” e5 kek8-thau5. 
  Chiu7-si7 “Gek8-beng7,” “Kou-seng5,” “Hoan7-choe7” boe7 thang tit-tioh8 cho7-but8 Chu2 choe3 in e5 peng5-iu2, kiu3-keng3 tioh8 saN pun-li7, ia7 na2 li7 na2 hng7. Kiat-ko2, jin5-seng chiu7 na2 “u3-oe3” na2 “iu-ut”, choe3-au7 chiu7 kau3 ti7 “choat8-bang7,” chiu7-si7 kau3 ti7 “PhaiN2” e5 kek8-thau5. 
  Sou2-i2 chiong-kun7 boat8-se3 e5 chit si5 e5 “lan2” tek-khak tioh8 hui-siong5 tiuN-ti5, keng2-seng2, in-ui7 lan2 oe7-hiau2 tioh8 ai3 “Ho2”, m7-thang ai3 “PhaiN2”, m7-ku2 lan2 boe7-oe7 choe3 “Ho2”, hoan2-tng2 na2 chhim-jip8 ti7 “PhaiN2”. Lan2 na7 ai3 tui3 “PhaiN2” jip8 ti7 “Ho2”, boe7 thang ng3-bang7 lan2 ka-ki7 e5 kai2-pian3, tek-khak tioh8 oa2-kho3 chit8 e5 toa7 iu2-lek8-chia2 lai5 ka3-si7, pang-chan7, in2-chhoa7, kiu3-siok8, lan2 chiah u7 ng3-bang7 thang tui3 “PhaiN2” e5 chit-thau5, jip8 ti7 “Ho2” e5 hit-thau5. 
  Chit e5 toa7 iu2-lek8-chia2, chiu7-si7 Ia5-sou Ki-tok. I choe3 lan2 e5 tiong-po2, choe3 lan2 e5 Kiu3-chu2, thoe3 lan2 teng3 sip8-ji7-ke3, lau5-chhut po2-huih, tui3 choe7-ok kiu3-siok8 lan2 chhut-lai5, chiu7-si7 hou7 lan2 thang kap Siong7-te3 koh ho5, koh saN chhin-kun7. 
  OaN7-oe7 lai5 kong2, si7 hou7 lan2 tui3 si2 (phaiN2, choat8-bang7) tit-tioh8 tiong5-seng, tit-tioh8 chheng-gi7, hok8-to3 choe3 Siong7-te3 e5 kiaN2-ji5 e5 beng5-hun7, tit-tioh8 chiaN5-seng3, choe3-au7 tit-tioh8 eng5-kng, chiu7-si7 eng2-oan2 kap Siong7-te3 saN-kap khia7-khi2. 
  Li2 ai3 khia7-khi2 ti7 to2 chit8-thau5? “Ho2” a2-si7 “PhaiN2”? Goa2 khak-sin3 li2 ai3 khia7 ti7 “Ho2” chit-thau5. 
  ChhiaN2 li2 koaN2-kin2 lai5 chiu7-kun7 I----li2 e5 Kiu3-chu2 Ia5-sou. 
  (Tai5-oan5 Kau3-hoe7-kong-po3 te7 799 ki5, 1955 ni5 7 geh8) 
</CL>
<HL>

三字經有一句，講，「人之初性本善。」Koh ti7別本冊，講，「人之初性本惡」。這兩句，攏平平是咱漢民族偉大e5學者所主張e5，雖罔hit個精差是一字na7-tiaN7，iau2-ku2 hit個saN離是「兩極端」e5遠。人e5起源是「好」kap人e5起頭是「歹，」這兩款極端e5主張，不止有thang hou7咱斟酌e5 所在，也不止值tit咱注意，確實咱無注意，也是be7用tit。因為這兩個主張，是絕對boe7-thang 相倚。總是其實咱若斟酌研究e5時，這兩個主張，都攏有伊e5真理ti7-teh。 
基督教e5聖經，創世紀2：7，21，22，有記明上帝創造人e5情形，也25 節有講明人e5 性，原本是好，無一點仔粗俗，邪癖，污穢kap 現時逐日所teh 看，所teh tu2著e5 「歹」，是到極e5純真，聖潔。Che 確實hou7咱thang承認人e5起源是「好」。 咱也著 an2-ni承認，才會用tit。 
Siang5時咱tui3「性本惡」e5方面，也著檢討。因為看世界人類e5歷史，人e5品性那來那bai2，那來那腐敗；道德日日那墜落，個人tui3個人e5 感情那bai2；家庭tui3家庭e5接觸，那疏遠；國家tui3 國家e5關係，那離開；民族tui3民族e5氣氛，那變那凶；逐家相猜疑，khio2-kak8，行凶，爭鬥，無beh相讓，也無beh相赦免。 
Tui3 an2-ni，hou7咱感覺著有影「人之初性本惡。」Ti7 創世記2：17，3：1-24，關係上帝所創造，頭一對e5翁某e5情形真詳細。就是上帝創造人e5時，性是「好，」總是為著違keh8，逆命，無聽趁創造者上帝e5命令，致到siang5 一個人，ti7短短e5期間中tui3「好，」變做「歹，」 做出人類兩極端e5生活e5 起源。 
Tui3這個事實，hou7咱有機會thang 明白一項事，就是人生本然是「好」，為著逆命，致到變「歹」。若an2-ni 放伊直直去，到尾穩當是絕望。因為為著逆命，就受咒詛趕出「樂園」，土地也為著逆命生刺phe3，tui3 hit時起，人著著磨耕作，做苦工，汗流滿面才有thang食，婦人人有生產e5 危險kap艱苦。Tui3 an2-ni，人就憂鬱起--來，後來就進到絕望。 
總講，人受造e5時是「好」，是tiam3 ti7 「好」e5 chiam-hong，ti7極善e5頂點，是標準e5生活，最第一美滿，無憂，無慮，極其近倚ti7造物主，也得著造物主上帝做in e5 朋友。這款是人生ti7 會tit an2-ni繼續伊e5生活，就是非常thang滿意，就無有「好」「歹」e5分別，也就無有「人生e5兩極端」 (頭)。 
總是為著逆命，就頭一對受創造e5人tui3 「好」e5極頭，跋落到ti7絕對kou-seng5「歹」e5極頭e5出發點，也thang講跋落到ti7「歹」e5極頭。 
就是「逆命，」「Kou-seng5，」「犯罪」be7 thang得著造物主做in e5朋友，究竟著相分離，也那離那遠。結果，人生就那「污穢」那「憂鬱」，最後就到ti7「絕望，」就是到ti7「歹」e5 極頭。 
所以將近末世e5 這時e5「咱」的確著非常張持，警醒，因為咱會曉著ai3「好」，m7-thang ai3「歹」，m7-ku2咱boe7會做「好」，反轉那深入ti7「歹」。咱若ai3 tui3 「歹」入ti7「好」，be7 thang向望咱家己e5 改變，的確著倚靠一個大有力者來教示，幫贊，引chhoa7，救贖，咱才有向望thang對「歹」e5 這頭，入ti7 「好」e5 hit頭。 
這個大有力者，就是耶穌基督。伊做咱e5中保，做咱e5救主，替咱釘十字架，流出寶血，tui3罪惡救贖咱出來，就是hou7 咱thang kap上帝koh和，koh相親近。 
換話來講，是hou7咱tui3死(歹，絕望) 得著重生，得著清義，復到做上帝e5子兒e5 名份，得著成聖，最後得著榮光，就是永遠kap上帝相kap企起。 
你ai3企起ti7 to2 一頭？「好」抑是「歹」？我確信你ai3企ti7「好」 這頭。 
請你趕緊來就近伊─你e5救主耶穌。 
(台灣教會公報第799期，1955年7月) 
</HL>