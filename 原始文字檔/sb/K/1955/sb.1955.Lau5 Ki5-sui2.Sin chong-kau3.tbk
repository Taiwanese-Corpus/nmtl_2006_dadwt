<CL>
Ti7 Oat8-lam5 lam5-pou7 e5 kau-chi2 e5 sou2-chai7, u7 chit8 e5 sin-heng e5 chong-kau3, kio3-cho3 Ko-tai5-kau3, u7 150 ban7 e5 sin3-tou5.
Ko-tai5-kau3 e5 siat-lip8 si7 A. D. 1926 ni5.  Tui3 chit8 lang5, mia5 Ng2 Bun5-kiu5 sou2 chhong3-siat--e5, Ng2 Bun5-kiu5 ti7 1919 ni5, chu7-chheng Ko-tai5-jin5, siong5-siong5 siu7 sin5 e5 kam2-tiau3, 1925 ni5 ti7 Se-kong3, ti7 chit8 pai2 kong-bu7 jin5-oan5 chip8-hoe7 tiong, chiuN7-tang5 lai5 kong2, I si7 Tiong-kok e5 si-jin5 Li2 Thai3-pek8 lai5 hian2-seng3, kong2, “Ko-tai5 si7 u2-tiu7 e5 Chu2.”  Li2 Thai3-pek8 khou2-khng3 chham-ka e5 lang5, tioh8 siong5-siong5 kap Ng2 Bun5-kiu5 chiap-chhiok, tui3 i lai5 chi2-si7 kau3-gi7, lai5 chou-chit e5 sin e5 chong-kau3, kio3-cho3 Hoan7-kong-tek.
Ko-tai5-kau3 ti7 Se-kong3 seng5-lip8 i2-au7, thoan5-pou3 hui-siong5 kin2, 20 goa7 ni5 ku2, in e5 sin3-tou5 i2-keng u7 150 ban7 lang5.  In jin7 “Su3-hai2 kai hiaN-ti7.”  Chu2-tiuN lang5 si2-au7 lun5-hoe5 choan2-se3, chong5-siong7 ai3 but8, kim3-chi2 sat-seng, the5-chhiong3 chu7-che3 chou7-jin5.  In e5 kau3-tiau5 kap kai3-lut8, m7-si7 tui3 kou2-tai7 e5 tu3-chok theh8-lai5--e5, si7 tui3 Tiong-se3-ki2 Hoat-kok kap Oat8-lam5 e5 beng5-tu3 chhau chhut--lai5-e5, na7 u7 sin3-tou5 hoat-chhut gi5-bun7, thang tui3 sou2 chi2-teng7 12 cheng2 e5 goan5-su khi3 chhoe7 kai2-tap.
Ko-tai5 hian7-si5 e5 kau3-chu2, kong-khai khip-siu Hut8-kau3, To7-kau3, Ju5-kau3 kap Ki-tok-kau3 e5 kau3-gi7, tong5-si5 ia7 sin3-hong7 chiah e5 chong-kau3 e5 kau3-chu2.  In-ui7 kui-teng7 it-teng7 e5 si5-kan ki5-to2.  Ko-tai5 e5 leng2-siu3 kong2, “Goan2 e5 sim-leng5 u7 siu7-tioh8 kiaN5 se2-le2 Iok-han7, Sng Tiong-san Sian-seN, Kheng5-a-hu-khek e5 se2-le2.” Chit e5 chong-kau3 u7 cheng3-ti7-tek e5 sek-chhai2 ti7-teh. 
(Tai5-oan5 Kau3-hoe7 Kong-po3 te7 799 ho7, 1955 ni5 7 geh8)
</CL>
<HL>

Ti7越南南部e5交趾e5所在，有一個新興e5宗教，叫做高台教，有150 萬e5信徒。
高台教e5設立是 A. D. 1926 年。Tui3一人，名阮文裘所創設--e5， 阮文裘ti7 1919年，自稱高台人，常常受神e5感召，1925年ti7西貢，ti7一擺公務人員集會中，上tang5來講，伊是中國e5詩人李太白來顯聖，講，「高台是宇宙e5主。」李太白苦勸參加e5人，著常常kap 阮文裘接觸，tui3伊來指示教義，來組織e5新e5宗教，叫做范公德。
高台教ti7西貢成立以後，傳播非常緊，20外年久，in e5信徒已經有150 萬人。In 認「四海皆兄弟。」主張人死後輪迴轉世，崇尚愛物，禁止殺生，提倡自濟助人。In e5教條kap誡律，m7是 tui3古代e5著作提來--e5，是tui3 中世紀法國kap 越南e5名著抄出--來-e5，若有信徒發出疑問，thang tui3所指定12種e5原書去chhoe7 解答。
高台現時e5教主，公開吸收佛教、道教、儒教kap基督教e5教義，同時也信奉chiah e5宗教e5教主。因為規定一定e5時間祈禱。高台e5領袖講，「阮e5心靈有受著行洗禮約翰、孫中山先生、瓊阿夫克e5 洗禮。」這個宗教有政治的e5 色彩ti7-teh。  
(台灣教會公報第799號，1955年7月)
</HL>