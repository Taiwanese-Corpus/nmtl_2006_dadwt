<CL>
  (Sia7 Kau2 TiuN2-lo2-niu5) 
  Ti7 1898 ni5, Mui5 Bok8-su kap Lim5 Hak8-kiong Bok8-su lai5 Khe-ou5 pou3-to7 e5 si5, thau5-chui2 e5 koe2-chi2 Sia7 Kau2 TiuN2-lo2 hu-hu7 lai5 chiap-siu7 to7-li2, na7-si7 i2-cheng5 e5 Kau2 TiuN2-lo2-niu5 si7 jiat8-sim keng3 sin5-hut8, chiah8-chhai3 3, 6, 9. Chong2-si7 ke-lai7 boe7 peng5-an, chit8 e5 siN, chit8 e5 si2; tang7, chhiong, thou2, soah; cho3 ngou2-siong7 kui2-sin5 e5 lou5-chai5. 1899 ni5 chiaN-goeh8 chhe-kau2 thiN-kong siN, kap hiah e5 ngou2-siong7 toan7-choat8, chiu7 sin3 Ia5-sou cho3 Chu2 e5 peh-siN3. Ti7 1901 ni5 6 goeh8 23 jit8, 36 hoe3 tui3 Kam Ui5-lim5 Bok8-su kap tiong7-hu kang7-jit8 nia2 se2-le2 jip8-kau3, 55 ni5 ku2 choe3 Chu2 chin7-tiong e5 lu2-tou5, gau5 pang-chan7 tiong7-hu, thang kong2 si7 bou5-hoan7 e5 sin3-tou5. Lun7-khi2 i e5 :
  1) Sin3-sim. Jiat8-sim siu2 le2-pai3, tu5-khi2 tang7-peN7 i2-goa7, m7-bat bo5 chhut-sek8, ki5-to2-hoe7 bo5-lun7 hng7, kin7 toe3 kau3 tioh8, sui-jian5 70 goa7 hoe3 ia7 chham-ka pou3-to7-tui7, kiaN5 8, 9 li2 lou7, thau3 hong, loh8 hou7 kiaN5 choe3 thau5-cheng5. Cho3 kian3-cheng3, liam7 Seng3-si, lian5 hoe7-goa7 ia7 o-lo2 gau5 liam7 si. Siong5-siong5 kau3 saN-kiN mi5-poaN3 bo5 ia3-sian7, chau2 cho3 cheng5 hou7 siau3-lian5-lang5 toe3 boe7 tioh8, tu2-tioh8 ho2-phaiN2 keng2-gu7, kho3 sin3-sim, siong5 ki5-to2. 
  2) ThiaN3-sim. Tui3 ke-lai7, tui3 hoe7-lai7, hoe7-goa7 gau5 chio-hou, khoan2-thai7 lang5 it-lut8 peng5-teng2. Tek8-piat8 san3-hiong kan-khou2 e5 lang5 gau5 khan-seng5, gau5 khoaN3-kou3, tui3 lek8-tai7 thoan5-kau3-chia2 bu5 bi5 put-chi3, khoan2-thai7 in chhin-chhiuN7 ke-lai7 e5 lang5. 
  3) Hong7-su7. Tui3 Khe-ou5 siat kau3-hoe7 mui2 le2-pai3-jit8, tiong-tau3 chu2-png7 hu7-tam chhui-su7 e5 chek-jim7, bi2, kiam5, chha5, iu5, iam5, na7 bo5 kau3, chiu7-si7 bo5 hun kong, su theh8 lai5 pou2 kah kau3, soa3 hian3 kang chu2 hou7 lang5 chiah8, m7-si7 saN gou7 ni5, chiu7-si7 kau3 hui-siong5-si5 phoe3-kip bi2, bo5 pan7-hoat thang koh ke3-siok8 e5 si5 chiah cheng5-chi2. Chheng-sau3 pai3-tng5, tak8 hang7 e5 kang hoaN-hi2 chhut-lat8 bo5 e-the, hiong3-cheng5 khioh khi3 cho3. Hoe7-iu2 na7 u7 song hi2-su7, tek8-piat8 koan-sim, kap hoaN-hi2 e5 lang5 saN-kap hoaN-hi2, kap iu-bun7 e5 lang5 saN-kap iu-bun7. Seng-oah8 khiam7-phok, sou2 u7 e5 chiN5 khiam7 khi2-lai5 hian3-kim, cho3 kau3-hoe7 e5 lou7-eng7, m7-kam chiah8, m7-kam khai, na7 ui7-tioh8 kau3-hoe7 chin7-lat8 hong7-hian3, gian5-heng7 it-ti3, tui3 lang5 seng5-sit8. 
  4) Ka-teng5. Boe7 sin3 Chu2 e5 si5, hou7 lang5 khoaN3-mia7, kong2 i chiah8 kau3 34 hoe3, bo5 phah-sng3 sin3 Ia5-sou chiah8 tng5 hoe3-siu7, kin-ni5 91 hoe3. Kau2 TiuN2-lo2 87 hoe3 chiah li7-khui se3-kan, boe7 sin3 Chu2 e5 si5, chit8-e5 siN, chit8-e5 si2; sin3 Chu2 liau2-au7, koh seN si3 e5 cha-bou2-kiaN2, chio-kiaN2-sai3, taN lai7-goa7 sun 118 e5, te7 4 cha-bou2-kiaN2 kap kiaN2-sai3 long2 cho3 tiuN2-lo2, chiu7-si7 楊朝宗、謝天足. In toe3 si7-toa7-lang5 e5 kha-pou7, kian3-siat 萬興 kau3-hoe7, cho3 kau3-hoe7 e5 goan5-lo2. Chit8 e5 sun hian3-sin cho3 thoan5-to7, chit8 e5 sun-sim-pu7 cho3 lu2 thoan5-to7. E5-hng cha2-am3 ka-teng5 le2-pai3, in2-chhoa7 toa7-se3 jiat8-sim hok8-sai7 Siong7-te3. 
  5) Piat8-se3. PeN7 tiong, sim chin peng5-an, u7 lang5 the3 i ki5-to2, i hoan2-tng2 the3 lang5 ki5-to2, ka7 lang5 an-ui3, ia7 siong5-siong5 siau3-liam7 ai3 ti7 li7-khui se3-kan i2-cheng5, khoaN3-kiN3 Chu2 e5 eng5-kng. Ko2-jian5 choe3-au7 an-jian5 kong2, “Chu2 Ia5-sou chiap-lap8 goa2,” chiu7 chin peng5-an tng2-khi3 chou2-ke. Hit jit8, 8 goeh8 25 jit8, keh-jit8 26, pai3-gou7; goa2 iau2 ti7 Tai5-lam5 hu3 Tai7-hoe7, hit jit8 loh8 toa7 hou7 cho3 chui2, na7-si7 Khe-ou5 ho2 thiN, bo5 joah8, bo5 koaN5, hu3 chong3-sek e5 lang5 bo5 chit8 e5 ak tioh8 hou7, chin seng7-hong2, chin giam5-siok, hng7 kin7 3 pah goa7 lang5 lai5 chham-ka. Chin thang kam2-sia7 Siong7 Chu2 chhim-in, thiaN3 i e5 lu2-pi7. 
  I2-siong7 sia2 chiah e5, kek8 kan2-tan lai5 siau3-liam7, na7 beh siong5-se3 lai5 sia2, un2-tang3 iau2 u7 chin-che7 i e5 bi2-tek thang hou7 lan2 o-lo2, hou7 lan2 siau3-liam7, hou7 lan2 oh8 e5 sou2-chai7, bat i e5 lang5 iau2 chin-che7 long2 chai, teh siau3-liam7 i e5 bi2-tek. I sou2 ai3 gim5 e5 si Thian-tong5 long2 bo5 khou2-lan7, Eng2-oah8 bo5 si2. 
  Kau2 TiuN2-lo2-niu5 e5 ai-su5 
 Ah! Sian-bo2 siu7-tioh8 tiau3-beng7 lai5 li7 se3, <BR>Peng5-an li7-khui goan2 tai7-ke, <BR>I e5 hong7-su7 chin-chiaN3 ku2, <BR>Gau5 thiaN3 thoan5-to7 kap bok8-su; <BR>Tui3 ti7 hiaN-che2 chin tong5-cheng5, <BR>Tioh8-boa5 chhui-su7 long2 bo5 theng5; 
 Cheng-sin5 but8-chit gau5 oan7-chou7, <BR>Si7-toa7, si3-se3 gau5 chio-hou; <BR>Ui7-tioh8 kau3-hoe7 lai5 ki5-to2, <BR>Khou2-khng3 ke-lai7 tioh8 ho5-ho2; <BR>I sou2 siau3-liam7 siong7 tai7-seng, <BR>Hak8-kiong, Kam-bu7, Lan5 I-seng; 
 Kam2-sia7 saN lang5 gau5 choe3 kang, <BR>Chin7-tiong thiaN3 Chu2 kap pat8-lang5; <BR>Sian-bo2 it-seng chiah8 khou2-khou2, <BR>Chhoe7 bo5 tiN-tiN thang oaN7 tou7; <BR>Che si7 thiaN3 kiaN2 kap thiaN3 sun, <BR>Mi5 jit8 bo5 chiah8 kap bo5 khun3; 
 It-seng thiaN3-thang3 kap kan-khou2, <BR>Eng7 i kha-chiah choe3 chong2-phou; <BR>I e5 thiaN3-thang3 chin chap8-chng5, <BR>Li7 se3 hou7 goan2 sim chin sng; <BR>I e5 hiong2-siu7 kau2-chap8 hoe3, <BR>I e5 kiaN2-sun pah chap8-poeh; <BR>Goan2 taN su-liam7 be7 tit koe3, <BR>Ng3-bang7 thian-tong5 koh chu7-hoe7. 
  (Kou ai chu2 Lim5 Khai hui-le7 tun3-siu2)
 (Tai5-oan5 Kau3-hoe7 Kong-po3 te7 802 ho7, 1955 ni5 10 goeh8) 
</CL>
<HL>

(謝九長老娘) 
Ti7 1898 年，梅牧師kap林學恭牧師來溪湖佈道e5時，頭水e5 果子謝九長老夫婦來接受道理，若是以前e5 九長老娘是熱心敬神佛，食菜3、 6、 9。總是家內boe7 平安，一個生，一個死；重、沖、thou2、煞；做偶像鬼神e5奴才。1899年正月初九天公生，kap hiah e5偶像斷絕，就信耶穌做主e5 百姓。Ti7 1901年6月23日，36歲 tui3甘為霖牧師kap丈夫kang7日領洗禮入教，55年久做主盡忠e5女徒，gau5幫贊丈夫，thang講是模範e5信徒。論起伊e5：
1) 信心。熱心守禮拜，除去重病以外，m7-bat無出席，祈禱會無論遠，近toe3到著，雖然70外歲也參加佈道隊，行8、9里路，透風、落雨行做頭前。做見証，唸聖詩，連會外也o-lo2 gau5 唸詩。常常到三更暝半無厭sian7，走做前hou7 少年人toe3 boe7著，tu2著好歹境遇，靠信心，常祈禱。 
2) 疼心。對家內，對會內，會外gau5招呼，款待人一律平等。特別散hiong艱苦e5人gau5牽成，gau5看顧，對歷代傳教者無微不至，款待in親像家內e5人。 
3) 奉事。Tui3溪湖設教會每禮拜日，中晝煮飯負擔炊事e5責任，米、鹹、柴、油、鹽，若無夠，就是無分公、私提來補kah夠，續獻工煮hou7人食，m7是三五年，就是到非常時配給米，無辦法thang koh繼續e5時才停止。清掃拜堂，逐項e5工歡喜出力無挨推，向前拾去做。會友若有喪喜事，特別關心，kap歡喜e5人相kap歡喜，kap憂悶e5人相kap憂悶。生活儉樸，所有e5 錢儉起來獻金，做教會e5路用，m7甘食，m7甘開，若為著教會盡力奉獻，言行一致，對人誠實。 
4) 家庭。未信主e5時，hou7 人看命，講伊食到34 歲，無扑算信耶穌食長歲壽，今年91歲。九長老87歲才離開世間，未信主e5 時，一個生，一個死；信主了後，koh生4個查某子，招子婿，今內外孫118個，第4查某子kap子婿攏做長老，就是楊朝宗、謝天足。In toe3序大人e5腳步，建設萬興教會，做教會e5元老。一個孫獻身做傳道，一個孫新婦做女傳道。E5昏早暗家庭禮拜，引chhoa7 大細熱心服事上帝。 
5) 別世。病中，心真平安，有人替伊祈禱，伊反轉替人祈禱，ka7人安慰，也常常數念ai3 ti7離開世間以前，看見主e5榮光。果然最後安然講，「主耶穌接納我，」就真平安轉去祖家。Hit日，8月25日，隔日26，拜五；我iau2 ti7 台南赴大會，hit日落大雨做水，若是溪湖好天，無熱，無寒，赴葬式e5人無一個沃著雨，真盛況，真嚴肅，遠近三百外人來參加。真thang感謝上主深恩，疼伊e5女婢。 
以上寫chiah e5，極簡單來數念，若beh詳細來寫，穩當iau2有真濟伊e5美德thang hou7咱o-lo2，hou7咱數念，hou7咱學e5所在，bat伊e5人iau2真濟攏知，teh 數念伊e5美德。伊所ai3吟e5詩天堂攏無苦難，永活無死。 
九長老娘e5哀詞 
Ah！先母受著召命來離世，<BR>平安離開阮逐家，<BR>伊e5奉事真正久，<BR>Gau5疼傳道kap牧師； <BR>Tui3 ti7兄姊真同情，<BR>著磨炊事攏無停； 
精神物質gau5援助，<BR>序大、序細gau5招呼； <BR>為著教會來祈禱，<BR>苦勸家內著和好； <BR>伊所數念上代先，<BR>學恭、監務、蘭醫生； 
感謝三人gau5做工，<BR>盡忠疼主kap別人； <BR>先母一生食苦苦，<BR>Chhoe7無甜甜thang 換肚； <BR>Che是疼子kap疼孫，<BR>暝日無食kap無睏； 
一生疼痛kap艱苦，<BR>用伊kha-chiah做總舖；<BR>伊e5疼痛真十全，<BR>離世hou7阮心真酸； <BR>伊e5享壽九十歲，<BR>伊e5子孫百十八； <BR>阮今思念be7 tit過，<BR>向望天堂koh聚會。 
(孤哀子林開 揮淚頓首) 
(台灣教會公報第802號，1955年10月) 
</HL>