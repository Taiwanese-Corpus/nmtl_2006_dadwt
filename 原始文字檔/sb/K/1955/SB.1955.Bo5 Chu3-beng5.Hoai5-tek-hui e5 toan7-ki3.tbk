<CL>
  1 
  Chhi7-tiuN2 lai5 sun5-si7 hak8-hau7 e5 jit8 kau3-lah, hak8-hau7 cheng2-tun3 kau3 chin chheng-khi3, hak8-seng long2 pai5-liat8 ngia5-chih. Hit-jit8 kong2 hoan-geng5-su5--e5 iu5-goan5 keng2 tioh8 goa2, goa2 e5 mia5 kio3-choe3 Hoai5-tek-hui. Goa2 si7 chit8 e5 phaiN2-mia7 gia2-na2, goa2 chhut-si3 ti7 Chu2-au7 1714 ni5 12 goeh8 14 jit8, ti7 Eng-kok Kat-lo5 su-tek (Gloucester) siaN5 e5 Poe3-ni2 lu2-koan2 (Bell Inn) lai7. Nng7 hoe3 e5 si5 chiu7 bo5 pe7, lau7-bu2 chiuN2-koaN2, kap ki5-u5 e5 hiaN-ti7 chit8-ke kiong7 8 e5 lang5. Lu2-koan2 keng-eng5 liau2 be7 khi2-sek, 8 ni5 au7 goa2 e5 lau7-bu2 chiu7 koh tiong5-hun. In-ui7 ka-teng5 san3-hiong kau3 12 hoe3 lau7-bu2 chiah sang3 goa2 jip8 u7-pi7 hak8-hau7. In-ui7 lang5 jin7-teng7 goa2 u7 hiong5-pian7 gau5 kong2-oe7 e5 chai5, sou2-i2 mui2-ni5 long2-si7 keng2 goa2 kong2 hoan-geng5-su5. Koh chit8-bin7 goa2 chin ho2 ki3-ti5, gau5 oh8 bok8-su oat8-liam7 ki5-to2-bun5, jian5-au7 ng3 tang5-oh8 lai5 choe3 le2-pai3 kiat-sok e5 khoan2-sit lai5 liah8 choe3 sim-sek, kau3-boe2 hou7 hak8-hau7 pek thoe3 oh8. Hit-si5 15 hoe3, to3-lai5 chhiN2-lam5-sek e5 ui5-su-kun5-a2 ha5-leh chiu7 pang-chan7 lau7-bu2 sau3 thou5-kha, jiu5 te7-pan2, choe3 kou3-kheh chap8-chhe-a2 e5 gin2-na2 kang. U7 chit8-pai2 khi3 Bu-nai su-tok (Bristol) chhoe7 goan2 hiaN-ko. Ti7 hia thiaN bok8-su kang2-to7, put-chi2 hou7 goa2 kam2-kek, tui3 hit-si5 khi2 thau5-pai2 tit-tioh8 sim-lai7 siok8-leng5 e5 in3-siong7. Tui3 an2-ni goa2 to3--lai5 chiu7 chiong hi3-kiok8 kap bo5 lou7-eng7 e5 chheh long2 pang3 hiat8-kak8, choan-sim oh8 sia2 kang2-ian2 e5 bun5-chiuN. Chiong5-chian5 e5 seng-oah8 kap sip8-koan3 goa2 kat-tit chin bo5 chu-bi7. Che m7-si7 kong2 goa2 i2-keng u7 sim2-mih8 chhim-khek siok8-leng5 e5 keng-giam7. Si7 chit8-si5 siuN7 pi7-pan7 chiong-lai5 ai3 choe3 chit8 e5 thoan5-kau3-ka na7-tiaN7. 
  Kau3 18 hoe3 e5 si5 kam2-sia7 Chu2 hou7 goa2 tit-tioh8 chit8 e5 ki-hoe7 thang choe3 khou2-hak8-seng, poaN3 choe3-kang poaN3 thak8-chheh e5 lou7 chiu7 khi3 jip8 Giu5-chin toa7-oh8. Khi2-thau5 chit8-ni5-ku2 chin peng5-siong5 chiam7-chiam7 keng-koe3, sou2 u7 e5 si5-kan long2 iong7 ti7 hak8-kho3, khiok bat thak8 goa7-chheh. Ti7 sou2 thak8 e5 goa7-chheh tiong Lo5--si7 sou2 tu3 e5 “Giam5-siok e5 hou-tiau3” (Law’s Serious Call to the Unconverted) hit-pun2 si7 goa2 siang7 jiat8-sim ai3 thak8 e5 chheh. Hit-si5 ti7 Giu5-chin tai7-hak8 u7 kui2-ui7 tong5-oh8, keng-siong5 ti7 pi2-chhu2 e5 khun2-pang5 lai7 chu7-hoe7, ki5-to2 gian2-kiu3 tho2-lun7. Chiah-e5 tai7-chi3 i2-keng sit8-heng5 liau2 kui2-na7-ni5. Oe7-su-li2 in hiaN-ti7 Iok-han7 kap Cha-li2 (John and Charles Wesley) si7 chit e5 se3-se3 e5 thoan5-the2 e5 leng2-siu3. In siu7 tong5-oh8 e5 leng2-chhio3 ki-chhi3, ka7 in ho7 che7-che7 mia5. U7-si5 kio3 in choe3 “Seng3-kiat-thoan5” (Holy Club), “Keng3-khian5-thoan5” (Godly Club), a2-si7 “Seng3-keng chiu3-thang5” (Bible Moths), kap “Sun5-kui-chia2” (Methodists). Tng goa2 jip8-oh8 e5 si5, chit e5 chip8-hoe7 chi2-u7 chhun 5, 6 e5 lang5 na7-tiaN7. Lang5 keng-the2 in choe3 “Sun5-kui-chia2”, si7 in-ui7 in e5 seng-oah8 thai3 kui-lut8-hoa3. Mui2-goeh8 peh-piaN2 siu2 boan2-chhan, siong5-siong5 khi3 tham3-mng7 peN7-lang5, a2-si7 kaN-hoan7. 
  Goa2 chin hi-bong7 ai3 ka-jip8 chit e5 chu7-hoe7, na7-si7 m7 kap in saN-bat, ji5-chhiaN2 chit8-si5 iu7 bo5 lang5 thang kai3-siau7 chiu7 bo5 hoat-tou7 thang ka-jip8. Keh chit8-ni5 au7 u7 chit8 e5 tek8-piat8 e5 ki-hoe7, goa2 chiu7 kap Cha-li2 Oe7-su-li2 (Charles Wesley) sek8-sai7. U7 chit8-jit8 u7 chit8 e5 san3-hiong hu7-jin5-lang5 iam3-se3 khi3 chu7-sat, heng7-tit chu7-sat bo5 si2, goa2 chiu7 sia2 chit8-tiuN phoe chhiaN2 ti7 goan2 hau7-lai7 teh be7 pin-ko2 e5 lau7 hu7-jin5-lang5 theh8 hou7 Oe7-su-li2 sian-siN, chhiaN2 in khi3 tham3-hong2 hit e5 hu7-jin5-lang5. Ia7 kio3 hit e5 lau7 a-po5 m7-thang kong2 goa2 e5 mia5, bo5 phah-sng3 hit e5 a-po5 soa3 chiong goa2 e5 mia5 ka7 in kong2. Cha-li2 koe3-khi3 bat thiaN-kiN3 goa2 ia7 bat khi3 tham3 kaN-gak8 e5 hoan7-lang5, ia7 chham-ka kau3-khu e5 seng3-chhan, koh si5-siong5 bat gu7-kiN3 goa2 ka-ki7 chit8 e5 teh san3-pou7, tui3 an2-ni i hoaN-hi2 chiap-siu7 goa2 e5 phoe, soa3 kio3 hit e5 lau7 a-po5 lai5 chio goa2 saN-kap ti7 bin5-a2-jit8 choe3-hoe2 chiah8 tiong-tau3-tng3. Goa2 e5 sim tu2-tu2 him-bou7 ai3 tit-tioh8 u7 siok8-leng5 e5 peng5-iu2. I ia7 chin khoai3 chiu7 chai goa2 si7 chit e5 i3-su3, chiu7 sang3 goa2 chit8-pun2 Hoat-lan5-khek sou2 tu3 e5 “Lun7 m7 kiaN lang5” (Franke’s Treatise Against the Fear of Man) kap “Kau3-bok8 e5 tiong-ko3” (The County Parson’s Advice to His Parishioners) chit nng7-pun2 chheh. Keh liau2 bo5 loa7-ku2, chiu7 koh hou7 goa2 chit8-pun2 “Sin5 e5 oah8-mia7 ti7 lang5 e5 lai7-bin7” (The Life of God in the Soul of Man). Goa2 chiong5-lai5 m7-chai sim2-mih8 si7 chin-sit8 e5 keng3-khian5, tit8 kau3 Siong7-te3 chiong chit-pun2 ho2 e5 chheh sang3 kau3 goa2 chhiu2-nih8 goa2 chiah chai. Sin5 liam-piN chi2-si7 goa2, chin-sit8 e5 keng3-khian5 chiu7-si7 lang5 kap Sin5 e5 lian5-hap8, si7 Ki-tok e5 khoan2-sit chiaN5-choe3 ti7 lan2 e5 lai7-bin7. Chit-si5 goa2 chiah hiau2-ngou7 lang5 tek-khak tioh8 chiaN5-choe3 chit8-e5 chhong3-cho7 e5 lang5. Chhin-chhiuN7 hit e5 Sat-ma2-li7-a e5 hu7-jin5-lang5 chit8-iuN7. Goa2 sia2 phoe hou7 goa2 e5 chhin-chhek, ka7 in kong2 chit e5 su7, ka7 in kong2 goa2 i2-keng tit-tioh8 teng5-thau5-siN, ia7 sit8-chai7 u7 teng5-thau5-siN e5 un-su3. In long2 liah8 goa2 choe3 hoat-kong5. 
  2 
  Tui3 an2-ni goa2 chiu7 khai-si2 u7 kui-lut8 e5 seng-oah8, m7-ai3 phah-sng2 chit8-sut-a2 si5-kan. Put-lun7 in khi3 tham3 piN7-lang5, a2-si7 pang-chan7 song3-hiong-lang5, chham-ka in it-chhe3 e5 oah8-tang7, sim-lai7 kam2-kak chin song2-khoai3. Chong2-si7 ho2 kong-keng2 bo5 thang ku2, bian2 loa7 ku2, phoa3-piN7-kui2 put-si5 lai5 kau-tiN5, ti3-kau3 goa2 tioh8 chiam7-si5 theng5-chi2 it-chhe3 e5 oah8-tang7. Na7-si7 goa2 tui3 it-chhe3 e5 kiu3-un khiok it-hoat chheng-chho2, ia7 leng2-to7 chit8-ui7 tong5-oh8 kui Chu2. 
  Goan2 chit-pan kek8 sio2-sou3 keng3-khian3 e5 tong5-oh8 tong-jian5 siong5 gu7-tioh8 lang5 hoan2-tui3. Oe7-su-li2 in hiaN-ti7-a2 tai7-seng kong-khai seng5-jin7 Ki-tok. Goa2 chin chu7-khui3, khi2-thau5 goa2 m7-kaN2 ti7 kong-kiong7 e5 sou2-chai7 hou7 lang5 khoaN3-kiN3 goa2 kap in hiaN-ti7-a2 kau-poe5. U7 chit8-pai2 goa2 beh khi3 chhoe7 Cha-li2, khoaN3 tioh8 tong5-oh8 tui3 hit-peng5 teh lai5 beh tui3 i mng5-khau2 koe3, goa2 chiu7 ke2 bo5-i3 oat tui3 piN-a3 m7-kaN2 kio3 Cha-li2 e5 mia5. Chit khoan2 pi-phi2 thang kian3-siau3 e5 sim kap thai3-tou7, khiok bo5 loa7-ku2 chiu7 chiam7-chiam7 bo5 khi3, au7-lai5 goa2 chiu7 iong2-kam2 na2 Oe7-su-li2 in hiaN-ti7 chit8-iuN7. Chong2-si7 iau2-ku2 boe7-oe7 thoat-li7 Ni5-ko-ti3-bo2 sek e5 chiau3-ku7 eng7 am3-si5 chiah lai5 kap in chu7-chip8. 
  U7 goa7 choe7 tong5-oh8 tu2-tioh8 chhi3-lian7 kau3 chhiu2 e5 si5 long2 li7-khui goan2 khi3. Tui3 tok-hak8 e5 hoan2-tui3 ia7 choe7-choe7 tong5-oh8 kiu khi3. “Ai3-bou7 lang5 e5 o-lo2, khah koe3-thau5 ti7 ai3-bou7 tui3 Sin5 lai5 e5 o-lo2, kap chit8-chiong2 pi-phi2 khut-hok8-seng3 kiaN lang5 biau2-si7 khoaN3-khin e5 sim, ti3-kau3 hou7 che7-che7 lang5 hoan2-poe7 khi3-sak goan2.” Goa2 (Hoai5-tek-hui) si7 chit8 e5 song3-hiong e5 khou2-hak8 seng, tui3 ka-jip8 sun5-kui-thoan5 kap Oe7-su-li2 in ong2-lai5 i2-au7, koh khah si7 siu7 lang5 chiong2-chiong2 e5 bu2-jiok8. Goa2 siong5-siong5 siu7 lang5 tim3 la5-sam5-mih8, u7 e5 pak-siah goa2 e5 kang-chiN5, u7 nng7-ui7 goa2 ti-ki2 e5 peng5-iu2, khoaN3-kiN3 goa2 koat-sim hu7-khi2 sip8-ji7-ke3 beh kun-toe3 Ki-tok, chiu7 liah8 goa2 choe3 thang kian3-siau3--e5, kau3-boe2 keng2-jian5 pang3-sak goa2. Lian5 iN7-tiuN2 ia7 siong5-siong5 hang2-hoah goa2. Sim7-chi3 u7 chit8-pai2 haN2 kong2 beh ka7 goa2 kek-chhut oh8. Kong2 goa2 na7 koh ke3-siok8 khi3 tham3 peN7-lang5, song3-hiong e5 lang5 tek-khak m7 pang3 goa2 soah. Goa2 khi2-thau5 thiaN liau2 chin kiaN, chiu7 khut-hok8 chit e5 ui-hek, na7-si7 bian2 koh loa7-ku2 goa2 chiu7 koh ho2-taN2 khi2--lai5, chiu7 chiau3-siong5 koh ui7 Chu2 kang-chok. Kai-chai3 u7 chit8-ui7 chin jin5-chu5 e5 to7-su (chi2-to7 e5 sian-siN) siong5-siong5 eng7 chheh chioh--goa2, tui3 goa2 kek8 ho2 cheng5-i3, chiong5-lai5 m7-bat hoan2-tui3 goa2 e5 kang-chok, put-ko3 i si7 kong2 goa2 tui3 sin3-giong2 u7 khah koe3-thau5 jiat8-sim. 
  Goa2 ti7 Kat-lo5-su-tek e5 chhin-iu2, tui3 goa2 sia2-phoe hou7 in chai goa2 u7 kai2-pian3 liau2-au7, in chin gong5-ngiah8 kiaN-hiaN5, tui3 goa2 seN-chhut kiong5-liat8 e5 phian-kian3, sim7-chi3 u7 lang5 kong2 goa2 si7 khi2 siau2. Na7-si7 goa2 liah8 chiah-e5 choe3 se3-se3 e5 chhi3-lian7 hoan2-tng2 si7 u7 li7-ek goa2. Bian2 loa7-ku2 goa2 chiu7 hoat-hian7 tioh8 lang5 ui7-tioh8 Chu2 e5 mia5 lai5 li7-khui pe7-bo2, bou2-kiaN2, a2-si7 chhan5-hng5 chhu3-theh8--e5, bo5 m7-beh tit-tioh8 pah-poe7 e5 po3-siuN2. 
  3 
  Tng-si5 goa2 e5 sim-keng2, tui3 goa2 thau5-pai2 chhiN2-ngou7 i2-au7, goa2 kam2-kak u7 chit8-chiong2 tek8-piat8 e5 iau chhui3-ta, him-bou7 Ia5-sou Ki-tok e5 khiam-sun3, koh ho2 chhin-chhiuN7 Ki-tian5 tui3 Sou3-kat e5 lang5 kong2 “Goa2 chiu7 beh eng7 khong3-ia2 e5 chhi3 kap chhi3-a2 phah-siong lin2 e5 bah.” Sin5 chiau3-iuN7 ia7 iong7 kok-chiong2 kiong5-liat8 e5 chhi3-giam7 lai5 ka3-si7 in2-chhoa7 goa2. Pun2-lai5 goa2 chhin-kun7 Sin5 e5 si5 siong5-siong5 si7 kam2-kak chin tiN-bit8 chin bi2-ho2. Chiah-e5 an-ui3 bian2 loa7-ku2 Sin5 long2 siu khi2--lai5, hoan2-tng2 eng7 thang kiaN--e5 lai5 ap-to2 goa2. Goa2 chheng2-kau3 goa2 e5 peng5-iu2 Cha-li2 Oe7-su-li2, i khou2-khng3 goa2 tioh8 keng2-seng2 kin2-siu2, hou7 goa2 chit8-pun2 chham-kho2-su chiu7-si7 Kheng2-poe5 To-ma2 e5 “Hau7-hoat Ki-tok” (The Imitation of Christ by Thomas a3 Kempis). Chit-chiong2 kiaN-hiaN5 e5 tang7-taN3 tiok8-chiam7 cheng-ka, hou7 goa2 sit khi3 sou2 u7 bek8-siong2 e5 leng5-lek8, sim7-chi3 su-siuN2 e5 leng5-lek8 tou kam2-kak ti5-tun7 khi3. Chi2-u7 Sin5 Siong7-te3 chai-iaN2, u7 che7-che7 pai2 goa2 tng5-tng5 mi5 to2 ti7 bin5-chhng5-teng2, ui7-tioh8 sou2 kam2-kak e5 tang7-taN3, haiN-haiN-chhan bo5 soah. Kui-jit8, kui le2-pai3, goa2 phak-loh8 ti7 te7-bin7, kiu5 Siong7-te3 hou7 goa2 chu7-iu5, chin2-kiu3 goa2 thoat-li7 tui3 te7-gek8-nih8 chhut--lai5 hit-khoan2 kiau-ngou7 e5 su-siuN2, hiah e5 su-siuN2 siong5-siong5 kheh-jip8-lai5 goa2 e5 thau5-nau2-nih8, lai5 hun-loan7 goa2 e5 sim-su7. Hou7 goa2 seN-khi2 chu7-ai3, chiau3 ka-ki7 e5 i3-su3, kiau-ngou7, chit-tou3, tit8-tit8 lun5-liu5 lai5 kiau2-jiau2 goa2, chong2-si7 goa2 koat-sim beh iaN5 koe3 chiah-e5. Che-iuN7 keng-koe3 liau2 kui2-na7 goeh8-jit8, goa2 iu5-goan5 hoat-hian7 kiau-ngou7 ia7-si7 chiau3-ku7 chham-jip8 ti7 goa2 e5 su-siuN2, chha-put-to it-chhe3 e5 gian5-gu2 tong7-chok i to long2-chong2 u7 ti7 hit che7-che7 lai7-bin7. Ti7 chit-khoan2 sim bo5 chheng bo5 hoaN-hi2 e5 e7-bin7, u7 chit8-jit8 thak8-tioh8 Koa--si7 tu3 e5 “Siok8-leng5 e5 chian3-cheng” (Custauza’s Spiritual Combat) lai7-bin7 e5 chit8-toaN7 oe7 kong2: “Hoan7-na7 beh ti7-si2 ka-ki7 e5 i3-chi3 e5 lang5, hit e5 khun3-lan5 si7 chhin-chhiuN7 beh hou7 In3-ti7-an lang5 hoe2-kai2 e5 oh”. Tui3 an2-ni goa2 chiu7 ka-ki7 koaiN tiam3 thak8-chheh-pang5-lai7, koat-i3 ka-ki7 koaiN tiam3 hia, tit8-kau3 goa2 e7 ti7 hoan7-su7 chi2-u7 eng7 Siong7-te3 e5 eng5-iau7 choe3 bok8-tek8. Hian7-chai7 Sat-tan3 chng-choe3 kng-beng5 e5 thiN-sai3 lai5--lah. I chu2-iau3 e5 hong-hiong3 si7 beh chhoa7 goa2 jip8 ti7 chit8-chiong2 siok-cheng7 e5 kong-keng2, Mui2-mui2 tng Seng3-leng5 ho2 e5 su-siuN2 a2-si7 sin3-liam7 khng3 ti7 goa2 sim-tiong e5 si5, sat-tan3 siong5-siong5 lai5 chiong hiah e5 ka7 i sak-kau3 kek8-toan. Pi2-pheng7 kong2 goa2 ti7 jit8-ki3 ai3 ki3 goa2 u7 eng7 goa7-choe7 chiN5, sat-tan3 chiu7 lai5 chhi3-tham3 goa2, ai3 goa2 m7-thang ki3 jit8-ki3. Koa--si7 khou2-khng3 goa2 khng3 goa2 khah mai3 kong2-oe7, sat-tan3 chiu7 kong2 goa2 eng3-kai tioh8 oan5-choan5 mai3 kong2 oe7. Goa2 pun2-lai5 choe3 jiat8-sim khoan3-bian2 tang5-phoaN7, hian7-chai7 keng3-jian5 thong-mi5 che7 ti7 hia, ia7 bo5 kong2 poaN3-ku3 oe7. Koa--si7 kong2 tioh8 chhi3 eng7 an-cheng7 e5 hoan2-seng2 lai5 theng3-hau7 Siong7-te3 e5 si5, sat-tan3 chiu7 koh lai5 ka7 goa2 kong2, tek-khak tioh8 hong3-khi3 it-chhe3 e5 heng5-sek, sim7-chi3 m7-thang khui siaN ki5-to2. Na7-si7 mui2 pai2 tng su7-cheng5 ian2-pian3 kau3 kek8-toan e5 si5, Siong7-te3 long2 u7 choing goa2 e5 chho3-gou7 chi2-beng5 hou7 goa2 khoaN3. Koh choing I e5 leng5 chi2-si7 in2-chhoa7 goa2 chit8-tiau5 to5-pi7 e5 lou7. 
  Goa2 chha-put-to u7 6 le2-pai3 e5 ku2, ka-ki7 koaiN ti7 thak8-chheh-pang5-lai7. Hian7-chai7 koh tit-tioh8 am3-si7, beh sit8-heng5 koh-khah giam5-keh e5 che3-iok8. Goa2 mui2 le2-pai3 kim3-chiah8 nng7-pai2, goa2 e5 chheng7-chhah si7 chin phok-sou3. Goa2 siuN7 chit8 e5 chham3-hoe2 e5 lang5 thau5-mng5 m7 eng3-kai boah-iu5. Goa2 koa3 iuN5-mng5 e5 chhiu2-tho3, chheng7 u7 pou2 e5 saN, chheng7 am-cham e5 phoe5-e5. Chu7-cha2 goa2 chiu7 chai chap8-hun beng5-pek8 Siong7-te3 e5 kok, put-chai7 lim-chiah8 na7-si7 goa2 kian-koat beh sit8-heng5 chiah-e5 su7, chu7-goan7 pang3-sak ka-ki7, in-ui7 goa2 siuN7 choe3 chiah-e5 e7 pang-chan7 goa2 chin3-pou7 ti7 siok8-leng5 e5 oah8-mia7. Kau3 chit-si5 goa2 i2-keng pang3-sak goa2 e5 it-chhe3, koh bo5 u7 sim2-mih8 thang pang3-sak lah. Tu5 hui hong3-khi3 kong7-tong5 e5 chu7-hoe7, kap li7-khui khi3-sak keng3-khian5 e5 peng5-iu2. Goa2 i2-keng bo5 ki3 jit8-ki3 lah, bo5 chhut-siaN ki5-to2 lah, ia7 m7 tham3 peN7-lang5 kap siu5-hoan7 lah. Hian7-chai7 koh lai5 chit8 e5 am3-si7, ai3 goa2 ui7-tioh8 Ki-tok e5 ian5-kou3 li7-khui goa2 e5 keng3-khian5 e5 peng5-iu2. Ho2, goa2 ia7 koat-i3 beh hoan2-poe7 khi3-sak in. Keh-jit8 goa2 m7-khi3 chham-ka cheng3 hiaN-ti7 pai3-saN e5 kim3-chiah8, hoan2-tng2 chhut-khi3 kau3 ia2-goa7, ka-ki7 chit8 e5 bek8-to2. Goa2 ia7 m7 hu3 am3-si5 e5 chu7-hoe7. Keh cha2-khi2 koh m7 chiau3 iok kap Cha-li2 Oe7-su-li2 saN-kap chiah8 cha2-khi2-tng3. Tui3 chiah-e5 su7 hou7 Oe7-su-li2 hoat-seng giau5-gi5 lah. I lai5 kau3 goa2 e5 pang5-keng, chin khoai3 hoat-hian7 goa2 e5 khoan2-sit, kin2 chiong goa2 e5 gui5-hiam2 ka7 goa2 kong2, ji5-chhiaN2 kai3-siau7 goa2 kap Oe7-su-li2 Iok-han7 (John Wesley) saN bat, in-ui7 i ti7 siok8-leng5 e5 oah8-mia7-chiuN7 pi2-kau3 khah u7 keng-giam7. Goa2 kap Iok-han7 kong2-oe7, i khou2-khng3 goa2 khoe-hok8 goa2 chiong5-chian5 it-chhe3 e5 oah8-tang7, chong2-si7 choat8-tui3 m7-thang oa2-kho3 chiah-e5 heng5-ui5. Choe3-au7 tui3 ti7 i ho2 e5 tiong-khok, chiu7 tit-tioh8 tui3 sat-tan3 e5 khui2-ke3 tiong siu7 chin2-kiu3 chhut--lai5. 
  Sui-jian5 si7 an2-ni goa2 choat8-tui3 be7-e7 to5-pi7 chiah-e5 ka-ki7 ke-thiN e5 heng5-hoat8. Tui3 ti7 goa2 ka-ki7 ku2-ku2 khou2-chhou2 ka-ki7, ti3-kau3 hou7 goa2 e5 the2-lat8 toa7-toa7 soe-jiok8. Sim7-chi3 kau3-boe2 soa3 bo5 lat8 thang peh lau5-thui. Goa2 hit-si5 put-tek-i2 tioh8 thong-ti hit-ui7 jin5-chu5 e5 to7-su, tui3 i chhut-chiN5 pheng3-chhiaN2 i-seng lai5 khoaN3--goa2. Tong5-oh8 tit-tioh8 thang kong-kek e5 peN3, chiu7 chin tek-i3 toa7-siaN han2-hoa7, kong2, “KhoaN3 ah! I e5 kim3-chiah8 tit-tioh8 sim2-mih8 kiat-ko2.” Chong2-si7 goa2 sim-lai7 ka-ki7 chu7-ui3, seng-khu sui-jian5 siau-san2, na7-si7 goa2 e5 leng5-mia7 khiok hoan2-tng2 ka-kiong5. Goa2 ui7-tioh8 an2-ni piN7 to2 ti7 chhng5-nih8 40 goa7 jit8-ku2, goa2 kam2-kak si7 Siong7-te3 sou2 hou7 goa2 eng5-kng e5 kian3-chek, keng-koe3 ku2-ku2 e5 leng2-cheng7 sit-i3, na7-si7 kau3-boe2 tit-tioh8 Chu2 eng5-kng e5 thau2-pang3. Pi-ai e5 lang5 i2-keng koe3-khi3, ju5-kim chiu7 toa7-toa7 beng5-pek8 tiam3-ti7 Chu2 lai7-bin7 e5 hoaN-hi2 khoai3-lok8 tau3-ti2 si7 sim2-mih8. Keng-koe3 siu7 khi3-sak kap chhi3-lian7 ou-am3 e5 mi5 liau2-au7, chiu7 koh hng7-hng7 khoaN3 tioh8 hit-liap8 ia7 na7-chun2 u7 khoaN3-tioh8, ia7 na2-chun2 bo5 khoaN3-tioh8, u7-si5 hou7 hun5 kham3--leh, u7-si5 chhut-hian7 chhut--lai5 e5 kng-chhiN, ah! Tiong5-sin chhut-hian7 lah! Na2-chun2 thiN-kng-cha2 ng3-bang7 e5 khe2-beng5-chhiN, koh chit8-pai2 chhan3-lan7 kng-chio3 ti7 goa2 sim-tiong lah! 
  4 
  Chu2-au7 1737 ni5 goa2 siong5-siong5 chiap-tioh8 Oe7-su-li2 in hiaN-ti7 tui3 Bi2-kok kia3 lai5 hou7 goa2 e5 phoe. Ka7 goa2 kong2 Kiau-ti-a chiu (Georgia) e5 kang-chok. Tui3 hit-si5 khi2 goa2 chiu7 seN-khi2 jiat8-jiat8 ai3 chhut-kok e5 sim, ng3-bang7 thang ti7 hia pang-chan7 in choe3 kang. Goa2 chiu7 sia7-choat8 it-chhe3 e5 chiau-chheng2 koat-i3 beh khi3 Bi2-chiu. Kau3 Cha-li2 to3-lai5 Lun5-tun liau2-au7, keng3 koh-khah chhui-chhok goa2 li7-khui Eng-kok khi3 Bi2-kok. Iok-han7 ia7 sia2-phoe lai5 chhiaN2 goa2 khi3 tang5 kang. Ti7 kia3--lai5 e5 phoe tiong bio5-sia2 in e5 kang-chok chong7-hong2, jian5-au7 kong2: “Chi2-u7 Tat8-la-mou5-the5 (Mr. Delamotte) kap goa2 ti7 chia, tit8-tit8 theng3-hau7 kau3 Siong7-te3 kam2-tong7 I e5 lou5-pok8 e5 sim, kau3 hou7 hiah e5 lang5 kam-goan7 chiong in e5 siN3-mia7 kau-tai3 ti7 I e5 chhiu2, chin3-cheng5 lai5 pang-chan7 goan2. Hoai5-tek-hui kun, li2 na7-si7 Sin5 sou2 beh kam2-tong7 sou2 ai3 chhe-khian2 e5 lang5, li2 beh chaiN2-iuN7 lai5 tah-eng3 Siong7-te3 nih8? Li2 na7 mng7 goa2, u7 sim2-mih8 siu-jip8 a2-bo5? U7 mih8 thang chiah8, u7 saN thang chheng7, u7 chhu3 thang toa3, che-si7 li2 e5 Chu2 sou2 bo5--e5, na7-si7 u7 eng2-oan2 be7 soe-the3 be7 pai7-hoai7 eng5-kng e5 bian2-liu5.” Goa2 thak8 liau2 chiah-e5 oe7, goa2 e5 sim-lai7 chhin-chhiuN7 teh tio5-thiau3 e5 hoaN-hi2. Ki5-u5 iau2 u7 che7-che7 khoan5-keng2, tu2-tu2 phoe3-hap8 hou7 goa2 it-hoat chheng-chho2 beng5-pek8 goa2 sou2 tioh8 kiaN5 e5 lou7. Thau5 chit8 hang7 Oe7-su-li2 si7 goa2 chi3-ho2 e5 peng5-iu2. Bi2-kok Kiau-ti-a chiu si7 chit8 e5 chin iu3-ti7 e5 sit8-bin5-te7. Cheng3-hu2 chin koan-sim hit e5 te7-hng e5 hok-li7, ji5-chhiaN2 hu7-kin7 thiaN kong2 u7 chin che7 In3-te7-an (Ang5-sek e5 hoan-a2) lang5. Che7-chun5 koe3 iuN5 e5 su7 chiau3 goa2 (Hoai5-tek-hui) e5 seng-khu tai7-khai3 bo5 iau3-kin2. Keng-koe3 chap8-ji7-hun e5 chhim-siuN7 ki5-to2 e5 kiat-ko2, goa2 chiu7 koat-sim chhut-hoat khi3 Bi2-kok Kiau-ti-a chiu. Goa2 chhim-chai na7 kap goa2 e5 chhin-chhek chham-siong5 un2-tang3 e7 siu7 chou2-tong3, ti3-kau3 be7 tit sit8-heng5. In-ui7 an2-ni goa2 chiu7 chi2-u7 eng7 phoe thong-ti in na7-tiaN7. 
  Bo5 phah-sng3 kau3 Lun5-tun, chiah chai li7 chhut-hoat e5 ki5-kan iau2 chin ku2, chiu7 li7-iong7 chit e5 si5-kan ti7 tak8 sou2-chai7 choe3 kang. Goa2 ti7 tak8 sou2-chai7 kong2 “Ti7 Ki-tok Ia5-sou nih8 teng5-thau5-siN e5 seng3-chit kap su-iau3,” tui3 chit phiN to7-li2 u7 tiam2-toh8 Kat-lo5-su-tek, Put-liat8-su-tok, Kap Lun5-tun chiah-e5 kau3-hoe7 hok8-heng e5 hoe2. Goa2 khai-si2 chhai2-chhu2 chit8-chiong2 kang-chok heng5-sek, au7-lai5 chiong-sin chiau3 an2-ni khi3 kiaN5, thau5-boe2 m7-bat pin5-toaN7. Chit-chiong2 heng5-sek su-iau3 siau-mou5 chin-che7 the2-lek8 kap nau2-lek8, u7-si5 ti3-kau3 goa2 e5 seng-khu teh beh tong3 be7 tiau5. Peng5-iu2 siong5-siong5 khou2-khng3 goa2 tioh8 po2-sioh ka-ki7, chong2-si7 goa2 siong5-siong5 in3 kong2 “Goa2 leng7-khou2 kam-goan7 eng7-chin7, m7-goan7 he7 teh chhau3-noa7. Ti7 Siong7-te3 sou2 su3 e5 si5-kan lai7, koat-toan3 m7-chun2 eng5-eng5 lai5 hoaN-hi2, khoaN3-oah8, hi3-hiauh, thit-tho5.” 
  Ti7 Chu2-au7 1737 ni5 12 goeh8 goa2 che7 “Gui7-tak8-kek lun5” (Whittaker) thau5-pai2 kau3 Bi2-kok. 
  5 
  Goa2 ti7 Bi2-kok chiah u7 4 goeh8-jit8, chiu7 koh to3-tng2 lai5 Eng-kok, chit8-bin7 ui7-tioh8 pan7-li2 chit8-koa2 pit-iau3 e5 chhiu2-siok8, leng7-goa7 chit8-bin7 u7 hu7-tam ai3 ti7 Kiat-ti-a khai-pan7 kou-ji5-iN7, ng3-bang7 to3-lai5 e7-thang tit8-tioh8 pang-chan7. Kau3 to3-lai5 Eng-kok liau2-au7, chiah hoat-hian7 cheng5-se3 toa7 pian3-oaN7, u7 che7-che7 thoan5-kau3-ka khoaN3 goa2 choe3 tui3-tek8, chi2-u7 kek8 sio2-sou3 e5 kang2-toaN5 chun2-goa2 kong2. Choe3 te7-it hou7 kau3-kai3 it-poaN e5 thoan5-kau3-chia2 bo5 hoaN-hi2 e5, chiu7-si7 kong2 goa2 ui5-hoan2 chai7-lai5 e5 kau3-kui, chiau3 peng5-iu2 e5 iau-kiu5, ti7 in e5 ka-teng5 lai5 kang2-ian2 khui-thiah seng3-keng. Chit hang7-su7 chiu7 u7 lek8-su2 i2-lai5 boe7 bat u7 an2-ni, koat-toan3 be7-tit iong5-un2. In-ui7 an2-ni goa2 ti7 Lun5-tun chiong-kun7 chit8 goeh8-jit8, be7 tit chiuN7-tai5 lai5 kang2 to7. Siang7-khoan2 ia7 hoat-seng ti7 Pit-liat8-su-tok, ti7 hia nng7 le2-pai3 ku2 iau2-ku2 bo5 ki-hoe7. Chi2-u7 Niu2-kai3 (Newgate) kaN-gak8 e5 khan3-siu2 chun2 goa2 tui3 kaN-hoan7 lai5 thoan5-to7, chong2-si7 chhi7-tiuN2 iu7 chhut-lai5 kan-siap8, ti3-kau3 kaN-gak8 e5 mng5-lou7 ia7 koaiN khi3. 
  Goa2 e5 peng5-iu2 khou2-khng3 goa2 bo5 pit-iau3 koh to3-tng2 khi3 Bi2-kok choe3 kang, tui3 goa2 kong2: “Ho5-pit tioh8 chhut kok nih8? Chit sou2-chai7 kiam2-bo5 In3-te7-an lang5? Ka2-su2 li2 iu2-i3 ai3 in2-chhoa7 In3-te7-an lang5 hoan2-hoe2, Kheng3-su-ou (Kingswood) hu7-kun7 Put-liat8-su-tok, u7 kau3-giah8 che7 e5 khong3-hu kho2-i2 chin2-kiu3 ah!” Goa2 siuN7 kong2 u7-iaN2, kang2-tai5 m7-kheng2 hou7 goa2 kang2-to7, na7-si7 kho2-lian5 e5 khong3-hu in-ui7 khiam3-khoeh chai-bat chiu7 tim5-lun5, goa2 chiu7 khi3 hia, khia7 ti7 se3-se3 e5 soaN-lun5-a2 teng2 ng3 200 goa7 e5 khong3-hu lai5 kong2 to7-li2. Kam2-sia7 o-lo2 Siong7-te3, thoe3 goa2 tu5-khi3 it-chhe3 e5 chou2-tong3 ka7 goa2 khui-lou7, goa2 chiu7 koat-sim kau3 ia2-goa7 khi3 choe3 kang. Goa2 siuN7 chit-khoan2 kang-chok, hek8-chia2 chiu7-si7 oh8 chhong3-cho7 e5 chu2-chaiN2 e5 hong-hoat. I chiong toa7-soaN choe3 i e5 kang2-tai5, ng3 khong-tiong lai5 kong2-pou3 i e5 siaN-im, Iu5-thai3 lang5 ku7-choat8 I e5 hok-im, I chiu7 chhe-khian2 I e5 lou5-pok8 chhut-khi3 kau3 toa7-lou7 teng2 li5-pa-piN lai5 chio-hou lang5. 
  Chit e5 siau-sit lip8-khek thoan5-khui. Te7 ji7 pai2 chiu7 u7 chit8-ban7 lang5 i2-siong7 lai5 chu7-chip8 thiaN goa2 kang2-to7, chhiu7-a2-kha li5-pa-piN long2 kheh-moa2 kho2-lian5 e5 lang5. Ti7 chiah-e5 kang-chok e5 jit8-chi2 long2-si7 hiah e5 bin7 ou-ou kap chheng7 la5-sam5 lam5-lui2 e5 i-chiuN5 e5 lang5 lai5 thiaN. Goa2 kong2 kui tiam2-cheng, theng3-chiong3 long2 an-cheng7 bo5 kiau2-jiau2 e5 siaN-im, siaN-im e5 toa7, kau3-giah8 hou7 choan5-the2 long2 e7-tit thiaN-tioh8. In ki3-jian5 bo5 u7 ka-ki7 e5 gi7, a2-si7 sim2-mih8 thang siuN7 choe3 ho2--e5 thang pang3-sak, chai sim-lai7 sou2 u7 chhiong-moa2--e5 long2 si7 phaiN2, chiu7 hoaN-hi2 thiaN kong2 u7 chit8-ui7 Ia5-sou, I si7 thiu-hiong3--e5 kap choe7-jin5 e5 peng5-iu2, I lai5 m7-si7 beh chio gi7 lang5, si7 beh chio choe7-jin5 hoe2-kai2. Theng3-chiong3 ko2-jian5 toa7 siu7 kam2-tong7, che7-che7 lang5 lau5 bak8-sai2, hau2-kau3 phiN7-lau5 noa7-tih. Che7-che7 lang5 chin-chiaN3 hoan2-hoe2 chiap-lap8 Chu2 Ia5-sou, au7-lai5 tui3 in e5 sou2-kiaN5 lai5 cheng3-beng5 in ko2-jian5 u7 tit-tioh8 kiu3. 
  Put-liat8-su-tok e5 le2-pai3-tng5 oan5-choan5 ng3 goa2 hong-so2, chong2-si7 peh-siN3 khiok chhin-chhiuN7 iau chhui3-ta e5 him-bou7 Siong7-te3 oah8-mia7 e5 oe7. An2-ni beh chaiN2-iuN7 choe3-nih8? Goa2 chit8-sut-a2 to bo5 tiu-tu5, chi2-koan2 na7 u7 ki-hoe7 chiu7 hong7 Chu2 e5 mia5 lai5 chin3-cheng5. M7-bian2 goa7-ku2 goa2 chiu7 ti7 that-kiu5 e5 chhau2-pou (Bowling Green) khui-khoah e5 sou2-chai7 lai5 pou3-to7. Siong7-te3 ai3 beh choe3-kang, chi7-chui7 e7-thang chou2-tong3 nih8? KaN-gak8 ng3 goa2 koaiN-mng5, A-che2 e5 chhu3 bo5 kau3 thang iong5-un2 le2-pai3-jit8 lai5 chip8-hoe7 si3-hun7-chit8 e5 lang5, an2-ni Siong7-te3 chiu7 hou7 goan2 siuN7-tioh8, lang5 chiu7 chiong chit8-ui7 toa7 that-kiu5-tiuN5 hou7 goan2 eng7, hou7 goa2 ti7 hia thang ng3 chiong-kin7 5000 lang5 lai5 kang2-to7. 
  Goa2 sui-jian5 siu7 tioh8 toa7-kun5 e5 tui3-tek8 si3-bin7 kong-kek, khiok bo5 ti3-kau3 kam2-kak khun3-khou2, hoan2-tng2 kam2-kak u7 kong2 boe7-chhut e5 song2-khoai3, in-ui7 chai ti7 thN-nih8 e5 Chu2-lang5 u7 hoaN-hi2 goa2 e5 hok8-sai7. U7 che7-che7 lang5 lai5 chhoe7 goa2, lai5 chhoe7-kiu5 siok8-leng5 e5 an-ui3 kap chi2-to7. Goa2 siong5-siong5 ti7 jit8-si5 kang2-to7 kui2-na7-pai2, am3-si5 ke3-siok8 tap-hok8 sou2 mng7 e5 bun7-te5, kai2-koat long2-chong2 e5 giau5-gi5 kap khun3-lan5. Na7-si7 goa2 u7 chhiong-moa2 chin-toa7 e5 hoaN-hi2 kap khoai3-lok8. Goa2 siong5-siong5 kam2-kak chit8 le2-pai3 chin khoai3-koe3. Goa2 sit8-chai7 kho2-lian5 ui7-tioh8 hiah e5 thou2-khui3 si5-kan oh koe3 e5 lang5. Chi2-iau3 in thiaN3 Ki-tok, eng7 choan5-pou7 e5 si5-kan lai5 hong7-hian3 hou7 Chu2, in chiu7 be7 chhoe7-tioh8 iu-ut e5 si5-kan. U7 lang5 thiaN tioh8 goa2 kong2 siu7 khun2-tiok8 chiu7 kam2-kak chin ki5-koai3 kiaN-hiaN5, siuN7 kong2 se3-kai3 to i2-keng Ki-tok-hoa3 lah, thai2-tho2 iau2 u7 khun2-pek? Chong2-si7 chin kho2-sioh, ka2-su2 Ki-tok chit-si5 hoaN-hi2 lim5-kau3 te7-chiuN7, I ia7-si7 beh siu7 tioh8 chiong5-chian5 tang5-khoan2 e5 khou2-chhou2. Chi7-chui7 beh ui7-tioh8 I chhut-khi3 thoan5-iong5 hok-im, chiu7 eng3-kai ki5-thai7 cha2 su3-tou5 sou2 tu2-tioh8 e5 thai7-gu7. Chu2 ah! Kiu5 Li2 pi7-pan7 goa2, lai5 eng3-hu3 jim7-ho5 e5 su7-pian3. Kau3 ui7-tioh8 Li2 e5 ian5-kou3 lai5 siu7 lang5 liap8-cho7 phaiN2-oe7, goa2 su7-sit8 chiaN3 chiaN3 eng7 chit e5 choe3 khoai3-lok8, in-ui7 goa2 e5 Chu2-lang5 Li2 cha2-cha2 ia7 i2-keng tai7-seng goa2 siu7-lang5 e5 hui2-pong3. 
  6 
  Chu2-au7 1739 ni5 10 goeh8 goa2 koh kau3 Bi2-kok. Siat-su2 hou7 goa2 tit-tioh8 se3-kai3 chheng-ban7-poe7 e5 ho2-giah8, goa2 ia7 m7-kheng2 hong3-khi3 chit-pai2 e5 chhut-iuN5, goa2 e5 sim kam2-kak chin iu2-ek. Goa2 e7-tit peng5-an ti7 tak8-khoan2 e5 keng2-gu7, Siong7-te3 ai3 goa2 khi3 sim2-mih8 sou2-chai7, goa2 chiu7-khi3; goa2 ng3-bang7 it-seng kam-goan7 choe3 chhut-goa7, tit8-tit8 peng5-an kau3 ThiN-pe7 tau. Goa2 tui3 ti7 kang-chok na2 chhin-chhiuN7 kai2-oaN7 hong-chiam. Pun2 lai5 goa2 e5 sim-seng3 koat-toan3 be7-tit tiam7-tiam7 tiam3-ti7 chit8 e5 phian-phiah e5 te7-hng. Goa2 e5 sim chhin-chhiuN7 hoe2 jiat8-jiat8 teh-tioh8, chhiat-bang7 pian3-kiaN5 Bi2-chiu toa7 chhiu7-na5, thang tit-tioh8 leng5-hun5 lai5 kui Chu2. Tng-si5 Eng-kok kau3-hoe7 siok8-leng5 e5 cheng5-heng5 chin ke7, chin to3-the3, goa2 e5 sim kak-tit chin thong3-khou2. Ah! Kho2-lian5, Chu2 ah! Goan7 Li2 kho2-lian5 Eng-kok kau3-hoe7 e5 cheng5-heng5, che7-che7 hiaN-ti7 chi2-moai7 phian-li7 sin3-tiau5, soan-thoan5 in ka-ki7, peng7 m7-si7 thoan5-iong5 Ia5-sou Ki-tok choe3 Chu2. Chu2-ah! Goan7 Li2 thiaN goa2 khun2-kiu5, kou2-le7 khah choe7 chin7-tiong jiat8-sim e5 lou5-pok8, chhut-khi3 kau3 toa7-lou7-teng2 li5-pa-piN, ti7-hia bian2-kiong2 hiah e5 kho2-lian5 e5 choe7-jin5 jip8-lai5. Goa2 e5 sim sin3 choan5 se3-kai3 si7 goa2 e5 kang-tiuN5, goa2 e5 Chu2-lang5 put-lun7 kio3 goa2 khi3 sim2-mih8 sou2-chai7, goa2 i2-keng chun2-pi7 ho2, chek-si5 thang chin3-cheng5 khi3 thoan5-iong5 I eng2-oah8 e5 hok-im. 
  Khi2-chhou lang5 iau2-si7 chiau3-khoan2 hoan-geng5 goa2, ti7 Eng-kok sou2 tu2-tioh8 e5 hoan2-tui3, hit e5 siau-sit iau2-boe7 thoan5-kau3 Bi2-chiu. Kau3 Liu2-iok, chiu7 ti7 hia tu2-tioh8 lai5 Bi2-kok choe3-chhou e5 hoan2-tui3. Tong-si5 kau3-hoe7 tit8-siok8 Lun5-tun chu2-kau3, in-ui7 an2-ni chiu7 m7-chun2 goa2 su2-iong7 jim7-ho5 to2 chit8-ui7 e5 kang2-tai5. Tui3 an2-ni goa2 chiu7 khi3 kau3 ia2-goa7, ng3 chu7-chip8 ti7 hia e5 theng3-chiong3 2000 goa7 lang5 lai5 choe3 lou7-thian e5 pou3-to7. Goa2 e5 peng5-iu2 u7 thoe3 goa2 chham-siong5 chioh chhi7-cheng3-thiaN be7 seng5-kong, au7-lai5 goa2 chi2-u7 e7-tit tui3 goa2 tiam3 e5 pang5-keng e5 thang-a2, khia7 tiam3 thang-a2 khau2 ng3 ke-lou7 kun5-chiong3 kang2-to7. Goa2 mui2-pai2 eng7 sin e5 ki2-tong7 lai5 choe3-kang, tak8-pai2 to u7 tu2-tioh8 sin e5 chhi3-lian7. Siong7-te3 ti7 ko-seng goa2 e5 i2-cheng5, si5-siong5 seng kang3-ke7 goa2. Goa2 u7-si5 chhin-chhiuN7 siu7 ku2-khi2 kau3 ti7 soaN-teng2, u7-si5 chhin-chhiuN7 hou7 ou-am3 e5 hun5-bu7 sou2 ta3, na7-si7 o-lo2 Chu2, tak8-si5 kap I saN-kap ti7-teh. Choe3 chit8 e5 chin e5 Ki-tok-tou5 si7 goa7-nih8 u7 hok-khi3 e5 su7, ia7-si7 chin sin7-tiong7 e5 su7. Thau5 chit8-pou7 tioh8 phah-chhui3 lan2 e5 sim, sim siu7 choe7 e5 kam2-kak sou2 iuN5-hoa3, tui3 an2-ni tit8-tit8 chau2-kau3 Ki-tok, tau5-kho3 I, lai5 ti3-kau3 chheng-gi7. Lan2 thiaN I2-sek-liat8 lang5 ti7 Ai-kip8 “choe3-kang,” che m7-si7 kan-ta iau-kiu5 in tioh8 choe3 chng-a2, ji5-chhiaN2 si7 kio3 in tioh8 ka-ki7 khioh chha5-chhau2 lai5 sio. Goa2 it-hoat siu7 the5-chhiN2, lan2 thoan5-iong5 Ki-tok e5 hok-im, be7-e7 chhiau-koe3 lan2 ka-ki7 lai7-sim sou2 keng-lek8 hok-im e5 tai7-leng5. Choe3-kang e5 teng2-bin7 iau2-u7 choe7-choe7 chhi3-lian7, chong2-si7 chiah-e5 long2 si7 chin ho2 e5 keng-lek8 thang hou7 lan2 it-hoat hian2-chhut hok-im e5 toa7 koan5-leng5. 
  Goa2 bo5-lun7 kau3 to2-ui7, hok-im e5 leng5-lek8 chiu7 toe3 kau3 hia lai5 hian2-beng5. Goa2 ti7 chia lai5 in2-khi2 chit8 e5 le7: Chu2-au7 1740 ni5 11 goeh8 chhe 2 e5 Chu2-jit8, kang2-to7 cheng5 30 hun, goa2 e5 sim kam2-kak chin chat8 chin loe2-chi3. Boe7 li7-khui goa2 tiam3 e5 sou2-chai7 e5 i2-cheng5, goa2 chi2-u7 phak ti7 Chu2 e5 bin7-cheng5, kong2 goa2 si7 kho2-lian5 e5 choe7-jin5, chin ki5-koai3 Ki-tok keng3-jian5 un-thai7 liau2 goa2 che-iuN7 u7 choe7 pi-chian7 e5 lang5. Goa2 ti7 lou7-nih e5 si5, keng3-ka kak-tit loan2-jiok8. Tng goa2 tah8 chiuN7 kang2-tai5 e5 si5, na7 e7 eng7-tit, goa2 leng5-khou2 ai3 tiam7-tiam7 bo5 kong2-oe7. Na7-si7 khai-si2 kang2-to7 bo5 loa7 ku2, choan5 hoe7-chiong3 long2 kiaN-hiaN5 khi2--lai5, au5-kio3 thi5-khau3 e5 siaN tui3 si3-bin7 hoat-chhut. Goa2 ka-ki7 e5 sim-leng5 toa7 siu7 kam2-tong7, sim7-chi3 kau3 hou7 goa2 ka-ki7 be7-hiau2 koh kong2 sim2-mih8. Goa2 hou7 Siong7-te3 chu5-ai3 e5 kam2-kak ap-to2, tui3 kang2-tai5 loh8--lai5, u7 chit8 ui7 hu7-jin5-lang5 tui3 goa2 kong2: “ChhiaN2 lai5 khoaN3 Siong7-te3 kim-mi5 ui7 goa2 sou2 choe3 e5.” Goa2 khoaN3-kiN3 i e5 cha-bou2-kiaN2 ti7 kek8-toa7 e5 pi-ai thong3-hoe2 e5 tiong-kan, hoah kong2 “Ah! Goa2 e5 Chu2 Ia5-sou ah! Goa2 e5 Chu2 Ia5-sou ah!” Koh u7 chit8 e5 gin2-na2 phak ti7 lau5-thui, chha-put-to khia7 be7 tit8, tit8-tit8 khau3, lang5 mng7 i ui7 sim2-mih8 khau3? I kong2: “Chi7-chui7 e7 bo5 khau3-nih8? Sou2 thiaN tioh8 e5 oe7 chhin-chhiuN7 lai7-to chhak8-jip8 goa2 e5 sim.” Goa2 to3 lai5 kau3-chhu3 to2 tiam3 bin5-chhng5 teng2, ti7 siok-cheng7 e5 tiong-kan siuN7 khi2 thang kiaN thang keng3-poe7 Siong7-te3 hiah toa7 bo5 ti3-chi2, chu7-iu5 chu7-chai7, eng5-iau7 ji5-chhiaN2 iu7 kam-goan7 kang3-loh8 kau3-ti7 pi-bi5--e5 e5 thiaN3. Siong7-te3 Seng3 e5 an-ui3 chhin-chhiuN7 choaN5-chui2 tit8-tit8 chheng3 chhut--lai5, hit e5 se3-bin7 ia7 na2 chun2 hai2-eng2 beng2 koh kin2, hou7 goa2 loan2-jiok8 e5 seng-khu kau3 chha-put-to beh tong3 be7 tiau5. 
  Ti7 goa2 e5 jit8-ki3 siong7, goa2 siong5-siong5 iong7 chit8-ku3 koan3-si3 iong7 e5 oe7: “Kang2-to7 u7 leng5-lek8.” “Leng5-lek8 e5 i3-su3, goa2 jin7 choe3 che7-chio2 si7 sim-leng5 e5 khok-toa7, u7 chit8-chiong2 song2-khoai3 e5 sim-keng2, si7 tui3 teng2-bin7 siuN2-su3 hou7 goa2, hou7 goa2 kong2-oe7 u7 chu7-iu5, ji5-chhiaN2 chheng-chho2 u7 lat8, lang5 thiaN liau2 i2-au7 oe7 siu7 kam2-tong7.” 
  7 
  Chu2-au7 1740 ni5 goa2 kap peng5-iu2 Oe7-su-li2 hoat-seng liau2 chin-li2 kian3-kai2 siong7 e5 mou5-chhat. Oe7--si7 ti7 goa2 khi3 Bi2-kok liau2-au7 bo5 loa7-ku2, chiu7 kap Mou5-ni2-i5-a hiaN-ti7 (Morabians) toan7-choat8 ong2-lai5, khai-si2 thoan5-iong5 kiong5-liat8 e5 A-bi2-ni5-a to7-li2 (Arminian Doctrines), siong-sin3 chu7-iu5 i3-chi3 e5 soat, siang7-si5 i koh tek8-piat8 chu3-tiong7 tat8-kau3 bo5-choe7 e5 oan5-choan5 (Sinless Perfectiong). Chiah-e5 khoaN3-hoat kap goan2 tong-chhou sou2 leng2-siu7 e5 oan5-choan5 siong-hoan2. Goa2 (Hoai5-tek-hui) chhim-sin3 keng2-soan2 e5 to7-li2 (Doctrine of Election). Goa2 si7 an2-ni kong2: “Chi2-u7 kam3-chhat jin5-sim e5 Chu2, hiau2-tit tui3 goa2 thoat-li7 se3-siok8 i2-au7, goa2 thang kiaN e5 sim-leng5 sou2 keng-lek8 e5 khou2-thang3. Choe7-ok e5 hoe5-ek8 hou7 goa2 kak-tit chin sit-taN2, goa2 mi5-jit8 eng7 bak8-sai2 choe3 png7 thun. Na7-si7 goa2 giong2-bong7 goa2 sou2 chhak8 e5 Chu2. (Chu2 e5 si2 si7 ui7 goa2). Goa2 siu7 un tit kiN3 I e5 un-tian2 che-si7 ho5-teng2 e5 chu7-iu5 kap hong-hu3, I e5 chu5-ai3 si7 ho5-teng2 bo5 han7 koh eng2-kiu2, tui3 an2-ni goa2 e5 sim tit-tioh8 an-ui3. Ah! Tui3 ti7 hiah e5 khak-sit8 tit-tioh8 eng3-un2 e5 leng5 e5! In3-ki3 e5 lang5, keng2-soan2 e5 un-hui7 kap eng2 tit po2-siu2 e5 to7-li2 si7 goa7-nih koan5 koh chhim! Goa2 chhim-chhim liah8-choe3 tu5-hui lang5 e7 siong-sin3 ji5-chhiaN2 ka-ki7 the2-hoe7 chiah-e5 tiong7-iau3 e5 chin-li2, i chiu7 boe7-oe7 thoat-li7 ka-ki7. Chi2-u7 chhim-sin3 chiah-e5 chin-li2, ji5-chhiaN2 khak-sit8 chai chaiN2-iuN7 lai5 eng3-iong7 ti7 ka-ki7 e5 sin-chiuN7, i chiah e7 sit8-heng5 ti7 sin3-sim e5 tiong-kan, bo5 ui7-tioh8 ka-ki7 lai5 oah8, lai5 oah8 ti7 Siong7-te3 e5 KiaN2 e5 lai7-bin7. Si7 thiaN3 chhui-pek i khi3 sun7-hok8, peng7 m7-si7 tui3 kiaN-hiaN5 e5 sim. Lan2 ho5-pit tui-chhoe7 lai5 kiu5 ka-ki7 e5 gi7 the5-chhiong3 chu7-iu5 i3-chi3; lan2 i2-keng u7 chit8-e5 ho2 tit bo5 pi2 e5 gi7 thang hiong2-siu7, koh u7 Siong7-te3 beh chiong eng2-oan2 e5 eng5-iau3 ke-thiN hou7 lan2, chiau3 I sou2 hoaN-hi2 e5 ti7 lan2 e5 lai7-bin7 lip8-chi3 kiaN5 tai7-chi3. 
  Goa2 kiaN liau2 ui7-tioh8 chin-li2 siong7 kian3-kai2 e5 put-tong5, chiu7 hou7 hiaN-ti7 pun-khui. Sou2-i2 goa2 siuN7 chiah-e5 ti7 hiaN-ti7 tiong e5 hun-lih8, u7 si5 hou7 goa2 e5 sim chin tam-iu, na7-si7 bo5 kau3-giah8 hou7 goa2 kiaN-hiaN5 ki5-koai3. Cheng3 kau3-su be7-oe7 siuN7 siang7-khoan2 e5 su7, kong2 siang7-khoan2 e5 oe7, kiat-ko2 tong-jian5 si7 hun-lih8. Na7-si7 goan7 Siong7-te3 siuN2-su3 goan2, hou7 goan2 e7 pi2-chhu2 po2-chhi5 seng5-sit8 khun2-chhiat ji5-chhiaN2 pun be7-khui e5 thiaN3 sim, chu7-jian5 goan2 tak8-lang5 u7 ka-ki7 e5 i3-kian3. Ah! Goa2 ho5-teng2 him-bou7 thian-ka! Ti7 hia eng2-oan2 bo5 hun-lih8, ia7 bo5 u7 cheng-chip, tai7-ke chin7-lat8 chhiuN3-koa o-lo2 hit-ui7 che7 ti7 po2-cho7 teng2 e5 iuN5-ko. Goa2 chun2-pi7 lau5 thiaN3 e5 bak8-sai2, goa2 khoai3-lok8 goan7-i3 se2 jim7-ho5 hiaN-ti7 e5 kha. Chin--e5, goa2 goan7-i3 choe3 cheng3-lang5 e5 lou5-pok8. Chu2 sou2 ke-thiN hou7 goa2 e5 chun-kui3, it-hoat hou7 goa2 kam2-kak ka-ki7 put-phoe3. U7-si5 goa2 seN-khi2 iam3-ouN3 ka-ki7 e5 sim. 
  Keh-ni5 goa2 to3-lai5 Eng-kok, pun2 koat-teng7 beh giam5-siu2 tiong-lip8, na7-si7 khoan5-keng2 pek goa2 put tek-put tioh8 kong-khai soan-pou3 goa2 e5 sou2-sin3, peng7 hoan2-tui3 Oe7--si7 sou2 thoan5--e5. Ka-chai3 chit-khoan2 cheng5-keng2 bo5 ku2, goan2 nng7-lang5 chiu7 koh saN ho5-bok8. Goa2 bat sia2 phoe hou7 Oe7-su-li2 (Bi2-i2-bi2, a2-si7 kio3-choe3 Sun5-li2-hoe7 e5 khai-chou2) kong2, “Goa2 sui-jian5 chu2-tiuN tek8-piat8 e5 keng2-soan2, tan7-si7 goa2 chiong Ia5-sou peh8-peh8 sang3 hou7 tak8-e5 lang5. Chhut-chai7 li2 chiong seng3-kiat chu2-tiuN kau3 goa7-nih8 kek8-toan, goa2 chong2-si7 be7 thang tong5-i3 lang5 iau2 oah8 ti7 se3-kan e5 si5, lai7-bin7 e5 choe7-seng3 oe7 thang oan5-choan5 siau-biat8. Tan7-si7 goan7 sou2-u7 e5 cheng-pian7 long2-chong2 theng5-chi2. Hou7 lan2 bo5 kong2 pat8-hang7, chi2-u7 thoan5 Ia5-sou Ki-tok kap I teng3 sip8-ji7-ke3. Che-si7 goa2 e5 koat-sim. Goan7 Chu2 kap li2 e5 leng5 tong5-chai7.” 
  U7 lang5 khou2-khng3 goa2 ka-ki7 siat kau3-phai3, na7-si7 goa2 kian-koat hoan2-tui3 chit-hang7 su7. Goa2 bat sia2-phoe hou7 goa2 e5 peng5-iu2 lai5 piau2-beng5 goa2 e5 sim-chi3 kong2: “Li2 e5 koan-chhat si7 cheng3-khak e5, goa2 m7-goan7 seng5-lip8 chong-phai3, ia7 m7-goan7-i3 ka-ki7 choe3 leng2-siu3. Bo5, goa2 goan7 lang5 e5 mia5, chong-phai3, kap kong-hoe7 long2 sit-pai7; chi2-u7 Ia5-sou Ki-tok si7 it-chhe3, koh si7 chhiong-moa2 it-chhe3! Goa2 siu7 koe3 kau3-giah8 che7 e5 iong3-hou7 chhui-chun, hou7 goa2 kam2-kak thou2-khui3 hui3-khi3. Na7 m7-si7 goa2 hit ui7 thang chheng-hou o-lo2 e5 Chu2 e5 li7-ek, I ai3 goa2 ti7 kun5-chiong3 e5 tiong-kan chhut-hian7, se3-kai3 kim-au7 oh-tit koh thiaN-kiN3 goa2 e5 tai7-chi3 lah.” 
  “Ku7-lang5 si7 ho5-teng2 e5 m7-kam teng3-si2 ti7 sip8-ji7-ke3 teng2, chiu7-si7 i2-keng kiok8-pou7 oaN7-sin e5 sim-su ia7 lan5-tit kang3-loh8 khiam-pi, thoat-li7 chu7-su kap phian-kian3. Lang5 hong3-khi3 koan5-ui7, si7 chap8-hun e5 kou-put-chiong, chi7-chui7 goan7 ti7 kau3-hoe7 kap se3-kai3 e5 bak8-chiu cheng5 kang3 ke7, pi2 choe3 se3 e5 iau2-khah se3. 
  Chong2-si7 che-si7 Ia5-sou e5 kian3-cheng3-jin5 sou2 tek-khak tioh8 hak8-sip8 e5 hak8-kho3. Ah! Goa2 chi2-u7 oh8 chit8-e5 khi2-thau5 na7-tiaN7. Goa2 kam2-kak chu7-iu5, bo5 u7 ka-ki7 e5 ke3-oe7, bo5 sou2 ki5-kiu5, bo5 sou2 ai-oan3; na7-si7 goa2 siong-sin3 ka-ki7 u7 chit8 tui3 tan-sun5 e5 bak8-chiu, chi2-u7 kiu5 kiu3-un e5 khong3-khoah soan-thoan5, chit8-sut-a2 to bo5 ui7-tioh8 ka-ki7 siat-lip8 kau3-hoe7 kap kau3-phai3 e5 i3-su3. Che-si7 goa2 e5 sim chhim-chhim kiaN-ui3 e5. Chi2-u7 chhin-chhiuN7 an2-ni, goa2 tit liau2 peng5-an, chit e5 peng5-an si7 se3-kan-lang5 sou2 m7-chai--e5, si7 cheng-koan5 toat8-li7 e5 lang5 sou2 m7-bat--e5. Hou7 lang5 pai5-thek, siu7 lang5 biau2-si7, chek-pi7 kap hui2-pong3, chiah-e5 tui3 goa2 si7 iu2-ek. Goa2 choe3 chhin-bit8 e5 peng5-iu2 phoe-pheng5 goa2, kap goa2 hun-lih8, hoan2-tng2 hou7 goa2 chhoe7 kau3 hit ui7 peng5-iu2 tiong e5 peng5-iu2 e5 chin7-tiong seng5-sit8. In-ui7 chit-e5 goa2 siu7-liau2 ka3-si7, un2-khng3 ka-ki7 ti7 eng5-iau7 I2-ma2-loe7-li7 eng2-oan2 kong-gi7 e5 lai7-bin7, chap8-hun ti-chiok, in-ui7 chai-iaN2 lang5 e5 sim kap i3-su3 e5 Chu2 hian7-chai7 khoaN3-kiN3 goa2 e5 sim-liam7, chiong-lai5 iau2-ku2 beh ti7 cheng3-lang5 e5 bin7-cheng5 piau2-pek8 goa2 sim-tiong e5 cheng3-tit8.” (i2-siong7 si7 Hoai5-tek-hui sian-siN sia2 hou7 peng5-iu2 e5 phoe-tiong e5 oe7). 
  8 
  Peng5-iu2 in ti7 Bou7-ni2-hui (Moorfild) tah chit8-e5 toa7 pou3-peN5 ti7 hia kang2-to7. Chu2-au7 1742 ni5 Seng3-leng5 kang3-lim5 cheh e5 chiu-ni5 ki3-liam7-jit8, goa2 chhai2-chhu2 chit8-e5 ho2-taN2 e5 heng5-tong7. Hit sou2-chai7 u7 chit8 e5 toa7 kong2-tiuN5, mui2-pai2 tu2-tioh8 cheh-jit8, choan5-tiuN5 chhiong-moa2 chap8-hoe3-thoaN, u7 chau2 kang-ou5--e5, pian3 pa2-hi3--e5, choe3 ka-le2-ang-a2-hi3--e5, chiu7-si7 chap8 hoe gou7-sek long2 chiau5-chng5. Ti7 hit chit8 pai2 goa2 kap kui2-na7 ui7 hiaN-ti7 ti7 hit cha2-khi2 e5 6 tiam2 chiu7 chhut-hoat, ti7 kong2-tiuN5-siong7 keng2 chit8-ui7 tu2 ho2 e5 sou2-chai7, choe3 goan2 ia2-goa7 pou3-to7 e5 kang2-tai5. Chheng-cha2 i2-keng u7 chit8-ban7-goa7 lang5 chu7-chip8 ti7 hia. Goa2 peh-chiuN7 ia2-goa7 e5 kang2-tai5, sim-lai7 kam2-kak chin hoaN-hi2, in-ui7 khoaN3--lai5 chit pai2 goa2 si7 i2-keng chiam3 hong-thau5, pi2 mou5-kui2 tai7-seng he7-chhiu2 kang-chok. Lang5 liam-piN chau2 oa2-lai5 ui5 goa2, goa2 chiu7 eng7 “Mou5-se ti7 khong3-ia2 chaiN2-iuN7 ku2-khi2 choa5, Jin5-chu2 ia7 tek-khak chiau3 an2-ni siu7 ku2-khi2” e5 oe7 ng3-theng3-chiong3 khai-kang2. Choan5-the2 siok-cheng7, in chu3-bak8 khoaN3 goa2, in chu3-sin5 teh thiaN, kau3-boe2 in thi5-khau3 lah. Goa2 tit-tioh8 kou2-le7, e7-pou koh chhut-hoat. Na7-si7 kong-keng2 toa7 pian3 lah, hian7-chai7 kiuh-kiuh-jiong2 hoa7-hoa7-hau2 chin hun7-chap8 chin jiau2-loan7. Phah-kou2--e5, pun5-chhoe--e5, sio2-thiu2-a2, choe3 ka-le2-ang-a2-hi3--e5, tian2-lam2 ia2-siu3--e5, kap ki5-thaN e5 hi3 bo5-ki5 put-iu2, khip-in2 kui-kun5 e5 lang5 tai7-iok u7 nng7-ban7 goa7 lang5. Chin-chiaN3 si7 chhan5-nih8 e5 ngou2-kok i2-keng sek8-lah, thang siu-koah lah, kho2-sioh siu-koah kui Piat8-se-pok, m7-si7 kui hou7 kiu3-siok8 e5 Chu2. 
  Goa2 e5 kang2-tai5 siat ti7 tui3-bin7, khoaN3 khi2--lai5 ho2 chhin-chhiuN7 Po2-lo5 sou2 kong2 chit8-iuN7, siu7 tiau3 lai5 kap I2-hut-sou2 e5 ia2-siu3 chian3-tou3, in-ui7 an2-ni goa2 chiu7 tui3 in toa7-siaN kong2 “Toa7 ah! I2-hut-sou2 e5 A-ti2-bi2”. Choe3 pa2-hi3 e5 lang5 khoaN3-kiN3 kun5-chiong3 li7-khui in, choan2-ng3 tui3 pou3-to7 e5 lang5, chiu7 toa7 siu7-khi3, chiu7 khui-siaN soan-jiong2 chha2-nau7, au7-lai5 chiu7 tui3 goan2 tim3 chhau3-nng7, chioh8-thau5 kap si2-niau. Goan2 chit8-si5 chhin-chhiuN7 seng-khu siu7 pau-ui5 ti7 beng2-sai e5 tiong-kan, na7-si7 toa7 pou7-hun7 e5 theng3-chiong3 iu5-goan5 ke3-siok8 koh chiap-soa3 teh thiaN. Kau3 kiat-sok e5 si5, goa2 koh soan-pou3 kim-am3 beh koh ti7 chia siang7 chit e5 te7-tiam2 koh kang2-ian2. 
  Tng goa2 koh kau3 kong2-tiuN5 e5 si5, goa2 tit-tioh8 chin toa7 e5 kou2-le7, khoaN3-kiN3 i2-keng u7 kui2-na7-chheng ti7 hia teh theng3-hau7, chong2-si7 goa2 u7 gu7-tioh8 koh-khah u7 chou-chit e5 hoan2-khong3. Tui3 kang2-tai5 e5 chiaN3-bin7, u7 chit8 e5 Sat-tan3 e5 thau5-chhiu2 phah-chhiu2, ti7 toa7-hi3-tai5 teng2 ng3 kun5-chiong3 hian3 i thiam2-mi7-lang5 e5 khoe-hai5. Na7-si7 tng in khoaN3-kiN3 goa2 chheng7 ou-phau3 bok8-su-hok8 chiuN7 kang2-tai5 e5 si5, i chiu7 li7-khui i e5 hi3, chau2 koe3-lai5. An2-ni Sat-tan3 toa7 hoat i e5 koan5-ui, lim2 goa2 be7 tiau5 e5 khoan2, tui3 an2-ni hit e5 sio2-thiu2-a2 chiu7 giah8 chit8-ki tng5-tng5 e5 piN, chau2 oa2--lai5, au7-bin7 toe3 chit8-tin7 siu7-khi3 moa2-moa2 bo5 ui7 thang thau2-khui3 chin sit-i3 e5 choe3-hi3-a2. Chit8 e5 gau5 chhia-pun3-tau2 e5 sio2-thiu2 chiu7 khia5 ti7 tang5-phoaN7 e5 keng-thau5-teng2, eng7 piN phah goa2, ji5-chhiaN2 chng-choe3 siuN chhut-lat8 soa3 tui3 keng-thau5-teng2 siak-loh8--lai5. Au7-lai5 in koh thiau-so chit8 e5 bou7-chip8 peng e5 kun-cho5 phah-kou2 lai5 keng-koe3 kun5-chiong3. Goa2 khoaN3-kiN3 in ti7 thau5-cheng5 tui3-bin7 teh lai5, goa2 chiu7 chhiaN2 kun5-chiong3 poah-khui chit8 tiau5 lou7, tai7-ke pai5 choe3 nng7-peng5, kun-cho5 tiam7-tiam7 kiaN5 koe3-khi3, kun5-chiong3 chiah koh hap8-oa2. In sou2-u7 e5 kiau2-jiau2 long2 sit-pai7, chiu7 chu7-chip8 kui kun5, eng7 tek-ko pak8 ki5 ng3 theng3-chiong3 e5 ui7 lai5, na7-si7 kiaN5-oa2 lai5 chhun kui2-na7 chhioh chiu7 kau3-ui7 e5 si5, hut-jian5 in e5 loe7-pou7 hoat-seng cheng-chip ka-ki7 loan7, chiu7 hiat-kak8 ki5, oat8-tng2-sin to5-chau2. Tui3 an2-ni goa2 chiah tit-tioh8 an-cheng7 pou3-to7. Goan2 to3-lai5 kau3 pou3-piN5, goa2 siang-peng5 e5 te7-a2-lai7 te2 moa2 hiah e5 siu7 kam2-tong7 ui7-tioh8 ka-ki7 e5 leng5-hun5 tioh8-kip e5 lang5 sou2 sia2 e5 choa2-toaN-a2, goa2 ti7 kui2-na7-chheng lang5 hoaN-hi2 au5-kio3 o-lo2 Chu2 e5 tiong-kan sui5-tiuN sui5-tiuN thak8 hou7 tai7-ke thiaN. Keh-jit8 goa2 siu7 chhiaN2 kau3 ti7 Ma2-li7-lai5-pho e5 toa7 chhau2-pou (Marylebone Fields), ti7 hia si7 phah kun5-thau5, kap keng3-ki e5 lang5 sou2 chu7-chip8 e5 sou2-chai7. Goa2 khoaN3-kiN3 u7 che7-che7 lang5 chu7-chip8, chiu7 eng7 “Goa2 bo5 liah8 hok-im choe3 kian3-siau3, che hok-im pun2 si7 Siong7-te3 e5 toa7 koan5-leng5, beh kiu3 it-chhe3 siong-sin3 e5 lang5” (Lo5-ma2 1:16). 
  Goa2 sou2 khia7 e5 kang2-tai5 si7 chap8-hun bo5 chai7, mui2-pai2 kiaN5 tin2-tang7 e5 si5, io5-io5 pai2-pai2 lok8-lok8-hian2 beh peng2-koe3 e5 khoan2. Tui3-tek8 khoaN3-chhut chit e5 gui5-hiam2 chiu7 thiau-ti5 e-kheh kin7 kang2-tai5 e5 lang5, kai-chai3 goa2 long2 bo5 siu7 hai7. Tng goa2 li7-khui kang2-tai5, kiaN5 ng3 be2-chhia e5 si5, kak-tit au7-bin7 u7 lang5 eng7 sim2-mih8 lai5 khap8-tioh8 goa2 e5 bo7-a2 kap thau5-mng5 e5 khoan2-sit, goa2 kin2 oat8-thau5 koe3-lai5 khoaN3, chiah chai tui3-bin7 u7 chit8 e5 lang5 chhiu2 giah8 kiam3, i e5 kiam3-boe2 tu2-tu2 tui3 goa2 e5 pin3-piN chhak8--lai5. Kai-chai3 u7 pat8-lang5 khoaN3-kiN3, eng7 koaiN2-a2 phah ka-lauh8 hit ki kiam3. Kun5-chiong3 khoaN3 hit e5 khoan2-sit toa7 siu7-khi3, chiu7 kui-kun5 khi2-lai5 kong-kek hit e5 giah8-kiam3 e5 lang5, siat-su2 na7 m7-si7 goa2 e5 peng5-iu2 kiu5-cheng5, hit e5 lang5 khiong2-kiaN e7 siu7 cheng3-lang5 phah chin thiam2. 
  Goa2 chit8 sut-a2 to bo5 lun2-neh sit-taN2, keh-jit8 koh khi3 hit e5 goan5-ui7. Tui3-tek8 koh lai5 soan-jiong2, khiong2-hek, na7-si7 long2 bo5 kong-hau7. U7 chit8 e5 lang5 pi2 pat8-lang5 koh-khah hiong5-ok, peh-chiuN7 oa2-kin7 kang2-tai5 e5 chhiu7-a2, choe3-chhut phaiN2-khoaN3 e5 heng5-hai5. Khi2-thau5 goa2 bo5 tiuN-ti5 tioh8 chit8-kiaN, goa2 siuN7 sat-tan3 hian7-chai7 bi7-bian2 thai3-koe3-thau5 lah. Kau3 goa2 sim an-tiaN7 e5 si5, goa2 chiu7 khou2-khng3 cheng3-lang5 kong2, lin2 ki3-jian5 chhin-bak8 khoaN3-kiN3 chit-khoan2 e5 cheng5-heng5, chiu7 e7 chu7-toan3 goa2 tui3 ti7 lang5 e5 phoaN3-toan3 hit e5 oe7 si7 chho3-gou7 a2 m7-si7. Chiau3-tioh8 keng3-khian5 e5 Hok-ni2 Chu2-kau3 (Bishop Hall) e5 oe7 kong2, “Chhut-chai7 lang5 ka-ki7 e5 si5, lang5 si7 poaN3 kui2 poaN3 khim5-siu3,” tui3 an2-ni choan5-tiuN5 tiong5-sin siok-cheng7. Goa2 jiat8-seng5 khoan3-bian2 in, jian5-au7 kap goa2 e5 tang5-phoaN7 to3-lai5 pou3-piN5. Goan2 chiu7 ti7 hia lai5 long2 thak8 sia2 hou7 goa2 e5 choa2-toaN, lai5 kiat-sok chit e5 cheh-jit8 e5 kang-chok, kui2-na7 chheng lang5 chu7-hoe7 o-lo2 kam2-sia7 Siong7-te3. 
  Goa2 ti7 chia beh tek8-piat8 the5-khi2 chit8-hang7 kek8 chhu3-bi7 e5 su7. Chiu7-si7 tng-ti7 goa2 teh kang2-ian2 e5 si5, tak8-pai2 u7 chin-che7 gin2-na2 hoaN-hi2 ui5-ui5 lai5 che7 ti7 tai5-a2 e5 kia7-a2-teng2, pang-chan7 theh8 theng3-chiong3 e5 choa2-tiau5-a2. In tng ti7 kiau2-jiau2 hoah-hiam3 e5 tiong-kan in chiong5-lai5 long2 m7-bat piau2-si7 kiaN-hiaN5 beh chau2. Mui2-pai2 goa2 siu7 phah e5 si5, in long2 giah8-khi2 lau5 bak8-sai2 se3-se3 e5 bak8-chiu khoaN3 goa2, na2 chhin-chhiuN7 in ng3-bang7 e7-tit thoe3 goa2 hou7 lang5 phah. Chit-pai2 e5 pou3-to7 tit-tioh8 350 goa7 lang5 hoan2-hoe2. 
  9 
  Chu2-au7 1769 ni5 goa2 te7 13 pai2 koe3-iuN5 khi3 Bi2-kok, kau3 tak8 sou2-chai7 kang2-to7, moa2-moa2 tit-tioh8 Siong7-te3 chiok-hok. Keh-ni5 ng3 tang-peng5 pou3-to7, lou7 keng-koe3 Ai3-sai3-tek (Exeter), tit-tioh8 tong-te7 e5 lang5 kian-i3 e5 pheng3-chhiaN2, sui5-si5 ti7 lou7-thian khai-hoe7. U7 lang5 khoaN3-kiN3 goa2 ia3-sian7 e5 cheng5-heng5, khou2-khng3 goa2 hioh-khun3, m7-thang koh kong2 to7-li2. Goa2 in3 kong2: “Sit8-chai7” oat8-tng2-sin, goa2 siang-chhiu2 hap8-chiuN2 kiong2-chhiu2 giah8-bak8 ng3 thiN kong2: “Chu2 Ia5-sou ah! Goa2 in-ui7 Li2 e5 kang-chok lai5 ia3-sian7, chong2-si7 peng7 m7-si7 pin5-toaN7 ti7 li2 e5 kang. Siat-su2 goa2 e5 lou7 iau2-boe7 chau2 oan5, kiu5 Li2 hou7 goa2 koh chit8-pai2 ti7 ia2-goa7 ui7-tioh8 Li2 kong2-oe7, kian3-cheng3 li2 e5 chin-li2, ji5-au7 to3-khi3 thiN-nih.” Jian5-au7 goa2 tai7-iok kong2 nng7-tiam2 cheng, kam2-kak hui-siong5 ia3-sian7. Che-si7 goa2 choe3-au7 e5 kang2-to7. 
  10 
  Hoai5-tek-hui sian-siN si7 kin7-tai7 siang7 tai7-seng chhai2-eng7 ia2-goa7 thoan5-to7 e5 lang5, i eng7 lou7-thian pou3-to7 lai5 kiat-sok i e5 kang-chok, sit8-chai7 si7 chin tu2-ho2. Chhin-bak8 khoaN3-tioh8 i hit-jit8 e5 cheng5-heng5 e5 lang5 kian3-cheng3 kong2: “I tui3 cho7-sek khi2-lai5 khia7 e5 si5. I e5 bin7-mau7 i2-keng si7 chit8-phiN kek8 u7 leng5-lek8 e5 to7-li2. I e5 bin7-mau7 chiau-chui7, bin7-sek chheN-peh8, hian2-si7 thiN-teng2 e5 kng ti7 i soe-lam2 e5 sin-the2-nih8 hoat-chhut. Chiah-e5 kam2-tong7 lang5 kek8-chhim. Sim-leng5 sui-jian5 goan7-i3, na7-si7 jiok8-the2 i2-keng tong3-be7-tiau5. I khia7 khi2-lai5 tiam7-tiam7 kui2-na7 hun-cheng ku2 bo5 kong2-oe7. Au7-lai5 chiah khui-chhui3 kong2: “Goa2 chiaN3-chiaN3 si7 theng3-hau7 Siong7-te3 e5 si-un pang-chan7, in-ui7 goa2 chhim-chai I beh koh chit8-pai2 hu5-chhi5 goa2, hou7 goa2 e7 hong7 I e5 mia5 kong2-oe7.” I ko2-jian5 thoan5-chhut chit8-phiN kek8-ho2 e5 siau-sit (soat-kau3). Hit e5 soa3-boe2 tai7-khai3 si7 kong2 an2-ni: “Goa2 (chi2 Hoai5-tek-hui pun2-sin) beh khi3 lah, beh khi3 hiong2-siu7 chit8 ui7 i2-keng u7-pi7 liau2 ho2 e5 an-hioh; Goa2 e5 jit8-thau5 i2-keng chiuN7-khi2--lai5, tui3 thiN phou2-chio3 che7-che7 lang5, hian7-chai7 khoai3 beh loh8 lah,....m7-si7, eng2-oan2 be7-e7 an2-ni, si7 tian-to3 khoai3 beh seng-koan5 kau3 be7 hui2-hoai7 eng5-iau7 e5 kek8-koan5. Goa2 pi2 che7-che7 lang5 ti7 te7-chiuN7 oah8 khah ku2,......Goa2 e5 jiok8-the2 sui-jian5 soe-lam2, na7-si7 goa2 e5 leng5 khiok si7 iong2-chong3. Goa2 ho5-teng2 goan7-i3 eng2-oan2 oah8 teh lai5 thoan5-iong5 Ki-tok, tan7-si7 goa2 khi3, si7 kap I tong5-chai7. Goa2 e5 it-seng si7 ho5-teng2 e5 te2 koh chiam7-si5, kap pai5 ti7 goa2 bak8-cheng5 toa7 ji5-chhiaN2 boe7 oan5-seng5 kang-chok pi2-kau3 khi2-lai5, chin-si7 toan2-chhiok, na7-si7 goa2 it-tan3 li7-khui se3-kan, peng5-an e5 Siong7-te3 tek-khak beh koan3-kou3 lin2, in-ui7 kin-a2-jit8 koan-sim siok8 thiN-teng2 e5 su7 e5 lang5 si7 ho5-teng2 e5 hi-han2.” 
  Ti7 hit-am3 toa7-khui3 chhoan2 e5 peN7 koh hoat, hou-khip kan-lan5. Keh cha2-khi2 6 tiam2 chiu7 li7-khui se3-kan to3-khi3 thiN-nih8. Si7 ti7 Chu2-au7 1770 ni5 9 geh8 30 jit8, hiong2-siu7 56 hoe3. 
  11 
  Hoai5-tek-hui si7 tui3 Su3-tou5 i2-au7 kau3-taN lan5 tit u7 e5 toa7 thoan5-to7-chia2. Kham-tit chheng choe3 “chit8-ki jiat8-liat8 chhan3-lan7 e5 hoe2-pe2” ti7 18 se3-ki2 e5 Eng-kok siok8-leng5 e5 su7 chin-ke7 chin tui7-loh8. Na7-si7 kin7-kin7 ti7 i choe3-kang e5 30 goa7 ni5 ku2, chiu7 chiong kok lai7 siok8-leng5 e5 cheng5-heng5 toa7 pian3, heng-khi2 toa7-kng lai5 pian3-chio3 chit e5 ou-am3 e5 si5-tai7, ban2-kiu3 liau2 Eng-kok e5 un7-mia7. I piaN3-mia7 choe3-kang, m7-kaN2 chit8-bak8 nih ku2 lai5 be7-ki3-tit Siong7-te3 kau-tai3 seng3 e5 chit. I ti7 kui2 le2-pai3 ku2 e5 sou2 choe3, chiu7 pi2 pat8-lang5 chit8-ni5 e5 sou2-choe3 khah che7, 30 goa7 ni5 ku2 m7-kaN2 chit8-jit8 pin5-toaN7. Che7-che7 ni5 ku2 siong5-siong5 mui2 le2-pai3 hiong3 kui2-na7-chheng e5 theng3-chiong3 lai5 kong2 to7-li2 tui3 40 tiam2-cheng kau3 60 tiam2-cheng e5 ku2. Kang-chok au7 bo5 hioh-khun3, ti7 chhu3-nih8 ke3-siok8 ki5-to2, thoe3 lang5 kiu5, a2-si7 gim5-si thak8-keng, che7-che7 lang5 tui3 i lai5 peh8-peh8 tit-tioh8 hok-im. Bok8-koai3 lang5 o-lo2 i kong2 “Chai5-tek e5 lam5-chu2 che7-che7, na7-si7 tok8-tok8 li2 iaN5-koe3 it-chhe3.” TaN i leng5-lek8 e5 pi3-koat chai7 ti7 to2-ui7? Chiu7-si7 chai7 ti7 jiat8-ai3 leng5-hun5. Tng i ng3 choe7-jin5 kong2-oe7 e5 si5, i siong5-siong5 lau5 bak8-sai2. I e5 thi5-khau3 kam2-tong7 lang5 chin chhim, chio2-chio2 lang5 hoan2-khong3. I kong2 “Lin2 chek-pi7 goa2 siong5-siong5 khau3, na7-si7 goa2 chaiN2-iuN7 e7 tit kim3-chi2 bo5 khau3 nih8? Lin2 be7 si2 e5 leng5-hun5 i2-keng ti7 hui2-biat8 e5 lip8-kiN5, na7-si7 lin2 ka-ki7 m7-chai thang ai-chham2 thi5-khau3. Lin2 tioh8 chai lin2 kho2-leng5 chiu7-si7 thiaN choe3-au7 chit8-phiN e5 to7-li2, i2-au7 koh bo5 u7 ki-hoe7 thang chiap-siu7 Ki-tok lah!” 
  Bi2-i2-bi2 hoe7 (Sun5-li2-hoe7) e5 Oe7-su-li2 Iok-han7 kian3-cheng3 kong2 “Sou2 su3 e5 Seng3-leng5 chiong Siong7-te3 e5 thiaN3 koan3-ak ti7 i e5 sim, hou7 i tui3 lang5 moa2-moa2 u7 un-jiu5 ho5-peng5 bo5 phian-su e5 thiaN3. Tui3 chit e5 chheng3-chhut oang-oang lau5 e5 khau2-chai5, lau5 kau3 theng3-chiong3 e5 sim-pang5, ti3-kau3 hou7 tai7-ke toa7 siu7 kam2-tong7, hou7 ngi7-sim e5 choe7-jin5 oh-tit ti2-khong3. Chit e5 thiaN3-sim si5-siong5 hou7 i e5 thau5-khak chhin-chhiuN7 chui2-ti5, bak8-chiu na2-chun2 bak8-sai2 e5 chui2-choaN5.” 
</CL>
<HL>

1 
市長來巡視學校e5日到lah，學校整頓到真清氣，學生攏排列迎接。Hit日講歡迎詞--e5猶原揀著我，我e5名叫做Hoai5-tek-hui。我是一個歹命囡仔，我出世ti7 主後1714年12月14日，ti7英國Kat-lo5 su-tek (Gloucester)城e5貝爾旅館（Bell Inn）內。二歲e5時就無父，老母守寡，kap其餘e5兄弟一家共8個人。旅館經營了未起色，8年後我e5老母就koh重婚。因為家庭散hiong到 12 歲老母chiah送我入預備學校。因為人認定我有雄辯gau5講話e5才，所以每年攏是揀我講歡迎詞。Koh一面我真好記持，gau5 學牧師閱唸祈禱文，然後向同學來作禮拜結束e5款式來掠做心適，到尾hou7 學校逼退學。Hit時 15 歲，倒來青藍色e5圍su裙仔 ha5-leh就幫贊老母掃塗腳，jiu5地板，做顧客雜差仔 e5 囡仔工。有一擺去Bu-nai su-tok (Bristol) chhoe7 阮兄哥。Ti7 hia 聽牧師講道，不只hou7 我感激，tui3 hit 時起頭擺得著心內屬靈e5 印象。Tui3 an2-ni 我倒來就將戲劇kap無路用e5 冊攏放hiat8-kak8，專心學寫講演e5 文章。從前e5生活kap習慣我覺得真無滋味。Che m7是講我已經有甚物深刻屬靈e5經驗。是一時想備辦將來ai3做一個傳教家na7-tiaN7。 
到18 歲e5時感謝主hou7我得著一個機會thang做苦學生，半做工半讀冊e5 路就去入牛津大學。起頭一年久真平常漸漸經過，所有e5時間攏用ti7 學課，卻bat讀外冊。Ti7 所讀e5外冊中羅--氏所著e5《嚴肅e5呼召》（Law’s Serious Call to the Unconverted）hit本是我siang7熱心愛讀e5冊。Hit時ti7 牛津大學有幾位同學，經常ti7 彼此e5睏房內聚會，祈禱研究討論。Chiah-e5 代誌已經實行了幾若年。衛斯理 in 兄弟約翰kap查理（John and Charles Wesley）是這個細細e5團體e5領袖。In受同學e5冷笑譏刺，ka7 in號濟濟名。有時叫in做「聖潔團」（Holy Club），「敬虔團」（Godly Club），抑是「聖經咒蟲」（Bible Moths），kap「循規者」（Methodists）。當我入學e5時，這個集會只有chhun 5、6 個人na7-tiaN7。 人更體in做「循規者」，是因為in e5 生活太規律化。每月peh餅守晚餐，常常去探問病人，抑是監犯。 
我真希望ai3加入這個聚會，但是m7 kap in 相bat，而且一時又無人thang介紹就無法度thang加入。隔一年後有一個特別e5 機會，我就kap查理衛斯理（Charles Wesley）熟悉。有一日有一個散hiong婦人人厭世去自殺，幸得自殺無死，我就寫一張批請ti7 阮校內teh賣蘋果e5老婦人人提hou7衛斯理先生，請in去探訪hit 個婦人人。也叫hit 個老阿婆m7-thang講我e5名，無扑算hit個阿婆煞將我e5名ka7 in講。查理過去bat 聽見我也bat去探監獄e5犯人，也參加教區e5聖餐，koh時常bat遇見我家己一個teh散步，tui3 an2-ni伊歡喜接受我e5批，續叫hit 個老阿婆來招我相kap ti7 明仔日做夥食中畫頓。我e5心tu2-tu2欣慕ai3得著有屬靈e5朋友。伊也真快就知我是這個意思，就送我一本法蘭克所著e5《論m7驚人》（Franke’s Treatise Against the Fear of Man）kap《教牧e5忠告》（The County Parson’s Advice to His Parishioners）這兩本冊。隔了無偌久，就koh hou7我一本《神e5活命ti7人e5內面》（The Life of God in the Soul of Man）。我從來 m7知甚物是真實e5敬虔，直到上帝將這本好e5 冊送到我手裡我chiah知。神liam-piN指示我，真實e5敬虔就是人kap神e5連合，是基督e5 款式成做ti7 咱e5內面。這時我chiah曉悟人的確著成做一個創造e5人。親像hit e5 撒馬利亞e5婦人人一樣。 我寫批hou7我e5 親戚，ka7 in講這個事，ka7 in講我已經得著重頭生，也實在有重頭生e5恩賜。In攏掠我做發狂。 
2 
Tui3 an2-ni 我就開始有規律e5生活，m7愛扑損一屑仔時間。不論 in去探病人，抑是幫贊散hiong人，參加in一切e5活動，心內感覺真爽快。總是好光景無thang久，免偌久，破病鬼不時來交纏，致到我著暫時停止一切e5活動。但是我對一切e5救恩卻一發清楚，也領導一位同學歸主。 
阮這班極小數敬虔e5同學當然常遇著人反對。衛斯理in兄弟仔代先公開承認基督。我真自愧，起頭我m7敢ti7公共e5所在hou7人看見我kap in兄弟仔交陪。有一擺我beh去chhoe7查理，看著同學tui3 hit爿teh來beh tui3伊門口過，我就假無意越tui3邊仔m7敢叫查理e5名。這款卑鄙thang見笑 e5心kap態度，卻無偌久就漸漸無去，後來我就勇敢若衛斯理in兄弟一樣。總是iau2-ku2 boe7會脫離尼哥底母式e5照舊用暗時才來kap in聚集。 
有偌濟同學tu2著試煉到手e5時攏離開阮去。對督學e5反對也濟濟同學kiu去。「愛慕人e5 o-lo2，較過頭ti7愛慕tui3神來e5 o-lo2，kap一種卑鄙屈服性驚人藐視看輕e5心，致到hou7濟濟人反背棄捨阮。」我(Hoai5-tek-hui)是一個散hiong e5苦學生，tui3加入循規團kap衛斯理in往來以後，koh 較是受人種種e5侮辱。我常常受人tim3 la5-sam5物，有e5剝削我e5工錢，有兩位我知己e5朋友，看見我決心負起十字架beh跟toe3基督，就掠我做thang見笑--e5，到尾竟然放sak我。連院長也常常hang2-hoah我。甚至有一擺haN2講beh ka7我革出學。講我若koh繼續去探病人，散hiong e5人的確 m7 放我煞。我起頭聽了真驚，就屈服這個威嚇，但是免koh偌久我就koh好膽起--來，就照常koh為主工作。佳哉有一位真仁慈e5導師（指導e5先生）常常用冊借--我，對我極好情意，從來m7-bat反對我e5工作，不過伊是講我對信仰有較過頭熱心。 
我ti7 Kat-lo5-su-tek e5親友，tui3我寫批hou7 in知我有改變了後，in真gong5-ngiah8 驚惶，對我生出強烈e5偏見，甚至有人講我是起痟。但是我掠chiah-e5做細細e5試煉反轉是有利益我。免偌久我就發現著人為著主e5名來離開父母、某子，抑是田園厝宅--e5，無m7-beh得著百倍e5報賞。 
3 
當時我e5心境，tui3我頭擺醒悟以後，我感覺有一種特別e5枵嘴礁，欣慕耶穌基督e5謙遜，koh好親像基甸對Sou3-kat e5人講「我就beh用曠野e5刺kap刺仔扑傷lin2 e5肉。」 神照樣也用各種強烈e5試驗來教示引chhoa7我。本來我親近神e5時常常是感覺真甜蜜真美好。Chiah-e5安慰免偌久神攏收起--來，反轉用thang驚--e5來壓倒我。我請教我e5朋友查理衛斯理，伊苦勸我著儆醒謹守，hou7我一本參考書就是Kheng2-poe5 To-ma2 e5 《效法基督》（The Imitation of Christ By Thomas a3 Kempis）。這種驚惶 e5重擔著漸增加，hou7我失去所有默想e5能力，甚至思想e5能力都感覺遲鈍去。只有神上帝知影，有濟濟擺我長長暝倒ti7 眠床頂，為著所感覺e5重擔，haiN-haiN-chhan無煞。歸日、歸禮拜，我仆落ti7地面，求上帝hou7我自由，拯救我脫離tui3地獄裡出--來hit款驕傲e5思想，hiah e5思想常常kheh入來我e5頭腦裡，來紛亂我e5心緒。Hou7我生起自愛、照家己e5意思、驕傲、嫉妒，直直輪流來攪擾我，總是我決心beh贏過chiah-e5。Che樣經過了幾若月日，我猶原發現驕傲也是照舊摻入ti7 我e5 思想，差不多一切e5言語動作伊都攏總有ti7 hit濟濟內面。Ti7這款心無清無歡喜e5下面，有一日讀著柯--氏著e5《屬靈e5戰爭》（Custauza’s Spiritual Combat）內面e5一段話講：「凡若beh治死家己e5意志e5人，hit e5困難是親像beh hou7印地安人悔改e5 oh。」Tui3 an2-ni我就家己關tiam3讀冊房內，決意家己關tiam3 hia，直到我會ti7凡事只有用上帝e5榮耀做目的，現在撒旦裝做光明e5天使來--lah。伊主要e5方向是beh chhoa7我入 ti7一種肅靜e5光景，每每當聖靈好e5思想抑是信念囥ti7我心中e5時，撒旦常常來將hiah e5 ka7 伊sak到極端。比並講我ti7日記愛記我有用偌濟錢，撒旦就來試探我，ai3我m7-thang記日記。柯--氏苦勸我勸我較mai3講話，撒旦就講我應該著完全mai3講話。我本來最熱心勸勉同伴。現在竟然通暝坐ti7 hia，也無講半句話。柯--氏講著試用安靜e5反省來聽候上帝e5時，撒旦就koh來ka7我講，的確著放棄一切e5形式，甚至m7-thang 開聲祈禱。若是每擺當事情演變到極端e5時，上帝攏有將我e5錯誤指明hou7我看。Koh將伊e5靈指示引chhoa7我一條逃避e5路。 
我差不多有 6禮拜e5久，家己關ti7讀冊房內。現在koh得著暗示，beh實行koh較嚴格e5制慾。我每禮拜禁食倆擺，我e5穿插是真樸素。我想一個懺悔e5人頭毛m7應該抹油。我掛羊毛e5手套，穿有補e5衫，穿am-cham e5皮鞋。自早我就知十分明白上帝e5國，不在lim食若是我堅決beh實行chiah-e5事，自願放sak家己，因為我想做chiah-e5會幫贊我進步ti7屬靈e5活命。到這時我已經放sak我e5一切，koh無有甚物 thang放sak lah。除非放棄共同e5聚會，kap離開棄sak敬虔e5朋友。我已經無記日記lah，無出聲祈禱lah，也m7探病人kap囚犯lah。現在koh來一個暗示，ai3我為著基督e5緣故離開我e5敬虔e5朋友。好，我也決意beh反背棄sak in。隔日我m7去參加眾兄弟拜三e5禁食，反轉出去到野外，家己一個默禱。我也m7赴暗時e5聚會。隔早起koh m7 照約kap查理衛斯理相kap食早起頓。Tui3 chiah-e5 事hou7衛斯理發生giau5疑lah。伊來到我e5房間，真快發現我e5款式，緊將我e5危險ka7我講，而且介紹我kap衛斯理約翰（John Wesley）相bat，因為伊ti7 屬靈e5活命上比較較有經驗。我kap約翰講話，伊苦勸我恢復我從前一切e5活動，總是絕對 m7-thang倚靠chiah-e5行為。最後tui3 ti7伊好e5忠告，就得著tui3撒旦e5詭計中受拯救出--來。 
雖然是an2-ni我絕對be7會逃避chiah-e5家己加添e5刑罰。Tui3 ti7我家己久久苦楚家己，致到hou7 我e5體力大大衰弱。甚至到尾煞無力thang爬樓梯。我hit時不得已著通知hit位仁慈e5導師，tui3伊出錢聘請醫生來看--我。同學得著thang攻擊e5柄，就真得意大聲喊喝，講，「看ah！伊e5禁食得著甚物結果。」總是我心內家己自慰，身軀雖然消瘦，但是我e5靈命卻反轉加強。我為著an2-ni病倒ti7床nih8 40外日久，我感覺是上帝所hou7我榮光e5見蹟，經過久久e5冷靜失意，但是到尾得著主榮光e5 thau2放。悲哀e5人已經過去，如今就大大明白tiam3-ti7主內面e5歡喜快樂到底是甚物。經過受棄sak kap試煉烏暗e5暝了後，就koh遠遠看著hit粒也若準有看著，也若準無看著，有時hou7雲kham3--leh，有時出現出來e5光星，ah！重新出現lah！若準天光早向望e5啟明星，koh一擺燦爛光照ti7我心中lah！ 
4 
主後 1737 年我常常接著衛斯理in兄弟tui3美國寄來hou7我e5批。Ka7我講Kiau-ti-a chiu (Georgia) e5工作。Tui3 hit時起我就生起熱熱ai3出國e5心，向望thang ti7 hia幫贊in做工。我就謝絕一切e5招請決意beh去美洲。到查理倒來倫敦了後，更koh較催促我離開英國去美國。約翰也寫批來請我去同工。Ti7寄--來e5批中描寫in e5工作狀況，然後講：「只有Tat8-la-mou5-the5 (Mr. Delamotte) kap我ti7 chia，直直聽候到上帝感動伊e5奴僕e5心，到hou7 hiah e5人甘願將in e5性命交代ti7伊e5手，進前來幫贊阮。Hoai5-tek-hui君，你若是神所beh感動所愛差遣e5人，你beh怎樣來答應上帝nih8？你若問我，有甚物收入抑無？有物thang 食，有衫thang穿，有厝thang住，這是你e5主所無--e5，但是有永遠be7衰退be7敗壞榮光e5冕旒。」我讀了chiah-e5話，我e5心內親像teh tio5跳e5歡喜。其餘iau2有濟濟環境，tu2-tu2配合hou7我一發清楚明白我所著行e5路。頭一項衛斯理是我至好e5朋友。美國喬治亞州是一個真幼稚e5殖民地。政府真關心hit個地方e5福利，而且附近聽講有真濟印地安（紅色 e5 番仔）人。坐船過洋e5事照我（Hoai5-tek-hui）e5身軀大概無要緊。經過十二分e5深想祈禱e5結果，我就決心出發去美國喬治亞州。我深知若kap我e5親戚參詳穩當會受阻擋，致到be7得實行。因為an2-ni我就只有用批通知in na7-tiaN7。
無扑算到倫敦，才知離出發e5期間iau2真久，就利用這個時間ti7逐所在做工。我ti7逐所在講「Ti7基督耶穌nih8重頭生e5性質kap需要，」tui3這篇道理有點著Kat-lo5-su-tek, Put-liat8-su-tok，kap倫敦chiah-e5教會復興e5火。我開始採取一種工作形式，後來終身照an2-ni去行，透尾 m7-bat貧憚。這種形式需要消磨真濟體力kap腦力，有時致到我e5身軀teh beh擋be7 tiau5。朋友常常苦勸我著寶惜家己，總是我常常應講「我寧可甘願用盡，m7願he7 teh臭爛。Ti7上帝所賜e5時間內，決斷m7准閒閒來歡喜，快活，戲hiauh，thit-tho5。」 
Ti7主後 1737年12月我坐「Gui7-tak8-kek lun5」(Whittaker)頭擺到美國。 
5 
我ti7美國chiah有4月日，就koh倒轉來英國，一面為著辦理一寡必要e5手續，另外一面有負擔ai3 ti7 Kiat-ti-a開辦孤兒院，向望倒來會thang得著幫贊。到倒來英國了後，才發現情勢大變換，有濟濟傳教家看我做對敵，只有極少數e5講壇准我講。最第一hou7教界一般e5傳教者無歡喜e5，就是講我違反在來e5教規，照朋友e5要求，ti7 in e5家庭來講演開拆聖經。這項事就有歷史以來boe7 bat有an2-ni，決斷be7得容允。 因為an2-ni我ti7倫敦將近一月日，be7得上台來講道。Siang7款也發生ti7 Pit-liat8-su-tok，ti7 hia兩禮拜久iau2-ku2無機會。只有Niu2-kai3 (Newgate)監獄e5看守准我對監犯來傳道，總是市長又出來干涉，致到監獄e5門路也關去。 
我e5朋友苦勸我無必要koh倒轉去美國做工，對我講：「何必著出國nih8？這所在kiam2無印地安人？假使你有意ai3引chhoa7印地安人反悔，Kheng3-su-ou (Kingswood)附近 Put-liat8-su-tok，有夠額濟e5礦伕可以拯救ah！」我想講有影，講台m7肯hou7我講道，但是可憐e5礦伕因為欠缺知bat就沉淪，我就去hia，企ti7細細e5山崙仔頂向200外個礦伕來講道理。感謝o-lo2上帝，替我除去一切e5阻擋ka7我開路，我就決心到野外去做工。我想這款工作，或者就是學創造e5 主宰e5方法。伊將大山做伊e5講台，向空中來廣播伊e5聲音，猶太人拒絕伊e5福音，伊就差遣伊e5奴僕出去到大路頂籬笆邊來招呼人。 
這個消息立刻傳開。第二擺就有一萬人以上來聚集聽我講道，樹仔腳籬笆邊攏kheh滿可憐e5人。Ti7 chiah-e5 工作e5日子攏是hiah e5面烏烏kap穿la5-sam5 襤褸e5衣裳e5人來聽。我講歸點鐘，聽眾攏安靜無攪擾e5聲音，聲音e5大，夠額hou7全體攏會得聽著。In既然無有家己e5義，抑是甚物 thang想做好--e5 thang放sak，知心內所有充滿--e5攏是歹，就歡喜聽講有一位耶穌，伊是抽餉--e5 kap罪人e5朋友，伊來m7是beh招義人，是beh招罪人悔改。聽眾果然大受感動，濟濟人流目屎，哮到鼻流瀾滴。濟濟人真正反悔接納主耶穌，後來tui3 in e5所行來證明 in果然有得著救。 
Put-liat8-su-tok e5禮拜堂完全向我封鎖，總是百姓卻親像枵嘴礁e5欣慕上帝活命e5話。An2-ni beh怎樣做nih8？我一屑仔都無躊躇，只管若有機會就奉主e5名來進前。M7免偌久我就ti7踢球e5草埔（Bowling Green）開闊e5所在來佈道。上帝ai3 beh做工，是誰會thang阻擋nih8？監獄向我關門，阿姊e5厝無夠thang容允禮拜日來集會四分一e5人，an2-ni 上帝就hou7阮想著，人就將一位大踢球場hou7阮用，hou7我ti7 hia thang 向將近5000人來講道。 
我雖然受著大群e5對敵四面攻擊，卻無致到感覺困苦，反轉感覺有講boe7出e5爽快，因為知ti7 天nih8 e5主人有歡喜我e5服事。有濟濟人來chhoe7我，來chhoe7求屬靈e5安慰kap指導。我常常ti7日時講道幾若擺，暗時繼續答覆所問e5問題，解決攏總e5 giau5疑kap困難。但是我有充滿真大e5歡喜kap快樂。我常常感覺一禮拜真快過。我實在可憐為著hiah e5 吐氣時間oh過e5人。只要in疼基督，用全部e5時間來奉獻 hou7主，in就be7 chhoe7著憂鬱e5時間。有人聽著我講受窘逐就感覺真奇怪驚惶，想講世界都已經基督化lah，thai2-tho2 iau2有窘逼？總是真可惜，假使基督這時歡喜臨到地上，伊也是beh受著從前同款e5苦楚。 是誰beh為著伊出去傳揚福音，就應該期待早使徒所tu2著e5待遇。主ah！求你備辦我，來應付任何e5事變。到為著你e5緣故來受人捏造歹話，我事實正正用這個做快樂，因為我e5主人你早早也已經代先我受人e5譭謗。 
6 
主後1739年10月我 koh到美國。設使hou7我得著世界千萬倍e5好額，我也 m7肯放棄這擺e5出洋，我e5心感覺真有益。我會得平安ti7 逐款e5境遇，上帝ai3我去甚物所在，我就去；我向望一生甘願做出外，直直平安到天父兜。我tui3 ti7工作那親像改換方針。本來我e5心性決斷be7得恬恬tiam3-ti7一個偏僻e5地方。我 e5心親像火熱熱teh著，切望遍行美洲大樹林，thang得著靈魂來歸主。當時英國教會屬靈e5情形真低，真倒退，我e5心覺得真痛苦。Ah！可憐，主ah！願你可憐英國教會e5情形，濟濟兄弟姊妹偏離信條，宣傳in家己，並m7是傳揚耶穌基督做主。主ah！願你聽我懇求，鼓勵較濟盡忠熱心e5奴僕，出去到大路頂籬笆邊，ti7-hia勉強hiah e5可憐e5罪人入來。我e5心信全世界是我e5工場，我e5主人不論叫我去甚物 所在，我已經準備好，即時thang進前去傳揚伊永活e5福音。 
起初人iau2是照款歡迎我，ti7英國所tu2著e5反對，hit e5 消息iau2-boe7傳到美洲。到紐約，就ti7 hia tu2著來美國最初e5反對。當時教會直屬倫敦主教，因為an2-ni就m7准我使用任何to2一位e5講台。Tui3 an2-ni我就去到野外，向聚集ti7 hia e5聽眾2000外人來做露天e5佈道。我e5朋友有替我參詳借市政廳be7成功，後來我只有會得tui3我tiam3 e5房間e5窗仔，企tiam3窗仔口向街路群眾講道。我每擺用新e5舉動來做工，逐擺都有tu2著新e5試煉。上帝ti7高升我e5以前，時常先降低我。我有時親像受舉起到ti7山頂，有時親像hou7烏暗e5雲霧所罩，但是o-lo2主，逐時kap 伊 相kap ti7-teh。做一個真e5基督徒是偌nih8有福氣e5事，也是真慎重e5事。頭一步著扑碎咱e5心，心受罪e5感覺所溶化，tui3 an2-ni 直直走到基督，投靠伊，來致到稱義。咱聽以色列人ti7埃及「做工」，che m7是kan-ta要求in著做磚仔，而且是叫in著家己拾柴草來燒。我一發受提醒，咱傳揚基督e5福音，be7會超過咱家己內心所經歷福音e5大能。做工e5頂面iau2有濟濟試煉，總是chiah-e5 攏是真好e5經歷thang hou7咱一發顯出福音e5大權能。 
我無論到to2位，福音e5靈力就toe3到hia來顯明。我ti7 chia來引起一個例：主後1740年11月初2 e5主日，講道前30分，我e5心感覺真chat8 真餒志。未離開我tiam3 e5 所在e5以前，我只有仆ti7主e5面前，講我是可憐e5罪人，真奇怪基督竟然恩待了我這樣有罪卑賤e5人。我ti7 路nih e5時，更加覺得軟弱。當我踏上講台e5時，若會用得，我寧可ai3恬恬無講話。但是開始講道無外久，全會眾攏驚惶起--來，喉叫啼哭e5聲tui3四面發出。我家己e5心靈大受感動，甚至到hou7我家己be7曉koh講甚物。我hou7上帝慈愛e5感覺壓倒，tui3講台落--來，有一位婦人人tui3我講：「請來看上帝今暝為我所做e5。」我看見伊e5查某子ti7 極大e5悲哀痛悔e5中間，喝講「Ah！我e5主耶穌ah！我e5主耶穌ah！」 Koh有一個囡仔仆ti7樓梯，差不多企be7直，直直哭，人問伊為甚物哭？ 伊講：「是誰會無哭nih8？所聽著e5話親像利刀chhak8入我e5心。」我倒來到厝倒tiam3 眠床頂，ti7肅靜e5中間想起thang驚thang敬佩上帝hiah大無ti3-chi2，自由自在，榮耀而且又甘願降落到ti7 卑微--e5 e5疼。上帝聖e5安慰親像泉水直直chheng3出--來，hit e5 勢面也若準海泳猛koh緊，hou7我軟弱e5身軀到差不多beh擋be7 tiau5。 
Ti7 我e5日記上，我常常用一句慣勢用e5話：「講道有靈力。」「靈力e5意思，我認做濟少是心靈e5擴大，有一種爽快e5心境，是tui3頂面賞賜hou7我，hou7我講話有自由，而且清楚有力，人聽了以後會受感動。」 
7 
主後 1740年我kap朋友衛斯理發生了真理見解上e5磨擦。衛--氏ti7我去美國了後無偌久，就kap Mou5-ni2-i5-a兄弟(Morabians)斷絕往來，開始傳揚強烈e5 A-bi2-ni5-a道理(Arminian Doctrines)，相信自由意志e5說，siang7時伊koh特別注重達到無罪e5完全（Sinless Perfection）。Chiah-e5看法kap阮當初所領受e5完全相反。我（Hoai5-tek-hui）深信揀選e5道理（Doctrine of Election）。我是an2-ni講：「只有鑒察人心e5主，曉得tui3我脫離世俗以後，我thang 驚e5心靈所經歷e5苦痛。罪惡e5回憶hou7我覺得真失膽，我暝日用目屎做飯吞。但是我仰望我所chhak8 e5主。（主e5死是為我）。我受恩得見伊e5恩典che是何等e5自由kap豐富，伊e5慈愛是何等無限koh永久，tui3 an2-ni我e5心得著安慰。Ah！Tui3 ti7 hiah e5確實得著應允e5 靈e5！印記e5人，揀選e5恩惠kap永得保守e5道理是偌nih懸koh深！我深深掠做除非人會相信而且家己體會chiah-e5重要e5真理，伊就boe7會脫離家己。只有深信chiah-e5真理，而且確實知怎樣來應用ti7 家己e5身上，伊 chiah會實行ti7 信心e5中間，無為著家己來活，來活ti7上帝e5 子e5內面。是疼催逼伊去順服，並m7是tui3 驚惶e5心。咱何必追chhoe7來求家己e5義提倡自由意志；咱已經有一個好得無比e5義thang享受，koh有上帝beh將永遠e5榮耀加添hou7咱，照伊所歡喜e5 ti7 咱e5內面立志行大志。 
我驚了為著真理上見解e5不同，就hou7兄弟分開。所以我想chiah-e5 ti7 兄弟中e5分裂，有時hou7我e5心真擔憂，若是無夠額hou7我驚惶奇怪。 眾教師be7會想像款e5 事，講像款e5話，結果當然是分裂。但是願上帝賞賜阮，hou7阮會彼此保持誠實懇切而且分be7 開e5疼心，自然阮逐人有家己e5意見。Ah！我何等欣慕天家！Ti7 hia 永遠無分裂，也無有爭執，大家盡力唱歌o-lo2 hit位坐ti7寶座頂e5 羊羔。我準備流疼e5目屎，我快樂願意洗任何兄弟e5腳。真--e5，我願意做眾人e5奴僕。主所加添hou7我e5尊貴，一發hou7我感覺家己不配。有時我生起厭惡家己e5心。 
隔年我倒來英國，本決定beh嚴守中立，但是環境逼我不得不著公開宣佈我e5所信，並反對衛--氏所傳--e5。佳哉這款情境無久，阮二人就koh相和睦。我bat寫批hou7衛斯理（美以美，抑是叫做循理會e5開祖）講，「我雖然主張特別e5揀選，但是我將耶穌白白送hou7 逐e5人。 出在你將聖潔主張到偌nih8極端，我總是be7 thang同意人iau2活 ti7世間 e5時，內面e5罪性會thang完全消滅。但是願所有e5爭辯攏總停止。Hou7咱無講別項，只有傳耶穌基督kap伊釘十字架。Che是我e5決心。願主kap你e5靈同在 。」 
有人苦勸我家己設教派，但是我堅決反對這項事。我bat寫批hou7 我e5朋友來表明我e5心志講：「你e5 觀察是正確e5，我m7願成立宗派，也m7願意家己做領袖。無，我願人e5名、宗派，kap公會攏失敗；只有耶穌基督是一切，koh是充滿一切！我受過夠額濟e5擁護推尊，hou7我感覺吐氣費氣。若m7是我hit位thang稱呼o-lo2 e5主 e5利益，伊愛我ti7群眾e5中間出現，世界今後oh得koh聽見我e5代誌lah。」 
「巨人是何等e5 m7 甘釘死ti7十字架頂，就是已經局部換新e5心思也難得降落謙卑，脫離自私kap偏見。人放棄權位，是十分e5姑不chiong，是誰願ti7教會kap世界e5目珠前降低，比做細e5 iau2較細。 
總是che是耶穌e5見證人所的確著學習e5學課。 Ah！我只有學一個起頭na7-tiaN7。我感覺自由，無有家己e5 計劃，無所祈求，無所哀怨；但是我相信家己有一對單純e5目珠，只有求救恩e5曠闊宣傳，一屑仔都無為著家己設立教會kap教派e5意思。Che是我e5心深深敬畏e5。只有親像an2-ni，我得了平安，這個平安是世間人所m7知--e5，是爭權奪利e5人所 m7-bat--e5。Hou7人排斥，受人藐視，責備kap毀謗，chiah-e5 tui3我是有益。我最親密e5朋友批評我，kap我分裂，反轉hou7我chhoe7到hit位朋友中e5 朋友e5盡忠誠實。因為這個我受了教示，隱khng3家己ti7榮耀以馬內利永遠公義e5內面，十分知足，因為知影人e5心kap意思e5主現在看見我e5心念，將來iau2-ku2 beh ti7 眾人e5面前表白我心中e5正直。」（以上是Hoai5-tek-hui先生寫hou7 朋友e5批中e5話）。 
8 
朋友in ti7 Bou7-ni2-hui (Moorfild)搭一個大布棚ti7 hia講道。主後 1742年聖靈降臨節e5週年紀念日，我採取一個好膽e5行動。Hit所在有一個大廣場，每擺tu2著節日，全場充滿雜貨攤，有走江湖--e5，變把戲--e5，做傀儡尪仔戲--e5，就是十花五色攏齊全。Ti7 hit一擺我 kap幾若位兄弟ti7 hit 早起e5 6點就出發，ti7廣場上揀一位tu2好e5所在，做阮野外佈道e5講台。清早已經有一萬外人聚集ti7 hia。我peh上野外e5講台，心內感覺真歡喜，因為看--來這擺我是已經佔風頭，比魔鬼代先下手工作。人liam-piN走倚來圍我，我就用「摩西ti7曠野怎樣舉起蛇，人子也的確照an2-ni受舉起」e5 話向聽眾開講。全體肅靜，in注目看我，in注神teh聽，到尾in啼哭lah。我得著鼓勵，e7晡koh出發。但是光景大變lah，現在kiuh-kiuh嚷hoa7-hoa7哮真混雜真擾亂。扑鼓--e5，pun5吹--e5，小丑仔，做傀儡尪仔戲--e5，展覽野獸--e5，kap其他e5戲無奇不有，吸引歸群e5人大約有兩萬外人。真正是田nih8 e5五穀已經熟lah，thang收割lah，可惜收割歸別西卜，m7 是歸hou7救贖e5主。 
我e5 講台設ti7對面，看起--來好親像保羅所講一樣，受召來kap以弗所e5野獸戰鬥，因為an2-ni我就tui3 in大聲講「大ah！以弗所e5 A-ti2-bi2。」做把戲e5人看見群眾離開in，轉向 tui3 佈道e5人，就大受氣，就開聲喧嚷吵鬧，後來就對阮tim3臭卵，石頭kap死貓。阮一時親像身軀受包圍ti7 猛獅e5中間，但是大部分e5聽眾猶原繼續koh接續teh聽。到結束e5時，我koh宣佈今暗beh koh ti7 chia 像這個地點koh講演。 
當我koh到廣場e5時，我得著真大e5鼓勵，看見已經有幾若千ti7 hia teh聽候，總是我有遇著koh較有組織e5反抗。Tui3 講台e5正面，有一個撒旦e5頭手扑手，ti7大戲台頂向群眾獻伊諂媚人e5詼諧。若是當in看見我穿烏袍牧師服上講台e5時，伊就離開伊e5戲，走過來。An2-ni撒旦大發伊e5權威，忍我be7 tiau5 e5款，tui3 an2-ni hit e5小丑仔就giah8一支長長e5鞭，走倚--來，後面toe3一陣受氣滿滿無位thang thau2氣真失意e5做戲仔。一個gau5 chhia畚斗e5小丑就騎ti7 同伴e5肩頭頂，用鞭扑我，而且裝做siuN出力續tui3肩頭頂摔落--來。後來in koh 挑嗦一個募集兵e5軍曹扑鼓來經過群眾。我看見in ti7頭前對面teh來，我就請群眾撥開一條路，大家排做兩爿，軍曹恬恬行過去，群眾才koh合倚。In 所有e5攪擾攏失敗，就聚集歸群，用竹篙縛旗向聽眾e5位來，但是行倚來chhun幾若尺就到位e5時，忽然in e5內部發生爭執家己亂，就hiat-kak8旗，越轉身逃走。Tui3 an2-ni我才得著安靜佈道。阮倒來到布棚，我雙爿e5袋仔內te2滿hiah e5受感動為著家己e5靈魂著急e5人所寫 e5紙單仔，我ti7 幾若千人歡喜喉叫o-lo2主e5中間隨張隨張讀hou7大家聽。隔日我受請到ti7 馬利來坡e5大草埔（Marylebone Fields），ti7 hia是扑拳頭，kap競技e5人所聚集e5所在。我看見有濟濟人聚集，就用「我無掠福音做見siau3，che福音本是上帝e5大權能，beh救一切相信e5人」（羅馬 1：16）。
我所企e5講台是十分無在，每擺行振動e5時，遙遙擺擺lok8-lok8-hian3 beh peng2 過e5款。對敵看出這個危險就thiau-ti5 e-kheh近講台e5人，佳在我攏無受害。當我離開講台，行向馬車e5時，覺得後面有人用甚物來磕著我e5帽仔kap頭毛e5款式，我緊越頭過來看，才知對面有一個人手giah8劍，伊e5劍尾tu2-tu2 tui3我e5鬢邊刺--來。佳哉有別人看見，用拐仔扑加落hit支劍。群眾看hit e5款式大受氣，就歸群起來攻擊hit e5 giah8 劍e5人，設使若m7是我e5朋友求情，hit e5人恐驚會受眾人扑真thiam2。
我一屑仔都無忍neh失膽，隔日koh去hit e5原位。對敵koh來喧嚷，恐嚇，但是攏無功效。有一個人比別人koh較兇惡，爬上倚近講台e5樹仔，做出歹看e5形骸。起頭我無張持著一驚，我想撒旦現在未免太過頭lah。到我心安定e5時，我就苦勸眾人講，lin2既然親目看見這款e5情形，就會自斷我tui3 ti7 人e5判斷hit e5話是錯誤抑m7是。照著敬虔e5 Hok-ni2主教（Bishop Hall）e5話講，「出在人家己e5時，人是半鬼半禽獸，」tui3 an2-ni全場重新肅靜。我熱誠勸勉in，然後kap我e5同伴倒來布棚。阮就ti7 hia來朗讀寫hou7 我e5紙單，來結束這個節日e5工作，幾若千人聚會o-lo2感謝上帝。 
我ti7 chia beh特別提起一項極趣味e5事。就是當ti7 我teh講演e5時，逐擺有真濟囡仔歡喜圍圍來坐ti7台仔e5崎仔頂，幫贊提聽眾e5紙條仔。In當ti7攪擾喝喊e5中間in從來攏m7-bat表示驚惶beh走。每擺我受扑e5時，in攏giah8起流目屎細細e5目珠看我，那親像in向望會得替我hou7人扑。這擺e5佈道得著350外人反悔。 
9 
主後 1769年我第13擺過洋去美國，到逐所在講道，滿滿得著上帝祝福。隔年向東爿佈道，路經過愛賽德（Exeter），得著當地e5人堅意e5聘請，隨時ti7露天開會。有人看見我厭sian7 e5情形，苦勸我歇睏，m7-thang koh講道理。我應講：「實在」越轉身，我雙手合掌拱手giah8目向天講：「主耶穌ah！我因為你e5工作來厭sian7，總是並m7是貧憚ti7你e5工。設使我e5路iau2-boe7走完，求你hou7我koh一擺ti7野外為著你講話，見證你 e5真理，而後倒去天nih。」然後我大約講兩點鐘，感覺非常厭sian7。Che是我最後e5講道。
10 
Hoai5-tek-hui先生是近代siang7代先採用野外傳道e5人，伊用露天佈道來結束伊e5工作，實在是真tu2好。親目看著伊hit日e5 情形e5人見證講：「伊tui3座席起來企e5時。伊e5面貌已經是一篇極有能力e5道理。伊e5面貌憔悴，面色青白，顯示天頂e5光ti7伊衰lam2 e5身體nih8發出。Chiah-e5感動人極深。心靈雖然願意，但是肉體已經擋be7-tiau5。伊企起來恬恬幾若分鐘久無講話。後來才開嘴講：「我正正是聽候上帝e5施恩幫贊，因為我深知伊beh koh一擺扶持我，hou7我會奉伊e5名講話。」 伊果然傳出一篇極好e5消息（說教）。Hit e5續尾大概是講an2-ni：「我（指Hoai5-tek-hui本身）beh去lah，beh去享受一位已經預備了好e5安歇；我e5日頭已經上起--來，tui3天普照濟濟人，現在快beh落lah，… m7是，永遠be7會an2-ni，是顛倒快beh昇懸到be7毀壞榮耀e5極懸。我比濟濟人ti7地上活較久，… 我e5肉體雖然衰lam2，但是我e5靈卻是勇壯。我何等願意永遠活teh來傳揚基督，但是我去，是kap伊同在。 我e5一生是何等e5短koh暫時，kap 排ti7我目前大而且未完成工作比較起來，真是短促，若是我一旦離開世間，平安e5上帝的確beh管顧lin2，因為今仔日關心屬天頂e5事e5人是何等 e5希罕。」 
Ti7 hit暗大氣喘e5病koh發，呼吸艱難。隔早起6點就離開世間倒去天nih8。是ti7主後1770年9月30日，享壽 56歲。 
11 
Hoai5-tek-hui是tui3使徒以後到今難得有e5大傳道者。堪得稱做「一支熱烈燦爛e5火把」ti7 18世紀e5英國屬靈e5事真低真墮落。但是近近ti7 伊做工e5 30外年久，就將國內屬靈e5情形大變，興起大光來遍照這個烏暗e5時代，挽救了英國e5運命。伊拚命做工，m7敢一目nih久來be7記得上帝交代聖e5職。伊ti7 幾禮拜久e5所做，就比別人一年e5所做較濟，30外年久 m7敢一日貧憚。濟濟年久常常每禮拜向幾若千個聽眾來講道理tui3 40 點鐘到60點鐘 e5久。工作後無歇睏，ti7厝nih8繼續祈禱，替人求，抑是吟詩讀經，濟濟人tui3伊來白白得著福音。莫怪人 o-lo2 伊講「才德e5男子濟濟，但是獨獨你贏過一切。」今伊能力e5秘訣在ti7 to2位？就是在ti7熱愛靈魂。當伊向罪人講話e5時，伊常常流目屎。伊e5啼哭感動人真深，少少人反抗。伊講「Lin2責備我常常哭，但是我怎樣會得禁止無哭nih8？Lin2 be7 死e5靈魂已經ti7毀滅e5立kiN5，但是lin2家己 m7知thang哀慘啼哭。Lin2著知lin2可能就是聽最後一篇e5道理，以後koh無有機會thang接受基督lah！」 
美以美會（循理會）e5衛斯理約翰見證講「所賜e5聖靈將上帝e5疼灌沃 ti7伊e5心，hou7伊對人滿滿有溫柔和平無偏私e5疼。Tui3這個 chheng3出oang-oang流e5口才，流到聽眾e5心房，致到hou7大家大受感動，hou7 硬心e5罪人oh得抵抗。這個疼心時常hou7伊e5頭殼親像水池，目珠那準目屎e5水泉。」 
</HL>