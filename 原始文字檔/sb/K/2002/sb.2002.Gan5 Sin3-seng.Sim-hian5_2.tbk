<CL>
An3 chhut-si3 kau3 jip8 Tai5-lam5 Sin5-hak8-iN7 thak8-chheh, goa2 long2 toa3 ti7 Ko-hiong5 e5 Ha-ma2-seng, ia7 chiu7 si7 Siu7-san soaN kha oa2 kang2-chhui3, te7-it ho7 be2-thau5 e5 sou2-chai7 te7. Se3-han3 e5 si5 chhu3-piN-keh-piah, chhin-chiaN5-gou7-chap8 u7 chit8-poaN3 khah ke long2 si7 tho2-hai2 lang5, sui-jian5 ti7 hit e5 kan-khou2 tho2-than3 e5 ni5-tai7, seng-oah8 bo5 chin ho2 koe3, chong2-si7 goan2 iu5-goan5 u7 chin choe7 tat8-tit siau3-liam7 e5 gin2-a2-ni5.
Chhin-chhiuN7 u7 sin chun5 loh8 chui2 e5 si5, sio chio khi3 khioh moa5-chi5, a2-si7 toe3 si7-toa7-lang5 khi3 Se-a2-oan5 e5 hai2-kiN5 kha3 chhiN-o5-a2, hian7 kha3 hian7 chiah8, a2-si7 e7-am3 khut ti7 bio7-khau2 thiaN hun5-iu5-su3-hai2 e5 Ong5-lok8-a2-sian kong2 kou3-su7, phah-kun5 be7 ko-ioh8, a2-si7 ngia5 lau7-jiat8 e5 si5 gia5 i2-a2 chiam3 ui7, chiu2 tiam3 hi3-peN5 kha chiu2 kui mi5, m7 bian2 khai hui3 poaN3-sian2-chiN5, goan2 e5 gin2-a2-ni5 chiau3 siong5 koe3 kah u7 sek, u7 chu-bi7.
Choe3-kin7 ji7-chap8 kui2 ni5 lai5, goa2 bat khi3 koe3 chin choe7 sou2-chai7, Hiong-kang2, Thai3-kok, Ma2-lai5-se-a, Sin-ka-pho, Bi2-kok, Ka-na2-tai7, Nou5-ui, Tan-beh8, Sui7-tian2, Hun-lan5, Tek-kok, Eng-kok, Hoat-kok, O3-te7-li7, to-chhai2-to-chu e5 i7-pang bun5-hoa3, m7 si7 bo5 phah tang7 koe3 goa2 e5 sim-leng5, chong2-si7 bo5-lun7 in joa7 khip-in2 goa2, to7 boe7 chhin-chhiuN7 goa2 tak8-pai2 to3-tng2-khi3 Ha-ma2-seng e5 si5 hit-chiong2 kam2-kak, sui-jian5 hai2-kiN5 e5 chui2 i2-keng pian3 chhau3, ke lou7 e5 phoa3-siuN3 u7 ke bo5 kiam2, sim tiong e5 hit-tiau5 hian5 khiok an2-choaN2 to7 tong3-boe7-tiau5, tit8-tit8 tio5-khi2-lai5, han-chi5 mia7 to7 si7 han-chi5 mia7, li7-khui thou5, goa2 siuN7 goa2 oe7 piN3 cho3 “M7-chiaN5-kiaN2”!
(Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

An3出世到入台南神學院讀冊，我攏toa3 ti7高雄e5哈瑪星，也就是壽山山腳倚港嘴，第一號碼頭e5所在地。細漢e5時厝邊隔壁，親情五十有一半較加攏是討海人，雖然ti7 hit個艱苦討趁e5年代，生活無真好過，總是阮猶原有真濟值得數念e5囡仔年。
親像有新船落水e5時，相招去拾麻薯，抑是toe3序大人去西仔灣e5海墘kha3鮮蚵仔，現kha3現食，抑是e7暗屈ti7廟口聽雲遊四海e5王祿仔仙講故事，扑拳賣膏藥，抑是迎鬧熱e5時gia5椅仔佔位，守tiam3戲棚腳守歸暝，m7免khai費半sian2錢，阮e5囡仔年照常過kah有色、有滋味。
最近二十幾年來，我bat去過真濟所在，香港、泰國、馬來西亞、新加坡、美國、加拿大、挪威、丹麥、瑞典、芬蘭、德國、英國、法國、奧地利，多彩多姿e5異邦文化，m7是無扑動過我e5心靈，總是無論in偌吸引我，to7 boe7親像我逐擺倒轉去哈瑪星e5時hit種感覺，雖然海墘e5水已經變臭，街路e5破相有加無減，心中e5 hit條弦卻an2-choaN2 to7擋boe7-tiau5，直直tio5起來，蕃薯命to7是蕃薯命，離開塗，我想我會變做「M7成子」！
（顏信星台語文學選，2002年真平企業出版）
</HL>