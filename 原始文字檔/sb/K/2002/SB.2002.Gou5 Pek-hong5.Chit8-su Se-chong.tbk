<CL>
  Kui2 jit8 cheng5 khi3 chham-ka chit8 e5 sia7-thoan5 e5 hoe7, soaN3-hoe7 koh e7-tang3 nia2 chit8 su se-bi2-loh, sui-jian5 si7 ai3 pou2 chit8-sut-a2 chiN5, m7-ku2 hok-li7 ma7 be7-bai2. Teh chhi3-chheng7 e5 si5 goa2 tioh8 kap gun2 hoe7-iu2 kong2 chit su se-bi2-loh si7 cho3 tiuN7-lang5 e5 si5 beh chheng7--e7. In long2 chhio3 kong2 sim2-mih8 si5-chun7 beh cho3 tiuN7-lang5. Ka7 se-bi2-loh theh8 tng2-lai5 chhu3 chiu7 tui3 cha-bou2-kiaN2 kong2, che si7 cho3 tiuN7-lang5 beh chheng7 e5 se-chong. Goa2 u7 saN e5 cha-bou2-kiaN2, nng7 e5 peng5-siong5 long2 ti7 chhu3, chit8 e5 pai3-lak8, le2-pai3 chiah u7 tng2--lai5, toa7--e5 ji7-chhit hoe3, siong7 se3--e5 ma7 u7 ji7-si3 hoe3, long2 si7 ai3 koan-sim in hun-in tai7-su7 e5 ni5-hoe3. Tng goa2 kong2 tioh8 cho3 tiuN7-lang5 beh chheng7 e5 se-chong, toa7--e5 kap siong7 se3--e5 nng7 e5 chhiu2 hou7-siong7 sio pi2 kong2: “mng7 i.” Goa2 e5 khan-chhiu2 chhio3 kong2 seng khi3 chhi3 chheng7 chiah lai5 kong2. 
  Koe3 2 kang te7-ji7--e5 ma7 tng2--lai5-a, goa2 ma7 si7 ka7 kong2, goa2 u7 khi3 cho3 1-su cho3 tiuN7-lang5 beh chheng7 e5 se-bi2-loh, beh chheng7 hou7 li2 khoaN3. 3 e5 cha-bou2-kiaN2 long2 ti7--leh, mng7 in kong2 siaN2-mih si5-chun7 goa2 cheng3-sek cho3 tiuN7-lang5 thang chheng7? 3 e5 ti7 hia pi2 lai5 pi2 khi3 kong2: “Mng7 i.” Jian5-au7 tioh8 kong2, khi3 theh8 lai5 chheng7--lah, m7-bian2 tan2 kah hia chiah chheng7, cho3 li2 siaN2-mih si5-chun7 beh chheng7 long2 ma7 e7-sai2--tit. Chu7 hit-kang i2-au7, 3 e5 cha-bou2-kiaN2 chiu7 put-si5 kong2: “Theh8 se-chong lai5 chheng7--lah, bo5, li2 tioh8 koh kong2 se-chong long2 bo5 ki-hoe7 thang chheng7.” 3 ni5 cheng5 goa2 kang7-khoan2 u7 cho3 1-su, hit-tang-chun7 to7 teh kong2 che si7 cho3 chhin-ke thang chheng7 e5 se-chong, an2-ne chiu7 m7-bian2 koh leng7-goa7 cho3--a. Hit-chun7 toa7-han3--e5 ji7-si3 hoe3 ji5-chhiaN2 ma7 u7 kap 1 e5 cha-pou teh kiaN5. Tan7-si7 3 ni5 koe3 liau2, chhin-ke ma7 si7 iau2 cho3 bo5-seng5, ji5-chhiaN2 se-chong chheng7 bo5 chhiau-koe3 3 kai2.
  Goa2 m7-si7 cho3-koaN--e5, ma7 m7-si7 bin5-i3 tai7-piau2, khah-cha2 cho3--e5 si7 sio2-seng-li2, bo5 su-iau3 chheng7 se-chong. U7-si5 kui-ni5 chheng7 bo5 1 kai2. Se-bi2-loh tui3 goa2 lai5 kong2 si7 bo5 su-iau3, m7-ku2 bo5 ma7 ka2-na2 be7-sai2. Bat u7 1 kai2 beh khi3 chham-ka 1 e5 hoe7, kong2 it-teng7 ai3 chheng7 se-chong, thang3-suh lai7-te2 3-su long2 be7 chheng7--tit, chi2-ho2 khi3 ka7 pat8-lang5 chioh.
  E7-ki3-tit i2-cheng5 bat khoaN3-koe3 1 chhut tian7-si7 lian5-siok8-kiok8, kio3-choe3『爸爸不要煩惱』. Kiok8-pun2 kap goa2 chit-ma2 e5 cheng5-heng5 oan5-choan5 kang7-khoan2. 30 ni5 cheng5 teh khoaN3 e5 si5 ha-ha tai7-chhio3. M7-ku2 chit-ma2 oaN7 goa2 cho3 lam5-chu2-kak, goa2 si7 chit-e5 ai3 ui7-tioh8 cha-bou2-kiaN2 hoan5-lo2 e5 lau7-pe7. TaN chit8-koa2 siau3-lian5 cha-pou long2 kau3 saN-chap8 goa7 chiah beh chhoa7-bou2, tan7-si7 beh chhoa7 e5 tui3-siong7 ma7 si7 ai3 30 hoe3 i2-ha7 e5 cha-bou2-gin2-a2. Na7 an2-ne, cha-bou2-gin2-a2 chhiau-koe3 25 hoe3 tioh8-ai3 khai-si2 kin2-tiuN--a. Kong2--khi2-lai5 ma7 si7 lam5-lu2 bo5 peng5-teng2. Goa2 e5 lau7-pe7 bat ka7 goa2 kong2-koe3 chit-e5 khoaN3-hoat. Ti7 i iau7-boe7 koe3-sin i2-cheng5 chiu7 chhiang5-chai7 ka7 goa2 kong2, 3 e5 cha-bou2-gin2-a2 e5 hun-su7 tioh8-ai3 khah koan-sim, tioh8 chhin-chhiuN7 i2-cha2 i tui3 goan2 hiaN-ti7-a2 kap sio2-moe7 an2-ne, kai chhoa7 kai ke3 m7-thang ian5-gou7--khi3. 
  3 e5 cha-bou2-kiaN2, siong7 toa7--e5 si7 ji7-chhit hoe3, chit ma2 ti7 Lam5-tau5 1 keng kong-si siong7-pan, tak8-kang thau3-cha2 7-tiam2 chhut-mng5, am3-si5 8-tiam2 koe3 chiah tng2-lai5 kau3 chhu3 si7 cheng3-siong5--e5, u7-si5 tioh8-ai3 9-tiam2 koe3 chiah u7 thang kau3 chhu3. Cho3 e5 khang-khoe3 si7 kong-si e5 goa7-siau giap8-bu7. Chai2-si5 siong7-pan chiau3 it-poaN cheng3-siong5, tan7-si7 kau3 e-pou 5, 6-tiam2 kheh-hou7 ti7 te7-kiu5 leng7-goa7 1-peng5 chiah khai-si2 siong7-pan bo5 joa7 ku2. KhoaN3 i chin sin-khou2, m7-ku2 i chin u7 heng3-chhu3. Chu7 thak8-chheh e5 si5 i tioh8 tui3 Eng-gi2 chin iong7-sim hak8-sip8. Tai7-hak8 pit8-giap8 kau3 taN cho3-koe3 e5 khang-khoe3 long2 kap goa7-siau giap8-bu7 u7 koan-he7.
  Te7-ji7--e5 chha 1 hoe3, thak8 siong-kho, pit8-giap8 i2-au7 khi3 Pang-kio5 1 keng gin5-hang5 siong7-pan. Kin-ni5 ti7 Tai5-tiong in2 tioh8 leng7-goa7 1 keng gin5-hang5 e5 thau5-lou7 chiah tng2-lai5 tiong-pou7, li7 chhu3 khah kin7. Chin3-cheng5 ti7 Pang-kio5, tiaN7-tiaN7 ai3 pang i be2 hoe2-chhia-phio3, u7-si5 be2 bo5 khah ko-kip e5 chhia-pan, che7 kah ai-ai kio3-khou2. 
  Se3-han3--e5 gou2-choan pit8-giap8 ti7 Tai5-tiong 1 keng gin5-hang5 siong7-pan, cho3 1 ni5 goa7. Che tiong-kan koh khi3 thak8 ki-sut8 hak8-iN7 ia7-kan-pou7. Goan2 khan-chhiu2 khoaN3 i siong7-pan koh thak8-chheh siuN thiam2, kio3 i ka7 thau5-lou7 si5-tiau7. Chit-ma2 teh chun2-pi7 kho2 hak8-su7 au7 su-chu-pan.
  Goan2 chhu3 u7 1 e5 teng3 siong3-phiN3 e5 khan5-pang2, u7-si5 ka7 khoaN3-khoaN3--leh, siuN7-khi2 3 e5 cha-bou2-kiaN2 chu7 se3-han3 kau3 taN seng5-tiong2 e5 koe3-teng5, na2-chhiuN7 cha-hng e5 tai7-chi3. Chu7 se3-han3 goa2 tioh8 long2 kio3 in “ti-a2-kiaN2”, chit-ma2 i2-keng toa7-han3--a, 3, 4 ni5 cheng5 oaN7 kio3 in “ti-phoe”. U7 1 kai2 tng2-khi3 khoaN3 in a-kong e5 si5, in tioh8 mng7 a-kong siaN2-mih si7 “ti-phoe”, in a-kong chin sim7-tiong7 ka7 in soeh-beng5. 3 e5 tui3 goa2 iah8 ho2-khi3 iah8 ho2-chhio3. U7 si5-chun7 ma7 e7 theh8 chhut-lai5 kong2-kong2 chhio3-chhio3.
  KhoaN3 hia e5 siong3-phiN3 e7 siuN7-khi2 chin che7 chhu3-bi7 e5 tai7-chi3. Siong7 chhu3-bi7 tioh8 si7 te7-ji7--e5, se3-han3 e5 si5 chiah8-png7 ai3 lang5 chhi7 2 tiam2-cheng ku2, ka7 png7 kam5--e7 m7 thun ma7 m7 pou7, kam5 kah chhui3-khi2 long2 tng7 liau2-liau2. M7-ku2 i chin koai, toa7-lang5 cho3 khang-khoe3 su-iau3 chhut-khi3 1, 2 tiam2-cheng, ka7 i kheN3 ti7 leng-bu2-chhia hou7 i kou3-chhu3 ma7 be7 khau3. Beh khi3 thak8 sio2-hak8 e5 si5, toa7-lang5 ka7 chhoa7 khi3 kau hou7 lau7-su, i kong2: “Ma-ma, li2 ai3 ti7 chhiu7-a2-kha tan2 goa2 ouh!” Chit-ma2 siuN7-tioh8 kam2-kak chin chhu3-bi7. Se3-han7--e5 si7 ban7-e5, tiaN7-tioh8 si7 khah seng7, khah e7 ko5 tang ko5 sai, goa2 long2 kio3 i “a-niu5-a2”. Chu7 se3-han3 chin ai3 chheng-khi3, 1 kang bo5 se2 sin-khu tioh8 be7 khun3--tit, toa7-lang5 jit8--si5 cho3 kah chiok thiam2 chiok ai3-khun3, ma7 tioh8-ai3 khi2-lai5 ka7 se2-se2--e7 chiah beh khun3. Tan7-si7 na7 teh ka7 se2 thau5-mou e5 si5 koh ai-ai-kio3 kong2: “Lang5 kin-a2-jit8 bo5-ai3 se2, bin5-a2-chai3 chiah beh se2--lah.” Ti7 goan2 li7-khui kou3-hiong e5 si5, toa7-han3--e5 iau2 boe7 moa2 2 hoe3, te7-ji7--e5 tu2-ho2 moa2-goeh8. Tu2 beh khai-si2 ui7 seng-oah8 phah-piaN3, goa2 lau7-pe7 kong2 toa7-han3--e5 chiam7-si5 lau5 ti7 chhu3 hou7 in chhoa7, beh li7-khui e5 si5, goan2 khan-chhiu2 bak8-sai2 it-tit8 lau5. TaNchit-ma2 siuN7--khi2-lai5 phiN7-a2 iau2 e7 sng-sng. 2 ni5 au7 chiah chhoa7 i lai5 cho3-hoe2. Thau5 1 ko3-goeh8 iau2 chha2 beh chhoe7 a-ma2, khi3 iu3-ti3-hng5 u7 gin2-a2-phoaN7 thang sng2 chiah koan3-si3.
  Toa7--e5 choe3-kin7 ka2-na2 u7 kap 1 e5 i2-cheng5 e5 tong5-su7 lai5-ong2, m7-ku2 iau2 teh thak8 sek-su7, lang5 goa2 ma7 iau2 m7-bat khoaN3--koe3. M7-chai seN-cho3 iN5 iah piN2, si7 m7-si7 u7 ki-hoe7 thang cho3-hoe2 ma7 m7-chai. Te7-ji7 soah long2 bo5 tong7-cheng7. Siong7 se3--e5 u7 kap 1 e5 boe7 cho3-peng teh thak8 sek-su7 e5 hak8-seng teh kiaN5, kui2 ni5 au7 e7 u7 siaN2-mih pian3-hoa3 bo5 lang5 chai. Beh chheng7 chit-su se-chong cho3 tiuN7-lang5 ma7 m7-chai ai3 koh tan2 joa7 ku2?
 (Tai5-bun5 Thong-sin3 te7 104 ki5, 2002 ni5 10 goeh8)
</CL>
<HL>

幾日前去參加一個社團e5會，散會koh會當領一su se-bi2-loh，雖然是ai3補一屑仔錢，m7-ku2福利ma7 be7-bai2。Teh試穿e5時我tioh8 kap阮會友講這su se-bi2-loh是做丈人e5時beh穿--e7。In攏笑講甚物時陣beh做丈人。Ka7 se-bi2-loh theh8轉來厝就對查某子講，che是做丈人beh穿e5西裝。我有3個查某子，兩個平常攏ti7厝，一個拜六、禮拜才有轉--來，大--e5二七歲，上細--e5 ma7有二四歲，攏是ai3關心in婚姻大事e5年歲。Tng我講著做丈人beh穿e5西裝，大--e5 kap上細--e5兩個手互相相比講：「問伊。」我e5牽手笑講先去試穿才來講。 
過兩工第二--e5 ma7轉--來-a，我ma7是ka7講，我有去做一su做丈人beh穿e5 se-bi2-loh，beh穿hou7你看。三個查某子攏ti7--leh，問in講甚物時陣我正式做丈人thang穿？三個ti7 hia比來比去講：「問伊。」然後著講，去提來穿--lah，m7免等kah hia才穿，做你甚物時陣beh穿攏ma7會使--得。自hit工以後，三個查某子就不時講： 「提西裝來穿--lah，無，你著koh講西裝攏無機會thang穿。」三年前我共款有做一su，hit當陣to7 teh講che是做親家thang穿e5西裝，an2-ne就m7免koh另外做--a。Hit陣大漢--e5二四歲而且ma7有kap一個查甫teh行。但是三年過了，親家ma7是iau2做無成，而且西裝穿無超過三kai2。 
我m7是做官--e5，ma7 m7是民意代表，khah早做--e5是小生理，無需要穿西裝。有時歸年穿無一kai2。Se-bi2-loh對我來講是無需要，m7-ku2無ma7 ka2-na2 be7使。Bat有一kai2 beh去參加一個會，講一定ai3穿西裝，thang3-suh內底三su攏be7穿--得，只好去ka7別人借。 
會記得以前bat看過一齣電視連續劇，叫做「爸爸不要煩惱」。 劇本kap我chit-ma2 e5情形完全共款。30年前teh看e5時哈哈大笑。 M7-ku2 chit-ma2換我做男主角，我是這個ai3為著查某子煩惱e5老父。 今一寡少年查甫攏到三十外才beh chhoa7某，但是beh chhoa7 e5對象ma7是ai3 30歲以下e5查某囡仔。若an2-ne，查某囡仔超過25歲著ai3開始緊張--a。講--起-來ma7是男女無平等。我e5老父bat ka7我講過這個看法。Ti7伊iau7-boe7過身以前就chhiang5-chai7 ka7我講，三個查某囡仔e5婚事著ai3 khah關心，著親像以早伊對阮兄弟仔kap小妹an2-ne，該chhoa7該嫁m7-thang延誤--去。 
三個查某子，上大--e5是二七歲，chit ma2 ti7南投一間公司上班，逐工透早七點出門，暗時八點過才轉來到厝是正常--e5，有時著ai3九點過才有thang到厝。做e5 工課是公司e5外銷業務。早時上班照一般正常，但是到e晡五、六點客戶ti7地球另外一旁才開始上班無外久。看伊真辛苦，m7-ku2伊真有興趣。自讀冊e5時伊著對英語真用心學習。大學畢業到今做過e5 工課攏kap外銷業務有關係。 
第二--e5差一歲，讀商科，畢業以後去板橋一間銀行上班。 今年ti7台中引著另外一間銀行e5頭路才轉來中部，離厝較近。進前ti7板橋，定定ai3幫伊買火車票，有時買無較高級e5車班，坐kah哀哀叫苦。 
細漢--e5五專畢業ti7台中一間銀行上班，做一年外。這中間koh去讀技術學院夜間部。阮牽手看伊上班koh讀冊siuN thiam2，叫伊ka7頭路辭掉。Chit-ma2 teh準備考學士後師資班。 
阮厝有一個釘相片e5 khan5-pang2，有時ka7看看--leh，想起三個查某子自細漢到今成長e5過程，若像昨昏e5代誌。自細漢我著攏叫in「豬仔子」，chit-ma2已經大漢--a，三、四年前換叫 in「豬phoe」。有一kai2轉去看in阿公e5時，in tioh8問阿公啥物是「豬phoe」，in阿公真慎重ka7 in說明。三個對我亦好氣亦好笑。有時陣ma7會提出來講講笑笑。 
看hia e5相片會想起真濟趣味e5代誌。上趣味著是第二--e5，細漢e5時食飯ai3人飼兩點鐘久，ka7飯kam5 --e7 m7吞ma7 m7 pou7，kam5 kah嘴齒攏斷了了。M7-ku2伊真乖，大人做工課需要出去一、兩點鐘，ka7 伊kheN3 ti7奶母車hou7伊顧厝ma7 be7哭。Beh去讀小學e5時，大人ka7 chhoa7去交hou7老師，伊講：「媽媽，你ai3 ti7樹仔腳等我ouh！」Chit-ma2想著感覺真趣味。細漢--e5是屘e5，定著是khah seng7，khah會ko5東ko5西，我攏叫伊「阿娘仔」。自細漢真愛清氣，一工無洗身軀著be7睏--得，大人日--時做kah足thiam2足ai3睏，ma7 tioh8-ai3起來ka7洗洗--e7才beh睏。但是若teh ka7洗頭毛e5時koh哀哀叫講：「人今仔日無ai3洗，明仔再才beh洗--lah。」Ti7阮離開故鄉e5時，大漢--e5 iau2 boe7滿兩歲，第二--e5 tu2好滿月。Tu2 beh開始為生活扑拚，我老父講大漢--e5暫時留ti7厝hou7 in chhoa7，beh離開e5時，阮牽手目屎一直流。TaNchit-ma2想--起-來鼻仔iau2會酸酸。兩年後才chhoa7伊來做伙。頭一個月iau2吵beh chhoe7阿媽，去幼稚園有囡仔伴thang sng2才慣勢。 
大--e5最近ka2-na2有kap一個以前e5同事來往，m7-ku2 iau2 teh讀碩士，人我ma7 iau2 m7-bat看--過。M7知生做圓抑扁，是m7是有機會thang做伙ma7 m7知。第二煞攏無動靜。上細--e5有kap一個未做兵teh讀碩士e5學生teh行，幾年後會有甚物變化無人知。Beh穿這su西裝做丈人ma7 m7知ai3 koh等偌久？ 
（台文通訊第104期，2002年10月） 
</HL>