<CL>
  ek8-sia2 
  Siong-sin3 u7 chiok che7 lang5 it-tit8 long2 siuN7 boe7-thong, ui7 sim2-mih8 tioh8 ai3 lai5 oh8 bo2-gi2--leh? Ma7 u7 lang5 kun-pun2 tioh8 m7-bat siuN7-koe3 ai3 hak8-sip8 bo2-gi2. Sim7-chi3 khoaN3-boe7-khi2 ka-ki7 e5 bo2-gi2, tek8-piat8 si7 siu7-koe3 ko-teng2 kau3-iok8--e5, u7 chit-khoan2 koan-liam7 e5 lang5 koh khah giam5-tiong7! Sou2-i2 ti7 Tai5-oan5 e5 thak8-chheh-lang5, tui3 i sin-sin khou2-khou2 sou2 oh8--lai5 e5 "pat8-lang5 e5 gi2-gian5", long2 khah tiong7-si7. Phi3-ju7 khoaN3-tang7 "Hoa5-gi2", "Eng-gi2", khoaN3-khin "A-nia5 e5 oe7". Sou2-i2 kin-a2-jit8 ti7 kau3-iok8 the2-he7 lai7-te2, tak8-e5 piaN3-mia7 teh oh8 Hoa5-gi2, oh8 Eng-gi2, oh8 Jit8-gi2 teng2-teng2. In-ui7 oh8 che khah u7 chui2-chun2, ma7 khah u7 chhut-lou7. Ti3-su2 kin-a2-jit8 u7 hoat-tou7 iong7 bo2-gi2 choe3 chu2-the2-seng3 lai5 siong7-kho3, ian2-kang2 e5 lang5, soa3 piN3-chiaN5 chit8-chiong2 hi-han2 e5 tong7-but8. Che e7-tang3 hou7 lan2 lai5 choe3 chit8-e5 su-kho2, na7 si7 chit8-e5 chok8-kun5 in toa7-to-sou3 e5 lang5 long2 "boe7 ai3 iong7", a2-si7 "boe7 hiau2 iong7" bo2-gi2, che kam2 u7 kho2-leng5 piN3-chiaN5 chit8-e5 u7 chun-giam5, u7 chu7-chu2 e5 chok8-kun5? Kin-a2-jit8 ti7 Tai5-oan5 e5 4 toa7 chok8-kun5, in e5 chun-giam5 kap in sou2 su2-iong7 bo2-gi2 e5 cheng5-heng5, u7 chin bit8-chhiat e5 koan-he7. Phi3-ju7 kong2, Tai5-oan5 e5 PeN5-pou-chok8, pi-chham2 kah ham7 chit8-ku3 in e5 gi2-gian5 long2 bo5 lang5 teh kong2, sou2-i2 in e5 chun-giam5 chiu7 oan5-choan5 phah bo5--khi3-lah. I2-sek-liat8 chit-e5 kok-ka e5 lang5, in-ui7 ka7 in ka-ki7 e5 bo2-gi2 po2-liu5 kah ho2-se3 liu-liu, sui-jian5 in e5 kok-ka bo5 toa7, m7-ku2 in iau2-si7 koe3 kah chin u7 chun-giam5. 
  Lan2 lai5 khoaN3 kou2-cha2 a2-si7 hian7-tai7 Tai5-oan5 kap goa7-kok e5 lek8-su2, u7 chit8 e5 chiok ho2 e5 kian3-cheng3, chiu7-si7 sou2-u7--e5 thong2-ti7-chia2, long2 si7 siuN7 chin7 pan7-hoat, beh kim3-chi2 siau-biat8 pi7-thong2-ti7-chia2 e5 gi2-gian5. Lan2 na7 lai5 khoaN3 hit-tong-si5 "Phou2-hoat Chian3-cheng" liau2-au7, Prussia chiam3-leng2 Lok8-lim5, A-ni2-sat-su, chiu7 chek-si5 kim3-chi2 in kong2 Hoat-gi2, siong-sin3 tak8-e5 tui3 "Choe3-au7-chit8-kho3" e5 bun5-chiuN, long2 u7 chin chhim e5 in3-siong7 chiah tioh8. Tai5-oan5 e5 cheng5-heng5 ma7 si7 kang7-khoan2! Jit8-pun2-lang5 thong2-ti7 Tai5-oan5 e5 si5, ui7 beh thui-heng5 "Hong5-bin5-hoa3 Un7-tong7", chek-kek8 thui-heng5 "Kok-gi2 Ka-teng5", beh lai5 siau-biat8 Tai5-oan5 kok chok8-kun5 e5 bo2-gi2. Tai7-chian3 liau2-au7, Kok-bin5-tong2 lai5 chiap-siu cheng3-koan5, ma7-si7 iong7 kang7-khoan2 pou7-sou3 lai5 thui-heng5 "Kok-gi2". Iong7 hoat8-chiN5, koa3-kau2-pai5 teng2-teng2 bu5-sou2-put-chi3 e5 chhiu2-toaN7, lai5 kim3-chi2 kong2 Tai5-oan5 bo2-gi2. Che si7 chit8-chiong2 bo5 thiaN3-sim kap ok-tok8 e5 cho3-hoat. Thong2-ti7-chia2 e5 bok8-tek, chiu7-si7 beh siau-biat8 pi7-thong2-ti7-chia2 e5 bun5-hoa3. In-ui7 bo2-gi2 si7 chit8-e5 chok8-kun5 e5 oah8-hoa3-chioh8. Sou2-i2 bo2-gi2 it-tan7 siau-sit--khi3, chit e5 chok8-kun5 tioh8 boe7 ki3-tit ka-ki7 e5 kun-goan5, song3-sit jin7-tong5 kap kui-siok8-kam2, an2-ni chiu7 hong-pian7 pi7 lang5 lai5 thong2-ti7--lah.
  Kou2-kim Tai5-goa7 tui3 ka-ki7 bo5 sin3-sim e5 chok8-kun5, in e5 thak8-chheh-lang5 kap ti3-sek hun7-chu2, long2 e7 piaN3-mia7 khi3 oh8 pat8-lang5 e5 kiong5-se3 gi2-gian5. Phi3-ju7 kong2, koe3-khi3 Lo5-ma2 e5 thak8-chheh-lang5, piaN3-mia7 oh8 "Hi-liap8-bun5". Au7--lai5 chiah to3-tng2--khi3 kian3-lip8 "La-teng-bun5"(Latin) e5 pun2-chit kap chu2-the2. Bun5-ge7-hok8-heng si5-tai7, I3-tai7-li7(Italy) e5 bun5-jin5, piaN3-se3 oh8 "La-teng-bun5", it-tit8 kau3 Lan3-teh(Alighiere Donte 1265-1321) iong7 ka-ki7 e5 bo2-gi2 I3-tai7-li7-bun5 chhong3-chok "Sin5-khiok"(Divine Comedy), chiah kian3-lip8 I3-tai7-li7-bun5 e5 chu2-the2-seng3. Eng-gi2 e5 mia7-un7 ma7 si7 kang7-khoan2. 14 Se3-ki2 i2-cheng5 e5 Eng-kok-lang5, chu7-jin7 "Eng-gi2" si7 bo5 chui2-chun2 e5 gi2-gian5, sou2-i2 piaN3-mia7 oh8 "Hoat-bun5" "La-teng-bun5". U7 chit8-ui7 Eng-kok-lang5 mia5 kio3 Hoai5-khek-li7-hu (Wycliffe 1382) thoan5-kau3-su7, chiong La-teng-bun5 Seng3-keng hoan-ek8 choe3 Eng-gi2, kiat-ko2 in2-khi2 Eng-kok kau3-hoe7 e5 hun3-nou7, pi7 koaiN jip8 kaN-lo5, sim7-chi3 au7--lai5 hou7 lang5 pian-si e5 chhi-chham2 mia7-un7. Jit8-pun2 ti7 Beng5-ti7-i5-sin chin3-cheng5, hit-si5 e5 thak8-chheh-lang5, peng7 bo5 jin7-tong5 ka-ki7 e5 "kha-nah". Han5-kok e5 hak8-chia2, ma7 khoaN3 boe7 khi2 ka-ki7 e5 "Gan7-bun5", long2 piaN3-mia7 beh oh8 Han3-bun5, an2-ni chiah e7-tang3 hian2-si7 ka-ki7 e5 toe7-ui7. Chit-khoan2 e5 hian7-siong7 kap chit-ma2 e5 Tai5-oan5-lang5 chin kang7-khoan2, long2 piaN3-mia7 teh su2-iong7 in kam2-kak khah u7 chui2-chun2 e5 "Hoa5-bun5", "Eng-bun5". Che long2 si7 chu7-pi e5 sim-thai3. Chiau3 gi2-gian5 hak8-ka e5 kong2-hoat, chit8 e5 lang5, ke bat chit8-chiong2 gi2-gian5, chiu7 ke chit8-liap8 thau5-nau2. Sou2-i2, oh8 pat8-lang5 e5 gi2-gian5 si7 ho2 tai7-chi3, si7 tat8-tit kou2-le7--e5. M7-ku2, chin3-cheng5 u7 chit8 e5 chiok tiong7-iau3 e5 tiau5-kiaN7, chiu7-si7 ai3 tai7-seng oe7-hiau2 "Chhui3 kong2 pe7-bu2-oe7, chhiu2 sia2 Tai5-oan5-bun5". Iong7 ka-ki7 e5 bo2-gi2 lai5 oh8 pat8-lang5 e5 gi2-gian5; m7-si7 iong7 oh8--tioh8 e5 "Pak-kiaN-gi2" koh lai5 oh8 goa7-kok-gi2, ke tng2 chit8 lian3. Bok8-koai3 Tai5-oan5-lang5 oh8 goa7-kok-gi2 ke chiok sin-khou2. OaN7 chit8-ku3-oe7 lai5 kong2, chiu7-si7, iong7 ka-ki7 e5 bo2-gi2 choe3 chu2-the2-seng3 lai5 oh8 goa7-kok-gi2 khah kin2 oh8, khah ho2 oh8. Lan2 na7 tit8-chiap iong7 Tai5-gi2 oh8 Jit8-bun5, li2 e7-tang3 hoat-hian7 u7 chiok che7 beh-a2-beh kang7 e5 sou2-chai7. Sim7-chi3 Eng-gi2 ma7 kang7-khoan2; phi3-ju7: theh8--khi3─take it, tng2─turn, hou─call, tin7─team, lou7─road, sip─seep, hui3─fee, hiap8─help, sio─sear; hou7─for teng2-teng2. Chin-chiaN3 si7 u7 chin-che7 chhu3-bi7 koh e7-tang3 sio-thong--e5.
  Bo2-gi2 tau3-te2 u7 sim2-mih8 tiong7-iau3-seng3, tat8-tit lan2 tioh8-ai3 he7-mia7 ka7 chhiuN2-kiu3 kap chau2-chhoe7--leh? Tui3 gi2-gian5 u7 ki-pun2 siong5-sek e5 lang5 long2 chai-iaN2, "Bo2-gi2" put-tan7 si7 chit8-chiong2 kau-thong e5 kang-ku7, ia7 si7 chit8-chiong2 kam2-cheng5 e5 kau-liu5, bun5-hoa3 e5 tu5-a2, su-kho2 e5 hong-sek, chok8-kun5 e5 hu5-ho7, piau2-tat8 e5 phiau-ki3, koh khah tiong7-iau3--e5 si7 "chun-giam5 e5 i5-hou7" kap "chu7-sin3-sim e5 kian3-lip8". Sou2-i2 u7 Tai5-oan5 i3-sek e5 lang5, long2 siuN7 chin7 pan7-hoat teh chhong3-cho7 bo2-gi2 e5 khoan5-keng2, pau-koat "Gi2-gian5 peng5-teng2-koan5" kap "Bo2-gi2 kau3-iok8 koan5" e5 cheng-chhu2. M7-ku2 tng5-ki5 (1895-1996) siu7 goa7-lai5 cheng3-koan5 thong2-ti7 e5 Tai5-oan5-lang5, u7 chin che7 i2-keng piN3-chiaN5 "ban5-phoe5 sin-pu7", tui3 bo2-gi2 e5 su2-iong7 leng5-lek8 ia7 i2-keng song3-sit, ti7 chai-bat siong7 ma7 i2-keng ba5-pi3. Sou2-i2 jin7-ti kap koan-liam7 e5 kai2-pian3, chiaN5-choe3 "Bo2-gi2" si7-m7-si7 e7-tang3 teng3-kun kap seN-thoaN3 e5 koan-kian7. 
  Ui3 teng2-bin7 sou2 ki2 e5 le7, hou7 lan2 phou2-phou2-a2 chai-iann2, bu2-gi2 kap chok8-kun5 chu7-sin3-sim e5 kian3-lip8 u7 chin toa7 e5 koan-lian5. Chit-ma2 e7-tang3 lai5 cho3 chit8-e5 kiat-lun7, na7-si7 tng lan2 e5 ti3-sek hun7-chu2 kap thak8-chheh gin2-a2, long2 e7-hiau2 “chhui3 kong2 pe7-bu2-oe7, chhiu2 sia2 Tai5-oan5-bun5” e5 si5, to7-si7 Tai5-oan5-lang5 “bun5-ge7 hok8-heng”, “Tai5-oan5 i3-sek”, “chun-giam5 chu7-chu2” kap “kian3-lip8 chu7-sin3-sim” e5 si5-ki kau3--lah.
  (Tai5-oan5-ji7 Chap8-chi3 te7 12 ki5, 2002 ni5 3 geh8)
</CL>
<HL>

譯寫 
相信有足濟人一直攏想boe7通，為甚物 tioh8 ai3來學母語--leh？Ma7有人根本著m7-bat想過ai3學習母語。甚至看boe7起家己e5母語，特別是受過高等教育--e5，有這款觀念e5人koh較嚴重！所以ti7台灣e5讀冊人，tui3伊辛辛苦苦所學--來e5「別人e5語言」，攏較重視。譬如看重「華語」、「英語」，看輕「阿娘e5話」。所以今仔日ti7教育體系內底，逐個拼命teh學華語、學英語、學日語等等。因為學che較有水準，ma7較有出路。致使今仔日有法度用母語作主體性來上課、演講e5人，煞變成1種稀罕e5動物。Che會當hou7咱來做1個思考，若是1個族群in大多數e5人攏「boe7 ai3用」，抑是「boe7曉用」母語，che kam2 有可能變成1個有尊嚴、有自主e5族群？今仔日ti7台灣e5 4大族群，in e5尊嚴kap in所使用母語e5情形，有真密切e5關係。譬如講，台灣e5平埔族，悲慘kah ham7 1句in e5語言攏無人teh 講，所以in e5尊嚴就完全扑無--去-lah。以色列這個國家e5人，因為ka7 in家己e5母語保留kah好勢liu-liu，雖然in e5國家無大，m7-ku2 in iau2是過kah真有尊嚴。 
咱來看古早抑是現代台灣kap外國e5歷史，有1個足好e5見證，就是所有--e5統治者，攏是想盡辦法，beh禁止消滅被統治者e5 語言。咱若來看hit當時「普法戰爭」了後，Prussia佔領洛林、亞爾薩斯，就即時禁止in講法語，相信逐個 tui3「最後1課」e5文章，攏有真深e5印象才著。台灣e5情形ma7是共款！日本人統治台灣e5時，為beh推行「皇民化運動」，積極推行「國語家庭」，beh來消滅台灣各族群e5母語。大戰了後，國民黨來接收政權，ma7是用共款步數來推行「國語」。用罰錢、掛狗牌等等無所不至e5手段，來禁止講台灣母語。Che是1種無疼心kap惡毒e5做法。統治者e5目的，就是beh消滅被統治者e5文化。因為母語是1個族群e5活化石。所以母語一旦消滅--去，這個族群著boe7記得家己e5根源，喪失認同kap歸屬感，an2-ni就方便被人來統治--lah。 
古今台外tui3家己無信心e5族群，in e5讀冊人kap知識分子，攏會拼命去學別人e5強勢語言。譬如講，過去羅馬e5讀冊人，拼命學「希臘文」。後--來才倒轉--去建立「拉丁文」(Latin) e5本質kap主體。文藝復興時代，義大利(Italy) e5文人，拼勢學「拉丁文」，一直到Lan3-teh（Alighiere Donte 1265-1321）用家己e5母語義大利文創作「神曲」（Divine Comedy），才建立義大利文e5主體性。英語e5命運ma7是共款。14世紀以前e5英國人，自認「英語」是無水準e5語言，所以拼命學「法文」「拉丁文」。 有1位英國人名叫Hoai5-khek-li7-hu (Wycliffe 1382）傳教士，將拉丁文聖經翻譯做英語，結果引起英國教會e5憤怒，被關入監牢，甚至後--來hou7人鞭屍e5淒慘命運。日本ti7明治維新進前，hit時e5讀冊人，並無認同家己e5「kha-nah」。韓國e5學者，ma7看boe7起家己e5「諺文」，攏拼命beh學漢文，an2-ni才會當顯示家己e5地位。這款e5現象kap chit-ma2 e5台灣人真共款，攏拼命teh使用in感覺較有水準e5「華文」、「英文」。 這攏是自卑e5心態。照語言學家e5講法，1個人，ke bat 1種語言，就ke 1粒頭腦。所以，學別人e5語言是好代誌，是值得鼓勵--e5。M7-ku2，進前有1個足重要e5條件，就是ai3代先會曉「嘴講父母話，手寫台灣文」。用家己e5母語來學別人e5語言；m7是用學--著e5「北京語」koh來學外國語，加轉 1 lian3。莫怪台灣人學外國語ke足辛苦。換1句話來講，就是，用家己e5母語作主體性來學外國語較緊學、較好學。咱若直接用台語學日文，你會當發現有足濟beh-a2-beh共e5所在。甚至英語ma7共款；譬如：提--去─take it、轉─turn、呼─call、陣─team、路─road、濕─seep、費─fee、協─help、燒─sear、予─for等等。真正是有真濟趣味koh會當相通--e5。 
母語到底有甚物重要性，值得咱著ai3 he7命ka7搶救kap走chhoe7--leh？Tui3語言有基本常識e5人攏知影，「母語」不但是1種溝通e5工具，也是1種感情e5交流、文化e5櫥仔、思考e5方式、族群e5符號、表達e5標記，koh較重要--e5是「尊嚴e5維護」kap「自信心e5建立」。所以有台灣意識e5人，攏想盡辦法teh創造母語e5環境，包括「語言平等權」kap「母語教育權」e5爭取。M7-ku2長期（1895-1996）受外來政權統治e5台灣人，有真濟已經變成「ban5-phoe5新婦」，tui3母語e5使用能力也已經喪失，ti7 知bat上ma7已經麻痺。所以認知kap觀念e5改變，成做「母語」是m7是會當釘根kap生湠e5關鍵。 
Ui3頂面所舉e5例，hou7咱普普a2知影，母語kap族群自信心e5建立有真大e5關聯。Chit-ma2會當來做1個結論，若是當咱e5知識分子kap讀冊囡仔，攏會曉「嘴講父母話，手寫台灣文」e5時，就是台灣人「文藝復興」、「台灣意識」、「尊嚴自主」kap「建立自信心」e5時機到--lah。 
(台灣字雜誌第12期，2002年3月) 
</HL>