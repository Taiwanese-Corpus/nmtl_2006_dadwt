<CL>
A-pa siN3 Gan5 mia5 Khim-pian7, chhut-si3 ti7 PheN5-ou5 e5 Hoe-theh8, chu7-jian5 it-seng kho3 hai2 lai5 seng-oah8, siau3-lian5 e5 si5, toaN-sin li7-hiong-poe7-chiN2 lai5 Ko-hiong5, khia7 ke Ki5-au7, Ha-ma2-seng, ui7-tioh8 m7 kheng2 khut-hok8 mia7-un7, pin5 chit8-kou2 kian-teng7 e5 i3-chi3, piaN3-si3 oh8, piaN3-si3 thak8, tui3 ka7 Tai5-oan5-lang5 teng5-teng5 siat han7 e5 Jit8-pun2 cheng3-hu2 kho2 tioh8 chun5-tiuN2 e5 chip-chiau3, put-heng7 Te7-ji7 chhu3 se3-kai3-tai7-chian3 pok8-hoat, pai5 iau2 boe7 theh8 tioh8, to7 hou7 Jit8-pun2 cheng3-hu2 tiau3 khi3 Lam5-iuN5 cho3 kun-hu, Jit8-pun2 chian3 pai7, a-pa chhian-sin-ban7-khou2 to5 jip8 Hui-lut8-pin e5 soaN lai7, siam2 koe3 pi7 pek chu7-sat e5 kiap-sou3, khioh tioh8 siN3-mia7 to3 tng2-lai5, i2-keng oaN7 tiau5-tai7.
Pho7 tioh8 hoe5-kui chou2-kok e5 hoaN-hi2 kap ng3-bang7, a-pa ng3 Kok-bin5 cheng3-hu2 sin-chheng2 chun5-tiuN2-cheng3, siaN2 chai tng-si5 e5 cheng3-hu2 koaN-oan5 khiok chhun tng5-chhiu2 beh theh8 chiN5, m7 bian2 kong2 tioh8 chian3 au7 e5 pin5-khun3, chun2-kong2 lak-te7-a2 u7 chiN5, eng7 a-pa chit8-si3-lang5 kiaN5 tit8-lou7 e5 phi5-khi3, ma7 bo5-kho2-leng5 theh8 chiN5 khi3 oaN7 chun5-tiuN2 pai5, tui3 an2-ni kui-si3-lang5 oan3-than3 chit-e5 cheng3-hu2, ku7-choat8 chiah8 kong-ka e5 thau5-lou7, chit8-si3-lang5 khut tiam3 bin5-kan kong-si e5 hi5-chun5, hoe3-chun5 lai5 tho2-than3, chit8 lou7 io5-io5-pai2-pai2, chiong a-che2 kap goan2 saN-e5 hiaN-ti7-a2 chhi7 toa7-han3.
Tai5-oan5 chian3 au7 lai5 chiap-koan2 e5 soe-boe2 cheng3-koan5, tui3 lai7 choan5 pou7-sou3, tui3 goa7 khioh bo5 poaN3-pou7, chun5 chhut khi3 goa7-hai2 siong5-siong5 siu7 liah8, siu7 khau3-liu5, liam5-piN-a2 In3-ni5 saN-ko3-goeh8, liam5-piN-a2 Hui-lut8-pin poaN3-tang, khau3-liu5 e5 ki5-kan, a-bu2 nia2 bo5 sin-sui2 bo5 taN2-kin2, to7 koh kam5 tioh8 bak8-sai2, ui7 a-pa e5 tai7-chi3 si3-koe3 khi3 chau2-chong5, chit8-khoan2 than3 chit8-tang, hioh poaN3-tang, a2 beh siam2-hong pi7-eng2, a2 to7 khoaN3 lang5 bin7-sek e5 jit8-chi2, kio3 lang5 beh choaN2-iuN7 koe3, oe7 hiau2 pian3-khiau3 e5 chun5-oan5, mou7 hong-hiam2 kho3 chau2-su lai5 than3 chit8-koa2 goa7-lou7-a2 pou2-thiap, nge7-tit8 e5 a-pa si2 to7 m7 cho3, ji7 saN-chap8 tang e5 tho2-hai2 seng-oah8, kau3 goa2 thak8 ko-tiong it-ni5 e5 si5 chhut phang5 sit-su7, it-khi3 put-hoe5-thau5, chhu3-nih bo5 lau5 poaN3-sian2-chiN5 thang hou7 a-bu2.
A-pa e5 chun5 sit-su7 liau2-au7, a-bu2 eng7 i nng2-chiaN2 e5 siang-chhiu2, tak8-jit8 the3 lang5 se2-saN, a2-si7 khi3 leng2-tong3 chhiuN2 cho3 soaN3-kang peh he5-a2, hou7 goa2 thak8 kau3 ko-tiong pit-giap8, goa2 thoa chit8-tang e5 saN-lian2-chhia khiam7 koa2 chiN5 jip8 khi3 Sin5-hak8-iN7 thak8-chheh, chhut-lai5 liau2-au7 teh cho3 bok8-su, chiaN3-peng5 khoaN3, to3-peng5 khoaN3, bo5-lun7 an2-choaN2 khoaN3 ma7 m7-si7 than3 u7 chiN5 e5 thau5-lou7, a-pa siang-chhiu2 hou3-hi5 lai5 kau3 se3-kan, kau3 boe2 ma7 chhiah-sin-kui-leng5 to3-tng2-khi3 siN3-mia7 e5 goan5-thau5, goa2 siuN7 goa2 bo5 pi2 i khah gau5, chit8-si3-lang5 tai7-khai3 kap “san3” kiat-ian5 kiat tiaN7 le3, siuN7 beh pak to7 pak boe7 li7.
Chit kui2 tang lai5, poe5-phoaN7 chiam7-chiam7 ke-thiN e5 ni5-hoe3, sim-lai7 tiaN7-tiaN7 to7 oe7 khi3 siuN7, goa2 na7 si2 liau2-au7 oe7-tang3 lau5 siaN2-hoe3 hou7 goa2 e5 gin2-a2, lun7 chiN5 bo5 chiN5, lun7 ke-hoe2 bo5 ke-hoe2, chiah8 kah gou7-chap8 goa7 hoe3, sin-piN e5 chai5-san2 kan-taN chit8-tai5 sai2 chap8-ni5 e5 ku7-chhia, kap chit8-keng kau3 taN iau2 teh lap8 hun-ki5-tai7-khoan2 e5 kok-theh8, chit-khoan2 seng5-chiu7 he7 tiam3 chiN5-im-kha-bak8, keng-che3-koa3-soe3 e5 Tai5-oan5 sia7-hoe7 chhin3-thui5-a2 teng2 lai5 chhin3, sit8-chai7 si7 chhin3 bo5 nng7-niu2-gin5, m7-ku2 hoan-thau5 siuN7 to3-tng2-lai5, a-pa ia7 bo5 lau5 poaN3-sian2-chiN5 hou7 goa2, goa2 to7 siang7-khoan2 oah8 kah chiah chu7-chai7, chiah chiaN5-lang5, si7 leh chhau-hoan5 siaN2-mih8.
Si3-goeh8 te2 a-bu2 koe3-sin, to3-tng2-khi3 Ha-ma2-seng cho3-sek, lou7 tiong keng-koe3 kang2-chhui3 khoaN3-tioh8 lai5-lai5-khi3-khi3 e5 chun5-chiah, hiong5-hiong5 nau2-hai2 lai7 phu5 chhut chit8-ku3 ku2-ku2 tin5-hong ti7 sim-leng5 e5 kak-loh8, a-pa chai7-seN e5 si5 bat tui3 goan2 kong2 koe3 e5 oe7: “KiaN2-e5-a3! goa2 chit-si3-lang5 tai7-khai3 bo5 thang ho2 lau5 siaN2-mih8 hou7 lin2 hiaN-ti7-a2, chong2-si7 hai2-nih tak8-hang7 u7, u7 chai5-tiau7 lin2 ka-ki7 khi3 theh8!”
Tui3 hit chun7 khai-si2, tak8-pai2 na7 khoaN3-tioh8 hai2, goa2 to7 siuN7-tioh8 a-pa e5 hit ku3 oe7: “Hai2-nih tak8-hang7 u7, u7 chai5-tiau7 lin2 ka-ki7 khi3 theh8!”
 (Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

阿爸姓顏名欽便，出世ti7澎湖e5花宅，自然一生靠海來生活，少年e5時，單身離鄉背井來高雄，企家旗後，哈瑪星，為著m7肯屈服命運，憑一股堅定e5意志，拚勢學，拚勢讀，tui3 ka7台灣人重重設限e5日本政府考著船長e5執照，不幸第二次世界大戰爆發，牌iau2未提著，to7 hou7日本政府召去南洋做軍夫，日本戰敗，阿爸千辛萬苦逃入菲律賓e5山內，閃過被迫自殺e5劫數，拾著性命倒轉來，已經換朝代。
抱著回歸祖國e5歡喜kap向望，阿爸向國民政府申請船長證，啥知當時e5政府官員卻伸長手beh提錢，m7免講著戰後e5貧困，準講lak袋仔有錢，用阿爸一世人行直路e5脾氣，ma7無可能提錢去換船長牌，tui3 an2-ni歸世人怨嘆這個政府，拒絕食公家e5頭路，一世人屈tiam3民間公司e5漁船、貨船來討趁，一路搖搖擺擺，將阿姐kap阮三個兄弟仔飼大漢。
台灣戰後來接管e5衰尾政權，對內全步數，對外拾無半步，船出去外海常常受掠、受扣留， liam5-piN仔印尼三個月，liam5-piN仔菲律賓半冬，扣留e5期間，阿母領無薪水無打緊，to7 koh含著目屎，為阿爸e5代誌四界去走chong5，這款趁一冬，歇半冬；a2 beh閃風避湧，a2 to7看人面色e5日子，叫人beh怎樣過，會曉變竅e5船員，冒風險靠走私來趁一寡外路仔補貼，硬直e5阿爸死to7 m7做，二三十冬e5討海生活，到我讀高中一年e5時出帆失事，一去不回頭，厝nih無留半sian2錢thang hou7阿母。
阿爸e5船失事了後，阿母用伊軟chiaN2 e5雙手，逐日替人洗衫，抑是去冷凍廠做散工peh蝦仔，hou7我讀到高中畢業，我拖一冬e5三輪車儉寡錢入去神學院讀冊，出來了後teh做牧師，正爿看，倒爿看，無論an2-choaN2看ma7 m7是趁有錢e5頭路，阿爸雙手hou3漁來到世間，到尾ma7赤身歸零倒轉去性命e5源頭，我想我無比伊較gau5，一世人大概kap「散」結緣結定le3，想beh剝to7剝boe7離。
這幾冬來，陪伴漸漸加添e5年歲，心內定定to7會去想，我若死了後會當留啥貨hou7我e5囡仔，論錢無錢，論家伙無家伙，食kah五十外歲，身邊e5財產kan-taN一台駛十年e5舊車，kap一間到今iau2 teh納分期貸款e5國宅，這款成就下tiam3錢淹腳目、經濟掛帥e5台灣社會秤頭仔頂來秤，實在是秤無兩兩銀，m7-ku2翻頭想倒轉來，阿爸也無留半sian2錢hou7我，我to7像款活kah chiah自在，chiah成人，是leh操煩啥物。
四月底阿母過身，倒轉去哈瑪星做式。路中經過港嘴看著來來去去e5船隻，雄雄腦海內浮出一句久久塵封ti7心靈e5角落，阿爸在生e5時bat 對阮講過e5話：「子--e5-a3！我這世人大概無thang好留啥物 hou7 lin2兄弟仔，總是海nih逐項有，有才調lin2家己去提！」
Tui3 hit陣開始，逐擺若看著海，我to7想著阿爸e5 hit句話：「海nih逐項有，有才調lin2家己去提！」
（顏信星台語文學選，2002年真平企業出版）
</HL>