<CL>
Tak8 e5 lang5 sim tiong long2 u7 chit8-tiau5 hian5, tng hit tiau5 hian5 tin2-tang7 e5 si5, i e5 sim-leng5 oe7 u7 tek8-piat8 e5 kam2-eng3, chhin-chhiuN7 ku2 ni5 si3-soaN3 e5 lau7 peng5-iu2 ti7 bo5-phah-sng3 e5 tiong-kan lai5 sio-tu2, ia7 chhin-chhiuN7 bin5-bang7 tiong e5 kou3-su7 keng3-jian5 seng5 chin chit8-poaN, chit8-chun7 chit8-chun7 e5 sio-lo7, kam-tiN tui3 sim-te2 tit8-tit8 chheng3 khi2-lai5, goa2 chheng hit tiau5 hian5 kio3 cho3 “sim-hian5”.
Siau3-lian5 e5 si5 hit tiau5 hian5 khah chiap8 tin2-tang7, tu2 tioh8 chit8-e5 sou2 ai3 e5 lang5, a2-si7 thiaN-tioh8 chit8-siu2 tong7-jin5 e5 si-koa, khoaN3 tioh8 chit8-chhut tong7-khi3-hoe5-chhiang5 e5 tian7-iaN2, a2-si7 thak8-tioh8 chit8-phian put-jim2-sek-chhiu2 e5 bun5-chiuN, sim long2 oe7 tio5-thiau3, hoaN-hi2 kah boe7 kong2 tit, chiah8 ju2 lau7, hit-tiau5 sim-hian5 soah ju2 tiam7-cheng7, u7-tang-si5 kui ni5 thang3 thiN ma7 m7 bat khi3 ka7 khap8 chit8 e7.
Sim-hian5-a3 sim-hian5! M7 thang tiam7-cheng7, m7 thang khi3 hou7 si2 khi3, siong7-thiN chhong3-cho7 lang5 e5 si5, u7 chiong i e5 leng5 pun5 jip8 lang5 e5 phiN7-khang, li2 tioh8 tio5-thiau3, hou7 lan2 hok8-to3 siau3-lian5, chhin-chhiuN7 eng-chiau2.
(Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

逐個人心中攏有一條弦，當hit條弦振動e5時，伊e5心靈會有特別e5感應，親像久年四散e5老朋友ti7無扑算e5中間來相tu2;也親像眠夢中e5故事竟然成真一般。一陣一陣e5燒lo7，甘甜tui3心底直直chheng3起來。我稱hit條弦叫做「心弦」。
少年e5時hit條弦較捷振動，tu2著一個所愛e5人，抑是聽著一首動人e5詩歌，看著一齣盪氣迴腸e5電影，抑是讀著一篇不忍釋手e5文章，心攏會tio5跳，歡喜kah boe7講得。食愈老，hit條心弦煞愈恬靜，有當時歸年thang3天ma7 m7 bat去ka7 khap8一下。
心弦a3心弦！M7 thang恬靜，m7 thang去hou7死去。上天創造人e5時，有將伊e5靈pun5入人e5鼻空，你著tio5跳，hou7咱復到少年，親像鷹鳥。
（顏信星台語文學選，2002年真平企業出版）
</HL>
