<CL>
Ha-ma2-seng kau3 Ki5-au7 e5 hoe2-chun5-a2, bat chai3 koe3 goa2 na2 ng5-kim chit8-poaN e5 lian5-siau3, chheng-chhun, saN-chap8 goa7 tang cheng5, goa2 kap gin2-a2 phoaN7, tiaN7-tiaN7 ti7 le2-pai3-jit8 e5 e7-pou, che7 chun5 koe3 Ki5-au7 kong3-kiu5, khoaN3 jit8-loh8, kiN3-na7 chiuN7 chun5 to7 khai-si2 chhiuN3-koa, bin5-iau5, koa-iau5, seng3-koa, bu5-sou2-put-chi2 chhiuN3, an3 chiuN7 chun5 chhiuN3 kau3 loh8 chun5, ian5-lou7 chhia5 chio3 e5 sek8-iong5, hai2-chiau2 e5 kio3 siaN, ui7 goan2 phou2 chhut it-seng lan5-bong7 e5 ho5-im.
Goa2 chin ai3 che7 tiam3 hoe2-chun5-a2 e5 goa7-ian5 hng7-hng7 khoaN3 kang2-chhui3, chit8-bin7 khoaN3 chit8-bin7 cho3 bang7, phah hoaN7 e5 long7-hoa, siam2-sih e5 chui2-iaN2, siong5-siong5 chiong goa2 e5 sim-su7 toa3 kau3 chin hng7 chin hng7 e5 se3-kai3, kiam5-sip-bi7 e5 hai2 hong chhin-chhiuN7 leng7 goa7 chit8-chiong2 e5 bo2-gu2, tauh8-tauh8 teh tui3 goa2 kong2-oe7, oe7-ki3-tit u7 chit8-tang e5 ni5-boe2-jit8, goa2 kap chit8-e5 tng-si5 iau2 teh thak8 tai7-hak8 e5 peng5-iu2, sio-chio ti7 hit-am3 khi3 che7 hoe2-chun5-a2, tui3 e7-am3 peh-tiam2 che7 kau3 chap8-it tiam2, chiah tah8 tioh8 chhiu2 tiong bo5 poe sim ia7 chui3 e5 kha-pou7, to3-tng2-khi3 chhu3-nih khun3.
Bo5 lang5 u7 khui3-lat8 thang chiong kong-im seh8 to3-tng2, chong2-si7 tng siN3-mia7 e5 hun5-jiah phah-tang7 sim-hian5 e5 si5, goa2 siuN7, koe3-khi3, hian7-chai7 kap bi7-lai5 si7 thiau3-iau7 ti7 kang5 chit8-e5 gak8-chiong teng2-koan5 e5 im-hu5.
(Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

哈瑪星到旗後e5火船仔，bat載過我若黃金一般e5年少、青春，三十外冬前，我kap囡仔伴，定定ti7禮拜日e5 e7晡，坐船過旗後槓球、看日落，見若上船to7開始唱歌，民謠、歌謠、聖歌，無所不止唱，an3上船唱到落船，沿路斜照e5夕陽，海鳥e5叫聲，為阮譜出一生難忘e5和音。
我真愛坐tiam3火船仔e5外緣遠遠看港嘴，一面看一面做夢，扑岸e5浪花，閃sih e5水影，常常將我e5心事帶到真遠真遠e5世界，鹹濕味e5海風親像另外一種e5母語，tauh8-tauh8 teh 對我講話，會記得有一冬e5年尾日，我kap一個當時iau2 teh讀大學e5朋友，相招ti7 hit暗去坐火船仔，Tui3 e7暗八點坐到十一點，才踏著手中無杯心也醉e5腳步，倒轉去厝nih睏。
無人有氣力thang將光陰seh8倒轉，總是當性命e5痕跡扑動心弦e5時，我想，過去、現在kap未來是跳躍ti7共一個樂章頂懸e5音符。
（顏信星台語文學選，2002年真平企業出版）
</HL>