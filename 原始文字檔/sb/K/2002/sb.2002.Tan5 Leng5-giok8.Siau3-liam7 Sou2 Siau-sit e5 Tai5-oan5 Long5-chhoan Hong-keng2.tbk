<CL>
Goa2 te7-1-keng ka3-chheh e5 hak8-hau7 si7 ti7 Tai5-lam5-chhi7 An-lam5-khu Chap8-ji7-tian7 e5 Lam5-heng Kok-Sio2. Chit-keng hak8-hau7 chin se3-keng, choan5-hau7 kan-ta lak8-pan na7-tiaN7, m7-ku2 chit-keng hak8-hau7 si3-chiu-ui5 e5 hong-keng2 sit8-chai7 chin sui2.
Chap8-ji7-tian7 ti7 Tai5-lam5-chhi7 sng3 si7 iap-thiap chng-kha e5 sou2-chai7. Lam5-heng Kok-Sio2 e5 au7-piah-bin7 u7 1-e5 sio2 chhoan-chng. Toa3 hia-e5 lang5 chin chio2, sou2-i2 chng-a2-lai7 e5 lang5 tai7-ke long2 chin sek8-sai7. Hak8-seng e5 pe7-bu2 tui3 lau7-su long2 chin chun-tiong7. Hak8-hau7 e5 thau5-cheng5 kap Nng7-peng5-piN long2 si7 chhan5-hng5, u7--e5 cheng3 koe2-chi2, u7--e5 cheng3 tiu7-a2,u7--e5 cheng3 hoan-beh8. Tak8-pai2 u7 siu-seng5 e5- si5, ka-tiuN2 long2 e7 sang3 koe2-chi2 hou7 hak8-hau7 e5 lau7-su chiah8. Goan2 kap ka-tiuN2 e5 kam2-cheng5 long2 chin-ho2.
Tui3 hak8-hau7 thau5-cheng5 hit-tiau5 toa7-lou7 it-tit8 kiaN5, oe7-tit-thang khoaN3-tioh8 1-khu 1-khu, chheN-chhui3 e5 chhan5-hng5. Hong chhoe--koe3--lai5, chhin-chhiuN7 chheN-sek e5 hai2-eng2, 1-chan3 1-chan3 io5--leh io5--leh teh thiau3-bu2. Tui3 toa7-lou7 chhah tui3 chhan5-hoaN7-a2-lou7 jip8--khi3, chiu7 e7 khoaN3-tioh8 bo5 kang7-khoan2 e5 keng2-ti3. Na7 khoaN3-tioh8 1-liap8 1-liap8 ng5-sek, chheN-sek--e5, si7 koe-a2 mouh ti7 thou5-kha. 1-chhop 1-chhop se3-se3-liap8-a2 ang5-ang5 chin kou2-chui--e5 si7 kam-a2-bit8. Kui-toa7-phian3 e5 koe2-chi2, hou7 jit8-thau5-kng phak8-kau3 kim-kong siam2-siam2, boe7-su po2-chioh8--leh.
TiaN7-tiaN7 e7 khoaN3-tioh8 peh8-leng5-si teh chhoe7 chiah8, chui2-gu5 teh loe5-chhan5. Long5-chhoan e5 hong-keng2 si7 chiah-nih8 peng5-cheng7, su3-si7 koh chu7-jian5. Keng-koe3 chiah-choe7 ni5, m7-chai chit-ma2 pian3-seng5 chaiN2-iuN7, si7-m7-si7 koh hiah-nih8 sui2--leh?
(Tai5-oan5-ji7 Chap8-chi3 te7 14 ki5, 2002 ni5 7 geh8)
</CL>
<HL>

我第一間教冊e5 學校是ti7 台南市安南區十二佃e5 南興國小。這間學校真細間，全校kan-ta 六班na7-tiaN7，m7-ku2 這間學校四周圍e5 風景實在真sui2。
十二佃ti7 台南市算是iap-thiap 庄腳e5 所在。南興國小e5 後壁面有一個小村庄。Toa3 hia-e5 人真少，所以庄仔內e5 人大家攏真熟悉。學生e5父母對老師攏真尊重。學校e5 頭前kap 兩旁邊攏是田園，有--e5 種果子，有--e5 種稻仔，有--e5種番麥。逐擺有收成e5時，家長攏會送果子hou7 學校e5 老師食。阮kap 家長e5 感情攏真好。
Tui3 學校頭前hit 條大路一直行，會得thang看著一區一區，青翠e5 田園。風吹--過來，親像青色e5 海湧，一層一層搖--leh搖--leh teh 跳舞。Tui3 大路插tui3 田岸仔路入--去，就會看著無共款e5 景致。若看著一粒一粒黃色、青色--e5，是瓜仔膜ti7 塗腳。一撮一撮細細粒仔紅紅真古錐--e5 是柑仔蜜。歸大片e5 果子，hou7 日頭光曝到金光閃閃，boe7 輸寶石--leh 。
定定會看著白鴒鷥teh chhoe7 食、水牛teh 犁田。農村e5風景是chiah-nih8 平靜、舒適koh 自然。經過chiah 濟年、m7 知chit-ma2 變成怎樣、是m7 是koh hiah-nih8 sui2 --leh？
(台灣字雜誌第14期，2002年7月)
</HL>