<CL>
U7 lang5 kong2, kin-a2-jit8 Tai5-oan5 e5 sia7-hoe7 chin bo5 bi7, chu7-su-chu7-li7, kian3-li7-bong7-gi7, peng5-iu2 chhut-jip8 chiu2-bah tiN5, chhut mng5 kou3 than3-chiN5, jip8-mng5 chiu2 tian7-si7, u7 chhu3-piN na2 bo5 chhu3-piN, put-pi2 khah cha2 an2-kong e5 si5-tai7, sui-jian5 seng-oah8 kan-khou2, saN-tng3 chiah8 khah bai2, chong2-si7 hoan7 su7 chit8 to7 si7 chit8, nng7 to7 si7 nng7, m7 bian2 hoan5-lo2 chhut mng5 bo5 lang5 thang chioh-mng7, m7 bian2 hoan5-lo2 to2-teh khun3 boe7 kau3 thiN-kng, jin5-lun5 hun oe7 chheng, gi7-li2 khoaN3 oe7 beng5, tak8-e5 kiN3 bin7 sioh lau5 saN-hun cheng5.
Li7 goan2-tau bo5 joa7-hng7, u7 chit8-e5 kou3 hi5-un3-a2 e5 Ngou5 sian-seN, sui-jian5 chheh thak8 bo5 choe7, chong2-si7 cho3-lang5 chin chhin-chhiat, hau7-siN, cha-bou2-kiaN2 long2 chhut-goa7 ti7 tou-chhi7 teh than3-chiah8, i ka7 in kong2: “Sun pho7 tng2-lai5 hou7 goa2 chhoa7, kap lin2 tiam3 chhi7-lai7 iah8 bo5 thou5 thang chhiok8, m7 ho2, tan2 toa7-han3 lin2 chiah koh chhoa7 tng2-khi3.” chiu7 an2-ni, hiah e5 sun an3 se3-han3 to7 long2 toe3 ti7 i e5 sin-piN, chit8-e5 chit8-e5 oah8 kah iong2-khiat-khiat, put-koan2-si5 khoaN3 tioh8 in long2 chhio3-bi-bi, a-chek, a-chim2 kio3 boe7 li7, chit-khoan2 e5 gin2-a2 chu7-jian5 tit lang5 thiaN3, tho3 chit8-ku3 liu5-heng5 e5 oe7: “Khap8 thou5 e5 gin2-a2 boe7 pian3 phaiN2”, siong7 bo5 ma7 tui3 hiong-thou2 khah u7 kam2-cheng5.
(Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

有人講，今仔日台灣e5社會真無味，自私自利，見利忘義，朋友出入酒肉纏，出門顧趁錢，入門守電視，有厝邊若無厝邊，不比較早俺公e5時代，雖然生活艱苦，三頓食較bai2，總是凡事一 to7是一， 二 to7是二，m7免煩惱出門無人thang借問，m7免煩惱倒teh睏boe7到天光，人倫分會清，義理看會明，逐個見面惜留三分情。
離阮兜無偌遠，有一個顧漁塭仔e5吳先生，雖然冊讀無濟，總是做人真親切，後生，查某子攏出外ti7都市teh趁食，伊ka7 in講：「孫抱轉來hou7我chhoa7，kap lin2 tiam3市內亦無塗thang chhiok8，m7好，等大漢lin2 chiah koh chhoa7轉去。」就an2-ni，hiah e5孫an3細漢to7攏toe3 ti7伊e5身邊，一個一個活kah勇khiat-khiat，不管時看著in攏笑瞇瞇，阿叔，阿嬸叫boe7離，這款e5囡仔自然得人疼，套一句流行e5話：「Khap8塗e5囡仔boe7變歹」，上無ma7 對鄉土較有感情。
（顏信星台語文學選，2002年真平企業出版）
</HL>