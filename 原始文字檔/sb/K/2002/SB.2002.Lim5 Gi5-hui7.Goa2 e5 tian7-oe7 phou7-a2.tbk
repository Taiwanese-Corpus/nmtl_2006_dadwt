<CL>
U7 lang5 kong2 goa2 chin sioh-cheng5, khoann3-tioh8 goa2 e5 tian7-oe7 phou7-a2 long2 u7 chit8-koa2 i3-kian3 kap bun7-te5: “Li2 kam2 e7 ki3-tit chiah-ni7 che7 lang5?” “Li2 kham7 in kam2 long2 u7 teh lian5-lok8?”
Chu7 se3-han3, goa2 u7 chit8-chiong2 koan3-si3, to7-si7 m7-koan2 kap goa2 si7 siann2-mih koan-he7 e5 lang5, goa2 long2 e7 chin7-liong7 ki3 ti7 phou7-a2, ji5-chhiann2 ka7 tui3 tak8-e5 lang5 e5 kam2-kak sia2--khi2-lih.
M7-koh lang5 teh toa7-han3 jin5-sou3 cheng-ka, loe7-iong5 ma7 e7 tiann7-tiann7 oann7, tak8-kai2 teng5-sia2 teng5-chhau long2 chin hui3-khi3, u7 lang5 oann7 tian7-oe7 hoan-ho7, e-mail, chhiu2-ki-a2 e5 si5, goa2 to7 e7 khi3 siunn7 chit-e5 lang5 teh cho3 siann2-mih, to7 chhin-chhiunn7 teh khoann3 ka-ti7 e5 seng5-tiong2 koe3-teng5.
I2-cheng5 goa2 teh hun-lui7, si7 ui3 kok-sio2, kok-tiong, ko-tiong, im-gak8-pan, mou5-pit-pan, Eng-gi2-pan......kau3 tai7-hak8 liau2-au7, chham-ka sia7-thoan5, thak8-chheh-hoe7 kap iann5-tui7, bat e5 lang5 ke chiok che7, ni5-hoe3 ma7 chha chin che7, u7 gin2-a2 ma7 u7 lau7-lang5.
U7 lang5 chhio3 goa2 kong2: :Li2 lang5-bin7 chin khoah, i2-au7 chhut-lai5 soan2 tai7-piau2--lah!” Che m7-si7 goa2 e5 bok8-tek8, kan-tann si7 beh iong7 ka-ti7 e5 leng5-lek8 khi3 cho3 tai7-chi3 nia7-tiann7, cho3 siann2-mih peng7 bo5 tiong7-iau3.
Peng5-iu2 to7-si7 ai3 hou7-siong tau3-sann-kang7, sui-jian5 li7 chin hng7, m7-koh m7-koan2 siann2-mih si5-kan iah-si7 siann2-mih sou2-chai7, goa2 long2 chin jiat8-sim, chin-sim teh kau peng5-iu2. Sek8-sai2 bo5 it-teng7 ku2-tng5, ma7 u7 kho2-leng5 si7 “koe3-kheh” nia7-tiann7, m7-koh goa2 tu2-tioh8 chin che7 kui3-jin5.
U7 si5-chun7, tui3-hong hoan7-se3 m7 chai-iann2 goa2 bat--i, iah-si7 i i2-keng be7 ki3-tit goa2--a, m7-koh goa2 jin7-lang5 jin7-lou7 e5 leng5-lek8 koh be7 bai2. Goa2 e5 ko3-seng3 khah ke-po5, kok-sio2, kok-tiong, ko-tiong e5 tong5-chhong-hoe7 long2 si7 goa2 teh pan7, lian5 poann-chhu3 e5 tong5-oh8 ma7 hou7 goa2 chhoe7--tioh8, m7-chiah in long2 kio3 goa2『阿亮慧』.
Goa2 bat siunn7--koe3, goa2 e5 mia5 si7-m7-si7 ti7 pat8-lang5 e5 senn3-mia7 tiong Delete--khi3-a? Chin kam2-sia7 tak8-e5 ti7 goa2 senn3-mia7 tiong chhut-hian7--koe3 e5 lang5, tak8-e5 su7-kiann7 kap kou3-su7, long2 e7 kam chit-pun2 tian7-oe7 phou7-a2 ki3-lok8--khi2-lai5.
(TGB Thong-sin3 te7 29 ki5, 2002 ni5 2 goeh8)
</CL>
<HL>

有人講goa2真惜情，看tioh8 goa2 e5電話簿a2 long2有1-koa2意見kap問題：「Li2 kam2會記得chiah-ni7 che7人？」「Li2 kham7 in kam2 long2有teh聯絡？」
自細han3，goa2有1種慣勢，就是m7管kap goa2是siann2-mih關係e5人，goa2 long2會盡量記ti7簿a2，而且ka7對tak8 e5人e5感覺寫--起-lih。
M7-koh人teh大han3人數增加，內容ma7會tiann7-tiann7換，tak8-kai2重寫重抄long2真費氣，有人換電話番號，e-mail，手機a2 e5時，goa2就會去想這個人teh做siann2-mih，就親像teh看ka-ti7 e5成長過程。
以前goa2 teh分類，是ui3國小，國中，高中，音樂班，毛筆班，英語班…到大學了後，參加社團，讀冊會kap營隊，bat e5人加chiok che7，年歲ma7差真che7，有gin2-a2 ma7有老人。
有人笑goa2講：「Li2人面真闊，以後出來選代表--lah！」Che m7是goa2 e5目的，kan-tann是beh用ka-ti7 e5能力去做tai7-chi3 nia7-tiann7，做siann2-mih並無重要。
朋友就是ai3互相tau3-sann-kang7，雖然離真hng7，m7-koh m7管siann2-mih時間iah是siann2-mih所在，goa2 long2真熱心，真心teh交朋友。 熟sai2無一定久長，ma7有可能是『過客』nia7-tiann7，m7-koh goa2 tu2-tioh8真che7貴人。
有時chun7，對方hoan7-se3 m7知iann2 goa2 bat--i，iah是i已經be7記得goa2--a，m7-koh goa2認人認路e5能力koh be7 bai2。 Goa2 e5個性khah雞婆，國小，國中，高中e5同窗會long2是goa2 teh辦，連搬厝e5同學ma7 hou7 goa2 chhoe7--tioh8，m7-chiah in long2叫goa2『阿亮慧』。
Goa2 bat想--過，goa2 e5名是m7是ti7別人e5性命中Delete--去-a？ 真感謝tak8-e5 ti7 goa2性命中出現--過e5人，tak8-e5事件kap故事，long2會kam這本電話簿a2記錄--起-來。
(TGB通訊第29期，2002年2月)
</HL>