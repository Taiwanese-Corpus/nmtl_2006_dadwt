<CL>
1991 ni5 5 goeh8 26 jit8 e5 am3-mi5, chit8-tin7 eng7 bo2-gu2 sia2 si e5 si-jin5, chu7-chip8 ti7 Tai5-lam5 Sin5-hak8-iN7, cho3-hoe2 liam7 koa-si, siang7 hit mi5 seng5-lip8 “Han-chi5 si-sia7”, koat-sim ui7-tioh8 chhong3-chok u7 chun-giam5 e5 Tai5-oan5 bun5-hak8 lai5 phah-piaN3, si-sia7 seng5-lip8 liau2-au7, u7 chit8-pai2 cho3-hoe2 chiah8-png7 e5 si5, Ng5 Keng3-lian5 chhiu2 pi2 hoat-khi2-jin5 Lim5 Chong-goan5 kong2: “I si7 lan2 e5 han-chi5 thau5”, Chong-goan5-sian-e5 thiaN tioh8 sui5-si5 io5 chhiu2 hoe5 kong2: “Han-chi5 bo5 thau5”.
Han-chi5 bo5 thau5? Hit-mi5 tng2-lai5 to2-ti7 chhng5-nih, lu2 siuN7 hit-ku3 oe7 lu2 kam2-kak u7 i3-su3, chit se3-kan tak8-hang7 ma7 u7 thau5, chhiu7 u7 chhiu7-thau5, lou7 u7 lou7-thau5, ti u7 ti-thau5, kang u7 kang-thau5, lian5 sia2 “hoe7-a2” to7 u7 hoe7-thau5, na2-oe7-sai2 kan-taN han-chi5 bo5 thau5, m7-ku2 oe7 koh kong2 to3-tng2-lai5, jin5-cheng5 se3-su7 na7 bat u7 chiau5, koan5-lek8 beng5-li7 na7 khoaN3 oe7 thau3, kiam2 m7 si7 eng3-kai sim tiong u7 thau5 na2 bo5 thau5, chit8 e5 bu5-leng5 e5 cheng3-koan5, siong7 phoa3-keh e5 chit8-khoan5, chiu7-si7 chhut mng5 bo5-poaN3-pou7, jip8 mng5 choan5-pou7-sou3, ho2-e5 oh8 long2 bo5, kui-jit8 kan-taN oe7-hiau2 gu5-tiau5 lai7 tak gu5-bo2.
Chong-goan5-sian-e5 u7 sian-ti chi kak, i chhim chai beh chhong3-chok u7 chun-giam5 e5 Tai5-oan5 bun5-hak8, thau5 chit8-pou7, chiu7 si7 gu5-tiau5 lai7 e5 gu5-bo2 mai3 sio-tak, ka-ki7 tai7-seng oe7 hiau2 thiaN3-sioh ka-ki7, pat8-lang5 chu7-jian5 chiu7 khoaN3 lan2 oe7 khi2.
(Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

1991年5月26日e5暗暝，一tin7用母語寫詩e5詩人，聚集ti7台南神學院，做伙唸歌詩，siang7 hit暝成立「蕃薯詩社」，決心為著創作有尊嚴e5台灣文學來扑拚，詩社成立了後，有一擺做伙食飯e5時，黃勁連手比發起人林宗源講：「伊是咱e5蕃薯頭」，宗源先e5聽著隨時搖手回講：「蕃薯無頭」。
蕃薯無頭？Hit暝轉來倒ti7床nih，愈想hit句話愈感覺有意思，這世間逐項ma7有頭，樹有樹頭，路有路頭，豬有豬頭，工有工頭，連寫「會仔」to7有會頭，哪會sai2 kan-taN蕃薯無頭，m7-ku2話koh講倒轉來，人情世事若bat有chiau5，權力名利若看會透，kiam2 m7是應該心中有頭若無頭，一個無能e5政權，上破keh e5一環，就是出門無半步，入門全步數，好e5學攏無，歸日kan-taN會曉牛寮內tak牛母。
宗源仙e5有先知之覺，伊深知beh創作有尊嚴e5台灣文學，頭一步，就是牛寮內e5牛母mai3相tak，家己代先會曉疼惜家己，別人自然就看咱會起。
（顏信星台語文學選，2002年真平企業出版）
</HL>