<CL>
  Gi5-lan5 si7 goa2-e5 kou3-hiong, i2-cha2 si7-toa7-lang5 ti7--lih e5 si5, chiaN-ko3-goeh8 tioh8 e7 tng2-khi3 chit8-pai2, saN-goeh8 chhe gun2 pa-pa ke3-sin i2-au7, chiu7 bo5 hiah chiap8 tng2--khi3-a. 
  Chit kai3 si7 chham-ka chit8-e5 sia7-thoan5 pan7 e5 oah8-tong7, saN-jit8 nng7-me5. Te7-it kang khi3 Su7-lim5 Lau7-ChiuN2 chong2-thong2 e5 chhu3, tong-jian5 i e5 chhu3 m7-si7 phou2-thong lang5 e5 chhu3, toa7-toa7-phian3 e5 hoe-hng5, na2 chhiuN7 kou2-cha2 te3-ong5 hong5-kiong e5 au7-hoe-hng5. Tek8 kian3 e5 kau3-tng5, si7 Lau7-ChiuN2 chong2-thong2 cho3 le2-pai3 e5 sou2-chai7. Siong-sin3 si7 beh chiap-kin7 koan5-lek8 tiong-sim e5 bun5-bu2 koan-oan5 it-teng7 ai3 tah8 kha kau3 e5 sou2-chai7 . 
  Tai5-pak pun3-so3 hoe2-hoa3-lou5, ti7 ian-tang5-kong2 teng2-thau5 u7 chit8-keng thang tng2-se7 360 tou7 e5 chhan-thiaN, na2 chiah8-png7 na2 khoaN3 choan5 Tai5-pak e5 hong-keng2, Sia7-a2 to2 ti7 e7-kha siong7 kin7 khoaN3 tioh8 e5 sou2-chai7. Ti7 teng2-a2 khoaN3 loh8, hit khoan2 sou2-chai7 u7 hong-thai toa7-chui2 be7 im-chui2 chiah si7 ki5-koai3, nng7-tiau5 khe pau tioh8, pun2-lai5 eng3-kai si7 chit8 e5 chhian2 chui2 kiN5 e5 khe-pou, na2 toa7-chui2 kiN5 eng-kai si7 tioh8 im chui2 im boan2-boan2 e5 sou2-chai7. I2-cha2 e5 lang5 ui7-tioh8 beh seng-chun5, ti7 hia cheng3-choh, ti7 hia toa3 loh8-lai5, tak8 kai2 hong-thai toa7-chui2 lai5, tian7-si7 sin-bun5 tioh8 e7 po3-to7 Sia7-a2 im-chui2 e5 siau-sit. 
  Khi3 Tam7-chui2 ku7-ke kap be2-thau5, Ti7 lou7 nih, iu5-lam2-chhia sio2-chia2 tek8-piat8 kai3-siau7 hit-tong3 Khu5-bi2-hong7 toa3 e5 toa7-lau5. Tam7-chui2 goa2 i2-cha2 bat khi3 koe3, si7 chin ho2 chhit-tho5 e5 sou2-chai7. U7 chit8-e5 ban7 bo2-i5 toa3 ti7 hia, chin ku2 bo5 khi3 ka7 khoaN3--a, I chiah ke goa2 chap8-kui2-hoe3 nia7-tiaN7, si7 a-i5 ma7 na2 a-chi2--leh. cho3 gin2-a2 e5 si5 ka7 goa2 chiok-sioh e5. Thoat-tui7 chau2 khi3 ka7 khoaN3, a-i5 kap i5-tiuN7 khoaN3 tioh8 goa2 chin hoaN-hi2, khoaN3 in koe3 hit-khoan2 the3-hiu seng-oah8, goa2 ma7 the3 in chin hoaN-hi2. 
  Te7-it am3 toa3 ti7 Sin-pak-tau5 e5 lu2-sia7. Sin-pak-tau5 goa2 bat khi3 koe3 chit8-kai2, m7-ku2 si7 chham-ka hoe7-gi7, bo5 si5-kan thang chhit-tho5, bo5 siaN2-mih8 in3-siong7. Si7 chin chhut-mia5 e5 un-choaN5 hiong, ma7 si7 chin chhut-mia5 e5 un-jiu5 hiong, thiaN kong2 sio2-chia2 long2 outoubai2 han7-si5-choan-sang3 khi3 kok lu2-sia7, m7-ku2 chit pai2 tioh8 long2 bo5 khoaN3-- kiN3-a. Ti7 lu2-sia7 u7 tai7-chiong3 khut e5 un-choaN5 thang se2, chim3 chit8-e5 song2-khoai3 leh. 
  Hit am3 ma7 u7 khi3 Su7-lim5 ia7-chhi7. Ai3 che7 Chiat-un7, goan2 chit-tin7 chng-kha lang5 u7 chin che7 lang5 m7-bat che7-- koe3. Ma7 chin chhu3-bi7. Tu2 tioh8 pai3-lak8 si5 Su7-lim5 ia7-chhi7 lang5 che7 kah na2 kau2-hia7, kheh kah be7-koe3. Chong2-si7 be7 chiah--e5 kap saN-a2-khou3 khah che7. U7 chit8-taN3 be7 bak8-kiah8--e5 khah tek8-piat8, khoaN3 i e5 seng-li2 ma7 be7-bai2, khoaN3 in iong7 kong3-thui5 a2 teng3 bak8-kiah8 hiN7 siuN7 khi2 cho3 gin2-a2 e5 si5, ka-ki7 teng3 bak8-kiah8 hiN7 teng3 kah chhiu2-cheng2-thau5 a2 hou7 kong3-thui5 a2 kong3 kah thiaN3-tiuh-tiuh e5 kou2-cha2 tai7. 
  Te7-ji7 kang chin cha2 tioh8 khi2--lai5, goa7-khau2 kiaN5-kiaN5 leh, Sin-pak-tau5 si7 chin cha2 tioh8 khai-hoat e5 un-choaN5 khu kap chhit-tho5 e5 sou2-chai7. Ian5 khe-a2 kiaN5 kau3 un-choaN5 e5 goan5-thau5 soah mng5 koaiN-tioh8 be7-tang3 jip8 khi3 khoaN3. Chiu7 sun7 soaN-lou7 san3-pou7. Khong-khi3 chin ho2, si3-ke3 ma7 long2 chiok chheng-iu, ma7 chin-che7 lang5 teh san3-pou7. Si5-kan e5 koan-he7, u7 chit8-koa2 sou2-chai7 boe7-tang3 khi3 chham-koan chiaN5 kho2-sioh, chhin-chhiuN7 Un-choaN5 Phok-but8-koan2. I2-au7 na2 u7 ki-hoe7 thang koh chai3 khi3 chiah ho2-ho2 chhit-tho5--1-leh.
  Chiah-pa2 liau2 au7 chiu7 hiong3 Tang-soaN-ho5 chhut-hoat, hit-kang le2-pai3-jit8 si7 Kok-che3『童玩節』e5 siong7 boe2 chit8 kang. Sim-lai7 siuN7 kong2 Tai5-pak kau3 Tang-soaN-ho5 m7-chai ai3 kui2 tiam2 cheng ku2 chiah e7-tang3 kau3-ui7, ho2 ka-chai3 saN tiam2 cheng tioh8 kau3-ui7. Kho3-leng beh khi3 e5 lang5 cheng5 chit8-kang tioh8 long2 khi3--a e5 khoan2. I2-cha2 goa2 bat ti7 Ke-lang5 sai2 chhia tng2 kau3 Sou-o3 beh peh-tiam2 cheng chiah kau3-ui7. Goan2 chhu3 kui ke-hoe2-a2 ti7 chhia--nih kiong7-beh liah8-kong5 khi2-lai5. Gi5-lan5 e5 koan-kong su7-giap8 keng-eng5 kah be7-bai2, m7-ku2 kau-thong si7 toa7 bun7-te5. Na2 tu2 tioh8 hioh khah che7 kang ah si7 toa7 oah8-tong7 e5 si5 lai5, le2-pai3-jit8 e7-pou ui3 Gi5-lan5 tng2 kau3 Tai5-pak, kau-thong si7 toa7 ok-bang7. 
  Tang-soaN-ho5 e5 Kok-che3 『童玩節』i2-keng u7 chin che7 ni5--a, i2-cha2 bat jip8-khi3-koe3, m7-ku2『童玩節』e5 si5-chun7 m7-bat jip8--khi3-koe3. Tang-soaN-ho5 lai7-te2 chu2-iau3 si7 kap chui2 u7 koan-he7 e5 chhit-tho5 hang7-bok8, joah8-thiN si5 toa7-lang5 gin2-a2 long2 ai3 sng2-chui2. Ki5-thaN tioh8 si7 kok-kok bin5-siok8 chiat-bok8 piau2-ian2. 
  Chit kui2 tang ti7 Tai5-oan5 na7 kau3 hioh joah8, Tang-soaN-ho5 Kok-che3『童玩節』 i2-keng si7 chin che7 gin2-a2 iau-kiu5 toa7-lang5 it-teng7 ai3 chhoa7-khi3 chhit-tho5 e5 sou2-chai7; chin-che7 toa7-lang5 ah-si7 gin2-a2 long2 bat khi3 kui2-na7 pian3--a iau2 siuN7 beh koh khi3. Tang-soaN-ho5 keng-eng5 liau2 chin seng5-kong, hou7 lang5 e7 siuN7 beh khi3 hia chhit-tho5, chit8-ni5 koh chit8-ni5 long2 e7 siuN7 beh koh khi3. An2-ne chong2-sng3 the3 Gi5-lan5 toa3-lai5 toa7-liang7 e5 koan-kong lang5-kheh, hou7 Gi5-lan5 u7 keng-che3 e5 oah8-chui2. 
  Bat ti7 po3-choa2 teng2-bin7 khoaN3 lang5 sia2--koe3, u7 chit8-tin7 lang5 khoaN3 tioh8 cho3 koaN--e5, ti7 Tang-soaN-ho5 kong-hng5 lai7-te2 na2 kiaN5 na2 kong2, Tan5 Teng7-lam5 kho3 chit-e5 Tang-soaN-ho5 tioh8 choan5 Tai5-oan5 chhut-mia5--a , lan2 hia ma7 lai5 cho3 chit8-e5 pi2 che khah ho2--e5 lai5 ka7 piaN3--koe3-khi3. M7-ku2 hiah che7 ni5--a, ma7 iau2-bo5 toh-ui7 thang cho3 kah e7-tang3 kap Tang-soaN-ho5 sio pi2-pheng7--e5. Chin che7 sou2-chai7 u7 chiN5 cho3, m7-ku2 oan5-seng5 bo5 joa7 ku2, khoaN3--tioh8 na2 chhiuN7 u7 kui2 10 ni5 lek8-su3 e5 khoan2, si3-ke3 li-li lak-lak, si7 an2-choaN2 e7 an2-ne? Iong7 kha-te2 siuN7 ma7 chai, it-teng7 si7 theh8 khoumisiong chiah thau-kang kiam2-liau7, giam7-siu ma7 chhin3-chhin3-chhai2-chhai2 hou7 koe3, m7-chiah bian2 joa7 ku2 tioh8 li-li lak-lak--a.
  Tan5 Teng7-lam5 tui3 kong-kiong7 kang-teng5 e5 teng2-chin si7 bo5 lang5 e7 pi2--tit, siong7 chhut-mia5--e5 tioh8 si7 kong3-thui5-a2 put-si5 chah--leh, khi3 kah toh i tioh8 iong7 kong3-thui5-a2 kha3 khoaN3 mai7--leh. I e5 chheng-liam5 bo5 lang5 e7-tang3 hoai5-gi5. Siok8-gi2 kong2: “Cho3 koaN chheng-liam5, chiah8-png7 kiau2 iam5”, u7 kiau2 iam5--bo5 goa2 si7 m7-chai, m7-ku2 po3-choa2 u7 sia2--koe3, ti7 pou7-tiuN2 kip koaN-oan5 lai7-te2, i e5 sebilouh si7 siong7 ku7--e5, bo5 joa7 ku2 chin3-cheng5 ui7-tioh8 beh khi3 Bi2-kok kiN3 pou7-tiuN2 kip koaN-oan5, i chiah khi3 cho3 chit8-su sin--e5. I e5 pou7-siok8 ma7 long2 kap i kang7-khoan2, u7 lang5 pun2-sin chheng-liam5, m7-ku2 pou7-siok8 bun7-te5 kui toa7 tui. 
  Gi5-lan5 te7-khu e5 iu5-lok8 khu, Tang-soaN-ho5, Lo5-tong kap Gi5-lan5 un7-tong7 kong-hng5, Bu2-lau2-kheN, Sou-o3 leng2-choaN5...... teng2 sou2-chai7 u7 chit8-e5 kap Tai5-oan5 ki5-thaN iu5-lok8-khu siong7-toa7 e5 bo5-kang5, tioh8 si7 si3-ke3 chheng-chheng khi3-khi3, bo5 khoaN3 tioh8 siaN2-mih8 pun3-so3. Pun2-lai5 siong7 tai7-seng oan5-seng5 e5 Tang-soaN-ho5 ma7 ui7-tioh8 kong-hng5 lai7-te2 e5 chheng-kiat teh thau5-khak-thiaN3, goan5-pun2 piaN3-sau3 e5 khang-khoe3 long2 si7 hioh-khun3 si5-kan chin3-heng5--e5, m7-ku2 eng2-oan2 be7 boan2-i3, lou7-boe2 iong7 te2-ki5 e5 hi-seng oaN7 chit-ma2 e5 seng5-ko2, te2-ki5 lai7 chhiaN3 khah che7 chheng-kiat jin5-oan5, peng5-siong5 si5-a2 tioh8 ti7 kong-hng5 lai7-te2, u7 pun3-so3 tioh8 sui5 khioh--khi2-lai5, hou7 lang5-kheh long2 khoaN3 bo5 lah-sap-a2, chu7-jian5 tioh8 phaiN2-se3 chhin3-chhai2 tan3 pun3-so3.
  Tang-soaN-ho5 iau2 boe7 cho3 chhiuN7 chit-ma2 e5 kian3-siat cheng5, beh 30 ni5 cheng5 si7 chit8-e5 thiN-teng2 pang3 chit8-pu5 jio7 tioh8 im toa7-chui2 e5 sou2-chai7. Goan2 khan-chhiu2 au7-thau5-chhu3 pun2-lai5 tioh8 ti7 chit-ma2 e5 khe-te2. Ti7 kap i kiaN5 e5 si5, kui2 na2 pai2 cho3 toa7-chui2 im kah ang5-keh-toh koan5. Ui7-tioh8 kang-teng5 e5 chin3-heng5, chi2-ho2 poaN li7-khui. Kang-teng5 oan5-seng5 au7 tioh8 pian3-cho3 si7 to-bok8-phiau iong7-tou5 e5 kian3-siat, hong5 chui2-chai kiam cho3 iu5-lok8-khu.
  Te7-saN kang thau3-cha2, cha2-tng3 iau2 boe7 chiah8, tioh8 khi3 che7-chun5 beh khoaN3 Ku-soaN-to2 kap hai2-ang, hai2-ti5--a, to7-iu5 kong2 Ku-soaN-to2 e5 be2-thau5 hou7 hong-thai phah phaiN2--khi3, boe7-tang3 loh8-chun5 chiuN7-to2, kan-taN hng7-hng7 seh8 to2 khoaN3. Tui3 goa2 chit-e5 chhut-goa7 e5 Gi5-lan5 lang5 lai5 kong2, che7 hoe2-chhia koe3 Chhau2-nia2 pong7-khang tioh8 khoaN3 e7 tioh8 e5 Ku-soaN-to2, si7 kou3-hiong tui3 goa2 eng2-oan2 tan2-thai7 e5 sin-iaN2, ma7 tai7-piau2 pe7-bu2 teh tan2--goa2 e5 sin-iaN2, khoaN3 tioh8 i, goa2 e5 sim-thau5 u7 chit8-chiong2 kong2 be7 chhut e5 kek-tong7. 
  Sui-jian5 chit-ma7 goa2 e5 pa-pa ma-ma long2 bo5 ti7--leh-a, m7-koh hit-khoan2 kam2-kak ma7 si7 iau2 ti7--leh. Kin-a2-jit8 thang chiah oa2 ka7 khoaN3, sui-jian5 kap che7 hoe2-chhia hng7-hng7 khoaN3 e5 si5, i e5 heng5-iaN2 kap sim-lai7 siuN7--e5 bo5 kang7-khoan2, m7-ku2 i iau2 si7 goa2 sim-lai7 eng2-oan2 e5 Ku-soaN-to2. 
  Chit pai2 chhut-hai2 khoaN3 hai2-ang, hai2-ti-a2, hai2-ang bo5 khoaN3--tioh8, m7-ku2 hai2-ti-a2 koh u7 pah goa7 chiah, sng3 chin ho2-un7. KhoaN3 chun5 thau5-ke kap sai2-chun5 e5 sai-hu7 tui3 chu7-jian5 seng-thai7 po2-iok8 sng3 u7 ho2 e5 koan-liam7 kap chun-siu2. Chun5 kap lang5 si7 hai2 e5 goa7-lai5-kheh, it-chhe3 ai3 i2 toa7-hai2 cho3 chu2-lang5, be7-sai2 pho3-hai7 tai7-chu7-jian5 seng-thai7. Keng-koe3 kui2-na7 ni5 kim3-chi2 liah8 hai2-ti-a2, chit-ma2 hai2-ti-a2 khoaN3 tioh8 lang5 be7 kiaN-hiaN5, koh e7 kap lang5 sng2, sit8-chai7 chin chhu3-bi7. Hai2-ti-a2 si7 hai2--nih e5 chiah8-leng-lui7 tong7-but8, m7-chiah in chit8-toaN7 si5-kan tioh8-ai3 phu5-chhut hai2-bin7 chhoan2-khui3, ti7 phu5-chhut hai2-bin7 e5 si5, u7-si5-a2 e7 na2 chhiuN7 ti7 hai2-iuN5 se3-kai3 khoaN3 piau2-ian2 hiah ho2-khoaN3. 
  Chun5-a2 ban7 chhia tit sai2, hai2-ti-a2 e7 ti7 chun5-thau5 phu5 chhut chui2-bin7 chhoa7 chun5 kiaN5, sit8-chai7 chin chhu3-bi7, ma7 e7 ti7 chun5-kha nng3-lai5 nng3-khi3, tui3 toa7-lang5 kap gin2-a2 lai5 kong2, si7 chin ho2 e5 chu7-jian5 seng-thai7 kau3-iok8 . 
  Loh8-chun5 chiah8 cha2-tng3 liau2, tioh8 khi3 Sou-o3 Lam5-hong-o3 koe3 『跨港大橋』, ti7 Tau7-hu7-kak chhia bo5 theng5, seh8 chit8-lian3, to7-iu5 ka7 tak8-e5 siau7-kai3 kong-keng2 kap hai2-siong7 lu2-sia7. He si7 Tiong-kok hi5-kang teh toa3 e5 sou2-chai7. 
  Ti7 pa-pa kap ma-ma e5 boan2-lian5, tek8-piat8 si7 ti7 pa-pa bo5 hoat-tou7 ka-ti7 heng5-tong7 chhut-mng5 e5 si5, goan2 sio2-ti7 long2 e7 ti7 e-pou si5 chai3 i khi3 Tau7-hu7-kak kiaN5-kiaN5--leh, goa2 na7 u7 tng2--khi3, tioh8 oaN7 goa2 ka7 chhoa7--khi3. KhoaN3 i hou7 peN7-thiaN3 thoa-boa5, sim-lai7 chiok m7-kam. I ma7 chai-iaN2 che si7 bo5 hoat-tou7 to5-piah--e5, tan7-si7 u7-si5-a2 lang5 teh kan-khou2 e5 si5-chun7, ma7 e7 hoah kong2 kin2 si2 kin2 khuiN3-oah8, hou7 goa2 taN siuN--khi2-lai5 phiN7-thau5 iau2 e7 sng.
  Sou-o3 leng2-choaN5 si7 goa2 cho3 gin2-a2 e5 si5 joah8-thiN se2 liang5 e5 sou2-chai7, ti7 40~50 ni5 cheng5 u7 chit8-keng che3-peng-chhiaN2, iong7 phong3-phuh thiu leng2-choaN5 khi2-lai5 cho3 chui2-goan5, thau5-ke u7 chhong3 chit8 e5 chui2-to7-thau5 hou7 lang5 thang khi3 koaN7 tng2-khi3 lim, joah8-thiN lim chit8 chhui3 leng2-choaN5 chui2, si7 siong7 toa7 e5 hiang2-siu7. Namuneh khi3-chui2 ti7 Tai5-oan5 chiong-chian3 chhou-ki5 si7 Sou-o3 leng2-choaN5 e5 tek8-san2, m7-ku2 goa2 kau3-taN iau2 m7-bat lim--koe3. Se3-han3 e5 si5 keng-che3 bo5 ho2, bo5 kho2-leng5 e7 be2 lai5 lim, chit-ma2 khah ho2-koe3 soah tian-to3 be7 siuN7 beh be2 lai5 lim. 
  Sou-o3 leng2-choaN5 si7 se3-kai3 saN-toa7 leng2-choaN5 chi-it. Sou-o3 te7-khu e5 te7-chit si7 chioh8-hoe-chioh8 chit, te7-ha7-chui2 tai3 u7『碳酸』(CO2) bi7, te7-ha7-chui2 thau3-ni5 chui2-un po2-chhi5 22 tou7, joah8-thiN pi2 khi3-un ke7 chha-put-to 10 tou7, taN-a2 chim3--loh8-khi3 kam2-kak chin leng2, iong7 bin5-kin ka7 kui sin-khu kin2 lu3-lu3--leh chiu7 be7 leng2--a. Chim3 kah kui sin-khu thau3-liang5, sit8-chai7 chin song2-khoai3. KoaN5--lang5 khi3-un kap chui2-un chha-put-to, se2 leng2-choaN5 chu7-jian5 khah be7 kam2-kak hiah-ni7 leng2, m7-ku2 koaN5--lang5 iau2-si7 khah bo5 lang5 se2. 
  Chit-pai2 kap Chiong-hoa3-lang5 khi3 se2 leng2-choaN5 sit8-chai7 chin chhu3-bi7, toa7-pou7-hun7 lang5 m7-kiann leng2, tit8-chiap loh8-khi3 se2, u7-lang5 kha-chhiu2 bak tam5 nia7-tiaN7, m7-kann2 se2, ma7 u7-lang5 chim3 kah kui sin-khu ke-bu2-phoe5 giah8-giah8--khi2-lai5, hou7 tak8-e5 kam2-siu7 kap un-choann5 bo5-kang5 e5 chu-bi7.
  Chit pai2 e5 thoan5-the2 lu2-iu5, tak8 hong-bin7 long2 sng3 be7-bai2. Ui7-tioh8 tui3 Chiong-hoa3 e5 peng5-iu2 piau2-si7 hoan-geng5 e5 i3-su3, goa2 kio3 goan2 sio2-ti7 chun2-pi7 chit8-hun7-a2 le2-phin2, chit8 pau Gi5-lan5 e5 gu5-chih8-piaN2 kap 3-te3 sio2 iokang hou7 tak8-e5 chhi3 khoaN3 mai7--leh. Hi-bang7 in na7 u7 ki-hoe7 koh lai5 Gi5-lan5 chhit-tho5, e7-tang3 chah khah che7 “tan2-lou7” tng2--khi3. 
  （Tai5-bun5 Bong2-po3 Te7 75 ki5, 2002 ni5 12 goeh8) 
</CL>
<HL>

宜蘭是我e5 故鄉，以早序大人ti7--lih e5時，chiaN5個月就會轉去1擺，3月初阮爸爸過身以後，就無hiah chiap8轉--去-a。 
這擺是參加1個社團辦e5 活動，3工2暝。第1工去士林老蔣總統e5厝，當然伊e5 厝m7是普通人e5厝，大大phian3 e5花園，若像古早帝王皇宮e5後花園。特建e5 教堂，是老蔣總統做禮拜e5 所在。相信是beh接近權力中心e5 文武官員一定ai3踏kha到e5所在。 
台北糞圾火化爐，ti7煙筒管頂頭有1間thang tng2-seh8 360度e5餐廳，那食飯那看全台北e5光景，社仔就ti7 下kha上近看著e5所在。Ti7頂a2看落，hit 款所在有風颱大水be7淹水才是奇怪，兩條溪包著，本來應該是1個淺水kiN5 e5溪埔，na2大水kiN5應該是著淹水淹滿滿e5 所在。以早e5人為著beh生存，ti7 hia種作，ti7 hia toa3落來，逐擺風颱大水來，電視新聞就會報導社仔淹水e5消息。 
去淡水舊街kap碼頭。Ti7 路nih，遊覽車小姐特別介紹hit棟璩美鳳toa3 e5大樓。淡水我以早bat 去過，是真好chhit-tho5 e5 所在。有1個ban7母姨toa3 ti7 hia，真久無去ka7看--a，伊chiah加我十幾歲nia7-tiaN7，是a姨ma7若a姐--leh，做囡仔e5時ka7我足惜e5。脫隊走去ka7看，a姨kap 姨丈看著我真歡喜，看in過hit款退休生活，我ma7替in真歡喜。 
第1暗toa3 ti7新北投e5旅社。新北投我bat去過1 kai2，m7-ku2是參加會議，無時間thang chhit-tho5，無啥物印象。是真出名e5 溫泉鄉，ma7是真出名e5溫柔鄉，聽講小姐攏outoubai 限時專送去各旅社，m7-ku2這擺就攏無看--見-a。Ti7旅社有大眾窟e5溫泉thang洗，浸1個爽快leh。 
Hit暗ma7有去士林夜市，ai3坐捷運，阮這陣庄腳人有真濟人m7-bat坐--過，ma7真趣味。Tu2著拜6時士林夜市人濟kah na2 kau2-hia7，kheh kah be7 過。總是賣食--e5 kap衫仔褲較濟。有1擔賣目kiah8--e5 khah特別，看伊e5生理ma7 be7-bai2，看in用kong3槌仔釘目kiah8耳想起做囡仔e5 時，家己釘目kiah8耳釘kah手cheng2 頭仔 hou7槓槌仔槓kah疼tiuh-tiuh e5古早代。 
第二工真早就起--來，外口行行leh，新北投是真早就開發e5 溫泉區kap chhit-tho5 e5所在。沿溪仔行到溫泉e5源頭煞門關著be7當入去看。就順山路散步。空氣真好，四界ma7攏足清幽，ma7真濟人teh散步。時間e5關係，有1寡所在be7當去參觀誠可惜，親像溫泉博物館。以後若有機會thang koh再去chiah好好chhit-tho5 --1-leh。 
食飽了後就向冬山河出發，hit工禮拜日是國際『童玩節』e5上尾1工。心內想講台北到冬山河m7知ai3幾點鐘久才會當到位，好佳哉3點鐘就到位。可能beh去e5人前1工就攏去--a e5 款。以早我bat ti7基隆駛車轉到蘇澳，beh 8點鐘才到位。阮厝歸家伙仔ti7車--nih kiong7-beh 掠狂起來。宜蘭e5觀光事業經營kah be7-bai2，m7-ku2交通是大問題。若tu2著歇khah濟工ah是大活動e5時來，禮拜日e7晡ui3宜蘭轉到台北，交通是大惡夢。 
冬山河e5國際『童玩節』已經有真濟年--a，以早bat入去過，m7-ku2『童玩節』e5時chun7 m7-bat入--去-過。冬山河內底主要是kap水有關係e5 chhit-tho5項目，熱天時大人囡仔攏ai3 sng2 水。其他就是各國民俗節目表演。 
這幾冬ti7台灣若到歇熱，冬山河國際『童玩節』已經是真濟囡仔要求大人一定ai3 chhoa7去chhit-tho5 e5所在；真濟大人抑是囡仔攏bat去幾若遍--a iau2想beh koh去。冬山河經營了真成功，hou7人會想beh去hia chhit-tho5，1年koh 1年攏會想beh koh去。An2-ne總算替宜蘭帶來大量e5觀光人客，hou7宜蘭有經濟e5活水。 
Bat ti7報紙頂面看人寫--過，有1陣人看著做官--e5，ti7冬山河公園內底那行那講，陳定南靠這個冬山河就全台灣出名--a，咱hia ma7來做1個比che khah好--e5 來ka7 拚--過-去。M7-ku2 hiah濟年--a，ma7 iau2 無toh位thang做kah會當kap冬山河sio比pheng7--e5。真濟所在有錢做，m7-ku2完成無偌久，看--著若像有幾10年歷史e5款，si3-ke3 li-li lak-lak，是an2-choaN2會an2-ne？用腳底想ma7知，一定是提 khoumisiong chiah偷工減料，驗收ma7 chhin3-chhin3-chhai2-chhai2 hou7 過，m7-chiah免偌久就li-li lak-lak--a。 
陳定南對公共工程e5 teng2-chin是無人會比--得，上出名--e5就是kong3 槌仔不時chah--leh，去到toh伊就用kong3 槌仔kha3看mai7--leh。伊e5清廉無人會當懷疑。俗語講：「做官清廉，食飯攪鹽」，有攪鹽--無我是m7 知，m7-ku2報紙有寫--過，ti7部長級官員內底，伊e5 sebilouh 是上舊--e5，無偌久chin3前為著beh去美國見部長級官員，伊chiah 去做1-su新--e5。伊e5部屬ma7 攏kap伊共款，有人本身清廉，m7-ku2部屬問題歸大堆。 
宜蘭地區e5遊樂區，冬山河、羅東kap宜蘭運動公園、武荖坑、蘇澳冷泉…等所在有1個kap台灣其它遊樂區上大e5無共，就是si3-ke3 清清氣氣，無看著甚物糞圾。本來上代先完成e5 冬山河ma7 為著公園內底e5 清潔teh 頭殼疼，原本拚掃e5工課攏是歇睏時間進行--e5，m7-ku2永遠be7滿意，路尾用短期e5犧牲換chit-ma2 e5成果，短期內倩khah濟清潔人員，平常時仔就ti7公園內底，有糞圾就隨拾--起-來，hou7人客攏看無lah-sap-a2，自然就歹勢chhin3-chhai2 tan3糞圾。 
冬山河iau2未做像chit-ma2 e5建設前，beh 30年前是1個天頂放1-pu5尿就淹大水e5 所在。阮牽手後頭厝本來就ti7 chit-ma2 e5溪底。 Ti7 kap伊行e5 時，幾若擺做大水淹kah紅keh桌懸。為著工程e5進行，只好搬離開。工程完成後就變做是多目標用途e5建設，防水災兼做遊樂區。 
第3工透早，早頓iau2未食，就去坐船beh看龜山島kap海翁、海豬--a，導遊講龜山島e5碼頭hou7風颱扑歹--去，boe7當落船上島，kan-taN遠遠seh8島看。對我這個出外e5宜蘭人來講，坐火車過草嶺磅空就看會著e5 龜山島，是故鄉對我永遠等待e5身影，ma7代表父母teh等--我e5身影，看著伊，我e5心頭有1種講boe7出e5激動。 
雖然chit-ma2 我e5爸爸媽媽攏無ti7--leh-a，m7-koh hit款感覺ma7是iau2 ti7--leh。今仔日thang chiah倚ka7看，雖然kap坐火車遠遠看e5時，伊e5形影kap心內想--e5 無共款，m7-ku2伊iau2是我心內永遠e5龜山島。 
這擺出海看海翁、海豬仔，海翁無看--著，m7-ku2 海豬仔koh 有百外隻，算真好運。看船頭家kap駛船e5師傅對自然生態保育算有好e5 觀念kap遵守。船kap人是海e5 外來客，一切ai3以大海做主人，be7使破害大自然生態。經過幾若年禁止掠海豬仔，chit-ma2海豬仔看著人be7驚惶，koh會kap人sng2，實在真趣味。海豬仔是海--nih e5 食奶類動物，m7-chiah in一段時間著ai3浮出海面喘氣，ti7浮出海面e5時，有時仔會若像ti7海洋世界看表演hiah好看。 
船仔慢chhia得駛，海豬仔會ti7船頭浮出水面chhoa7船行，實在真趣味，ma7會ti7船kha nng3來nng3去，對大人kap囡仔來講，是真好e5自然生態教育。 
落船食早頓了，就去蘇澳南方澳過『跨港大橋』，ti7豆腐角車無停，seh8 1-lian3，導遊ka7逐個紹介光景kap海上旅社。He是中國漁工teh toa3 e5所在。 
Ti7爸爸kap媽媽e5晚年，特別是ti7爸爸無法度家己行動出門e5時，阮小弟攏會ti7 e晡時載伊去豆腐角行行--leh，我若有轉--去，就換我ka7 chhoa7--去。看伊 hou7病疼拖磨，心內足m7甘。伊ma7知影che是無法度逃避--e5，但是有時仔人teh 艱苦e5時chun7，ma7會喝講緊死緊快活，hou7我今想--起-來鼻頭iau2會酸。 
蘇澳冷泉是我做囡仔e5時熱天洗涼e5所在，ti7 40~50年前有1間製冰廠，用phong3-phuh抽冷泉起來做水源，頭家有創1個水道頭hou7人thang 去koaN7轉去lim，熱天lim 1嘴冷泉水，是上大e5享受。Namuneh汽水ti7台灣終戰初期是蘇澳冷泉e5特產，m7-ku2 我到今iau2 m7-bat lim--過。細漢e5時經濟無好，無可能會買來lim，chit-ma2 khah好過煞顛倒be7想beh買來lim。 
蘇澳冷泉是世界3大冷泉之一。蘇澳地區e5地質是石灰石質，地下水帶有『碳酸』(CO2)味，地下水透年水溫保持22度，熱天比氣溫低差不多10度，今仔浸--落-去感覺真冷，用面巾ka7歸身軀緊lu3-lu3--leh 就be7冷--a。浸kah歸身軀透涼，實在真爽快。KoaN5--人氣溫kap水溫差不多，洗冷泉自然khah be7感覺hiah-ni7 冷，m7-ku2 koaN5--人iau2是khah無人洗。 
這擺kap彰化人去洗冷泉實在真趣味，大部份人m7驚冷，直接落去洗，有人腳手bak tam5 nia7-tiaN7，m7敢洗，ma7有人浸kah歸身軀雞母皮giah8-giah8--起-來，hou7逐個感受kap溫泉無共e5滋味。 
這擺e5團體旅遊，逐方面攏算be7-bai2。為著對彰化e5朋友表示歡迎e5意思，我叫阮小弟準備1份仔禮品，1包宜蘭e5牛舌餅kap 3-te3 sio iokang hou7逐個試看mai7--leh。希望in若有機會koh來宜蘭chhit-tho5，會當chah khah濟「等路」轉--去。 
（台文罔報第75期，2002年12月） 
</HL>