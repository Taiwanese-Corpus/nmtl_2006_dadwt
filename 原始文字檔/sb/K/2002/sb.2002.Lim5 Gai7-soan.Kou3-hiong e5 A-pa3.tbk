<CL>
Li7-khui goa2 e5 kou3-hiong Gou5-chhe i2-keng u7 kui2-a2-ni5--a, chu7 kok-tiong khai-si2, goa2 tio7 chhut-lai5 goa7-khau2 thak8-chheh--a! Ti7 Tam7-chui2 thak8-chheh kau3 taN, put-si5 e7 u7 lang5 hoai5-gi5 goa2 kam2 si7 chiaN3-kang2 e5 hai2-khau2-lang5? Si7 an2-choaN2 tiaN7 beh chai-iaN2 goa2 e5 khiuN-khau2 u7 hai2-khau2-khiuN--bo5? In ma7 e7 mng7 Tai5-pak e5 Tam7-chui2 kap Tai5-tiong e5 Gou5-chhe, toh 1-e5 sou2-chai7 khah koaN5? Ti7 goa2 loe7-sim, Tam7-chui2 si7 seng-khu e5 leng2; Gou5-chhe si7 loe7-sim e5 leng2.
Tam7-chui2 tak8-ni5 long2 u7 siong7 ke7-un e5 si5, m7-koh Tam7-chui2 koh an2-choaN2 leng2, ma7 pi2 boe7 koe3 goa2 kou3-hiong e5 a-pa3.
A-pa3 e5 khang-khoe3 si7 tak8-kang thau3-cha2 thiN be7 kng, tioh8-ai3 chhut-mng5 “pun po3-choa2”, kui-ni5-thang3- thiN kan-taN koe3-ni5 e7-sai2 hioh-khun3 nia5. Goa7-khau2 thiN iau2-be7 kng e5 si5, a-pa3 tioh8-ai3 khi2-chhng5 choh-sit, bo5-lun7 goa7-bin7 ou-so5-so5, thau3-hong loh8-hou7, han5-sng leng2-sun2-sun2 ah si7 joah8--lang5 jit8-thau5 chhut--lai5 liau2-au7, khia5 outoubai phak8 kah ou-ma3-ma3, a-pa3 tng2-lai5 chhu3--nih, saN-a2-khou3 long2 tam5- kou5-kou5.
E7 ki3-tit soe3-han3 u7 1-pai2, a-pa3 in-ui7 bak8-chiu siu7-siong khui-to, i-seng kong2 bak8-chiu ai3 ke hioh-khun3, boe7-sai2 phak8 jit8-thau5. Ah m7-koh, a-pa3 kian-chhi5 beh chhut-mng5 choh-sit, i kong2: “Iau2 u7 chin choe7 lang5 teh tan2 in e5 po3-choa2!” A-pa3 chhut-mng5 than3-chiN5, si7 ui7-tioh8 beh hou7 gun2 thak8-chheh.
Chit-ma2, gin2-a2 long2 toa7-han3--a, a-pa3 ma7 60 kui2 hoe3--a, kio3 a-pa3 mai3 koh choh-sit, ti7 chhu3--nih hioh-khun3, a-pa3 kong2 siau3-lian5-si5 choh-sit si7 1-chiong2 chek-jim7, chit-ma2 tui3 i lai5 kong2, si7 1-chiong2 un7-tong7. Sui-bong2 a-pa3 chhui3--nih an2-ne kong2, goa2 chai-iaN2 si7 ui7-tioh8 beh ka7 gun2 an-ui3, in-ui7, tak8-pian3 a-pa3 chhut-mng5 e5 si5, goa2 e5 sim tio7 pi2 koaN5--lang5 khah leng2, pi2 joah8--lang5 khah joah8.
(TGB Thong-sin3 te7 39 ki5, 2002 ni5 12 goeh8)
</CL>
<HL>

離開goa2 e5故鄉梧棲已經有幾a2年--a，自國中開始，goa2就出來外口讀冊--a！Ti7淡水讀冊到taN，不時會有人懷疑goa2 kam2是正港e5海口人？是an2-choaN2 tiaN7 beh知iaN2 goa2 e5腔口有海口腔--無？In ma7會問台北e5淡水kap台中e5梧棲，toh 1-e5所在khah koaN5？Ti7 goa2內心，淡水是身軀e5冷； 梧棲是內心e5冷。
淡水tak8年long2有siong7低溫e5時，m7-koh淡水koh an2-choaN2冷，ma7比boe7過goa2故鄉e5 a-pa3。
A-pa3 e5 khang-khoe3是tak8工thau3早天be7光，tioh8-ai3出門「分報紙」，kui年thang3天kan-taN過年會sai2 hioh-khun3 nia5。 外口天iau2-be7光e5時，a-pa3 tioh8-ai3起床作sit，無論外面烏so5-so5，thau3風落雨，寒霜冷sun2-sun2 ah是熱--人日頭出--來了後，khia5 outoubai phak8 kah烏ma3-ma3，a-pa3 tng2來厝--nih，衫a2褲long2 tam5-kou5-kou5。
會記得細han3有1-pai2，a-pa3因為目chiu受傷開刀，醫生講目chiu ai3 ke hioh-khun3，boe7-sai2 phak8日頭。 Ah m7-koh，a-pa3堅持beh出門作sit，i講：「Iau2有真choe7人teh等in e5報紙！」A-pa3出門than3錢，是為tioh8 beh hou7 gun2讀冊。
Chit-ma2，gin2-a2 long2大han3--a，a-pa3 ma7 60幾歲--a，叫a-pa3 mai3 koh作sit，ti7厝--nih hioh-khun3，a-pa3講少年時作sit是1種責任，chit-ma2對i來講，是1種運動。 雖bong2 a-pa3嘴--nih an2-ne講，goa2知iaN2是為tioh8 beh ka7 gun2安慰，因為，tak8-pian3 a-pa3出門e5時，goa2 e5心就比koaN5--人khah冷，比熱--人khah熱。
(TGB通訊第39期，2002年12月)
</HL>