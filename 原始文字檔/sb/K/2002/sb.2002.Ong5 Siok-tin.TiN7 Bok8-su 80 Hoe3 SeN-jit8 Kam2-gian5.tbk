<CL>
  1995-ni5 e5 chhun-kui3, goa2 toe3 TiuN I-su kap 1-tin7 peng5-iu2 khi3 Han-chi5-hng5 chham-ka Tai5-lam5 Sin5-hak8-iN7 ki2-pan7 e5 Tai5-gi2 Bun5-hoa3 Kau3-sek. Hit-e5 si5-chun7 goa2 tui3 oh8 Tai5-gi2 oan5-choan5 bo5 khai3-liam7, ma7 bo5 beng5-khak e5 bok8-phiau. Kan-ta si7 ti7 sin-the2 siong7 hi-jiok8, sim-leng5 siong7 bo5 oa2-kho3 e5 si5, siuN7 beh theh8-lai5 pai5-khian2 si5-kan cho3 gi7-niu7--e5. SiuN7-be7-kau3 soa3 in-ui7 an2-ne lai5 chiap-chhiok tioh8 po2-kui3 koh cheng-bit8 e5 Lo5-ma2-ji7. Koh sek8-sai7 ka7 it-seng hong7-hian3 hou7 Siong7-te3 kap Tai5-oan5 e5 TiN7 Ji5-giok8 Bok8-su, hou7 goa2 chhim-chhim the2-hoe7 tioh8 Tai5-gi2 kap Tai5-oan5 bun5-hoa3 thoan5-seng5--loh8--khi3 e5 tiong7-iau3-seng3, bo5 heng5-tiong ia7 kai2-pian3 goa2 e5 1-koa2 siuN7-hoat. 
  Kong2--khi2--lai5 chin kian3-siau3, goan2 chit-te7 sng3-si7 chin heng7-un7, chin ho2-mia7 e5 1-te7-lang5. Goa2 chhut-si3 e5 si5, Tai5-oan5 e5 keng-che3 tu2 khai-si2 teh khi2-poe. Chiah8-chheng7 bo5 khoeh-khiam3--tioh8, koh u7-thang khi3 hak8-hau7 thak8-chheh, bat koa2 ji7. Ui5-ham7 e5 si7 goan2 siu7 e5 kau3-iok8 oan5-choan5 thoat-li7 Tai5-oan5 sia7-hoe7. Hak8-hau7 bo5 ka3 goan2 jin7-bat ka-ki7 khia7-khi2 e5 sou2-chai7, Tai5-oan5 chit-te3 thou2-te7 kap Tai5-oan5 e5 lek8-su2, te7-li2 kap bun5-hoa3. Goan2 e5 su-siong2 siu7-tioh8 sok-pak8, goan2 be7-hiau2 tok8-lip8 su-kho2. Chiong5-lai5 m7-bat khi3 su-kho2 ka-ki7 tau3-te2 si7 sim2-mih8 lang5, beh cho3 sim2-mih8 khoan2 lang5, eng-kai ui7 sia7-hoe7 cho3 sim2-mih8 khah chiaN3-bin7 u7 i3-gi7 e5 tai7-chi3. 
  Kau3 chham-ka Tai5-gi2 Bun5-hoa3 Kau3-sek, khai-si2 oh8 Tai5-gi2 liau2-au7, chiah chai-iaN2 goan5-lai5 goa2 it-tit8 hou7 lang5 khoaN3-khin e5 bo2-gi2 keng3-jian5 u7 ji7, ji5-chhiaN2 ia7-u7 bun5-hoat, u7 kui-lut8 kap ki5-tha e5 gi2-gian5 kang7-khoan2. Koh hoat-hian7 ti7 goa2 iau2 teh khun3, iau2 be7 kak-chheN2 e5 si5, che7-che7 ni5 lai5, i2-keng u7 che7-che7 lang5 kian-sim it-chi3 teh cho3 po2-liu5, thui-kong2, kap hoat-tian2 Tai5-oan5 gi2-gian5 kap bun5-hoa3 e5 su7-kang. TiN7 Bok8-su chiu7-si7 ki5-tiong e5 1-e5 leng2-to7-chia2. I nia2-chhoa7 tai7-ke chin3-heng5 chit-e5 ui2-tai7 koh u7 i3-gi7 e5 su7-kang. Ti7 i beh oa2 80 hoe3 e5 hoe3-thau5 iau2 bo5 siuN7 beh the3-hiu tiam3 chhu3--nih8 khiau-kha lian2-chhui3-chhiu, hiang2-siu7 jin5-seng e5 te7-2 e5 chhun-thiN. Tak8-kang ui7-tioh8 Tai5-oan5-ji7 pe7-bu2-oe7 si3-ke3 teh chau2-chong5, koaN2 hoe2-chhia lai5-lai5 khi3-khi3 teh siong7-kho3. Bo5-lun7 thiN-khi3 koaN5 joah8 ho2 bai2, hoaN-hi2 kam-goan7 hu3-chhut i choan5-pou7 e5 sim-hiat. Chit-khoan2 cheng-sin5 sit8-chai7 hou7 lang5 u7-kau3 khim-phoe3. 
  TiN7 Bok8-su eng2-oan2 si7 lan2 hak8-sip8 e5 bou5-hoan7. Lan2 tai7-ke u7-ian5 tau3-tin7 oh8 Tai5-gi2, cho3 TiN7 Bok8-su e5 hak8-seng, si7 lan2 e5 hok-khi3. Kin-a2-jit8, tai7-ke chin bo5 kan2-tan chiah thang cho3-hoe2 ti7 chia kheng3-chiok TiN7 Bok8-su 80 hoe3 e5 seN-jit8, goa2 beh chiok-hok Bok8-su seN-jit8 khoai3-lok8, sin-the2 kian7-khong, bo5 hoan5-lo2. Koh beh chiok-hok lan2 Tai5-oan5 kiaN5-jip8 21 se3-ki2 e5 sin si5-tai7. Kian3-lip8 chin-chiaN3 chu7-iu5 bin5-chu2, u7 jin5-koan5, u7 kong-gi7, u7 bun5-beng5 e5 pang-kok. 
  (Tai5-oan5-ji7 Chap8-chi3 te7 13 ki5, 2002 ni5 5 geh8) 
</CL>
<HL>

1995年e5春季，我toe3張醫師kap 1陣朋友去蕃薯園參加台南神學院舉辦e5台語文化教室。Hit-e5時陣我tui3學台語完全無概念，ma7 無明確e5目標。Kan-ta是ti7身體上虛弱、心靈上無倚靠e5時，想beh提來排遣時間做gi7-niu7--e5。想未到煞因為an2-ne來接觸著寶貴koh精密e5羅馬字。Koh熟識ka7一生奉獻hou7上帝kap台灣e5鄭兒玉牧師，hou7我深深體會著台語kap台灣文化傳承--落--去e5重要性，無形中也改變我e5 1寡想法。 
講--起--來真見笑，阮這代算是真幸運、真好命e5 1代人。 我出世e5時，台灣e5經濟tu2開始teh起飛。食穿無缺欠--著，koh有thang去學校讀冊、bat寡字。遺憾e5是阮受e5教育完全脫離台灣社會。學校無教阮認bat家己企起e5所在─台灣這塊土地kap台灣e5歷史、地理kap文化。阮e5思想受著束縛，阮be7曉獨立思考。從來m7-bat去思考家己到底是啥物人、beh做啥物款人、應該為社會做啥物較正面有意義e5代誌。 
到參加台語文化教室，開始學台語了後，才知影原來我一直hou7人看輕e5母語竟然有字，而且也有文法、有規律kap其他e5語言共款。Koh 發現ti7我iau2 teh睏、iau2未覺醒e5時，濟濟年來，已經有濟濟人堅心一志teh做保留、推廣，kap發展台灣語言kap 文化 e5事工。鄭牧師就是其中 e5 1個領導者。伊領chhoa7大家進行這個偉大koh有意義e5事工。Ti7伊beh倚80歲e5歲頭iau2無想beh退休tiam3厝--nih8 khiau腳lian2嘴鬚，享受人生e5第2個春天。逐工為著台灣字父母話四界teh走chong5，趕火車來來去去teh上課。無論天氣寒熱好歹，歡喜甘願付出伊全部e5心血。這款精神實在hou7人有夠欽佩。
鄭牧師永遠是咱學習e5模範。咱大家有緣鬥陣學台語、做鄭牧師e5學生，是咱e5福氣。今仔日，大家真無簡單chiah thang做伙ti7 chia 慶祝鄭牧師80歲e5生日，我beh祝福牧師生日快樂、身體健康、無煩惱。Koh beh祝福咱台灣行入21世紀e5新時代。建立真正自由民主、有人權、有公義、有文明e5邦國。 
(台灣字雜誌第13期，2002年5月) 
</HL>