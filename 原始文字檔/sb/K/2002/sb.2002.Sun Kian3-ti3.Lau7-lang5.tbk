<CL>
Hit-e5 lau7-lang5 goa2 chhiang5-chai7 ti7 soe3 e5 a-pha3-toh lau5-kha khoaN3-tioh8 i. I e5 chheng7-chhah bo5 siann2 pian3-hoa3, se-chong-khou3, peh8 T-shirt, poh8-poh8 e5 hiu5-a2 kap chit8-teng2『連戰』『蕭萬長』e5 bou7-a2, chhiu2--nih theh8 lok-a2 te2 khang-kan-a2, tu2 tioh8 lang5 to7 iong7 goa7-seng2-khiuN e5 Hoa5-gi2 mng7:『有沒有空瓶子啊?』
I e5 sin-the2 khoann3--khi2-lai5 chiann5 iong2, un2-tang3 si7 cho3-peng lian7--e5. I chit-ma2 e5 thau5-lou7----na7 chun2-kong2 he sng3-si7 thau5-lou7, si7 khioh phainn2-tang5 ku7-sia7 khi3 be7. Na7 beh kong2, i si7 1949 ni5 lai5--e5 hit-phoe, to7-si7 lan2 kong2 e5 lau7-ou5-a2.
Chiau3-li2 kong2, goa2 eng3-kai ai3 tong5-cheng5--i, m7-koh tian-to3-peng2, goa2 soah tam7-poh8-a2 ge5-siau5--i, chu2-iau3 in-ui7 i kong2-oe7 goa2 thiaN bo5, ma7 m7-chai beh an2-choann2 in3. I hoan7-se3 kam2-kak goa2 chiok bo5 le2-mau7, boe2--a2 ma7 bo5-ai3 koh mng7--goa2-a.
U7 chit8-kang, goa2 tng2-lai5 ti7 a-pha3-toh chhut--lai5 e5 saN-kak-thang hia, khoann3-tioh8 keng2-chhat-chhia theng5 ti7 lou7-piN, nng7-saN e5 keng2-chhat teh bo5-eng5. Oa2 koe3-khi3 khoann3, lau7-lang5 to2 ti7 thou5-kha, kong2 si7 koe3 toa7-lou7 bo5 se3-ji7, hou7 chhia kauh--tioh8.
Goa2 khia7 ti7 pinn--a2 khoann3, lau7-lang5 chhiu2--nih koh ka7 sok-ka-lok-a2 lak an5 an5, kin-a2-jit8 khioh e5 phainn2-tang5 ku7-sia7 long2 ti7 lai7-te2. Goa2 khia7 ti7 hia khoann3, lau7-ou5-a2, li2 e5『戰士授田證』, li2 e5『退伍俸』--leh? Li2 ui7 chit-e5 the2-che3 hi-seng poaN-si3-lang5, oann7-tioh8 siann2? Si7 siang2 pang3-sak--li2-e5?
Lau7-lang5 pin7-toann7 chhoan2-khui3--a, m7-koan2 thiaN u7 thiaN bo5 long2 be7 in3-siann. Keng2-chhat teh bo5-eng5, kio3 goa2 mai3 tong3-lou7, kiu3-hou7-chhia lai5 ka7 lau7-lang5 kng-khi3 cheng3, onn7-inn onn7-inn......bo5-lang5 hoe5-tap8 goa2 e5 bun7-te5.
(TGB Thong-sin3 te7 32 ki5, 2002 ni5 5 goeh8)
</CL>
<HL>

Hit個老人goa2 chhiang5-chai7 ti7稅e5 a-pha3-toh樓kha看tioh8 i。 I e5穿chhah無siann2變化，西裝褲，白T-shirt，薄薄e5裘a2 kap 1頂『連戰』『蕭萬長』e5帽a2，手--nih theh8 lok-a2 te2空kan-a2，tu2 tioh8人就用外省腔e5華語問：『有沒有空瓶子啊？』
I e5身體看--起-來chiann5勇，穩當是做兵練--e5。 I chit-ma2 e5 thau5路─若準講he算是thau5路，是khioh phainn2銅舊sia7去賣。 若beh講，i是1949年來--e5 hit批，就是lan2講e5老芋a2。
照理講，goa2應該ai3同情--i，m7-koh顛倒peng2，goa2 soah tam7-poh8-a2 ge5-siau5--i，主要因為i講話goa2聽無，ma7 m7知beh an2-choann2應。 I hoan7-se3感覺goa2 chiok無禮貌，尾--a2 ma7無愛koh問--goa2-a。
有1工，goa2 tng2來ti7 a-pha3-toh出--來e5 3角窗hia，看tioh8警察車停ti7路邊，2~3個警察teh無eng5。 Oa2過去看，老人to2 ti7塗kha，講是過大路無se3-ji7，hou7車kauh--tioh8。
Goa2 khia7 ti7邊--a2看，老人手--nih koh ka7塑膠lok-a2 lak an5 an5，今a2日khioh e5 phainn2銅舊sia7 long2 ti7內底。 Goa2 khia7 ti7 hia看，老芋a2，li2 e5『戰士授田證』，li2 e5『退伍俸』--leh？ Li2為這個體制犧牲半世人，換tioh8 siann2？ 是siang2放sak--li2-e5？
老人pin7-toann7喘氣--a，m7管聽有聽無long2 be7應聲。 警察teh無eng5，叫goa2 mai3擋路，救護車來ka7老人kng去種，onn7-inn onn7-inn…無人回答goa2 e5問題。
(TGB通訊第32期，2002年5月)
</HL>