<CL>
Un-tou7 kang3 kau3 14 tou7, chit-lo7 chiah gan3 e5 thinn, chhoan2-khui3 phinn7-khang to e7 thiann3, kiann bin7 pit--khi3, chhut-mng5 chin3-cheng5 long2 e7 boah koa2 NIVEA.
“Ou-siong5 sah8-suh” tui3 chin che7 lang5 lai5 kong2, si7 phoann7 in seng5-tiong2 chiok tiong7-iau3 e5 ki3-ti3, NIVEA tui3 goa2 ma7 u7 kang7-khoan2 e5 i3-gi7, pau-ham5 mama tui3 goan2 e5 koan-sim.
Thak8 kok-hau7-a2 e5 si5, pian7-na7 kau3 koann5--lang5, chai2-khi2-si5-a2 mama beh chai3 goan2 khi3 thak8-chheh e5 si5, long2 e7 ka7 goan2 boah NIVEA. Goa2 bo5 ai3 bin7-a2 iu5-iu5, i chhiu2 na7 lai5 goa2 to7 siam2, kian3-pai2 long2 bu2 kah i hong-hoe2-toh8, ka7 goa2 e5 thau5 chhih8--leh, chhiu2 ka7 toa7-toa7-lat8 hoe5 loh8 chhui3-phoe2 kap thau5-khak-hiah8-a2, boah liau2 to7 koh ti3 mng5-bo7-a2, hit-e5 si5-chun7 goa2 bo5 kah-i3 NIVEA e5 bi7, kou5 iu5-iu5 hou7 goa2 chiok bo5 song2-khoai3, tiann7-tiann7 tan2 che7 khi2 outoubai teng2, to7 sui5 iong7 mng5-bou7-a2 cho3 bin7-kin, ka7 bin7-a2 e5 iu5 chhit chheng-khi3.
U7 boah ke-kiam2 u7 chha, ji5-chhiann2 e7-kang2 e5 koann5--lang5 khah bo5 hiah khok-heng5, sui-bong2 long2 ka7 NIVEA hoe5 hoe5 tiau7, bin7 si7 long2 bo5 khi3 pit--tioh8.
Toa7-han3 lai5-kau3 hou7-chui2 kau7 sip-khi3 tang7 e5 Tai5-pak, u7 1-kian3 tng2 Tai5-lam5, hou7 mama khoann3 tioh8 goa2 e5 bin7 pit--khi3-a, i na2 ka7 goa2 liam7, oat--leh to7 chhut-khi3 ka7 goa2 be2 1-ap NIVEA, kang7-khoan2 e5 pau-chong, sio-siang5 e5 khi3-bi7, mama e5 koan-sim ma7 iu5-goan5 bo5 pian3. I chhui3--nih kau-tai3 goa2 ai3 ka-ti7 chiau3-kou3 ka-ti7, toa7-lang5 toa7-cheng2--a, mama si7 be7-eng7 leh toe3 ti7 li2 sin-khu-pinn.
Goa2 chiok phainn2-se3, tioh8 koh hou7 mama hoan5-lo2, koh khi3 khoann3-tioh8 i bo5-eng5 chhut--lai5, bak-chui2 se2-oann2, se2-sann, long2 ka7 kha-chhiu2 long7 kah pit--khi3-a, u7 tang-chun7 koh e7 lau5-hoeh, chin m7-kam. Kio3 i m7-thang tann-a2 kou3 lau7(pe7) kou3 se3(goan2), ka-ti7 m7 tioh8-ai3 e7-hiau2 po2-iong2......
Khoann3 khng3 ti7 toh-a2-kak e5 NIVEA, siunn7-tioh8 kou3-hiong e5 mama, mama, li2 u7 boah NIVEA--bo5? Tioh8 chheng7 khah sio--leh, m7-thang koann5--tioh8. U7 1-kang, mama lau7--a, goa2 ma7 e7 ka7 boah NIVEA!
(TGB Thong-sin3 te7 32 ki5, 2002 ni5 5 goeh8)
</CL>
<HL>

溫度降到14度，這lo7 chiah gan3 e5天，喘氣鼻孔都會疼，驚面pit--去，出門chin3前long2會抹koa2 NIVEA。
「黑松沙士」對真che7人來講，是伴in成長chiok重要e5記ti3，NIVEA對goa2 ma7有kang7款e5意義，包含mama對goan2 e5關心。
讀國校a2 e5時，便若到koann5--人，chai2 起時a2 mama beh載goan2去讀冊e5時，long2會ka7 goan2抹NIVEA。 Goa2無愛面a2油油，i手若來我就閃，kian3-pai2 long2 bu2 kah i風火toh8，ka7 goa2 e5頭chhih8--leh，手ka7大大力hoe5落嘴phoe2 kap頭殼額a2，抹了就koh ti3毛帽a2，hit-e5時chun7 goa2無kah意NIVEA e5味，kou5油油hou7 goa2 chiok無爽快，tiann7-tiann7等坐起outoubai頂，就隨用毛帽a2做面巾，ka7面a2 e5油chhit清khi3。
有抹加減有差，而且下港e5 koann5--人khah無hiah酷刑，雖bong2 long2 ka7 NIVEA hoe5 hoe5掉，面是long2無去pit--tioh8。
大han3來到雨水kau7濕氣重e5台北，有1-kian3 tng2台南，hou7 mama看tioh8 goa2 e5面pit--去-a，i na2 ka7 goa2唸，oat--leh就出去ka7 goa2買1盒NIVEA，kang7款e5包裝，相siang5 e5氣味，mama e5關心ma7 iu5-goan5無變。 I嘴--nih交帶goa2 ai3 ka-ti7照顧ka-ti7，大人大種--a，mama是be7用leh toe3 ti7 li2身軀邊。
Goa2 chiok phainn2-se3，tioh8 koh hou7 mama煩惱，koh去看tioh8 i無閒出--來，bak水洗碗，洗衫，long2 ka7 kha手弄kah pit--去-a，有tang-chun7 koh會流血，真m7甘。 叫i m7-thang tann-a2顧老(爸)顧細(goan2)，ka-ti7 m7 tioh8-ai3會hiau2保養…
看khng3 ti7桌a2角e5 NIVEA，想tioh8故鄉e5 mama，mama，li2有抹NIVEA--無？ Tioh8穿khah燒--leh，m7-thang koann5--tioh8。 有1工，mama老--a，goa2 ma7會ka7抹NIVEA！
(TGB通訊第32期，2002年5月)
</HL>