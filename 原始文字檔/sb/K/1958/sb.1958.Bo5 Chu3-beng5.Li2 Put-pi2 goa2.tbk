<CL>
I3-tai7-li7 u7 chit8 e5 phoe5-oe5-sai, i si7 keng3-khian5 e5 Ki-tok-tou5, toa3 ti7 chit8-keng chin oeh8-soe3 e5 pang5-keng, mui2-jit8 teh siu-pou2 cheng3-lang5 e5 phoa3-oe5, lo5-khou2 sou2 tit e5; chi2-u7 oe7-thang i5-chhi5 i e5 pak-tou2 na7-tiaN7, chong2-si7 i thong-jit8 hi2-lok8 chhiuN3-koa. U7 chit8-jit8 I3-tai7-li7 e5 thai3-chu2 in-ui7 sim hoan5-bun7 sou2-i2 ti7 ke-lou7 teh san3-pou7, keng-ke3 hit sou2-chai7, khoaN3-kiN3 phoe5-oe5-sai chiu7 ki5-koai3 mng7 kong2: “Chit8 e5 phoe5-oe5-sai an2-ni e5 lo5-khou2, chaiN2-iuN7 oe7-thang chiah-nih8 hi2-lok8, goa2 si7 thai3-chu2, chaiN2-iuN7 hoan2-tng2 be7-thang khoai3-lok8 ah?” Phoe5-oe5-sai hoe5-tap kong2: “Li2 put-pi2 goa2, sou2-i2 li2 bo5 khoai3-lok8.” Ong5-chu2 kong2: “Goa2 e5 pe7 si7 chit8-kok e5 chu2, goa2 si7 kok-ong5 e5 siong-siok8 jin5, siaN2-su7 put-pi2 li2?” Phoe5-oe5-sai kong2: “Goa2 kong2 li2 put-pi2 goa2 li2 m7 siong-sin3, goa2 e5 lau7-pe7 koan2 li2 e5 lau7-pe7, li2 e5 lau7-pe7 si7 goa2 e5 lau7-pe7 phai3 e5!” Ong5-chu2 mng7 kong2: “Li2 tau3-ti2 si7 chi7-chui7 e5 kiaN2?” Phoe5-oe5-sai hoe5-tap kong2: “Goa2 si7 thiN-teng2 chin-sin5 e5 kiaN2, si7 Ban7-ong5 e5 Ong5, Ban7-chu2 e5 Chu2 e5 kiaN2-ji5, sou2-i2 li2 put-pi2 goa2. U7 Chu2 Ia5-sou e5 Leng5 tiam3 ti7 goa2 sim-lai7, choe3 goa2 hi2-lok8 e5 goan5-thau5, li2 u7 mah?”
(Oah8-mia7 e5 Bi2-niu5 te7 54 ki5, 1958 ni5 11 geh8)
</CL>
<HL>

義大利有一個皮鞋師，伊是敬虔e5基督徒，toa3 ti7一間真隘細e5房間，每日teh修補眾人e5破鞋，勞苦所得e5；只有會thang維持伊e5腹肚na7-tiaN7，總是伊通日喜樂唱歌。有一日意大利e5太子因為心煩悶所以ti7街路teh散步，經過hit所在，看見皮鞋師就奇怪問講：「一個皮鞋師an2-ni e5勞苦，怎樣會thang chiah-nih8喜樂，我是太子，怎樣反轉be7-thang快樂ah？」皮鞋師回答講：「你不比我，所以你無快樂。」王子講：「我e5父是一國e5主，我是國王e5襄續 人，啥事不比你？」皮鞋師講：「我講你不比我你m7相信，我e5老父管你e5老父，你e5老父是我e5老父派e5！」王子問講：「你到底是是誰e5子？」皮鞋師回答講：「我是天頂真神e5子，是萬王e5王，萬主e5主e5子兒，所以你不比我。有主耶穌e5靈tiam3 ti7我心內，做我喜樂e5源頭，你有mah？」
(活命e5米糧第54期，1958年11月)
</HL>