<CL>
ek8
U7 chit8-ui7 ni5-lau7 e5 Ki-tok-tou5, ti7 80 hoe3 siN-jit8 e5 si5, beh sang3 le2-mih8 hou7 i e5 chhiaN3-kang-lang5. Am3-si5 lau7 lang5 chiong chhiaN3-kang-lang5 long2 kio3 lai5, chhiu2-nih8 theh8 chit8-pun2 phoe5-bin7 kim-kiN5 kek8 ho2 khoaN3 e5 Seng3-keng, mng7 chit8 e5 ta-pou e5 kang-lang5 kong2 “Ti7 chia u7 chit8 pun2 Seng3-keng kap 20 khou e5 chiN5, chhut-chai7 li2 beh ta2-loh8 chit8-hang7.” In3 kong2 “Chu2-lang5 ah!  goa2 m7 bat ji7, goa2 beh chiN5.” Lau7-lang5 chiu7 chiong 20 khou hou7 i.  Koh mng7 chit8 e5 lu2 e5 kang-lang5, “Li2 bat ji7, hou7 li2 Seng3-keng.” I in3 kong2 “Lau7-a-peh ah!  goa2 thong-jit8 bo5 eng5 long2 bo5 si5-kan thang thak8, chhiaN2 li2 ia7 chiong chiN5 hou7 goa2.” Te7-it lou7-be2, mng7 kau3 chit8 e5 teh sau3 thou5-kha e5 gin2-na2 kong2 “20 khou hou7 li2, thang theh8 to3-khi3 kio3 li2 e5 ma-ma ka7 li2 choe3 chit8-nia2 sui2-saN.” Chong2-si7 i in3 kong2 “Lau7-a-peh! goa2 beh Seng3-keng.” Lau7-lang5 tioh8-kiaN kong2 “Li2 ia7 m7-bat ji7, li2 ai3 Seng3-keng u7 sim2-mih8 lou7-eng7?”  Gin2-na2 in3 kong2 “Goa2 e5 ma-ma tak8-jit8 thak8 Seng3-keng hou7 goa2 thiaN, i e5 Seng3-keng i2-keng ku7 koh phaiN2 lah.  Goa2 siong5-siong5 siuN7; na7 u7 chiN5 chiu7 tek-khak beh boe2 chit8 pun2 ho2 e5 Seng3-keng sang3 i.  Hian7-chai7 chit-pun2 ho2-khoaN3 e5 Seng3-keng, na7 si7 sang3 i si7 pi2 20 khou e5 chiN5 koh khah oe7 hou7 i hoaN-hi2 pah-poe7 lah!” Lau7-lang5 kong2 “Goa2 e5 gin2-na2!  Goan7 Siong7-te3 chiok-hok li2”, kong2 liau2 chiu7 chiong Seng3-keng sang3 i. Soe3-kiaN2 hian7-khui Seng3-keng khoaN3, u7 giap8 chit8-tiuN chit8-pah-khou e5 gun5-phio3.  Pat8-lang5 chit8-e7 khoaN3, long2 hou7-hoe2 put-kip8.
“Chu2 e5 oe7 iaN5-ke3 ng5-kim.” 
(Oah8-mia7 e5 Bi2-niu5 te7 44 ki5, 1958 ni5 1 geh8)
</CL>
<HL>

譯
有一位年老e5基督徒，ti7 80歲生日e5時，beh送禮物hou7伊e5倩工人。暗時老人將倩工人攏叫來，手nih8提一本皮面金墘極好看e5聖經，問一個查甫e5工人講「Ti7 chia有一本聖經kap 20箍e5錢，出在你beh ta2-loh8一項。」應講「主人ah！我m7 bat字，我beh錢。」老人就將20箍hou7伊。Koh問一個女e5工人，「你bat字，hou7你聖經。」伊應講「老仔伯ah！我通日無閒攏無時間thang讀，請你也將錢hou7我。」第一路尾，問到一個teh掃塗腳e5囡仔講「20箍hou7你，thang提倒去叫你e5媽媽ka7你做一領sui2衫。」總是伊應講「老仔伯！我beh聖經。」老人著驚講「你也m7-bat字，你ai3聖經有甚物路用？」囡仔應講「我e5媽媽逐日讀聖經hou7我聽，伊e5聖經已經舊koh歹lah。我常常想；若有錢就的確beh買一本好e5聖經送伊。現在這本好看e5聖經，若是送伊是比20箍e5錢koh較會hou7伊歡喜百倍lah！」老人講「我e5囡仔！願上帝祝福你」，講了就將聖經送伊。細子現開聖經看，有夾一張一百箍e5銀票。別人一下看，攏後悔不及。
「主e5話贏過黃金。」
(活命e5米糧第44期，1958年1月)
</HL>