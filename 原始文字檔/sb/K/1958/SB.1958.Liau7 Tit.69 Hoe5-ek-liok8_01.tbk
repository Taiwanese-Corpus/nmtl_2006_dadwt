<CL>
  Goa2 Thoan5-to7 E5 Chhi3-lian7 
  Ti7 Sin5-hak8 teh beh chut-giap8 e5 chit8 cha2-khi2, ti7 pian7-sou2 teh siuN7: TaN beh chhut oh8 khi3 thoan5-to7, ia7 tau3-te2 e7 thoan5 loa7-ku2? U7 thang toa3 kui2 ui7 kau3-hoe7 cho3-kang? 
  Na7 thoan5 saN kui2 ni5 ku2, toa3 chit8-poaN3 ui7 kau3-hoe7; si7 bo5 chhai2 pe7-bo2 e5 kan-khou2 seng-iok8! Kap phah-sng2 che7-che7 sian-seN e5 lo5-sim kau3-iok8!! I2-kip8 ka-ti7 jit8-me5 e5 khang-khang khou2-kang hak8-bun7 !!! 
  Siat-su2 na7 thoan5 chin ku2, toa3 che7-che7 ui7 kau3-hoe7; iu7 kiaN-liau2 thoan5-to7 piN3 thoan5-tou7: chhin-chhiuN7 siok8-gu2 kong2, “Tang5-ki cho3 ku2, e7 piN3 chiN! Lau7-toa7 cho3 ku2, e7 chiah8 chiN5 !!!” 
  Na7 ThiN-pe7 hou7 goa2 ti7 se3-kan, mai3-tng5 mai3-te2 oah8 teh chap8 ni5 ku2; siuN2-su3 goa2 e7 kau3 tak8 sou2-chai7 chhut-lat8 cho3 Chu2 e5 kang! m7 kai3 ho2 !!! 
  Liau2-au7 goa2 chiu7 chio cheng5 ni5 khi3 Heng5-chhun thoan5-to7 e5 tang5-kang, Tan5 Tiau5-beng5 chhong-iu2, khi3 pin2 Kau3-su7-hoe7, chheng2 goan2 2 lang5 beh cho3-tin7 be7-chheh kiam pou3-to7: Kau3-su7-hoe7 chun2. 
  1. Pak-kang2 Thoan5-to7: Goan2 2 lang5 khi3 Pak-kang2 khi2-kang: tai7-seng ti7 ian5-hai2 pou3-to7; u7 chit8-me5, chit8 e5 lang5 thiaN-liau2, siu7 kam2-tong7 kong2, “Na7 kau3 u7 chit ho7 e5 Siong7-te3, goa2 tek-khak beh pai3!” 
  Lou7-boe2 am3, goa2 ti7 Pak-kang2 ke-bin7, be7 Hok-im-toan7 pou3-to7: tai7-seng u7 tiam3-thau5 e5 lang5 ka7 goa2 kong2,“Pak-kang2-ma2 m7-thang kong2! I2-goa7 cho3 li2 kong2, bo5 iau3-kin2 !!!” Goa2 tit8-tit8 be7 tui3 chhi7-tiuN5-lai7, cho3 kau5-hi3 e5 peN5-piN khi3, ti7 hia teh kong2 e5 si5, che7-che7 lang5 ka7 goa2 pau-ui5--leh; u7 chit8 e5 kong2 si7 Sam-kai3-thau5, thau5-chang-boe2 tiN5 ti7 am7-kun2--nih8, kap cheng3-lang5 tui3 goa2 toa7 kong-kek; chong2-si7 theng3-chiong3 siu7-khi3 phaiN2-chhui3, ia7 goa2 hoaN-hi2 ho2-chhui3: goa2 hit me5 lian5-lian5 hou7 cheng3 lang5 ui5 3 pian3; chong2-si7 3 cham7, long2 tit-tioh8 bo5 su7 kai2-ui5: siok8-gu2 kong2, “Ok-kun5 bo5 phah chhio3-bin7!” a2-si7 kong2, “Un-jiu5 e7 soah lang5 e5 siu7-khi3!” 
  Hit me5 kou-kun hun3-tou3! Kho3 Chu2 koe3 liau2 it-seng choe3-toa7 e5 khun2-tiok8!! hoaN-hi2 ho2-khun3 !!! 
  2. PheN5-ou5 Thoan5-to7: Goa2 soa3 chhoa7 ke-au7 cho3-hoe2 khi3 Ma2-keng. Hia e5 chu2-jim7 thoan5-to7 chhoa7 goan2 khi3 Sai-su7 bio7-nih8 pou3-to7: I e5 khai-hoe7-su5 kong2, “Jit8-pun2 goan5-lai5 si7 chin3-kong3 lan2 Tiong-goan5; kau3 Ki-tok-kau3 thoan5 khi3, in tit-tioh8 se-hoat kiong5 khi2-lai5, chiah e7 thai5-iaN5 Chheng-tiau5, lai5 chiam3 lan2 Tai5-oan5!” Bio7-lai7 chit8 e5 kiah8 tng5-hun-chhoe e5 lau7-lang5, thiaN liau2 peh khi2--lai5 kong2, “An2-ne Ki-tok-kau3 si7 ok-kau3! ai3 pa3-chiam3 lang5 e5 thou2-te7 !!!” 
  SaN e5 thoan5-to7 chiu7 siu-peng, koa3 bian2-chian3-pai5 hoe5 iaN5: Che si7 goa2 it-seng sou2 tu2-tioh8 choe3 toa7 e5 sit-pai7 !!! 
  Au7-lai5 goa2 chhoa7 ke-au7 khi3 Teng2-soaN kau3-hoe7 kang-chok. 
  3.Long5-kiau Thoan5-to7: Liau2-au7 goa2 chhoa7 ke-au7 khi3 Pang-liau5, Ka-lok8-tong5, Pang-soaN teng2 te7-hng, be7 chheh, pou3-to7, chhoa7 le2-pai3. 
  4.Goan2 ang-bou2 tioh8 un-ek8: Put-heng7 goan2 nng7-lang5 long2 jiam2-tioh8 thian-kau2-jiat8; put-tek-i2 beh chau2-khi3 pe3 gak8-hu7 e5 sou2-chai7 to5-seN. 
  Tui3 Tai5-lam5 keng-koe3, soa3 khi3 Sin-lau5 beh tui3 Kau3-su7-hoe7 nia2 koe3 liau2 e5 goeh8-kip: Koe3-ke3 kong2,“Thoan5-to7-kiok8 long2-chong2 chhun gou7-lak8-pah khou na7-tiaN7, bo5 kau3 thang hoat thoan5-to7 sin-kim; na7 hou7 li2 nia2,bo5 hou7 pat8-lang5 nia2, si7 bo5 kong-to7 !!!” 
  Nng7 lang5 chiu7 koh che7 chhia chau2 khi3 Sio2-thian-tong5; kau3-ui7, nng7 ang-bou2 long2 jiat8 kau3 put-ti thian-te7: hu7-jin5-lang5 e5 jiat8 tai7-seng the3: goa2 peN7 chin-ku2, be7 loh8 bin5-chhng5-kha. 
  Au7-lai5 tit-tioh8 pe3 gak8-bo2 tim7 sio2-pou2 ka7 goa2 thiaN7, chiah e7 kiaN5 kau3 tiaN5--nih8; sim-koaN chin hoaN-hi2! Chhin-chhiuN7 teng5 chhut-si3 !!! 
  Goa2 e5 seng-khu sio2-khoa2 u7 goan5-khi3, chiu7 thng3 chhiah-kha, ha5 kha-kin, ti3 leh8-a2, khaiN ti5-thau5 pun3-ki, khi3 khioh gu5-png3 poe2 thou5-tau7, ban2 chhai3-tau7, kap cho3 tak8 khoan2 e5 kang. 
  Tui3-bin7 e5 sio2-hak8-hau7 lu2 kau3-oan5 lai5 tham3--goa2; i si7 goan5 Tai5-pak Chou-hap8 kau3-hoe7 e5 lu2 thoan5-to7. I ka7 goa2 kong2, in e5 hau7-tiuN2 chin kam2-sim--goa2! Kong2 se3-chiuN7 e5 thak8-chheh lang5, m7-kheng2 kiaN5 goa2 hit khoan2 e5 lou7 !!! Soa3 theh8 chit8 pun2 San-tian5 In5-chi-chou7 tu3 e5 Ki-tok-toan7 sang3--goa2, hit-pun2 chheh pi2 ku7-te2 peh8-oe7 Sin-ku7-iok iau2 khah toa7 pun2; chhai5-liau7 chin-che7! Chin sin !! Chin ho2 !!! 
  5. Goa2 sin3-sim thoat-soaN3: Goa2 e5 sin-the2 khah iong2 e5 si5, u7 chit8-jit8 chiap-tioh8 Kau3-su7-hoe7 Koe3-ke3 e5 phoe, kio3 goa2 thong-ti chu7-sou2, i beh kia3 sin-sui2 hou7--goa2. 
  Hit si5 goa2 teh siuN7, chit e5 bu5-hoat bu5-thian put-kin7 jin5-cheng5 e5 lang5! Ang-bou2 e5 goeh8-kip 11 khou; nng7-lang5 tioh8 tang7-piN7, bo5 chit8 liap8 bi2, bo5 chit8 tih iam5, bo5 chit8 ki chha5; goeh8-boe2-chiN5 iau2 bo5 thang nia2; sin-kim lian5-lian5 ka7 goan2 khong3 kui2-na7 goeh8-jit8 ku2! Na7 tan2 li2 kia3 chiN5 lai5 seN-oah8! Goa2 bo5 peN7 si2, ia7 go7-si2! phah-sng3 bah noa7 liau2, kut ia7 si3-soaN3 lah! TaN To7 tioh8 thoan5! ChiN5 ia7 tioh8 than3 !!! 
  Kau3 iong2-kiaN7 e5 si5, koh ti7 tiong-pou7 e5 KheN-khau2, Lam5-tau5 teng2 te7-hng kang-chok; chong2-si7 sim-koaN hok8-sai7 2 e5 chu2-lang5! 
  6. Goa2 e5 sin3-sim koh-oah8. Hit ni5 e5 12 goeh8-boe2,chiap-tioh8 Pa phok-su7 e5 phoe, kong2 chit8 keng choe3 lau7 e5 kau3-hoe7, khi2 sin pai3-tng5 liau2, u7 ke kui2-na7 hou7 sin-thiaN--e5, kho2-sioh hia e5 thoan5-to7 soa3 koe3-ong2 khi3! Kau3-su7-hoe7 ai3 phai3 goa2 khi3 chiap-jim7: soa3 kio3 goa2 tioh8 than3 sin-lek8 koe3-ni5, hoe2-chhia loh8-ke3 e5 si5 hu3-jim7! Ia7 goan7 Chu2 chan7 goa2 khi3 hia toa7 heng-khi2 I e5 Seng3-hoe7 !!! 
  Goan2 than3 beng7-leng7 hu3-jim7. Kau3-ui7 hit am3, thiaN Gou5 thoan5-to7-niu5 (Ke-bo2-chim2--a2) e5 sin3-giong2 keng-giam7-tam5: kong2 in it-seng toa3 kau3-hoe7, tak8-pai2 na7“chhi7-ti iam3-kau2, in-chha5 lak8-chhau2”; chhun kui2-pah--gin5-a2, chiu7 tioh8-peN7 phaiN2-un7 khi3 i-koan2 khai liau2-liau2! Au7-lai5 ti7 lou7-tiong, chha5 khioh ti7 chhiu2--nih8; siuN7--tioh8 Chu2 na7 m7 si7 su3-hok, ke3-bou5 si7 khang-khang; chiu7 koh chiong chha5 hiat-kak8. Ti7 chit e5 boe2-cham7, choan-sim cho3 Chu2 e5 kang; kau3 chit-pang cha-pou-lang5 lai5 beng5-pek8, iau2 chhun lak8-pah khou! 
  Goa2 thiaN liau2, sin3-sim koh-oah8 !!! Teh siuN7 goa2 sin3 Chu2 e5 si5, i2-keng kap Chu2 tang5 si2; ku7-te2 e5 goa2, i2-keng bo5 khi3! Hian7-kim kap Chu2 tang5-oah8; si7 Chu2 tiam3 ti7 goa2 teh oah8! Chiong-lai5 beh kap Chu2 eng2-oan2 tang5 che5 thiN; chit8 jit8 chit8-pah-goa7 chiN5, kap saN-kui2-chap8 gin5 khah ban7 theh8, bo5 bun7-te5 !!! 
  (khiam3 1958 ni5 2-3 geh8) 
  Goa2 Khi3 Jit8-pun2 Chong-kau3 Kian3-hak8 
  1. Pin2-po3 in-su kap in-jin5: Goa2 sia2 phoe khi3 hou7 hau7-tiuN2 Pa Phok-su7 khoaN3; soa3 chhiaN2 i, the3 choan2 kia3 hou7 Mui5 Bok8-su. Au7-lai5 Mui5 Phok-su7 ti7 Eng-kok, hoe5 phoe lai5 kong2: Lun7 li2 sou2 sia2 e5 su7, si7 chin oh phah-sng3; chong2-si7 goa2 kiu5 Siong7-te3 chhoa7 li2 sou2 tioh8 kiaN5 e5 lou7! 
  2. Pin2-chheng2 Kau3-su7-hoe7: Pa Phok-su7 khi3 sun5 kau3-hoe7, soa3 siu7-thok kap goa2 taN2-hap8 3 me5-hng, am3-thau5 si7 hoe7 kau3-hoe7 kong e5 tai7-chi3, keN-chhim long2 chham-siang5 goa2 khi3 Jit8-pun2 e5 su-su7: Pa Phok-su7 kong2, Li2 be7-hiau2 Jit8-pun2 oe7, khi3 Jit8-pun2 bo5 lou7-eng7! Goa2 in3 kong2, Goa2 be7-hiau2 Jit8-pun2 oe7, khi3 Jit8-pun2 khah khoai3 bat! Pa Phok-su7 kong2, Goa2 m7-kaN2 chiN5 chan7--li2; in-ui7 cheng5 chan7 hak8-seng khi3 Jit8-pun2 thak8-chheh, lang5 long2 hoan2-tui3, kong2 e7 hai7 i khi3 hoan7-choe7!!! Au7-lai5 chin-chiaN3 u7 iaN2!! Lang5 hiam5 goa2 kong2, ka7 li2 kong2, li2 to7 m7 thiaN houN3!!! Liau2 chiN5, soa3 hou7 lang5 hiam5! goa2 taN m7-kaN2 !!! Goa2 kong2, Goa2 m7-bian2 hou7 li2 pang-chan7! Pa Phok-su7 kong2, M7-ku2 li2 na7 ti7 Jit8-pun2, phoa3-peN7 bo5 sou2-hui3; lang5 e7 hiam5--goan2, an2-choaN2 chun2 li2 khi3?! 
  Goa2 kong2, Goa2 kap choat-loe7 e5 sai-khia chiN5, long2-chong2 e5 chai5-san2 85 khou, i2-keng ti7 Chong2-tok-hu2 hian7-chai7-kho cheng3-beng5 liau2! Khi3 kau3 Jit8-pun2 to2-ui7 e5 iu5-pian7-kiok8 to e7 nia2--tit !!! 
  3 me5-hng khah kong2 to be7 kai2-koat. Au7-lai5 2 lang5 beh khi3 Kong-san hu3 Thoan5-kau3-su-hoe7, goa2 ti7 chhia-tiong tui3 seng-khu theh8 chit8 tiuN beng5-chhi3 sia2 kong2,chit8-ni5 ku2 Kau3-su7-hoe7 mai3 ka7 goa2 phai3-kang, ia7 goa2 bo5 ka7 Kau3-hoe7 nia2 sin-sui2; goa2 pha-chhe li7-chu2, kheng-ka tong7-san2, na7 bo5 khah u7 li7-ek kau3-hoe7, goa2 tek-khak bo5 ai3 koh ke3-siok8; siat-su2 kau3-hoe7 na7 khah u7 li7-ek, lin2 un2-tang3 e7 chan3-seng5, hou7 goa2 chu7-iu5. 
  Au7-lai5 Kau3-su7-hoe7 thong-koe3, soa3 ti7 Tai5-tiong po3-ko3 Lam5-pou7 Tiong-hoe7; Tiong-hoe7 chiap-lap8 liau2, u7 chit8 e5 pun2-te7 goan5-lo2 bok8-su khia7 khi2-lai5 kong2, Han7 chit8-ni5, si7 u7 lou7 beh khi3 lou7, bo5 lou7 chiah beh tng2-lai5 chhoe7 chu2-kou3 !!! 
  Tiong-hoe7 soah, Lam5-lou7 e5 tai7-gi7 tiuN2-lo2, ti7 goa2 toa3 e5 sou2-chai7 loh8-chhia; chai-iaN2 goa2 e5 su7-cheng5, tai7-ke tit-tioh8 an-ui3. 
  3. Se-kau3-su7 toa7 hoan2-tui3: Kau3-su7-hoe7 e5 Koe3-ke3, sia2 phoe kio3 goa2 kau3 Tai5-lam5 tioh8 loh8-chhia, khi3 ka7 i theh8 i5-choan2-hui3. Goa2 au7-lai5 kau3 Tai5-lam5 e5 si5, si7 tui3 Sin-lau5 au7-mng5 jip8--khi3, tu2-ho2 u7 Se-kau3-su7 chit8 e5 lam5 kap 2 e5 lu2, teh kong2-oe7. Goa2 ka7 in chheng2-an. Hia e5 lau7 lu2--e5 phaiN2 siaN-sau3, mng7 goa2 ti7-si5 beh khi3 Jit8-pun2? Goa2 in3, Gou7-goeh8 chhe beh khi3! I chiu7 tui3 hit e5 siau3-lian5 lu2 e5 chhiu2, khaiN2 teh chau2! 
  Hit am3 khi3 chhoe7 Koe3-ke3 in-su, kiN3--tioh8 bin7 siu7-khi3 tit8-tit8 hiam5. Goa2 in3, Siok8-gu2 kong2, “U7 iuN7 khoaN3 iuN7! Bo5 iuN7 khoaN3 se3-chiuN7!” a2-si7 kong2, “Chit8 pah-pai2 thiaN! m7-tat8-tioh8 chit8 pai2 khoaN3!” i2-kip8 “Keng it-su7, tiong2 it-ti3!” Thoan5-to7 lang5 m7-si7 tang5-ki! Na7 tang5-ki si7 “Chap8-tang5 Kau2-im!” phian3 gong7-lang5, kong2 bo5 lang5 bat--e5! 
  Lin2 lai5 Tai5-oan5 e5 Se-kau3-su7, long2 si7 hak8-su7, sek8-su7, phok-su7 liau2-liau2; chheh si7 toa7-tu5 se3-tu5, he7 kau3 kui lai7-bin7, se3-kai3 put-si5 chhin-chhiuN7 kiaN5 chau3-kha; toa3 ti7 sin-lau5 lai7-kak na2 chhin-chhiuN7 ti7 saN chan3 thiN, hou7 lang5 chhim-hoan7 be7 tioh8, to7-li2 chit8 ni5 kong2 bo5 kui2 phiN! Chhai5-liau7 eng7 bo5 lou7 !!! 
  Na7-si7 goa2 !!! Sio2-oh8 thak8 ni5-goa7! Tiong-oh8 thak8 chit8 ni5 khah chiok!! Toa7-oh8 thak8 3 ni5-poaN3 !!! Na7 beh cho3 pou3-to7-ka, chit8 phiN kho2-i2 kong2 thong Tai5-oan5! Na7 si7 cho3 hun3-heng-ka, kui2 phiN kho2-i2 iu5 se3-kai3 !!! Chong2-si7 cho3 kou3-tng5, khia7-tng5, kiam thoan5-to7 e5 lang5; jit8-me5 sou2 tu2--tioh8--e5, si7 ‘kun koaN bin5’ “Kiu2-liu5 sam-kau3”,lam5-hu7 lo2-iu3, sin-ku7 ti3-sek, iong2-lam2 kap ho2-phaiN2 lang5!!! To7-li2 chit8 ni5 tioh8 kong2 kui2 pah phiN; na7 chhin-chhiuN7 goa2 chit khoan2 ang3-te2 bo5 tau7-chhai3, sou2 u7 e5 chheh to taN bo5 chit8 taN3! Cha2 si7 “Kou-hang5 tok8-chhi7!” “KoaiN-mng5 be7 thai2-ko-ioh8!” bong2 tou7, hian7-kim bun5-beng5 jit8 chin3! Bin5-ti3 toa7 khui! Goa2 chit khoan2 cheN2-te2 chui2-ke, beh an2-choaN2 eng3-se3?! Teh siuN7 bo5 thang iu5 se3-kai3, chi3-chio2 tioh8 kau3 Jit8-pun2; chhin-chhiuN7 chui2-ke peh chiuN7 cheN2-teng2, lai5 khoaN3 chit8 e5 thiN loa7-toa7! 
  Chit e5 su7 i2-keng koat-teng7 liau2, goan5-lo2 toa3 Tiong-hoe7 ka7 goa2 he7 ‘hou2-thau5-chah8’! Lau7 kou-niu5 toa3 poaN3-lou7 ka7 goa2 biau2-si7! E5-hng lau7 sian-siN kiN3-bin7 tit8 pai5-thek! An2-ne kiam2 u7 hap8-li2? 
  Lau7-su kong2, goa2 sou2 thiaN3--e, long2 bo5 ai3 hou7 i khi3 Jit8-pun2! Na7 goa2 sou2 oan3--e5, ai3 hou7 i khi3 hoan7-choe7--e5, chiah ai3 hou7 i khi3 Jit8-pun2!!! Goa2 kong2, Na7 an2-ne Bo2-hoe7 phai3 lang5 lai5 Tai5-oan5, long2 seng khi3 Jit8-pun2 2 ni5 ku2; he m7 seng khi3 hoan7-hoan7 chiah lai5! Ia7 lin2 tak8-ni5 hioh-joah8, long2 chhoa7 khi3 Jit8-pun2! Ia7 long2 khi3 Jit8-pun2 teh hoan7-choe7! 
  Seng3-chheh kiam2 m7 si7 kong2, “Teng5-thau5-seN e5 lang5 bo5 hoan7-choe7; in-ui7 Siong7-te3 e5 cheng2 tng5-tng5 tiam3 ti7 i; i ia7 be7 hoan7-choe7!” 
  Bo5 teng5-thau5-seN e5 lang5, toa3 to2-ui7 to u7 choe7 thang hoan7! Bo5 teng5-thau5-seN e5 lang5, bo5 chu-keh thang cho3 thoan5-to7; in-ui7 sou2 thoan5 si7 bo5 teng5-thau5-seN e5 to7-li2; e7 hoan7-choe7 e5 lang5, si7 teh thoan5 hoan7-choe7 e5 cheng2; hit khoan2 lang5 leng5-khou2 kin2-kin2 hou7 i khi3 Jit8-pun2 hoan7-choe7! m7 thang lau5--teh hai7 Tai5-oan5 Kau3-hoe7 !!! 
  Koh kiN3-na7 khi3 Jit8-pun2 chiu7 long2 hoan7-choe7, chiu7 lan2 Tai5-oan5 hian7-si5 che7-che7 sin3-tou5, chhut-goa7 ti7 hia, beh an2-choaN2? Ia7 hia u7 kui2 chap8 ban7 e5 Jit8-pun2 Ki-tok-tou5, kap kui2 chheng e5 Se-kau3-su7 ti7 hia, koh beh an2-choaN2? 
  Hit si5 lau7 su-bo2 phang5-te5 lai5 hoe7 kong2, Liau7 Sian-seN m7 thang siu7-khi3! Lin2 sian-seN chin thiaN3--li2! Hit-tiap8 lau7 su-hu7 ia7 chiap teh kong2, goa2 tu2-a2 chhiu2-sut8 lai7-ti7, m7 thang tin2-tang7; chong2-si7 thiaN--tioh8 li2 e5 siaN chin hoaN-hi2! KoaN2-kin2 tui3 lau5-teng2 loh8--lai5!! m7 si7 phaiN2 i3-su3 !!! 
  Goa2 kong2, Tioh8! Lin2 si7 siuN7 goa2 mai3 khi3 Jit8-pun2, goa2 khah u7 li7-ek!!! Ia7 goa2 si7 siuN7 goa2 khi3 Jit8-pun2, kau3-hoe7 khah u7 li7-ek!!! Kin-tu2 tai7-ke long2 si7 siuN7 beh li7-ek kau3-hoe7! SiuN7-hoat bo5 siang7!! TaN tioh8 tan2 kau3 goa2 khi3 liau2, liong2-peng5 e5 si7-hui chiah e7 hun-beng5 !!! 
  4. Kiu3-chheN kau3: Su-heng Lim5 Bou7-seng hak8-su7 an-ui3 goa2 kong2, M7 thang loe2-chi3! na7-si7 chhut tui3 liong5-sim, kau3 boe2 tek-khak tek-seng3! Tioh8 ai3 cho3 hou7 lang5 khoaN3 !!! Siok8-gu2 kong2, “Hou3 ta chiah lai5 khoaN3 khah!” Seng3-hian5, Tiong-sin5, Sian-ti, Kiu3-chu2; tai7-seng long2 si7 kan-khou2: “Su7 siu ji5 pong3 heng! Tek ko ji5 hui2 lai5!” Bo5 iau3-kin2 !!! Goa2 chhoa7 li2 lai5 khi3 pai3-hau7 Ho5-ia2 Bok8-su (Sin5-hak8-hau7 e5 kau3-siu7)! 
  Ho5-ia2 Sian-seN thiaN liau2 chin hoaN-hi2! tah-eng3 kong2, Li2 bo5-lun7 beh kau3 Jit8-pun2 choan5-kok; a2-si7 Boan2-chiu, Tiau-sian! Goa2 long2 ka7 li2 siau7-kai3 !!! 
  Siau7-kai3-chng7: Pai3-khe2! Tai5-oan5 iu2-chi3 thoan5-to7-chia2 Liau7 Tit kun, beh lai5 Loe7-te7 Chong-kau3 kian3-hak8! Na7 kau3 kim2-te7 e5 si5, khun2-chheng2 chi2-to7 oan7-chou7!!! Cheng2-chhim Sian-seN Tai7-cheng3 6 ni5 4 goeh8 15 jit8. Tai5-lam5 Sin5-hak8-hau7. Ho5-ia2 Cheng3-hi2. 
  Tit-tioh8 Ho5-ia2 Sian-seN, seng sia2 hou7 6 toa7 tou-chhi7 e5 bok8-tiong2, i2-kip8 hau7-tiuN2 e5 kai3-siau7-chng7; kap Lim5 su-heng sou2 sia2 hou7 Tang-kiaN kok-kai3 ian5-kou3-chia2 e5 chian3-phoe. 
  5. Tai5-oan5 Pa-na2-pa e5 khan-seng5: Kau3-heng Ko (Hui-lek8) Thoan5-to7, (1) tui3 Li2 (Tiong7-gi7) TiuN2-lo2 theh8 20 khou, ka7 goa2 sun7-hong; (2) kio3 choat-loe7 tioh8 chhoa7 se3-kiaN2, khi3 i e5 kau3-hoe7 tau3 pang-chan7; (3) soa3 kap in-su Lim5 (Ian3-sin5) Bok8-su, chu3-bun5 goa2 kui Tai5 e5 si5 tioh8 seng khi3 in e5 kau3-hoe7 choe3-kang; (4) ia7 kou2-bu2 goa2, tioh8 kin2 pi7-pan7 kap i e5 leng7 te7-hu7, i2-kip8 i e5 kau3-hoe7 e5 TiuN2-lo2-niu5; tang5-che5 khi3 Jit8-pun2. 
  6. Chun5-tiong e5 Bian2-le7: Ko Chai3-tek Sian-seN-niu5 ka7 goa2 kong2, Liau7 Sin3-seN3 !!! Li2 m7 thang siuN7-tang siuN7-sai! Lan2 Tai5-oan5 Kau3-hoe7, chiN5 kap lang5 long2 u7!! Lan2 chit pang khi3 Jit8-pun2, li2 tioh8 kang2-kiu3 khoaN3 an2-choaN2, e7 hou7 hoe7-iu2 jiat8-sim !!! 
  Goa2 28 hoe3 e5 5 goeh8 9 ho7 cha2-khi2, 6 tiam2 kau3 Tang-kiaN; iah Chhoa3 Poe5-hoe2 Sian-seN ti7 hia tan2-chih:“ IN7-hiong gu7 kou3-ti”! sim-koaN chin hoaN-hi2 !!! 
  7. Ho2 kui3-jin5: Hit jit8 goan2 4 e5 lang5, ti7 lou7--nih8 teh kiaN5 e5 si5; u7 chit8 e5 cheng5 siu7 Jit8 Ki Thoan5-to7-kiok8, phai3 khi3 Pak-peng5 (Pak-kiaN), tui3 Tiong-kok lang5 thoan5-to7 e5 Oan5-san Thoan5-thai3-long5 Bok8-su, oa2-lai5 mng7--goan2, tui3 hit si5 khi2, in leng7 hu-hu7 cho3 goa2 khi3 tang-kiaN 4 pian3 e5 chi2-to7-chia2; liau2-kang, liau2-chiN5 kap sou2-chai7, bo5 po3-siu5; he7-mia7 teh ka7 goa2 the5-poat8 khan-seng5. 
  Kam2-sia7 ThiN-pe7 !!! Pi7-pan7 2 ui7 leng5-che2, chhin-chhiuN7 Tai5-oan5 e5 lu2 ThiN-sai3-tiuN2: chiu7-si7 hian7-chai7 e5 Ko Hau5 Chheng-lian5 TiuN2-lo2, kap Li2 Chioh8 Sun3-eng TiuN2-lo2; hou7-sang3 goa2 peng5-an kau3 Tang-kiaN; kap sang3 ji7-teng2 chun5, kap saN-teng2 chhia e5 toaN !!! 
  Kam2-sia7 Kiu3-chu2!!! Chhe i lou5-pok8: chhin-chhiuN7 Tang-kiaN Jit8-pun2 e5 lam5 ThiN-sai3-tiuN2, Oan5-san Bok8-su, Kau3 poaN3-lou7 ngia5-chih! “khan-kau koe3-khiah !!!” 
  Kam2-sia7 Po2-hui7-su!!! In2-chhoa7 goa2 thau5-pai2 4 goeh8 jit8-ku2, ti7 Jit8-pun2 6 toa7 tou-chhi7 kap pat8-e5 te7-hng, m7-bat toa3 chit8-me5 e5 lu2-koan2! Long2 chhin-chhiuN7 toa3 ti7 Thian-kok lai7!! Pi2 toa3 ti7 ka-ti7 e5 ka-teng5, iau2 khah ho2 !!! A-men. 
</CL>
<HL>

我傳道e5試煉 
Ti7神學teh beh卒業e5一早起，ti7便所teh想：今beh出學去傳道，也到底會傳偌久？有thang toa3幾位教會做工？ 
若傳三幾年久，toa3一半位教會；是無采父母e5艱苦生育！kap扑損濟濟先生e5勞心教育！！以及家己日暝e5空空苦工學問！！！ 
設使若傳真久，toa3濟濟位教會；又驚了傳道變傳肚：親像俗語講，「童乩做久，會變精！老大做久，會食錢！！！」 
若天父hou7我ti7世間，mai3長mai3短活teh十年久；賞賜我會到逐所在出力做主e5工！m7 kai3好！！！ 
了後我就招前年去恆春傳道e5同工，陳朝明窗友，去稟教士會，請阮2人beh做陣賣冊兼佈道：教士會準。 
1、北港傳道：阮2人去北港起工：代先ti7沿海佈道；有一暝，一個人聽了，受感動講，「若夠有這號e5上帝，我的確beh拜！」 
路尾暗，我ti7北港街面，賣福音傳佈道：代先有店頭e5人ka7我講，「北港媽m7-thang講！以外做你講，無要緊！！！」我直直賣tui3市場內，做猴戲e5棚邊去，ti7 hia teh講e5時，濟濟人ka7我包圍--leh；有一個講是三界頭，頭鬃尾纏ti7頷頸--nih8，kap眾人tui3我大攻擊；總是聽眾受氣歹嘴，也我歡喜好嘴：我hit暝連連hou7眾人圍3遍；總是3站，攏得著無事解圍：俗語講，「惡拳無扑笑面！」抑是講，「溫柔會煞人e5受氣！」 
Hit暝孤軍奮鬥！靠主過了一生最大e5 窘逐！！歡喜好睏！！！ 
2、澎湖傳道：我續chhoa7家後做伙去馬公。Hia e5主任傳道chhoa7阮去西嶼廟nih8佈道：伊e5開會詞講，「日本原來是進貢咱中原；到基督教傳去，in得著西法強起來，才會thai5贏清朝，來佔咱台灣！」廟內一個kiah8長薰炊e5老人，聽了爬起來講，「An2-ne基督教是惡教！ai3霸佔人e5土地！！！」 
三個傳道就收兵，掛免戰牌回營：Che是我一生所tu2著最大e5失敗！！！
後來我chhoa7家後去頂山教會工作。 
3、農嬌傳道：了後我chhoa7家後去枋寮、佳祿堂、枋山等地方，賣冊、佈道，chhoa7禮拜。 
4、阮翁某著瘟疫：不幸阮兩人攏染著天狗熱；不得已beh走去敝岳父e5所在逃生。 
Tui3台南經過，續去新樓beh tui3教士會領過了e5月給：會計講，「傳道局攏總chhun 五六百箍na7-tiaN7，無夠thang發傳道薪金；若hou7你領，無hou7別人領，是無公道！！！」 
兩人就koh坐車走去小天堂；到位，兩翁某攏熱到不知天地；婦人人e5熱代先退；我病真久，be7落眠床腳。 
後來得著敝岳母tim7小補ka7我thiaN7，才會行到埕--nih8；心肝真歡喜！親像重出世！！！ 
我e5身軀小可有元氣，就褪赤腳、ha5腳巾、戴笠仔，khaiN鋤頭畚箕，去拾牛傍poe2塗豆，挽菜豆，kap做逐款e5工。 
對面e5小學校女教員來探--我；伊是原台北組合教會e5女傳道。伊ka7我講，in e5校長真感心--我！講世上e5讀冊人，m7肯行我hit款e5路！！！續提一本山田寅之助著e5基督傳送--我，hit本冊比舊底白話新舊約iau2較大本；材料真濟！真新！！真好！！！ 
5、我信心脫線：我e5身體較勇e5時，有一日接著教士會會計e5批，叫我通知住所，伊beh寄薪水hou7--我。 
Hit時我teh想，這個無法無天不近人情e5人！翁某e5月給11箍；兩人著重病，無一粒米，無一滴鹽，無一支柴；月尾錢iau2無thang領；薪金連連ka7阮曠幾若月日久！若等你寄錢來生活！我無病死，也餓死！扑算肉爛了，骨也四散lah！今道著傳！錢也著趁！！！ 
到勇健e5時，koh ti7中部e5坑口、南投等地方工作；總是心肝服事2個主人！ 
6、我e5信心復活。Hit年e5 12月尾，接著巴博士e5批，講一間最老e5教會，起新拜堂了，有加幾若戶新聽--e5，可惜hia e5傳道續過往去！教士會ai3派我去接任：續叫我著趁新曆過年，火車落價e5時赴任！也願主贊我去hia大興起伊e5聖會！！！ 
阮趁命令赴任。到位hit暗，聽吳傳道娘（雞母嬸--仔）e5信仰經驗談：講in一生toa3教會，逐擺若「飼豬厭垢，in柴落草」；chhun幾百--銀-仔，就著病歹運去醫館開了了！後來ti7路中，柴拾ti7手--nih8；想著主若m7是賜福，計謀是空空；就koh將柴hiat-kak8。Ti7這個尾站，專心做主e5工；到這幫查甫人來明白，iau2 chhun六百箍！ 
我聽了，信心復活！！！Teh想我信主e5時，已經kap主同死；舊底e5我，已經無去！現今kap主同活；是主tiam3 ti7我teh活！將來beh kap主永遠同齊天；一日一百外錢，kap三幾十銀較慢提，無問題！！！ 
(欠1958年2-3月) 
我去日本宗教見學 
1、稟報恩師kap恩人：我寫批去hou7校長巴博士看；續請伊，替轉寄hou7梅牧師。後來梅博士ti7英國，回批來講：論你所寫e5事，是真難打算；總是我求上帝chhoa7你所著行e5路！ 
2、稟請教士會：巴博士去巡教會，續受託kap我打合3暝昏，暗頭是會教會公e5代誌，更深攏參詳我去日本e5私事：巴博士講，你be7曉日本話，去日本無路用！我應講，我be7曉日本話，去日本較快bat！巴博士講，我m7敢錢贊--你；因為前贊學生去日本讀冊，人攏反對，講會害伊去犯罪！！！後來真正有影！！人嫌我講，ka7你講，你to7 m7聽houN3！！！了錢，續hou7人嫌！我今m7敢！！！我講，我m7免hou7你幫贊！巴博士講，M7-ku2你若ti7日本，破病無所費；人會嫌--阮，an2-choaN2准你去？！
我講，我kap拙內e5 sai-khia錢，攏總e5財產85箍，已經ti7總督府現在科證明了！去到日本to2位e5郵便局都會領--tit！！！
3暝昏較講都be7解決。後來2人beh去岡山赴傳教師會，我ti7車中tui3身軀提一張名刺寫講，一年久教士會mai3 ka7我派工，也我無ka7教會領薪水；我拋妻離子，傾家動產，若無較有利益教會，我的確無ai3 koh繼續；設使教會若較有利益，lin2穩當會贊成，hou7我自由。 
後來教士會通過，續ti7台中報告南部中會；中會接納了，有一個本地元老牧師企起來講，限一年，是有路beh去路，無路chiah beh轉來chhoe7主顧！！！ 
中會煞，南路e5代議長老，ti7我toa3 e5所在落車；知影我e5事情，大家得著安慰。 
3、西教士大反對：教士會e5會計，寫批叫我到台南著落車，去ka7伊提移轉費。我後來到台南e5時，是tui3新樓後門入--去，tu2好有西教士一個男kap 2個女，teh講話。我ka7 in請安。Hia e5老女--e5歹聲嗽，問我ti7時beh去日本？我應，五月初beh去！伊就tui3 hit個少年女e5手，khaiN2 teh走！ 
Hit暗去chhoe7會計恩師，見著面受氣直直嫌。我應，俗語講「有樣看樣！無樣看世上！」抑是講，「一百擺聽！m7值著一擺看！」以及「經一事，長一智！」傳道人m7是童乩！若童乩是「十童九陰！」騙憨人，講無人bat--e5！
Lin2來台灣e5西教士，攏是學士、碩士、博士了了；冊是大櫥細櫥，下到歸內面，世界不時親像行灶腳；toa3 ti7新樓內角那親像ti7三層天，hou7人侵犯be7著，道理一年講無幾篇！材料用無路！！！ 
若是我！！！小學讀年外！中學讀一年較足！！大學讀3年半！！！若beh做佈道家，一篇可以講通台灣！若是做奮興家，幾篇可以遊世界！！！總是做顧堂、企堂，兼傳道e5人；日暝所tu2--著-e5，是「軍官民」「九流三教」，男婦老幼，新舊智識，勇lam2 kap好歹人！！！道理一年著講幾百篇；若親像我這款甕底無豆菜，所有e5冊都擔無一擔！早是「孤行獨市！」「關門賣thai2-ko藥！」罔渡，現今文明日進！民智大開！我這款井底水蛙，beh an2-choaN2應世？！Teh想無thang遊世界，至少著到日本；親像水蛙爬上井頂，來看一個天偌大！ 
這個事已經決定了，元老toa3中會ka7我下「虎頭鍘」！老姑娘toa3半路ka7我藐視！E5昏老先生見面直排斥！an2-ne kiam2有合理？ 
老師講，我所疼--e5，攏無ai3 hou7伊去日本！若我所怨--e5，ai3 hou7伊去犯罪--e5，chiah ai3 hou7伊去日本！！！我講，若an2-ne母會派人來台灣，攏先去日本2年久；he m7先去犯犯chiah來！也lin2逐年歇熱，攏chhoa7去日本！也攏去日本teh犯罪！
聖冊kiam2 m7是講，「重頭生e5人無犯罪；因為上帝e5種長長tiam3 ti7伊；伊也be7犯罪！」 
無重頭生e5人，toa3 to2位都有罪thang犯！無重頭生e5人，無資格thang做傳道；因為所傳是無重頭生e5道理；會犯罪e5人，是teh傳犯罪e5種；hit款人寧可緊緊hou7伊去日本犯罪！m7 thang留--teh害台灣教會！！！ 
Koh見若去日本就攏犯罪，就咱台灣現時濟濟信徒，出外ti7 hia，beh an2-choaN2？也hia有幾十萬e5日本基督徒，kap幾千個西教士ti7 hia，koh beh an2-choaN2？ 
Hit時老師母捧茶來會講，廖先生m7 thang受氣！Lin2先生真疼--你！Hit-tiap8老師父也接teh講，我tu2仔手術內痔，m7 thang振動；總是聽著你e5聲真歡喜！趕緊tui3樓頂落--來！！m7是歹意思！！！
我講，著！Lin2是想我mai3去日本，我較有利益！！！也我是想我去日本，教會較有利益！！！今tu2大家攏是想beh利益教會！想法無siang7！！今著等到我去了，兩爿e5是非chiah會分明！！！
4、救星到：師兄林茂生學士安慰我講，M7 thang餒志！若是出tui3良心，到尾的確得勝！著ai3做hou7人看！！！俗語講，「Hou3礁chiah來看khah！」聖賢、忠臣、先知、救主；代先攏是艱苦：「士修而謗興！德高而誹來！」無要緊！！！我chhoa7你來去拜候河野牧師（神學校e5教授）！
河野先生聽了真歡喜！答應講，你無論beh到日本全國；或是滿州、朝鮮！我攏ka7你紹介！！！
紹介狀：拜啟！台灣有志傳道者廖得君，beh來內地宗教見學！若到錦地e5時，懇請指導援助！！！井深先生大正6年4月15日。台南神學校。河野正喜。
得著河野先生，先寫hou7 6大都市e5牧長，以及校長e5介紹狀；kap林師兄所寫hou7東京各界沿顧者e5薦批。 
5、台灣巴拿巴e5牽成：教興高（腓力）傳道，（1）tui3李（重義）長老提20箍，ka7我順風；（2）叫拙內著chhoa7細子，去伊e5教會鬥幫贊；（3）續kap恩師林（燕臣）牧師，注文我歸台e5時著先去in e5教會做工；（4）也鼓舞我，著緊備辦kap伊e5令弟婦，以及伊e5教會e5長老娘；同齊去日本。 
6、船中e5勉勵：高再得先生娘ka7我講，廖先生！！！你m7 thang想東想西！咱台灣教會，錢kap人攏有！！咱這幫去日本，你著講究看an2-choaN2，會hou7會友熱心！！！ 
我28歲e5 5月9號早起，6點到東京；亦蔡培火先生ti7 hia等接：「異鄉遇故知」！心肝真歡喜！！！ 
7、好貴人：Hit日阮4個人，ti7路--nih8 teh行e5時；有一個前受日支傳道局，派去北平（北京），tui3中國人傳道e5員山傳太郎牧師，倚來問--阮，tui3 hit時起，in令夫婦做我去東京4遍e5指導者；了工、了錢kap所在，無報酬；下命teh ka7我提拔牽成。 
感謝天父！！！備辦2位靈姐，親像台灣e5女天使長：就是現在e5高侯青蓮長老，kap李石舜英長老；護送我平安到東京；kap送二等船，kap三等車e5單！！！ 
感謝救主！！！差伊奴僕：親像東京日本e5南天使長，員山牧師，到半路迎接！「牽溝過隙！！！」 
感謝保惠師！！！引chhoa7我頭擺4月日久，ti7日本6大都市kap別個地方，m7-bat toa3一暝e5旅館！攏親像toa3 ti7天國內！！比toa3 ti7家己e5家庭，iau2較好！！！阿門。 
</HL>