<CL>
  Goa2 Ti7 Tang-kiaN Thoan5-to7 
  Goa2 28 hoe3 e5 5 goeh8 9 ho7, cha2-khi2 6 tiam2 kau3 Tang-kiaN iah8. Hit e7-pou kau3 Siong7-ia2 kong-hng5: lai7-bin7 si7 jin5-san jin5-hai2; chhut-jip8-khau2 u7 chit8 toa7-tin7 e5 lang5 teh pou3-to7; chhut-jip8 koe3-lou7 e5 lang5, cho3 i koe3-khi3 bo5 khia7 teh thiaN, chong2-si7 pou3-to7 e5 lang5, long2 toa7-siaN chhut-lat8 gim5-si, kap chit8-e5 kong2 koe3 chit8-e5, kong2 liau2 soa3 pek-chhiat ki5-to2 !!! 
  Goa2 khoaN3 liau2 toa7 siu7 kam2-kek !!! SiuN7--tioh8 lan2 Tai5-oan5 pou3-to7 e5 ho2 ki-hoe7! Bo5-lun7 to2-ui7, khi3 kong2 long2 u7 kui2-chap8 kui2-pah e5 lang5 teh thiaN!! Tioh8 kin2 tng2-khi3 Tai5-oan5 kou2-bu2 pou3-to7, m7-thang sit-loh8 ki-hoe7 !!! 
  In pi3-hoe7 e5 si5, goa2 chiu7 theh8 beng5-chhi3 khi3 hou7 hit e5 su-hoe7-chia2 (Lip8-tian5 Kou2, khi3 Bi2-kok liu5-hak8--e5, i si7 Chim3-le2-hoe7 e5 chu7-iu5 thoan5-to7, i e5 sian-seN-niu5 si7 Hu3-su7-kian3-teng Sit8-chhoan Bok8-su e5 hoe7-iu2), ka7 i kong2, Goa2 tui3 Tai5-oan5 lai5 chong-kau3 kian3-hak8--e5! I kong2, An2-ne chin ho2! Li2 ia7 tioh8 lai5 kong2!!! Goa2 kong2, Goa2 Jit8-pun2 oe7 bo5 kau3-giah8 bat! I kong2, Oe7 bo5 iau3-kin2!! Ko3-peh8 li2 e5 sin3-giong2 chiu7 ho2!!! Goa2 in3 i ho2! I kong2, ChhiaN2 li2 e5-hng 7 tiam2-poaN3, lai5 khi3 Put-jim2-ti5 piN e5 Kian3-tou 50 ni5 ki3-liam7 Phok-lam2-hoe7 cheng5 e5 Ki-tok-kau3 kang2-ian2 hoe7-tiuN5 hia kong2 !!! 
  Goa2 thiaN liau2 sim-koaN tioh8 chit8-kiaN! Goa2 Sin5-Hak8 it-lian5 e5 si5, mng7 hau7-tiuN2 Pa Phok-su7, To7-li2 khoaN3 an2-choaN2 kong2? I kong2, Kang2-to7 be7 ka3--tit !!! Chit pang koh ka7 goa2 kong2, Goa2 m7-bat Jit8-pun2 oe7, khi3 Jit8-pun2 bo5 lou7-eng7 !!! TaN cha2-khi2 kau3 Tang-kiaN, chit-tiap8 lang5 beh chhiaN2 khi3 e5-hng thoan5-to7! Pun2 si7 siuN7 na7 be7 the--tit kap in toa3 ti7 lou7-piN, kong2 kui2-ku3-a2, tioh8 m7-tioh8 khah bo5 iau3-kin2. TaN si7 beh khi3 hoe7-tiuN5 kong2--e5, beh an2-choaN2 kai2-koat? 
  Tioh8! goa2 it-lian5 e5 si5, ti7 kiu5-tiaN5 chheng2-kau3 Ko Kim-seng bok8-su hit pou7 theh8 khi2 lai5 iong7: Bat--e5 kong2! m7-bat--e5 m7-thang kong2!!! Te5-bak8 tioh8 lai5 kong2 Tai5-oan5 kap Ki-tok-kau3; theng3-chiong3 bo5-lun7 u7 chong2-li2 tai7-sin5, a2-si7 tai7-hak8 chong2-tiuN2 ti7-teh, ia7 bo5 iau3-kin2, chit-hang7 goa2 bat! 
  Ia7 oe7 beh an2-choaN2 pan7-hoat! Tioh8! e5-hng tioh8 koh eng7 Gou7-sun5-cheh e5 sin5-jiah! Hou7 Seng3 Sin5 chhiong-moa2!! Lai5 kong2 theng3-chiong3 e5 sim-gian5!!! Chiu7 khi3 kong-hng5 lai7 phian-phiah, bo5 lang5 kiaN5 kau3 e5 sou2-chai7, choan-bu7 ki5-to2. 
  Kau3 6 tiam2-goa7 khi3 chiah8 tiam2-sim, chun2-pi7 hu3 7 tiam2-poaN3 khui-hoe7. 
  Hit e5 su-hoe7-chia2 Lip8-tian5 sian-seN e5 khui-hoe7-su5 Kong2, e5-hng u7 chit8 e5 Tai5-oan5 sou2 thiaN3 e5 hiaN-ti7 beh lai5 kong2; chong2-si7 i kong2 lan2 Tang-kiaN-gu2, m7 si7 i e5 pe7-bo2 oe7: si7 chhin-chhiuN7 lan2 oh8 eng-gu2 chap8-ni5 peh-ni5, bo5-lun7 loa7 chhut-lat8 hak8-sip8, kau3 Bi2-kok teh kong2-oe7 e5 si5, to si7 kam2-kak chin ui5-lan5; sou2-i2 chhiaN2 tai7-ke chu3-i3 thiaN, chiah thiaN u7 !!! 
  Hit si5 goa2 chiap-soa3 khia7 ti7 tai5-teng2 kong2: Siau2-seng cha2-khi2 6 tiam2, thau5-pai2 kau3 kui3 chhi7; e7-pou siu7--tioh8 su-hoe7-chia2 sian-seN e5 ho2-i3, beng7-leng7 phi2-jin5 e5-hng tioh8 lai5 chit e5 Ki-tok-kau3 kang2-ian2 hoe7-tiuN5, ko3-peh8 sin3-giong2. Put-chai5 tui3 7 ni5 cheng5 i2-lai5, u7 chiap8-chiap8 teh thak8 Ho5-bun5 e5 chong-kau3 su-po3; chong2-si7 sia2 kap kong2, si7 khah han2--tit; chit-tiap8 chiong goa2 thak8-chheh sou2 e7 ki3--tit e5 oe7-ku3, ti7 chia lai5 kai3-siau7 kui2-ku3 Tai5-oan5 kap Ki-tok-kau3! 
  Tai5-oan5 u7 Su3-kok e5 2 poe7 toa7! thou2-san2 chin hong-hu3!! Cha2 Sai-iuN5 lang5 chheng-hou Tai5-oan5 cho3 Bi2-le7 to2 !!! 
  U7 ui7 e5 khi3-hau7 chin joah8; kau7 peN7-thiaN3, u7 ma-la-li-a2. U7 e5 sou2-chai7 e5 khi3-hau7 chin ho2! Lang5 iong2-kiaN7 tng5-mia7 !!! 
  Jin5-khau2 u7 360 ban7! iok u7 40 ban7 e5 pun2-te7 lang5: toa3 oa2 peN5-iuN5--e5 kio3-cho3 PeN5-pou lang5, u7 siu7-tioh8 Han3-bun5-hoa3; khia7 kin7 soaN--e5 ho7-cho3 A-mi2 chok8, si7 chhin-chhiuN7 goan5-si2 khia7-khi2 ti7 Ai-tian5 hng5 e5 lang5, chin liong5-sian7; oa2 20 ban7 bih ti7 chhim-soaN, e7 thai5-lang5 e5 cheng2-chok8, lang5 ka7 i thou2-ho7 cho3 chheN-hoan. Chong2-si7 ti7 goan2 e5 tE5-hng, long2 bo5 chit khoan2 pun2-te7 lang5; khah che7 kui2-tai7 lang5 tou m7-bat khoaN3--tioh8 !!! 
  I2-goa7 320 ban7 lang5, u7-e5 si7 256 ni5 cheng5 (Se-lek8 1661 ni5), TeN7 Seng5-kong sou2 chhoa7 m7 hang5 Chheng e5 100 chiah chun5, sou2 chai3 e5 10 ban7 Beng5 e5 tiong-sin5 gi7-bin5, chau2 lai5 Tai5-oan5 e5 hou7-e3; kap i2-au7 bo5 ai3 cho3 Chhiang-koh-loh e5 lang5 poaN lai5 Tai5-oan5 e5 lang5 e5 kiaN2-sun: Ki5-tiong siok8 Kng2-tang chok8, kio3-cho3 Kheh-ka, iok u7 50 ban7 lang5, siok8 Hok-kian3 chok8--e5 chheng cho3 Hoh-lo2 lang5, u7 270 ban7. 
  Ti7 50 ni5 cheng5, Eng-kok TiuN2-lo2-hoe7 phai3 Ma2 I-seng lai5 Tai5-oan5 thoan5-to7 e5 si5; koaN-thiaN, hak8-kai3, sia7-hoe7, long2 hoan2-tui3 pai5-thek. Hit-tiap8 beh soe3-chhu3 be2-te7, long2 chin ui5-lan5, tioh8 hit-khoan2 kui2-a2-chhu3, kou-khut8-te7 kap phian-phiah bo5 lang5 ai3--e5 chiah u7 thang soe3 lai5 cho3 thoan5-to7-sou2, a2 si7 be2 lai5 khi2 le2-pai3-tng5; chong2-si7 50 ni5 au7 e5 kin-a2-jit8, ti7 tak8 e5 pou-thau5 e5 tiong7-iau3-te7, long2 u7 chin chiaN5-mih8 e5 toa7 keng le2-pai3-tng5: kap goa2 kin-a2-jit8 ti7 kui3-chhi7, sou2 u7 khoaN3--tioh8-e5 chha-put-to. 
  Khi2-thau5 lai5 jip8 Ki-tok-kau3--e5, toa7 pou7-hun7 si7 sia7-hoe7 e5 lok8-ngou2-chia2, phoa3-piN7--e5, san3-hiong--e5, khoeh-kiaN2--e5, m7-bat-ji7--e5, hou7 lang5 khoaN3-khin khi-hu7--e5; chong2-si7 hian7-kim choan5 jin5-khau2 e5 chit8-pah-hun7-chit8 tiong e5 Ki-tok-kau3-tou5, peng5-kin ti7 kok-ka tng kong-chit, ti7 sia7-hoe7 cho3 leng2-to7-chia2, kian7-khong tng5-mia7, hu3-ju7, chhut-teng, hak8-bun7, long2 pi2 sia7-hoe7 khah hoat-tat8 chin3-pou7. 
  Sim2-mih8 in-toaN thai2 e7 an2-ne? In-ui7 lang5 lai5 sin3 Ki-tok-kau3: 
  Bo5 be5-sin3! Sim-koaN chheng!!! <BR>Bo5 cho3-phaiN2! U7 oe7-seng!!! <BR>Khin5-khiam7 u7 sin3-iong7! Hoat-chai5 koh thiam-teng!!! <BR>Ban7-leng5 Lo5-ma2 18 ji7! Beh bat kui2 tiam2-cheng!!! <BR>Jin5-keh hok8-to3! Chu-keh ko-seng!!! <BR>The2-keh iong2-chong3! Kok-kiong5 ka-heng!!! <BR>Thai7-jin5 khek-ki2! Keng3 Sin5 hi-seng!!! <BR>Hong7-khoan3 chu-kun sin3-tou5! Leng5-hun5 tit-tioh8 eng2-seng!!! <BR>Hian7-se3 jit8-ia7 an-sim lip8-beng7! Lai5-seng kap Chu2 kiong7-chun5 kiong7-eng5 !!! 
  Hit me5 sou2 kong2 chit8 tiam2-cheng! Kan2 iong7 i2-Siong7 lai5 piau2-beng5 !!! 
  Su-hoe7-chia2 pi3-hoe7-su5: 
  Chu-kun! Lan2 tu2-a2 thiaN-tioh8 Ki-tok-kau3 ti7 Tai5-Oan5 e5 leng5-lek8! M7-na7 ti7 Tai5-oan5, ti7 se3-kai3 ia7 si7 an2-ne!!! Lan2 long2 teh kiu5 se3-kai3 e5 bun5-beng5! Beh khip-siu tak8 bin5-chok8 e5 cheng-chhoe2!! Tan7-si7 se3-kai3 bo5 lun7 toh chit8 khoan2 e5 bun5-beng5, to si7 tui3 Ki-tok-kau3 e5 khui3-lat8 !!! 
  Hian7-si5 e5 sia7-hoe7 lang5, jit8 me5 long2 si7 jiat8-sim khi3 KhoaN3 oah8-tang7 sia2-chin, bo5 ai3 khi3 le2-pai3-tng5! Ai3 thak8 siau2-soat, bo5 ai3 thak8 Seng3-chheh. Sou2-i2 sia7-hoe7 chiah e7 chiah8-chiu2, sio-phah, cha3-khi, ang-bou2 oan-ke li7-ian5. 
  e5-hng Tai5-oan5 sou2 thiaN3 e5 hiaN-ti7 kong2-khi2 Tai5-Oan5 Ki-tok-kau3 e5 leng5-lek8, ia7 khun2-chheng2 liat8-ui7 tioh8 sin3 Ki-tok, lai5 tit-tioh8 I e5 leng5-lek8 chin2-kiu3 !!! 
  TaN liat8-ui7! Lin2 na7 him-bou7 ai3 sin3 Ki-tok-kau3 e5 lang5, ti7 chia u7 chin-li2-toaN kap Seng3-chheh, chhiaN2 lin2 be2 khi3 gian2-kiu3, chit8 chou 5 chiam-chiN5. 
  Hit me5 e5 theng3-chiong3, na2 thiaN na2 che7 lang5; lai7-te2 che7 bo5 ui7, che7-che7 lang5 khia7 ti7 goa7-bin7; kong2 tioh8 chhiaN2 in be2 to7-li2 chheh khi3 gian2-kiu3, che7-che7 lang5 e-e tin7-tin7 jip8 khi3 be2. Kam2-sia7 Chu2 e5 in-tian2, Seng3 Sin5 e5 koan5-leng5, su-hoe7-chia2 e5 jiat8-chhiat kou2-bu2, kap si3-mng5-thau5 koaiN khi3 chin oan5-choan5 !!! 
  Hit me5-hng khi3 toa3 ti7 Te3-kok Tai7-hak8 Ki-tok-kau3 Chheng-lian5-hoe7-koan2, khun3 ti7 thih-bin5-chhng5, kah chiau2-mng5-phoe7, chhin-chhiuN7 Hui-lek8 che7 tioh8 Thai3-kam3-chhia, tui3 Tai5-oan5 kau3 Tang-kiaN, chun5-chhia e5 ia3-sian7 long2 bo5 khi3 !!! 
  (khiam3 1958 ni5 6-7 geh8) 
  Sai Jit8-pun2 Kian3-bun5-ki3 
  7 goeh8 6 me5, ti7 Chong2-bu7-kiok8 khui chit8 e5 kan2-tan e5 Te5-piaN2-hoe7, lai5 chhiaN2 Tang-kiaN kap HoaiN5-pin kau3-kai3, hiah e5 ti7 59 jit8 ku2, chiau-hu goa2 e5 10 goa7 e5 leng2-siu3; tui3 in si5-piat8 kap soeh-sia7. 
  7 goeh8 7 ho7 kau3 Sin5-hou7, khi3 hong2-bun7 Sin5-kang2 kau3-hoe7 e5 bok8-su, Kou-khou2 phok-su7, i ia7 si7 Sin5-hou7 Sin5-hak8-hau7 e5 kau3-siu7, i siat-hoat hou7 goa2, toa3 ti7 Sin5-hak8-hau7 e5 hau7-sia3. 
  Keh jit8 ti7 hia hu3 Koan-sai thoan5-kau3-su Siu-iong2-hoe7. Kui2-na7-jit8 ku2, tit-tioh8 kap che7-che7 tong5-liau5 kau-poe5. Ho7-chhoan Hong-gan7 sian-seN, ia7 chhoa7 goa2 khi3 i e5 pin5-bin5-khut e5 sou2-chai7; i toa3 e5 chhu3, pi2 hit si5 Mui5 bok8-su ti7 Chiong-hoa3, khi2 hou7 Mui5 bok8-su-niu5 toa3, hit e5 chhin-chhiuN7 hun2-chiau2-tiau5-a2--e5, iau2 khah bai2; tha-tha-mih bo5 kun2-kiN5, si7 eng7 au2--e5; lai7-bin7 bo5 chong-sek, ia7 bo5 chheh-tu5, chi2-u7 toh-teng2 chit8 pun2 “Jit8-iau7 hak8-hau7 kau3-siu7-hoat,” si7 i hoan-ek8--e5; ia7 chit8 pun2 “Pin5-bin5 sim-li2 e5 gian2-kiu3,” si7 i tu3--e5. I e5 sian-seN-niu5 i2-cheng5 si7 kang-tiuN5 e5 chit-kang, bo5 siaN2 hak8-bun7, au7-lai5 hou7 i ka3 kau3 e7 tu3-chheh. I chhoa7 goa2 khi3 i e5 chhu3 e5 si5, u7 chit8-e5 pin5-bin5-khut e5 gin2-na2 lai5 chhoe7--i, i tui3 hit e5 gin2-na2 e5 thau5-khak so-so--leh, soa3 theh8 chit8 teng2 leh8-a2 ka7 i lap ti7 thau5-khak hou7 i ti3 tng2-khi3. 
  Tang-kiaN kap Sin5-ho7 nng7 ui7 e5 Pin5-bin5-khut, peN5-peN5 si7 u3-oe3, m7 chiaN5 chhu3, m7 chiaN5 lang5; lou7-thau5 lou7-boe2 lang5 long2 chek kui-tui teh poah8-kiau2. 
 --KiaN-tou--
  Hia si7 kou2-tou, khah bo5 lau7-jiat8, hong-siok8 khah ho2; chong2-si7 si7-bio7 chin-che7! Kai-chai3 lan2 u7 chit8-keng Tong5-chi3-sia7 ti7-hia !!! 
  Hia u7 lan2 e5 liu5-hak8-seng chin-che7! Hit si5 siang7 chio2-hoe3 si7 Ko Thian-seng5 phok-su7; siang7 che7 hoe3 si7 Gou5 Khou2-bian2 tiuN2-lo2; i ti7 hia thak8 siong-giap8, i kap goa2 khi3 be2 chit8 nia2 a-sah khou3 si3-khou-poaN3, chin iong2, chheng7 kui2-chap8-ni5 bo5 phoa3. 
 --Tai7-pan2--
  Hia si7 kang-tiuN5 te7, chi2-u7 Kiong-chhoan Keng-hui bok8-su e5 chou-hap8 kau3-hoe7, le2-pai3 kui2-na7-pah lang5, siang7-che7, ia7 kui2-na7-chap8 e5 chip-su7, chin oah8-tang7, ti7 pai3-tng5 si3-bin7 lai7-goa7, teh chiap-thai7 kap iok-sok. 
 --Beng5-kou2-ok--
  Hia e5 jin5-khau2 si3-gou7-chap8 ban7. Chong2-si7 TiuN2-lo2-hoe7 (Jit8-Ki) Chu2-jit8 le2-pai3 si7 chiaN5-pah-lang5: kap Tai7-pan2, KiaN-tou, chha-put-to. 
  Kai-chai3 kau3-hoe7 u7 chiaN5-mih8 e5 Kim-siaN5 Lu2-oh8 ti7 hia. 
  Hit si5 e5 Kiat-chhoan bok8-su-niu5, u7 khi3 Bi2-kok liu5-hak8--e5: ang-bou2 long2 chin chhin-chhiat. 
 --Tang-soaN-chng--
  Ti7 Hu3-su7-soaN kha (Gu7-tian7-tiuN5 iah8 loh8 chhia) e5 Tang-soaN-chng, Chheng-lian5-hoe7 khi2 che7-che7 chhu3 ti7 hia, joah8-thiN che7-che7 khoan2 hoe7 ti7 hia chu7-chip8, goa2 hu3 3 e5. 
  (1) Hiap8-tong5 Thoan5-to7 Tai7-hoe7: Hit si5 Ki-tok-kau3 Lian5-beng5, kok phai3 lian5-hap8, phai3 beng5-su7 ti7 Jit8-pun2 choan5-kok tak8 tou-chhi7, pou3-to7 3 ni5 ku2 liau2; choe3-au7 lai5 hia kiat-sok chu7-hoe7. Choan5 Jit8-pun2 kok kau3-phai3 e5 tak8 kau3-hoe7 e5 lam5-lu2 tai7-piau2 kap Soan-kau3-su kui2-na7-pah lang5 chhut-sek8, chin seng7-hong2! 
  Kho2-sioh 3 ni5 ku2 e5 “lo5-bin5 siong-chai5” chin che7! ia7 kiat-ko2 bo5 ho2 !!! 
  Kong2 u7 sou2-chai7 pou3-to7 soah, theng3-chiong3 tng2-khi3, ti7 lou7-nih8 teh o-lo2 kong2, “E5-hng kang2-su kong2 liau2 chin ho2! Long2 bo5 kong2 ‘Ia5-sou!! Ia5-sou!!!’ Sin-bun5 kong2-ko3, ke-lou7 pun soan-thoan5-toaN, hoe7-tiuN5 e5 pai5-pian2, long2 sia2 “Ki-tok-kau3 Toa7 Kang2-ian2-hoe7”. Chong2-si7 kang2-su u7 kang2-kiu3 hak8-bun7 kong2 hak8-li2; bo5 keng-giam7 Ia5-sou, be7 hiau2 kong2 Ia5-sou. “Soan-pin toat8-chu2!” “Tiau3 iuN5-thau5, be7 kau2-bah!!!” Bok8-koai3 kau3-hoe7 na2 toa7 un7-tong7! Le2-pai3 na2 chio2-lang5!!! Na2 chhiaN2 toa7-mia5 bok8-su e5 kau3-hoe7, hoe7-iu2 na2 bo5 ai3 ki5-to2 !!! 
  Soa3 piN3-cho3 chhin-chhiuN7 Se-iuN5 siok8-gu2 kong2--e5,“Ki-tok kau3-hoe7 bo5 Ki-tok !!!” 
 --Ki-tok-kau3 Tai7-chiong3--
  Ti7 hoe7-tiong u7 chit8 e5 choan5 Jit8-pun2 chhut-mia5 e5 pou3-to7-ka, Bok8-chhoan Chheng-siong5, Jit8-pun2 sin-bun5 chhut i e5 pou3-to7 siau-sit, chheng i cho3 “Ki-tok-kau3 Hiau-chiong3”. I tu2-a2 tui3 Lam5-iuN5, Jit8-pun2 ui2-jim7 thong2-ti7-leng2, ui3-bun7 thoan5-to7, koaN2 tng2-lai5 hu3-hoe7--e5. ThiaN i kong2 hiah e5 chai7-te7 lang5, che7-che7 chhu3-bi7 e5 oe7; i kap goa2 siang7 khun3-pang5: khoaN3 i teh thak8 chit8 pun2 “Jit8-pun2 gui5-ki” e5 chheh, kong2 liau2 chin thiat-te2. 
  Chit e5 lang5, bat tu3 chit8-pun2 “Se3-kai3 it-chiu thoan5-to7 lu2-heng5” e5 chheh, chin sim-sek. 
  I chheng-lian5 e5 si5, u7 thak8 Sian-tai5 Tang-pak Hak8-iN7 (TiuN2-lo2-hoe7 siat--e5) kui2-na7 ni5 ku2, i tui3 i lau7-pe7 tho2 beh khi3 Bi2-kok thak8-chheh; i e5 lau7-pe7 bo5 kau3 khui3-lat8 thang chan3-seng5--i. 
  I tui3 i lau7-bo2 kong2, “Lau7-pe7 na7 bo5 chiN5, thang hou7 goa2 che7-chun5 khi3 Bi2-kok thak8-chheh, goa2 chiu7 beh siu5 koe3 Thai3-peng5-iuN5!!!” I e5 lau7-bo2 thiaN-tioh8 i e5 koat-sim, chiu7 ng-iap sou2-hui3 hou7--i. 
  I kau3 Bi2-kok chhun nng7-kak-goa7 gin5. I khi3 chhoe7 chit8-e5 Kiu3-se3-kun e5 su7-koaN. Su7-koaN mng7 sim2-mih8 lang5 ka7 i siau7-kai3? I kong2, “Siong7-te3 ka7 goa2 siau7-kai3!” Su7-koaN mng7 i kong2, “I e7 cho3 sim2-mih8?” I kong2, “Goa2 beh ui7-tioh8 Ki-tok pang3-sak seN3-mia7! Ia7 chit-tiap8 pian7-pian7 !!!” 
  Kiu3-se3-kun e5 Su7-koaN chiu7 siat-hoat hou7 i khi3 thak8 Tiong-oh8, au7-lai5 thak8 Toa7-oh8. 
  (2) Chheng-lian5-hoe7 e5 Ha7-leng7-hoe7: Tui3 choan5 Jit8-pun2 kap goa7-kok, kui2-na7-pah e5 chheng-lian5, ti7 hia chu7-chip8 chap8-goa7 jit8. Jit8-me5 chiah8 khun3, kang2-ian2, hoe7-gi7, a2-si7 thit-tho5; long2 na2 chhin-chhiuN7 ti7 Thian-tong5 !!! 
  (3) Jit8-Ki Tai7-hoe7 (TiuN2-lo2-chong): Tui3 Jit8-pun2 choan5-kok e5 kau3-su, tiuN2-lo2, soan-kau3-su, pah-goa7 lang5 hu3-hoe7. 
  Khui-hoe7 e5 le2-pai3 kap Seng3-chhan-sek, long2 chin chong-giam5! Na2 chhin-chhiuN7 thian-kok lim5-kau3 !!! 
  Ti7 hoe7-gi7 tiong, u7 khui chit8-e5 “Tui3 pat8 bin5-chok8 thoan5-to7 e5 Hiap8-gi7-hoe7.” 
  Ia7 toa3 ti7 Tiau-sian e5 CheN2-khau2 bok8-su, kong2-khi2 Ko-le5 lang5 e5 hong-siok8 bin5-cheng5 kap kau3-hoe7: 
  Ko-le5 lang5 2 chheng goa7 ban7, ia7 Ki-tok-tou5 u7 50ban7; ki5-tiong 45 ban7 si7 tiuN2-lo2-hoe7--e5 (hian7-si5 75 ban7) 
  Hia chin koaN5! Chin kan-kiat8!!! Khi2-thau5 Peng5-jiong2 u7 chit8-e5 san3-hiong hu7-jin5-lang5, chhoa7 i e5 kiaN2 khi3 Thian-tin, ka7 lang5 se2-saN chu2-png7 than3-chiah8. Soa3 ti7 hia tit-tioh8 to7-li2! 
  Sin3 Chu2 liau2-au7, chiu7 chhoa7 i e5 kiaN2 tng2-khi3 chou2-ke pou3-to7!! Tui3 an2-ni Peng5-jiong2 kau3-hoe7 chiu7 piN3-cho3 chhin-chhiuN7 Ko-le5 e5 An-the5-o !!! 
  Hia e5 kau3-hoe7 u7 siat Sio2-oh8, Tiong-oh8, Toa7-oh8, Kou-ji5-iN7, Iong2-lo2-iN7 kap I-koan2!!! U7 e5 chit8-tiau5 ke kui2-na7 keng le2-pai3-tng5! long2 chin toa7 keng! saN-gou7-chhit pah-pah lang5!!! Khah che7 bo5 choan-jim7 e5 thoan5-kau3-ka, long2 si7 hoe7-iu2 ka-ti7 chu2-chhi5!! Bok8-su si7 choan-bu7 teh sun5 kau3-hoe7, siat jim7-chit-chia2, ku2-heng5 Seng3-le2-tian2 !!! 
  Hoe7-iu2 u7 e5 chhu3-teng2 e5 hia7, thiah khi3 kham3 pai3-tng5! Ka-ti7 e5 chhu3, oaN7 kham3-chhau2 !!! 
  U7-e5 hiaN-ti7 e5 choh-sit gu5, be7 khi3 hian3-kim! Ia7 kiaN2 ti7 cheng5 thoa!! Lau7-pe7 ti7 au7-bin7 sak !!! 
  U7 e5 chi2-moe7, thau5-khak-sim e5 thau5-mng5 ka khi3 be7 lai5 hong7-hian3 !!! 
  Ia7 chi2-moe7 chian2-pou3, be2-chhai3, chu2-png7! Thoan5-kau3-ka e5 giah8 !! long2 chhun5-khi2-lai5 !!! 
  (khiam3 1958 ni5 9-10 geh8) 
  Cho3 Su7-giap8 Seng5-kong Hoat 
  Goa2 28 hoe3 e5 sin-lek8 5 goeh8 chhe, chhut-hoat khi3 Jit8-pun2 Chong-kau3 kian3-hak8, kau3 8 goeh8 boe2 tng2-lai5 Ban7-tan; 4 goeh8-jit8 ku2, kiong7 hui3-iong7 goa2 toa3 chai7-sin e5 105 khou: bo5 ke-kiam2. 
  TaN chiong goa2 ti7 Ban7-tan 2 goeh8-jit8 ku2, tui3 Li2 Tiong7-gi7 TiuN2-lo2 pun2-sin, kap i2-goa7 sou2 thiaN-kiN3--e5, i2-kip8 sou2 khoaN3-kiN3--e5, sia2 tam7-poh8 ti7 e7-bin7: Ti7 Tai5-oan5 Lam5 Pak-pou7, cha2-ni5 u7 2 e5 Li2 TiuN2-lo2 siong7 ho2-giah8: Hit e5 Pak-pou7 Li2 TiuN2-lo2 e5 seng5-kong pi3-koat, i2-keng chhut ti7 Kong-po3 e5 Tai5-oan5 Seng3 Sin5 noa5 lai7, “Lau2-sit8 ho2 cho3 pun2” liau2; taN chhut chit e5 Lam5-pou7 Li2 TiuN2-lo2 e5 seng5-kong pi3-koat: Li2 TiuN2-lo2 siau3-lian5 e5 si5 san3-hiong, i e5 lau7-bo2 theh8 gin5-chhiu2-khoan5 khi3 tng3 2 khou-gin5, hou7 i cho3 be7 iu5 e5 seng-li2 pun2. 
  Li2 TiuN2-lo2 tiong2-seng5 e5 si5 beh kiat-hun, bo5 chiN5 thang chhiaN3 chit8-teng2 ou-kio7-a2 hou7 sin-niu5 che7, siok8-gu2 kong2: “Bo5 koe3 ti3 pu5-hia, bo5 kio7 che7 gu5-chhia”; chong2-si7 Li2 TiuN2-lo2 bo5 chiN5 thang chhiaN3 gu5-chhia! Sin-niu5 si7 toe3 moe5-lang5 kiaN5--khi3 !!! 
  Li2 TiuN2-lo2 khi2-thau5 hiah-nih san3, e7 piN3-cho3 hiah ho2-giah8, u7 kui2-na7 hang7 e5 pi3-koat: 
  1. U7 than3 chiu7 ho2 
  “Tai5-oan5 bo5 3 jit8 ho2 kong-keng2.” “Seng-li2 lang5 jiok khi2, bo5 jiok loh8.” Seng-li2 toa7 ho2, chiu7 e7 toa7 to2!! 
  Li2 TiuN2-lo2 e5 seng-li2 hoat: Lang5 ai3! i be7 !!! lang5 m7 ai3! i be2 !!! 
  Seng-li2 e7 eng7-tit than3! Be7 eng7-tit liau2 !!! Che7-chio2 than3! U7 than3 chiu7 ho2!! I m7-bat liau2 !!! 
  2. Ho2 kau-poe5 
  Li2 TiuN2-lo2 e5 hou7-teng7 chin ke7! I e5 chhu3-theh8 peng5-siong5!! Chheng7-chhah phou2-thong !!! ThiaN-thau5 chhin-chhiuN7 tiam3-thau5. I me5-jit8 che7 ti7 thiaN--nih, hoan-geng5 lang5-kheh. Bo5-lun7 khit-chiah8 lo5-han3, long2 i2-le2 siong-thai7 !!! 
  I e5 png7-khaN toa7 e5! Lang5-kheh kau3, boe7 chiah8!! kio3 chiah8 !!! KhoaN3-tioh8 lang5-kheh koaN5, hiah-saN hou7 lang5-kheh chheng7 !!! Ui7-tioh8 an2-ne, i e5 hang5-cheng5 chin thang kng! I e5 chiN5 be7 hou7 lang5 lau2-khi3!! I be2 thou2-te7 be7 hou7 lang5 phian3-khi3 !!! I si7 chhin-chhiuN7 “ChaiN2-siong3 bo5 chhut mng5, e7 chai thiN-e7 su7”: Hiah e5 lo5-han3-kha chiu7-si7 i e5 po3-a2. 
  3. U7 sin3-giong2 
  Bo5-lun7 lam5-pak ji7-lou7, kok lai7-goa7 e5 hoe7-iu2, a2-si7 thoan5-kau3-ka kau3 i hia te5-ian5; i che7-chio2 long2 u7 hong7-hian3. 
  I tui3 pun2-tong5 e5 thoan5-kau3-ka, bo5-lun7 lau7-chiN2, gau5 ham-ban7; ia7 long2 chun-keng3 iu-thai7; peh8-bi2 chit8 khou-gin5 2 tau2 (23 Tai5-kin). 
  Hit si5 in kau3-hoe7 e5 le2-pai3 lang5 sou3, teng2 e7-pou kok 70,80 lang5; hoe7-iu2 e5 chong2-sou3 oa2 200: toa7 pou7-hun7 san3-hiong, kau3-hoe7 e5 keng-hui3, kap gou7-lak8 chheng khou e5 ki-pun2-kim; i hian3 toa7-thau5; i thok goa2 kou2-bu2 in e5 sian-seN, hou7 in chhiaN2 cho3 bok8-su; in chiu7 beh khi3 Pang-liau5 siat chi-hoe7. 
  Thau5 hoe5 e5 A-kau5-thiaN-e7 Kau3-hoe7 Chu7-lip8 Chhiok-chin3-hoe7, ti7 Ban7-tan chu7-chip8 e5 si5; i u7 thai5-ti, lai5 chhiaN2 hu3-hoe7 e5 60 goa7 lang5. 
  4. Koe3 bi2-jin5-koan 
  Li2 TiuN2-lo2 chai7-lai5 “Pin5-chian7 put-i5, hu3-kui3 put-im5!” Put-heng7 ti7 60 goa7 hoe3 e5 si5, sit-loh8 goan5-phoe3. 
  Hit si5 sia7-hoe7 lang5, u7 sui2 cha-bou2-kiaN2 e5, che7-che7 teh him-bou7, khoaN3 e7 tit-tioh8 chit8 e5 kim-ku-sai3, lai5 hou7 in cha-bou2-kiaN2 cho3 oan5-goe7-niu5; chhin-chhiuN7 cha2-si5 Ka-lam5-te7 500 ban7 jin5-khau2 e5 liat8-ong5, teh chin3-kong in 1000 e5 kong-chu2 hou7 Sou2-lo5-bun5 e5 sim-cheng5. 
  Se3-siok8 moe5-lang5, it-tioh8 beh than3 toa7-tu5 chiN5, chit8-Jit8 e-e tin7-tin7 hou7-teng7-thau5 tah8 kau3 ui-khi3! Long2 po3 hit ho7 chap8-chhit-peh-hoe3 cha-bou2 gin2-na2; koai! gau5!! koh sui2 !!! 
  Sio-cheN kong2 beh eng7 kio7, kng lai5 hou7 Li2 TiuN2-lo2 keng2 !!! 
  Li2 TiuN2-lo2 si7 lau7-toa7 su7-giap8-ka, ho2-chhan5 ho2-hng5 kui2-na7 chheng-kah: u7 e5 ti7 Tai5-tang, u7 e5 ti7 Chiang-chiu. Jit8-si5 chhau-hoan5, che7 kui-jit8. Me5-si5 to2 loh8 chhng5, io-kut sng, kut-thau5 thiaN3; khun3 liau2 si7 kha-ba5 chhiu2-pi3; cheng-sin5 iu7 be7 khun3-tit, tan2 be7 tang3 thiN kng! U7 su-iau3 lang5 thang tam5-lun7, kai2 sim-bun7!! i2-kip8 u7 si5 tui5 io-kut kap kiu3-kip!!! Che tioh8 lau7-po5 chiah e7 nai7-bin5, chai khin-tang7 tong5-cheng5 the2-thiap !!! 
  Na7-si7 cha-bou2 gin2-na2 ke3 lau7-ang, bok8-tek si7 it-tioh8 chiN5 !!! Jit8-si5 chiah8 pa2-pa2! chng sui2-sui2, beh siu-sip8 lau7-ang e5 mia7! Beh put lau7-ang e5 ke-hoe2, bo5 iau3-kin2 lau7-ang jit8-me5 e5 kan-khou2, seN-kang7-si2 !!! 
  Hit si5 in e5 Ko Thoan5-to7, teh khoa3-lu7 Li2 TiuN2-lo2, na7 hou7 se3-siok8 moe5-lang5, in2-iu2 khi3 chhoa7 bo5 sin3-giong2 e5 hu7-lu2 lai5, chhin-chhiuN7 hian5-kun Sou2-lo5-bun5, khi3 chhoa7 iN7-pang e5 lu2-chu2: Lau7-ang thiaN3 chiN2-bou2! ThiaN3 chiu7 thiaN!!! ThiaN chiu7 kiaN !!! An2-ne ka-teng5 kap kau3-hoe7 chiu7 chham2 !!! 
  Sou2-i2 Ko Thoan5-to7, chiu7 koaN2-kin2 chiu-soan5 i e5 cheng5 jim7-te7 e5 chit8 e5 tok8-sin 30 goa7 hoe3, jiat8-sim phok-sou3 lo2-seng5 e5 chi2-moe7; si7 Chu2-jit8-oh8 kau3-oan5, kap Hu7-oh8 e5 sian-seN. Lai5 hu5-chhi5 Li2 TiuN2-lo2 it-seng; kap pang-chan7 kau3-hoe7 kau3 chit-tiap8 70 goa7 hoe3, iau2 teh tam-tng TiuN2-lo2 e5 kang !!! 
  (khiam3 1958 ni5 12 geh8) 
</CL>
<HL>

我Ti7東京傳道 
我28歲e5 5月9號，早起6點到東京驛。Hit e7晡到上野公園：內面是人山人海；出入口有一大陣e5人teh佈道；出入過路e5人，做伊過去無企teh聽，總是佈道e5人，攏大聲出力吟詩，kap一個講過一個，講了續迫切祈禱！！！ 
我看了大受感激！！！想--著咱台灣佈道e5好機會！無論to2位，去講攏有幾十幾百e5人teh聽！！著緊轉去台灣鼓舞佈道，m7-thang失落機會！！！ 
In閉會e5時，我就提名刺去hou7 hit個司會者 （立田谷，去美國留學--e5，伊是浸禮會e5自由傳道，伊e5先生娘是富士見丁實村牧師e5會友），ka7伊講，我tui3台灣來宗教見學--e5！伊講，An2-ne真好！你也著來講！！！我講，我日本話無夠額bat！伊講，話無要緊！！告白你e5信仰就好！！！我應伊好！伊講，請你E5昏7點半，來去不忍池邊e5建都50年紀念博覽會前e5基督教講演會場hia講！！！
我聽了心肝著一驚！我神學一年e5時，問校長巴博士，道理看an2-choaN2講？伊講，講道be7教--tit！！！這幫koh ka7我講，我m7-bat日本話，去日本無路用！！！今早起到東京，chit-tiap8人beh請去E5昏傳道！本是想若be7推--tit kap in toa3 ti7路邊，講幾句仔，著m7著較無要緊。今是beh去會場講--e5，beh an2-choaN2解決？
著！我一年e5時，ti7球埕請教高金聲牧師hit步提起來用：Bat--e5講！m7-bat--e5 m7-thang講！！！題目著來講台灣kap基督教；聽眾無論有總理大臣，抑是大學總長ti7-teh，也無要緊，這項我bat！ 
也會beh an2-choaN2辦法！著！E5昏著koh用五旬節e5神蹟！hou7聖神充滿！！來講聽眾e5心言！！！就去公園內偏僻，無人行到e5所在，專務祈禱。 
到6點外去食點心，準備赴7點半開會。 
Hit個司會者立田先生e5開會詞講，E5昏有一個台灣所疼e5兄弟beh來講；總是伊講咱東京語，m7是伊e5父母話：是親像咱學英語十年八年，無論偌出力學習，到美國teh講話e5時，都是感覺真為難；所以請大家注意聽，chiah聽有！！！
Hit時我接續企ti7台頂講：小生早起6點，頭擺到貴市；e7晡受--著司會者先生e5好意，命令鄙人E5昏著來這個基督教講演會場，告白信仰。不才tui3 7年前以來，有捷捷teh讀和文e5宗教書報；總是寫kap講，是較罕--tit；chit-tiap8將我讀冊所會記--tit e5話句，ti7 chia來介紹幾句台灣kap基督教！ 
台灣有四國e5 2倍大！土產真豐富！！早西洋人稱呼台灣做美麗島！！！ 
有位e5氣候真熱；厚病痛，有馬拉利仔。有e5所在e5氣候真好！人勇健長命！！！ 
人口有360萬！約有40萬e5本地人：toa3倚平洋--e5叫做平埔人，有受著漢文化；企近山--e5號做阿美族，是親像原始企起ti7伊甸園e5人，真良善；倚20萬bih ti7深山，會thai5人e5種族，人ka7伊土號做生番。總是ti7阮e5地方，攏無這款本地人；較濟幾代人都m7-bat看--著！！！ 
以外320萬人，有e5是256年前（西曆1661年），鄭成功所chhoa7 m7降清e5 100隻船，所載e5 10萬明e5忠臣義民，走來台灣e5後裔；kap以後無ai3做Chhiang-koh-loh e5人搬來台灣e5人e5子孫：其中屬廣東族，叫做客家，約有50萬人，屬福建族--e5稱做Hoh-lo2人，有270萬。 
Ti7 50年前，英國長老會派馬醫生來台灣傳道e5時；官廳、學界、社會，攏反對排斥。Hit-tiap8 beh稅厝買地，攏真為難，著hit款鬼仔厝，孤倔地kap偏僻無人ai3--e5 chiah有thang稅來做傳道所，抑是買來起禮拜堂；總是50年後e5今仔日，ti7逐個埔頭e5重要地，攏有真成物e5大間禮拜堂：kap我今仔日ti7貴市，所有看--著-e5差不多。 
起頭來入基督教--e5，大部份是社會e5落伍者，破病--e5，散hiong--e5，缺子--e5，m7-bat字--e5，hou7人看輕欺負--e5；總是現今全人口e5一百份一中e5基督教徒，平均ti7國家當公職，ti7社會做領導者，健康長命、富裕、出丁、學問，攏比社會較發達進步。 
甚物因端thai2會an2-ne？因為人來信基督教： 
無迷信！心肝清！！！ <BR>無做歹！有衛生！！！ <BR>勤儉有信用！發財koh添丁！！！<BR>萬能羅馬18字！Beh bat幾點鐘！！！ <BR>人格復到！資格高升！！！ <BR>體格勇壯！國強家興！！！ <BR>待人克己！敬神犧牲！！！<BR>奉勸諸君信徒！靈魂得著永生！！！ <BR>現世日夜安心立命！來生kap主共存共榮！！！
Hit暝所講一點鐘！簡用以上來表明！！！ 
司會者閉會詞： 
諸君！咱tu2仔聽著基督教ti7台灣e5能力！M7若ti7台灣，ti7世界也是an2-ne！！！咱攏teh求世界e5文明！beh吸收逐民族e5精髓！！但是世界無論toh一款e5文明，都是tui3基督教e5氣力！！！
現時e5社會人，日暝攏是熱心去看活動寫真 ，無ai3去禮拜堂！Ai3讀小說，無ai3讀聖冊。所以社會才會食酒、相扑、詐欺、翁某冤家離緣。 
E5昏台灣所疼e5兄弟講起台灣基督教e5能力，也懇請列位著信基督，來得著伊e5能力拯救！！！ 
今列位！Lin2若欣慕ai3信基督教e5人，ti7 chia有真理單kap聖冊，請lin2買去研究，一組5 chiam錢。 
Hit暝e5聽眾，那聽那濟人；內底坐無位，濟濟人企ti7外面；講著請in買道理冊去研究，濟濟人e-e陣陣入去買。感謝主e5恩典，聖神e5權能，司會者e5熱切鼓舞，kap四門頭關去真完全！！！ 
Hit暝昏去toa3 ti7帝國大學基督教青年會館，睏ti7鐵眠床，kah鳥毛被，親像Hui-lek8坐著太監車 ，tui3台灣到東京，船車e5厭倦攏無去！！！ 
(欠1958年6-7月) 
西日本見聞記 
7月6暝，ti7總務局開一個簡單e5茶餅會，來請東京kap橫濱教界，hiah e5 ti7 59日久，招呼我e5 10外個領袖；tui3 in辭別kap說謝。 
7月7號到神戶，去訪問神港教會e5牧師，辜許博士，伊也是神戶神學校e5教授，伊設法hou7我，toa3 ti7神學校e5校舍。 
隔日ti7 hia赴關西傳教師修養會。幾若日久，得著kap濟濟同僚交陪。賀川豐彥先生，也chhoa7我去伊e5貧民窟e5所在；伊toa3 e5厝，比hit時梅牧師ti7彰化，起hou7梅牧師娘toa3，hit個親像粉鳥寮仔--e5，iau2較bai2；tha-thah-mih無滾墘，是用拗--e5；內面無裝飾，也無冊櫥，只有桌頂一本「日曜學校教授法，」是伊翻譯--e5；也一本「貧民心理e5研究，」是伊著--e5。伊e5先生娘以前是工場e5職工，無啥學問，後來hou7伊教到會著冊。伊chhoa7我去伊e5厝e5時，有一個貧民窟e5囡仔來chhoe7--伊，伊tui3 hit個囡仔e5頭殼so-so--leh，續提一頂笠仔ka7伊lap ti7頭殼hou7伊戴轉去。 
東京kap神戶兩位e5貧民窟，平平是污穢，m7成厝，m7成人；路頭路尾人攏積歸堆teh poah8-kiau2。 
--京都--
Hia是古都，較無鬧熱，風俗較好；總是寺廟真濟！佳哉咱有一間同志社ti7-hia！！！ 
Hia有咱e5留學生真濟！Hit時上少歲是高天成博士；上濟歲是吳許勉長老；伊ti7 hia讀商業，伊kap我去買一領a-sah褲四箍半，真勇，穿幾十年無破。 
--大阪--
Hia是工場地，只有宮村京輝牧師e5組合教會，禮拜幾若百人，siang7濟，也幾若十個執事，真活動，ti7拜堂四面內外，teh接待kap約束。 
--名古屋--
Hia e5人口四五十萬。總是長老會（日支）主日禮拜是成百人：kap大阪、京都，差不多。 
佳哉教會有成物e5金城女學ti7 hia。 
Hit時e5吉村牧師娘，有去美國留學--e5：翁某攏真親切。 
--東山莊--
Ti7富士山腳（御甸場驛落車）e5東山莊，青年會起濟濟厝ti7 hia，熱天濟濟款會ti7 hia聚集，我赴3個。 
（1）協同傳道大會：Hit時基督教聯盟，各派聯合，派盟士ti7日本全國逐都市，佈道3年久了；最後來hia結束聚會。全日本各教派e5逐教會e5男女代表kap宣教師幾若百人出席，真盛況！ 
可惜3年久e5「勞民傷財」真濟！也結果無好！！！ 
講有所在佈道煞，聽眾轉去，ti7路nih8 teh o-lo2講，「E5昏講師講了真好！攏無講『耶穌！！耶穌！！！』新聞廣告，街路分宣傳單，會場e5牌匾，攏寫「基督教大講演會」。總是講師有講究學問講學理；無經驗耶穌，be7曉講耶穌。「喧賓奪主！」「吊羊頭，賣狗肉！！！」莫怪教會那大運動！禮拜那少人！！！那請大名牧師e5教會，會友那無ai3祈禱！！！ 
續變做親像西洋俗語講--e5，「基督教會無基督！！！」 
--基督教大眾--
Ti7會中有一個全日本出名e5佈道家，木村清祥，日本新聞出伊e5佈道消息，稱伊做「基督教驍將」。伊tu2仔tui3南洋，日本委任統治領，慰問傳道，趕轉來赴會--e5。聽伊講hiah e5在地人，濟濟趣味e5會；伊kap我上睏房：看伊teh讀一本「日本危機」e5冊，講了真徹底。 
這個人，bat著一本「世界一周傳道旅行」e5冊，真心適。 
伊青年e5時，有讀仙台東北學院（長老會設--e5)幾若年久，伊tui3伊老父討beh去美國讀冊；伊e5老父無到氣力thang贊成--伊。 
伊tui3伊老母講，「老父若無錢，thang hou7我坐船去美國讀冊，我就beh泅過太平洋！！！」伊e5老母聽著伊e5決心，就ng-iap所費hou7--伊。 
伊到美國chhun兩角外銀。伊去chhoe7一個救世軍e5士官。士官問甚物人ka7伊紹介？伊講，「上帝ka7我紹介！」士官問伊講，「伊會做甚物？」伊講，「我beh為著基督放sak性命！也chit-tiap8便便！！！」 
救世軍e5士官就設法hou7伊去讀中學，後來讀大學。 
（2）青年會e5夏令會：Tui3全日本kap外國，幾若百個青年，ti7 hia聚集十外日。日暝食睏、講演、會議，抑是thit-tho5；攏那親像ti7天堂！！！ 
（3）日支大會（長老莊）：Tui3日本全國e5教師、長老、宣教師，百外人赴會。 
開會e5禮拜kap聖餐式，攏真莊嚴！那親像天國臨到！！！ 
Ti7會議中，有開一個「Tui3別民族傳道e5協議會。」 
也toa3 ti7朝鮮e5井口牧師，講起高麗人e5風俗民情kap教會： 
高麗人2千外萬，也基督徒有50萬；其中45萬是長老會--e5(現時75萬） 
Hia真寒！真艱竭！！！起頭平壤有一個散hiong婦人人，chhoa7伊e5子去天津，ka7人洗衫煮飯趁食。續ti7 hia得著道理！ 
信主了後，就chhoa7伊e5子轉去祖家佈道！！Tui3 an2-ni平壤教會就變做親像高麗e5安提阿！！！ 
Hia e5教會有設小學、中學、大學、孤兒院、養老院kap醫館！！！有e5一條家幾若間禮拜堂！攏真大間！三五七百百人！！！較濟無專任e5傳教家，攏是會友家己主持！！牧師是專務teh巡教會，設任職者，舉行聖禮典！！！ 
會友有e5厝頂e5瓦，拆去蓋拜堂！家己e5厝，換蓋草！！！ 
有e5兄弟e5作穡牛，賣去獻金！也子ti7前拖！！老父ti7後面sak！！！ 
有e5姊妹，頭殼心e5頭毛剪去賣來奉獻！！！ 
也姊妹剪布、買菜、煮飯！傳教家e5額！！攏存起來！！！ 
(欠1958年9-10月) 
做事業成功法 
我28歲e5新曆5月初，出發去日本宗教見學，到8月尾轉來萬丹；4月日久，共費用我toa3在身e5 105箍：無加減。 
今將我ti7萬丹2月日久，tui3李重義長老本身，kap以外所聽見--e5，以及所看見--e5，寫淡薄ti7下面：Ti7台灣南北部，早年有2個李長老上好額：Hit個北部李長老e5成功祕訣，已經出ti7公報e5台灣聖神欄內，「老實好做本」了；今出這個南部李長老e5成功祕訣：李長老少年e5時散hiong，伊e5老母提銀手環去當2箍銀，hou7伊做賣油e5生理本。 
李長老長成e5時beh結婚，無錢thang倩一頂烏轎仔hou7新娘坐，俗語講：「無芥戴匏瓠，無轎坐牛車」；總是李長老無錢thang倩牛車！新娘是toe3媒人行--去！！！ 
李長老起頭hiah-nih散，會變做hiah好額，有幾若項e5祕訣： 
1、有趁就好 
「台灣無3日好光景。」「生理人jiok起，無jiok落。」生理大好，就會大倒！！ 
李長老e5生理法：人ai3！伊賣！！！人m7 ai3！伊買！！ 
生理會用得趁！Be7用得了！！！濟少趁！有趁就好！！伊m7-bat了！！！ 
2、好交陪 
李長老e5戶錠真低！伊e5厝宅平常！！穿插普通！！！廳頭親像店頭。伊暝日坐ti7廳--nih，歡迎人客。無論乞食羅漢，攏以禮相待！！！ 
伊e5飯khaN大e5！人客到，boe7食！！叫食！！！看著人客寒，hiah衫hou7人客穿！！！為著an2-ne，伊e5行情真thang光！伊e5錢be7 hou7人lau2去！！伊買土地be7 hou7人騙去！！！伊是親像「宰相無出門，會知天下事」：Hiah e5羅漢腳就是伊e5報仔。 
3、有信仰 
無論南北二路，國內外e5會友，抑是傳教家到伊hia te5-ian5；伊濟少攏有奉獻。 
伊tui3本堂e5傳教家，無論老嫩，gau5 ham-ban7；也攏尊敬優待；白米一箍銀2斗（23台斤）。 
Hit時in教會e5禮拜人數，頂e7晡各70、80人；會友e5總數倚200：大部份散hiong，教會e5經費，kap五六千箍e5基本金；伊獻大頭；伊託我鼓舞in e5先生，hou7 in請做牧師；in就beh去枋寮設支會。 
頭回e5阿猴廳下教會自立促進會，ti7萬丹聚集e5時；伊有thai5豬，來請赴會e5 60外人。 
4、過美人關 
李長老在來「貧賤不移，富貴不淫！」不幸ti7 60外歲e5時，失落元配。 
Hit時社會人，有sui2查某子e5，濟濟teh欣慕，看會得著一個金龜婿，來hou7 in查某子做員外娘；親像早時迦南地500萬人口e5列王，teh進宮in 1000個公主hou7所羅門e5心情。 
世俗媒人，it-tioh8 beh趁大櫥錢，一日e-e陣陣戶錠頭踏到萎去！攏報hit號十七八歲查某囡仔；乖！gau5！！koh sui2！！！ 
相爭講beh用轎，扛來hou7李長老揀！！！ 
李長老是老大事業家，好田好園幾若千甲：有e5 ti7台東，有e5 ti7漳州。日時操煩，坐歸日。暝時倒落床，腰骨酸、骨頭疼；睏了是腳痲手痺；精神又be7睏得，等be7 tang3天光！有需要人thang談論，改心悶！！以及有時槌腰骨kap救急！！！Che著老婆才會耐眠，知輕重同情體貼！！！ 
若是查某囡仔嫁老翁，目的是it-tioh8錢！！！日時食飽飽！裝sui2-sui2，beh收拾老翁e5命！Beh put老翁e5家伙，無要緊老翁日暝e5艱苦，生共死！！！ 
Hit時in e5高傳道，teh掛慮李長老，若hou7世俗媒人，引誘去chhoa7無信仰e5婦女來，親像賢君所羅門，去chhoa7異邦e5女子：老翁疼嫩某！疼就聽！！！聽就驚！！！An2-ne家庭kap教會就慘！！！ 
所以高傳道，就趕緊周旋伊e5前任地e5一個獨身30外歲，熱心樸素老成e5姊妹；是主日學教員，kap婦學e5先生。來扶持李長老一生；kap幫贊教會到chit-tiap8 70外歲，iau2 teh擔當長老e5工！！！ 
(欠1958年12月) 
</HL>