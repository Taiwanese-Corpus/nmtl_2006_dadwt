<CL>
T. K. C. ti7 1949 ni5 e5 Chong2-hoe7 u7 phai3 chit8 e5 pou7-hoe7, kio3 choe3 Lo5-ma2-ji7 chhui-heng5 Pou7-hoe7.  Hit e5 bok8-tek si7 beh koh-khah chek-kek8-tek chhui-heng5 Lo5-ma2-ji7 ti7 kau3-hoe7 lai7.  Chit e5 pou7-hoe7 koe3-khi3 nng7 ni5 ku2 sui-jian5 u7 pai3-thok chin che7 ui7 e5 sian-siN eng7 Lo5-ma2-ji7 tu3-chok chheh, in-ui7 keng-che3-tek kap in3-soat e5 ki-sut8-tek e5 khun3-lan5, kau3 hian7-chai7 long2 iau2 boe7 thang sit8-hian7, ti3-kau3 hou7 lang5 kam2-kak chit e5 Pou7-hoe7 long2 bo5 teh choe3 sim2-mih8.  Ti7 Ka-gi7 kin-ni5 tou7 T. K. C. Chong2-hoe7 u7 kiam2-tho2 chit e5 Pou7-hoe7, tai7-ke jim7-teng7 Lo5-ma2-ji7 si7 ti7 Tai5-oan5 thoan5 hok-im choe3 iau3-kin2 e5 khi3-ku7.  Hit e5 li2-iu5 chiu7-si7:
(1) Lo5-ma2-ji7 (Peh8-oe7-ji7) si7 oe7 thang piau2-hian7 lan2 e5 peh8-oe7 e5 i5-it e5 bun5-ji7.  Beh thoan5 hok-im tioh8 ai3 eng7 hit toe7-hng e5 peh8-oe7, chit e5 si7 chong-kau3 kai2-kek i2-lai5 e5 goan5-chek, iu5-ki5 si7 tui3 goa7-kok thoan5-to7 e5 hian7-tai7-su2 sou2 tit-tioh8 e5 kiat-lun7.
(2) Chiau3 thong2-ke3, Tai5-oan5 lang5 e5 8 siaN5 i2-siong7 si7 long5-bin5 kap lo5-tong7-chia2.  In e5 toa7 pou7-hun7 si7 m7-bat ji7, a2-si7 boe7 ki3-tit ji7, boe7 hiau2 thak8 Seng3-keng.  Sou2-i2 beh thoan5 hok-im ti7 in tiong-kan e5 si5, tioh8 ai3 tai7-seng ka3 in bun5-ji7.  Lo5-ma2-ji7 si7 pi2 han3-ji7 ke chin iong5-iN7 hak8-sip8.
(3) Lan2 u7 eng7 peh8-oe7 hoan-ek8 koh eng7 Lo5-ma2-ji7 in3 e5 Seng3-keng.
Chiau3 an2-ni siuN7--khi2-lai5, Lo5-ma2-ji7 si7 Tai5-oan5 kau3-hoe7 e5 po2-poe3, m7-ku2 choe3-kin7 kau3-hoe7 lai7 u7 chin-choe7 lang5 chiam7-chiam7 teh khoaN3-khin Lo5-ma2-ji7, ia7 chin7-liong7 teh eng7 Han3-ji7.  Chit khoan2 e5 kheng-hiong3 tui3 ti7 Tai5-oan5 chiong-lai5 e5 thoan5-kau3 tek-khak oe7 siN-chhut chin toa7 e5 chou2-tong3.  In-ui7 na7 bo5 eng7 Lo5-ma2-ji7, bo5 hoat-tou7 thang hou7 m7-bat ji7 e5 lang5 thak8 Seng3-keng, ti3-kau3 tui3 long5-bin5 a2-si7 lo5-tong7-chia2 e5 thoan5-kau3, a2-si7 beh i5-chhi5 in e5 sin3-giong2, si7 chin-chiaN3 khun3-lan5.
Sou2-i2 ti7 T. K. C. Chong2-hoe7 tai7-ke khoaN3 chit e5 Lo5-ma2-ji7 chhui-heng5 un7-tong7 si7 chin iau3-kin2, koh phai3 Chiam Thiam-bok8 TiuN2-lo2, TiN7 Lian5-khun Bok8-su, kap goa2 choe3 pou7-oan5 beh chhui-heng5 chit e5 un7-tong7.
TaN beh eng7 sim2-mih8 hong-hoat lai5 chhui-heng5 Lo5-ma2-ji7?  Hian7-chai7 goan2 u7 teh ke3-oe7 chit8 hang7 su7, chiu7-si7 beh hoat-khan T. K. C. Digest.  Chit e5 si7 tui3 Ka-na2-tai7, Bi2-kok, Eng-kok, Tiong-kok, Jit8-pun2 teng2, tak8 kok chiong2-chiong2 e5 chap8-chi3 kap sin-bun5 keng2 kap lan2 e5 sin3-giong2, i2-kip8 jit8-siong5 seng-oah8 khah u7 koan-he7 e5 bun5-chiuN, theh8 hit e5 iau3-tiam2 hoan-ek8 choe3 lan2 e5 peh8-oe7, eng7 Lo5-ma2-ji7 in3-soat, au7-lai5 choe3 Kau3-hoe7 Kong-po3 e5 hu7-liok8, kap Kong-po3 choe3-hoe2 kia3 hou7 kok kau3-hoe7.
Phian-chip, hoan-ek8 i2-kip8 in3-soat, chiam7-si5 beh pai3-thok Tai5-pak Che3-lam5-koe kau3-hoe7 bun5-su thoan5-to7-pou7 hu7-chek.  Tai7-seng chit8 pou7 si7 Kong-po3 e5 nng7 phiN giah8.
Chit e5 T. K. C. Digest e5 bok8-tek si7:  (1) Ai3 kai3-siau7 se3-kai3 tak8-kok e5 ki-tok-tou5 sin3-giong2 kap jit8-siong5 seng-oah8 hou7 lan2 thang cho3 chham-kho2. (2) Ai3 hou7 lang5 chai-iaN2 Lo5-ma2-ji7 si7 chin u7 lou7-eng7 e5 bun5-ji7. (3) Iong2-seng5 thak8-chheh kap chap8-chi3 e5 sip8-koan3.
Koan-he7 chhui-heng5 Lo5-ma2-ji7 un7-tong7 leng7-goa7 m7-chai tioh8 ai3 cho3 sim2-mih8 khah ho2, chhiaN2 liat8-ui7 kap goan2 tau3 siuN7, na7 oe7 thang hoat-piau2 i3-kian3 ti7 Kong-po3, hou7 tai7-ke chai-iaN2 si7 chin ban7-heng7.
(Tai5-oan5 Kau3-hoe7-kong-po3 te7 760 ki5, 1952 ni5 4 geh8)
</CL>
<HL>

T.K.C.ti7 1949年e5總會有派一個部會，叫做羅馬字推行部會。Hit個目的是beh koh較積極的推行羅馬字ti7教會內。這個部會過去兩年久雖然有拜託真濟位e5先生用羅馬字著作冊，因為經濟的kap印刷e5技術的e5困難，到現在攏iau2未thang實現，致到hou7人感覺這個部會攏無teh做啥物。Ti7嘉義今年度T.K.C.總會有檢討這個部會，逐家認定羅馬字是ti7 台灣傳福音最要緊e5 器具。Hit個理由就是：
(1)羅馬字 (白話字) 是會thang 表現咱e5白話e5 唯一e5文字。Beh傳福音著ai3用hit地方e5白話，這個是宗教改革以來e5原則，尤其是tui3外國傳道e5現代史所得著e5 結論。
(2) 照統計，台灣人e5 八成以上是農民kap勞動者。In e5大部份是m7-bat字，抑是 be7記tit字，be7曉讀聖經。所以beh傳福音ti7 in中間e5時，著ai3代先教in文字。羅馬字是比漢字加真容易學習。
(3)咱有用白話翻譯koh用羅馬字印e5聖經。
照an2-ni想--起-來，羅馬字是台灣教會e5寶貝，m7-ku2 最近教會內有真濟人漸漸teh看輕羅馬字，也盡量teh用漢字。這款e5 傾向tui3 ti7台灣將來e5 傳教的確會生出真大e5阻擋。因為若無用羅馬字，無法度thang hou7 m7-bat字e5人讀聖經，致到tui3農民抑是勞動者e5傳教，抑是 beh維持in e5信仰，是真正困難。
所以ti7 T.K.C.總會逐家看這個羅馬字推行運動是真要緊，koh 派詹添木長老，鄭連坤牧師，kap我做部員beh推行這個運動。
今beh用啥物方法來推行羅馬字？現在阮有teh計劃一項事，就是beh 發刊T.K.C. Digest。這個是tui3加拿大、美國、英國、中國、日本等，逐國種種e5雜誌kap新聞揀kap咱e5信仰，以及日常生活較有關係e5文章，提hit個要點翻譯做咱e5白話，用羅馬字印刷，後來做教會公報e5附錄，kap公報做伙寄hou7各教會。
編輯，翻譯以及印刷，暫時beh拜託台北濟南街教會文書傳道部負責。代先一部是公報e5兩篇額。
這個T.K.C. Digest e5目的是：(1) Ai3介紹世界逐國e5基督徒信仰kap日常生活hou7咱thang做參考。(2) Ai3 hou7人知影羅馬字是真有路用e5文字。(3)養成讀冊 kap雜誌e5習慣。
關係推行羅馬字運動另外m7知著ai3做啥物較好，請列位kap阮鬥想，若會thang發表意見ti7公報，hou7逐家知影是真萬幸。
(台灣教會公報第760期，1952年4月)
</HL>