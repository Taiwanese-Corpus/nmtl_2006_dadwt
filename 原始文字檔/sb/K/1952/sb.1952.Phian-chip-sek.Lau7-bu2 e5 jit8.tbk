<CL>
Liat8-ui7 sio2 peng5-iu2, 5 goeh8 te7-ji7 le2-pai3-jit8, che7-che7 lang5 beh kat chian2-jiong5 hoe ti7 in e5 heng-cheng5 lai5 le2-pai3.  U7-e5 lang5 kat peh8-sek--e5, u7-e5 lang5 kat ang5-sek--e5.  Si7 in-ui7 teh ki3-liam7 chu5-ai3 e5 lau7-bo2.  Siau3-lian5 kau3 lau7, tak8 lang5 long2 u7 chit8 e5 lau7 bo2.  U7-e5 lang5 e5 lau7 bu2 iau2 oah8 ti7 se3-kan, u7-e5 lang5 e5 kiam2-chhai2 i2-keng ti7 thiN-teng2.  Chong2-si7 peN5-peN5 lai5 teh siau3-liam7.  Che si7 chit8 e5 chin ho2 koh sui2 e5 sou2 cho3.  Lau7-bu2 iau2 oah8 e5 lang5 kat ang5-hoe, koe3-sin e5 lang5 kat peh8-hoe lai5 hun-piat8.  Che si7 sim2-mih8 i3-su3 le3?
Bi2-kok tang-hai2-hoaN7 chit8 e5 se3-se3 e5 chng-sia7 nih8, u7 chit8 e5 hu7-jin5-lang5, cho3 Chu2-jit8-oh8 e5 kau3-oan5 26 ni5 ku2.  I chin jiat8-sim, koh gau5 in2-chhoa7 se3-kiaN2 bat to7-li2.  I bat chit8 pai2 soat-beng5 chap8-tiau5-kai3 e5 te7 5 tiau5 “Tioh8 hau3-keng3 pe7-bu2” e5 si5, u7 kong2-khi2 ng3-bang7 tui3 lin2 tiong-kan e7 siuN7-chhut chit8 e5 hoat-tou7 lai5 ki3-liam7 lau7-bu2 e5 toa7 thiaN3-thang3.  Hit si5 i e5 cha-bou2-kiaN2 ia7 ti7 hia.  I put-chi2 in3-siong7 lau7-bu2 sou2 kong2 chit ku3 oe7.  Au7-lai5 chit e5 hu7-jin5-lang5 koe3-sin, kau3-hoe7 u7 khui tui-to7-hoe7 lai5 siau3-liam7 i koe3-khi3 e5 hong7-su7.  Hit si5 i e5 cha-bou2-kiaN2 u7 chiong chit8 lang2 e5 chian2-jiong5 hoe lai5 chng-thaN7 sek-tiuN5.  Chit e5 chiu7-si7 eng7 chian2-jiong5 hoe e5 khi2-goan5.  Au7-lai5 u7 chit8 e5 toa7 seng-li2 lang5 chan3-seng5 chit e5 su7, chiu7 ti7 5 goeh8 te7-ji7 le2-pai3-jit8, tiam3 ti7 i e5 tiam3-lai7 ki2-heng5 lau7-bu2 e5 ki3-liam7-hoe7.  Che si7 lau7-bu2-jit8 e5 khi2-goan5, si7 tu2-tu2 Chu2-au7 1908 ni5 e5 su7.  Chit e5 ho2-su7 chiu7 chiam7-chiam7 pian3-thoan5 kau3 se3-kai3 tak8 sou2-chai7.
Eng7 chian2-jiong5 hoe piau2-hian7 lau7-bu2 e5 thiaN3-cheng5, u7 kui2-na7 hang7 e5 i3-su3:
Peh8-sek si7 sun5-kiat.
Ang5-sek si7 jiat8-cheng5.
Phang-bi7 si7 thiaN3-thang3.
Bou7-seng7 si7 jin5-chu5.
ChheN-chhui3 si7 thun-lun2.
Lan2 iau3-kin2 m7-na7 ki3-liam7, tioh8 sit8-chai7 ti7 lau7-bu2 chai7-siN e5 jit8, lai5 hau3-keng3 in, m7-si7 chi2-u7 eng7 mih8-kiaN7, tioh8 eng7 sun7-hok8 kap chun-keng3; koh tioh8 u7 kho2-chhu2 e5 sin3-giong2 seng-oah8, bian2 hou7 i khoa3-lu7, ia7 m7-thang kan-ta eng7 chit8 jit8 lai5 ki3-liam7, tioh8 eng7 tak8 jit8 lai5 ki3-liam7.  Po2-lo5 Sian-siN ka3-si7 kong2, “Tioh8 chun-keng3 li2 e5 pe7-bu2 (che-si7 thau5 chit8-tiau5 u7 kaN5 eng3-un2 e5 kai3), beh hou7 li2 heng-thong, tng5 hoe3-siu7 ti7 se3-kan (I2-hut-sou2 6:23).”
(Tai5-oan5 Kau3-hoe7-kong-po3 761 koan3, 1952 ni5 5 goeh8)
</CL>
<HL>

列位小朋友，5月第二禮拜日，濟濟人beh 結剪絨花ti7 in e5胸前來禮拜。有e5人結白色--e5，有e5人結紅色--e5。是因為teh紀念慈愛e5老母。少年到老，逐人攏有一個老母。有e5人e5老母iau2活ti7世間，有e5人e5 kiam2-chhai2已經ti7 天頂。總是平平來teh數念。Che是一個真好koh sui2 e5所做。老母iau2活e5 人結紅花，過身e5人結白花來分別。Che 是甚物意思le3？
美國東海岸一個細細e5庄社nih8，有一個婦人人，做主日學e5教員26年久。伊真熱心，koh gau5 in2-chhoa7細子bat 道理。伊bat一擺說明十條誡e5第5條「著孝敬父母」e5時，有講起向望tui3 lin2中間會想出一個法度來紀念老母e5 大疼痛。Hit時伊e5查某子也ti7 hia。伊不止印象老母所講這句話。後來這個婦人人過身，教會有開追悼會來數念伊過去e5奉事。Hit時伊e5查某子有將一籠e5剪絨花來妝飾式場。這個就是用剪絨花e5起源。後來有一個大生理人贊成這個事，就ti7五月第二禮拜日，tiam3 ti7伊e5店內舉行老母e5紀念會。Che是老母日e5起源，是tu2-tu2主後 1908年e5事。這個好事就漸漸遍傳到世界逐所在。
用剪絨花表現老母e5疼情，有幾若項e5 意思：
白色是純潔。
紅色是熱情。
芳味是疼痛。
茂盛是仁慈。
青翠是吞忍。
咱要緊m7-na7紀念，著實在ti7老母在生e5 日，來孝敬in，m7是只有用物件，著用順服kap尊敬；koh著有可取e5信仰生活，免hou7 伊掛慮，也m7-thang kan-ta 用一日來紀念，著用逐日來紀念。保羅先生教示講，「著尊敬你e5父母（che是頭一條有kaN5 應允e5誡），beh hou7你亨通，長歲壽ti7世間（以弗所6：23）。」
（台灣教會公報761卷，1952年5月）
</HL>