<CL>
Seng3 Ni2-kou2-lah8 (Santa Claus) e5 kou3-su7
Ni2-kou2-lah8 si7 chit8 e5 ho2-giah8 lang5, chong2-si7 i ai3 eng7 i sou2 u7 e5 chiN5 lai5 pang-chan7 pat8 lang5.  I m7 ai3 tit-tioh8 lang5 e5 kam2-sia7, ia7 m7 ai3 hou7 song3-hiong lang5 kak-tit kian3-siau3, sou2-i2 siong5-siong5 eng7 am3-chiN7 e5 hoat-tou7 lai5 sang3 chiN5.  Tit-tioh8 chiN5 e5 lang5 soa3 m7-chai tioh8 kam2-sia7 chi7-chui7.
Ti7 siaN5-chhi7-lai7 u7 chit8 e5 chin song3-hiong e5 lang5 kap i saN e5 cha-bou2-kiaN2.  Chit e5 lang5 chin kho2-lin5, in-ui7 i bo5 chiN5 thang hou7 i saN e5 cha-bou2-kiaN2 choe3-kheh.  Ni2-kou2-lah8 koat-sim beh pang-chan7 chit-e5 lang5.  I siuN7-lai5 siuN7-khi3, chiu7 kau3 lou7-be2 siuN7-chhut chit8 e5 chin ho2 e5 hoat-tou7.
Ni2-kou2-lah8 theng3-hau7 kau3 am3, chiu7 eng7 ou-saN lai5 moa, koaN2-kin2 kiaN5 kau3 ti7 hit e5 lang5 e5 chhu3.  Si7-chin oh chhe7, in-ui7 hit sou2-chai7 e5 siaN5-chhi7 chin chat8, koh chit e5 lang5 e5 chhu3 si7 chin soe3 keng.  Ni2-kou2-lah8 kiaN5 kau3 ti7 hia e5 si5, chiu7 si3-koe3 khoaN3, khoaN3 bo5 lang5, koaN2-kin2 tui3 i e5 saN theh8-chhut chit8 e5 toe2 moa2 kim e5 te7-a2.  U7 chit8 e5 thang-a2-mng5 khui-teh, sou2-i2 Ni2-kou2-lah8 bo5 chhut siaN, eng7 hit te7-a2 chiN5 he7 ti7 lai7-bin7, chiu7 liam5-kha li7-khui khi3, tng2-khi3 i ka-ki7 e5 chhu3.
Keh-jit8, hit e5 song3-hiong lang5 khoaN3-tioh8 hit e5 chiN5 e5 si5, chiu7 moa2-sim hoaN-hi2, chong2-si7 long2 m7-chai hit e5 chiN5 si7 tui3 ta2-loh8 lai5.  I chiu7 liam5-piN5 siat-hoat hou7 i toa7-han3 e5 cha-bou2-kiaN2 choe3-kheh.  Long2 bo5 lang5 oe7 thang ka7 i kong2 hit e5 chiN5 si7 tui3 ta2-loh8 lai5.
Ni2-kou2-lah8 theng3-hau7 kui2-jit8, chiu7 ti7 e5-hng-si5 koh chit8 pai2 eng7 ou-saN lai5 moa, koh bo5 hou7 lang5 chai, chiu7 kiaN5 kau3 ti7 hit e5 song3-hiong lang5 e5 chhu3, chiau3-ku7 eng7 hit te7-a2 kim lok ti7 thang-a2-lai7, chiu7 liam5-kha koaN2-kin2 li7-khui khi3.  Keh-jit8 hit e5 song3-hiong lang5 koh chit8 pai2 chhe7-tioh8 chit8 te7-a2 kim ti7 i e5 chhu3-lai7, chiu7 chin ki5-koai3, koh chin hoaN-hi2, siuN7 tioh8 “taN goa2 e5 te7-ji7 cha-bou2-kiaN2 oe7 choe3-kheh.”  I si3-koe3 mng7 lang5, bo5 lang5 oe7 ka7 i kong2 si7 chi7-chui7 an2-ni teh hou7 i chiN5.  I chiu7 koat-toan3 beh tiau-cha chhut-lai5.  Tui3 an2-ni, tak8 mi5 m7-kaN2 khun3, siong5-siong5 teh theng3-hau7 khoaN3 hit e5 sang3-chiN5 e5 lang5 oe7 lai5 a2 boe7.
Koh ke3 kui2-na7 mi5, chiu7 Ni2-kou2-lah8 chiau3 cheng5 nng7 pai2 moa ou-saN theh8 chit8 te7-a2 kim, am3-chiN7 kiaN5 kau3 ti7 hit e5 song3-hiong lang5 e5 chhu3.  I chin-chiaN3 soe3-ji7, kiaN-liau2 lang5 oe7 chai.  I bo5 chhut chit8 tiam2-a2 siaN, chong2-si7 tng i tu2-tu2 chiong chiN5 he7 loh8-khi3 e5 si5, Ni2-kou2-lah8 e5 bin7 hou7 teng-hoe2 e5 kng chio3-tioh8.  Hit e5 lang5 chiu7 chai, si7 chit e5 chin u7 thiaN3-sim e5 kam3-tok teh pang-chan7 i.  I chiu7 chau2 chhut-mng5 khi3, kui7-loh8-khi3 ti7 Ni2-kou2-lah8 e5 kha, it-tit8 ka7 i kam2-sia7.  Keh-jit8 chiu7 hit e5 te7-saN e5 cha-bou2-kiaN2 ia7 hou7 lang5 chhoa7 choe3-kheh.
Ni2-kou2-lah8 m7-na7 thiaN3 song3-hiong lang5, i ia7 thiaN3 soe3-han3 gin2-na2, siong5-siong5 u7 thit-tho5 mih8 beh sang3 hou7 in.  Kau3 i choe3 chin lau7-lang5 e5 si5, i iau2-ku2 si7 an2-ni.  Gin2-na2 long2-chong2 ai3 khoaN3 i chhio3-iong5 e5 bin7.  Ti7 Ni2-kou2-lah8 ke3-ong2 e5 si5, lam5-hu7 lo2-iu3 long2 siau3-liam7 i, koh kio3 i choe3 “Seng3 Ni2-kou2-lah8.”  Hoan-ek8 choe3 Ho5-lan5 kok e5 oe7, chiu7-si7 “Santa Claus.”  U7 chin-choe7 liu5-thoan5 teh kong2-khi2 Santa Claus e5 su7.  Chit e5 chiu7-si7 kong2 tak8 ni5 Seng3-tan3 24 e5-hng, chiu7 Santa Claus lai5 kau3 ti7 tak8 e5 soe3-han3 gin2-na2 e5 chhu3 sang3 thit-tho5 mih8 hou7 in.  Eng-kok e5 gin2-na2 kio3 i choe3 “Father Christmas, ” koh lan2 Tai5-oan5 e5 gin2-na2 ia7 siau3-liam7 i.  Chit e5 ho2 e5 lau7-lang5, sit8-chai7 bat oah8 ti7 chit se3-kan, koh si7 chin u7 thiaN3 Chu2 e5 lang5, tui3 an2-ni lan2 hian7-si5 iau2 teh siau3-liam7 i.
(Tai5-oan5 Kau3-hoe7-kong-po3 te7 768 ho7, 1952 ni5 12 geh8)
</CL>
<HL>

聖尼古拉 (Santa Claus) e5 故事
尼古拉是一個好額人，總是伊愛用伊所有e5錢來幫贊別人。伊m7愛得著人e5感謝，也m7愛hou7散hiong人覺得見笑，所以常常用暗靜e5法度來送錢。得著錢e5人煞m7知著感謝是誰。
Ti7城市內有一個真散hiong e5人kap伊3個查某子。這個人真可憐，因為伊無錢thang hou7伊3個查某子做客。尼古拉決心beh幫贊這個人。伊想來想去，就到路尾想出一個真好e5法度。
尼古拉聽候到暗，就用烏衫來moa，趕緊行到ti7 hit e5人e5厝。是真oh chhe7，因為hit所在e5城市真chat8 ，koh這個人e5厝是真細間。尼古拉行到ti7 hia e5 時，就四界看，看無人，趕緊tui3 伊e5 衫提出一個toe2滿金e5袋仔。有一個窗仔門開-teh，所以尼古拉無出聲，用hit袋仔錢he7 ti7內面，就liam5腳離開去，轉去伊家己e5厝。
隔日，hit e5散hiong人看著hit e5錢e5 時，就滿心歡喜，總是攏m7知hit e5錢是tui3 ta2落來。伊就liam5-piN設法hou7伊大漢e5查某子做客。攏無人會thang ka7伊講hit e5錢是tui3 ta2落來。
尼古拉聽候幾日，就ti7 e5昏時koh一擺用烏衫來moa，koh無hou7人知，就行到ti7 hit e5散hiong人e5厝，照舊用hit 袋仔金lok ti7窗仔內，就liam5腳趕緊離開去。隔日hit e5散hiong人koh一擺chhe7著一袋仔金ti7伊e5 厝內，就真奇怪，koh真歡喜，想著「今我e5第2查某子會做客。」伊四界問人，無人會ka7伊講是是誰an2-ni teh hou7伊錢。伊就決斷beh調查出來。Tui3 an2-ni，逐暝m7敢睏，常常teh聽候看hit e5送錢e5人會來抑boe7。
Koh過幾若暝，就尼古拉照前兩擺moa烏衫提一袋仔金，暗靜行到ti7 hit e5散hiong人e5厝。伊真正細膩，驚了人會知。伊無出一點仔聲，總是當伊tu2-tu2將錢he7落去e5 時，尼古拉e5面hou7燈火e5光照著。Hit e5人就知，是這個真有疼心e5監督teh幫贊伊。伊就走出門去，跪落去ti7尼古拉e5腳，一直ka7伊感謝。隔日就hit e5第3個查某子也hou7人chhoa7做客。
尼古拉m7但疼散hiong人，伊也疼細漢囡仔，常常有thit-tho5 物beh送hou7 in。到伊做真老人e5 時，伊iau2-ku2是an2-ni。囡仔攏總愛看伊笑容e5面。Ti7尼古拉過往e5 時，男婦老幼攏數念伊，koh叫伊做「聖尼古拉」。翻譯做荷蘭國e5話，就是「Santa Claus」。有真濟流傳teh講起Santa Claus e5事。這個就是講逐年聖誕24 e 昏，就Santa Claus來到ti7逐個細漢囡仔e5厝送thit-tho5物hou7 in。英國e5囡仔叫伊做「Father Christmas」，koh咱台灣e5囡仔也數念伊。這個好e5老人，實在bat活ti7這世間，koh是真有疼主e5人，tui3 an2-ni咱現時iau2 teh數念伊。
 (台灣教會公報第768號，1952年12月)  
</HL>