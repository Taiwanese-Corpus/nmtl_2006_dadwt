<CL>
  Sio2 peng5-iu2! Lin2 bat sang3 le2-mih8 hou7 lang5, a2-si7 hian3 le2-mih8 hou7 Siong7-te3 lai5 piau2 si7 kam2-sia7 a2 m7-bat? Ti7 chia u7 nng7 e5 kou3-su7 hou7 lan2 chai hian3 le2-mih8 kap kam2-sia7 e5 saN koan-he7. 
  Kou3-su7 (1)
  Ti7 An-the5-o siaN5-lai7 u7 chit8 keng le2-pai3-tng5, cheng3 hoe7-iu2 long2 teh chu7-chip8 choe3 le2-pai3. U7 chit8 e5 lang5 mia5 kio3 A-ka-pou3 lai5 po3 siau-sit kong2, “Ti7 Ia5-lou7-sat-leng2 e5 kau3-hoe7 u7 tu2-tioh8 chai-e7. Ti7 hia u7 tu2-tioh8 phaiN2 ni5-tang, sou2-i2 chin-choe7 peh-siN3 kiaN-liau2 e7 go7--si2.” An-the5-o e5 kau3-hoe7-iu2 kap pat8 sou2-chai7 e5 kau3-hoe7-iu2 na7 thiaN-tioh8 chit e5 siau-sit chiu7 kong2, “Kam2-sia7 Siong7-te3, lan2 u7 kau3-giah8, ia7 u7 chhun, sou2-i2 lan2 tioh8 pun hou7 bo5 e5 lang5.” In chiu7 chin hoaN-hi2 hian3 chiN5 thang boe2 bi2-niu5 hou7 Ia5-lou7-sat-leng2 e5 kau3-hoe7 e5 lang5. 
  Kou3-su7(2) 
  Ti7 A-hui-li7-ka chiu u7 chit8 e5 ou-bin7 choe3 bak8 e5 lang5 mia5 kio3 To-ma2. I teh choe3 chit8 te3 thak8 Seng3-keng e5 toh thang ti7 le2-pai3-tng5 eng7, hou7 bok8-su thang tui3 hia thak8 Seng3-keng hou7 peh-siN3 thiaN. Ti7 le2-pai3-jit8 cheng3-lang5 long2 beh hian3-chiN5, a2-si7 hian3 le2-mih8, thang eng7 lai5 boe2 chin-choe7 pun2 Seng3-keng, kau3-giah8 hou7 tak8 e5 lang5 long2 thang eng7. To-ma2 siuN7 i beh hian3 chit8 te3 Seng3-keng toh, i sim-lai7 chin hoaN-hi2 chhut-lat8 choe3 kang. I eng7 te7-it ho2 e5 chha5, ti7 chit8 peng5 khek beh8-sui7, ia7 khek ji7 sia2 kong2, “Oah8-mia7 e5 bi2-niu5”, ti7 chit8 peng5 khek phu5-to5-chhiu7, ia7 sia2 kong2, si7 “Chin e5 phu5-to5-chhiu7.” I ia7 chhat hou7 i koh-khah sui2. Ti7 pai3-lak8 e5-hng To-ma2 chhin-chhiu2 gia5 toh kau3 ti7 le2-pai3-tng5, chiu7 kui7-loh8-khi3 hian3 hou7 Chu2. Li7-khui le2-pai3-tng5 e5 si5, i e5 sim chhiong-moa2 kam2-sia7 kap o-lo2. Keh jit8 si7 le2-pai3-jit8,tak8 e5 lang5 toa3 in e5 le2-mih8 lai5 beh hian3 hou7 Siong7-te3. U7 koe, nng7, chhai3, keng-chio, han-chu5, thou5-tau7, lang5 cho3 e5 tin5-na5, kap lang5 eng7 hui5 cho3 e5 ang3. U7 chin-choe7 khoan2 e5 mih8-kiaN7. Tak8 e5 lang5 teh siuN7 Siong7-te3 e5 thiaN3 ia7 ai3 piau2-si7 kam2-un, koh ai3 tit-tioh8 Seng3-keng hou7 in thang khoaN3, lai5 koh-khah bat Siong7-te3. To-ma2 e5 sim si7 te7-it hoaN-hi2, in-ui7 i te7-it ai3 eng7 hit te3 sui2 e5 Seng3-keng toh lai5 kam2-un. I sim-lai7 siuN7 Seng3-keng sou2 ki3-chai3 e5 oe7 kong2, “Lin2 tiong-kan tioh8 theh8 le2-mih8 hian3 hou7 Ia5-ho5-hoa; kiN3-na7 sim goan7--e5, thang theh8 i lai5, choe3 hian3 hou7 Ia5-ho5-hoa e5 le2-mih8’. (Chhut Ai-kip8-ki3 35:5)
  (Tai5-oan5 Kau3-hoe7-kong-po3 te7 767 ho7, 1952 ni5 11 geh8) 
</CL>
<HL>

小朋友！Lin2 bat送禮物hou7人，抑是獻禮物hou7上帝來表示感謝抑m7-bat？Ti7 chia有2個故事hou7咱知獻禮物kap感謝e5相關係。
故事 ( 1 ) 
Ti7安提阿城內有一間禮拜堂，眾會友攏teh聚集做禮拜。有一個人名叫亞迦布來報消息講，「Ti7 耶路撒冷e5教會有tu2著災厄。Ti7 hia有tu2著歹年冬，所以真濟百姓驚了會餓--死。」安提阿e5 教會友kap別所在e5教會友若聽著這個消息就講，「感謝上帝，咱有夠額，也有chhun，所以咱著分hou7 無e5人。」In就真歡喜獻錢thang買米糧hou7耶路撒冷e5教會e5人。
故事 ( 2 ) 
Ti7 阿非利加州有一個烏面做木e5人名叫多馬。伊teh做一塊讀聖經e5桌thang ti7 禮拜堂用，hou7 牧師thang tui3 hia讀聖經hou7百姓聽。Ti7 禮拜日眾人攏beh獻錢，抑是獻禮物，thang用來買真濟本聖經，夠額hou7逐e5人攏thang用。多馬想伊beh獻一塊聖經桌，伊心內真歡喜出力做工。伊用第一好e5柴，ti7一爿刻麥穗，也刻字寫講，「活命e5米糧」，ti7一爿刻葡萄樹，也寫講，是「真e5葡萄樹。」伊也漆hou7 伊koh較sui2。Ti7拜六e5昏多馬親手gia5桌到ti7 禮拜堂，就跪落去獻hou7 主。離開禮拜堂e5 時，伊e5 心充滿感謝kap o-lo2。隔日是禮拜日，逐e5人帶in e5 禮物來beh獻hou7上帝。有雞、卵、菜、芎蕉、蕃薯、土豆、人做e5藤籃，kap人用瓷做e5 甕。有真濟款e5物件。逐e5人teh想上帝e5疼也愛表示感恩，koh愛得著聖經hou7 in thang看，來koh 較bat上帝。多馬e5 心是第一歡喜，因為伊第一愛用hit塊sui2 e5 聖經桌來感恩。伊心內想聖經所記載e5 話講，「Lin2中間著提禮物獻hou7 耶和華；見若心願--e5，thang提伊來，做獻hou7 耶和華e5 禮物」。(出埃及記35：5) 
(台灣教會公報第767號，1952年11月) 
</HL>