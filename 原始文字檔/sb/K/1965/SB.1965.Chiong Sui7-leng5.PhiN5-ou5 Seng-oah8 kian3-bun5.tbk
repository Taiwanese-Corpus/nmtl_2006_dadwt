<CL>
  Kok-ui7 keng3-thiaN3 e5 thok8-chia2 peng5-an. 
  Ti7 PhiN5-ou5 seng-oah8 nng7 ni5 ku2, in-ui7 choe3 sun5-hoe5 kang-chok, sou2-i2 khah u7 ki-hoe7 khi3 tak8 e5 to2-su7, chu7-jian5 oe7 khoaN3 tioh8 chin-choe7 kap Tai5-oan5 bo5 siang7 khoan2 e5 su7, kam2-kak chin sim-sek, chit chun7 lai5 kai3-siau7 kui2 hang7, ng3-bang7 oe7 hou7 tai7-ke khah liau2-kai2 PhiN5-ou5 e5 cheng5-heng5 thang ke3-siok8 koan-sim ti7 PhiN5-ou5 e5 thoan5-to7. 
  1. Hi5 kap han-chu5. 
  PhiN5-ou5 e5 long5-san2-but8 m7-tat8-tioh8 Tai5-oan5 pun2-to2, u7 chin-choe7 si7 chia boe7 thang san2-seng e5, chhin-chhiuN7 bi2 kap choe7-choe7 khoan2 e5 chhiN-chhai3, long2 tioh8 ng3-bang7 Tai5-oan5 e5 kiong-kip. Chia e5 chu2-iau3 long5-san2-but8 si7 han-chu5, che si7 tak8 e5 to2-su7 long2 oe7 thang cheng3 e5, han-chu5 chiu7 chiaN5-choe3 PhiN5-ou5 lang5 e5 chu2-iau3 chiah8-liau7-phin2. Sui-jian5 3 ni5 lai5 ui7-tioh8 han7-chai, han-chu5 kiam2 siu, ti3-kau3 tioh8 tui3 Tai5-oan5 pun2-to2 phoe3 han-chu5 lai5 chiah8, ia7 boe7 in-ui7 an2-ni oan5-choan5 kai2 choe3 chiah8 bi2, si7 in-ui7 chiah8 han-chu5 phe3 hi5 e5 chu-bi7 chin hah8, tek8-piat8 si7 joah8-thiN, han-chu5 thng phe3 hi5 si7 chin li7-khau2. Tu2-chiah lai5 PhiN5-ou5 e5 si5, khoaN3 tioh8 chia e5 lang5 kan-ta chiah8 han-chu5 phe3 hi5, kam2-kak chin kho2-lin5, chong2-si7 au7-lai5 thiaN kong2 PhiN5-ou5 si7 ho2-giah8 lang5 chiah8 han-chu5, song3-hiong lang5 chiah u7 chiah8 bi2, si7 in-ui7 ho2-giah8 lang5 ka-ki7 u7 thou2-toe7 thang cheng3-choh, u7 han-chu5 thang siu-seng5, m7-bian2 boe2 bi2; song3-hiong lang5 ka-ki7 bo5 han-chu5 thang siu chiah boe2 bi2 lai5 chiah8. KhoaN3-kiN3 chia e5 lang5 hiah ai3 chiah8 han-chu5 soa3 khi2 houN3-ki5, boe2 han-chu5 chu2 thng lai5 phe3 hi5 khoaN3 chit8-e7, chiah chai han-chu5 kap hi5 sit8-chai7 chin hah8, chin ho2-chiah8, han-chu5 thng na7 chham tam7-poh8 thng5 loh8-khi3 oe7 koh-khah ho2-chiah8. Na7 u7 ai3 chiah8 hi5 e5 thok8-chia2 “han-chu5 phe3 hi5,” chhiaN2 lin2 chhi3 hit e5 chu-bi7 khoaN3 leh, hi5 na7 ju2 chhiN chiu7 oe7 kam2-kak ju2 ho2-chiah8, phah-sng3 li2 oe7 na2 chiah8 na2 ai3 chiah8. 
  Chiau3 goa2 khoaN3, PhiN5-ou5 lang5 chiah8 han-chu5 e5 pi2 chiah8 bi2 khah choe7 (Ma2-kong tu5 goa7). Koh hi5 chin-choe7 chu7-jian5 si7 phe3 hi5, na2 chhin-chhiuN7 chin kho2-lin5. Chong2-si7 PhiN5-ou5 lang5 e5 the2-keh long2 chin chhou-toa7, koh iong2-chong3, ia7 tng5 he3-siu7, 70 he3 i2-siong7 e5 lau7-lang5 chin-choe7, ti7 Au7-liau5 u7 chit8 ui7 103 he3 e5 lau7-lang5 iau2 oe7 chhng chiam, che kiam2-chhai2 si7 chiah8 hi5 kap han-chu5 e5 koan-he7. 
  Ti7 chit khoan2 soe3-soe3 e5 kou-to2 ia7 khoaN3-kiN3 Siong7-te3 e5 un-tian2 kap thiaN3-thang3, hou7 bo5 chhut-san2 bi2 e5 sou2-chai7 e5 PhiN5-ou5 lang5 u7 han-chu5 thang chiah8, m7-na7 bian2 go7 si2, hoan2-tng2 u7 khah iong2-chong3 e5 sin-the2. 
  2. Kim-koe e5 liau7-li2. 
  PhiN5-ou5 chhiN-chhai3 lui7 e5 san2-liong7 chin chio2, ju2 hng7 e5 li7-to2 chiu7 ju2 chio2, che ia7 si7 hou7 PhiN5-ou5 lang5 e5 seng-oah8 bo5 hoat-tou7 thang kap Tai5-oan5 kang7 khoan2. Kim-koe ti7 Tai5-oan5 si7 chin chhou-siok8, choe7-choe7 long5-hu si7 teh chhi7 ti, chong2-si7 ti7 PhiN5-ou5 si7 chin tin-kui3 e5 chiah8-mih8. Kim-koe chhoah chhiam chha2 bi2-hun2 si7 PhiN5-ou5 chhut-mia5 e5 liau7-li2 e5 chit8 hang7, che ia7 si7 lai5 PhiN5-ou5 chiah chiah8 tioh8 e5, sit8-chai7 chin ho2-chiah8. 
  Koh PhiN5-ou5 e5 koa3-chhai3 ia7 chin chio2, kiam5-chhai3 si7 long2 tui3 Tai5-oan5 lai5--e5, chong2-si7 li7-to2 e5 lang5 eng7 ka-ki7 cheng3 e5 kim-koe siN7 choe3 kiam5-chhai3, lai5 chu2 kim-koe hi5 iah si7 khui pi5 e5 hu3-sit8-phin2, sit8-chai7 chin sim-sek, che si7 PhiN5-ou5 liau7-li2 e5 chit8 hang7. 
  3. Hi5 koaN kap ke5 lui7. 
  PhiN5-ou5 thang kong2 si7 hai2-san2 e5 ong5-kok, joah8-thiN si5 chhut-san2 koh-khah choe7, sio2 pou7-hun7 ti7 PhiN5-ou5 boe7 i2-goa7, long2 siau tui3 Tai5-oan5 khi3, chong2-si7 phak8 choe3 hi5-koaN chiah boe7 chhut khi3 Tai5-oan5 e5 ia7 boe7 chio2. Koh u7 chhut-san2 chin-choe7 e5 hi5-pou2, chia e5 joah8-thiN chin iam7-jiat8 koh bo5 hou7-chui2, sou2-i2 hi5-pou2 phak8 chit8 jit8 chiu7 ta, thang phoe3 khi3 Tai5-oan5. Siat-su2 PhiN5-ou5 e5 khi3-hau7 na7 chhin-chhiuN7 Ki-liong5 put-si5 teh loh8-hou7, chiu7 chai sou2 chhut-san2 tai7-liong7 e5 hi5 kap hi5-pou2 si7 bo5 hoat-tou7 thang phak8, oe7 soa3 siong5-siong5 chhau3-khi3 lah. Chong2-si7 Siong7-te3 chin ki5-biau7 e5 an-pai5, hou7 chia e5 khi3-hau7 bo5 hou7 koh iam7-jiat8, thang phak8 chin-choe7 hi5-koaN kap hi5-pou2. Siong7-te3 sit8-chai7 si7 ki5-biau7 koh thiaN3-thang3 e5 Siong7-te3.
  Koh-chai3 PhiN5-ou5 lang5 ia7 chin gau5 siN7 ke5, chhin-chhiuN7 chu-le5 ke5, teng-hiuN ke5, he5-a2 ke5, hai2-than ke5 teng2, chin-choe7 khoan2. Pun2-lai5 si7 ui7-tioh8 tang-thiN e5 mih8-phe3, ke-ke hou7-hou7 to u7 siN7 ke5, na2 chhin-chhiuN7 Tai5-oan5 e5 long5-bin5 siN7 am-koe a2-si7 chhai3-thau5 chit8 iuN7, in-ui7 tang-thiN hong chin thau3, liah8 hi5 khah bo5 li7-pian7, chiu7 chiong chin-choe7 khoan2 e5 hai2-san2-but8 siN7 choe3 ke5 choe3 tang-thiN e5 mih8-phe3. Chong2-si7 kap Tai5-oan5 e5 kau-thong khah chin3-pou7, koh hi5-giap8 ke chin hoat-tian2 e5 kin-a2-jit8, chiah e5 ke5 lui7 soa3 chiaN5-choe3 PhiN5-ou5 beng5-san2, si7 lai5 PhiN5-ou5 koan-kong e5 lang5 chin ho2 e5 le2-phin2. 
  Chu-ui7 Lu2 Soan geh8-khan e5 thok8-chia2, goa2 kin-a2-jit8 long2 si7 kai3-siau7 PhiN5-ou5 lang5 e5 chiah8-hoat, in-ui7 chu-ui7 thok8-chia2 toa7 pou7-hun7 long2 si7 ka-teng5 chu2-hu7, tui3 chiah8 e5 hong-bin7 chin chhu3-bi7 ai3 gian2-kiu3, sou2-i2 chiong ti7 chia sou2 keng-giam7 kap khoaN3 tioh8 e5 sia2 chiah e5 lai5 choe3 lin2 tai7-ke e5 chham-kho2 . Chong2 kong2, PhiN5-ou5 lang5 e5 seng-oah8 si7 kan2-tan koh phok-sou3, m7-tat8-tioh8 Tai5-oan5 e5 lang5, lai5 PhiN5-ou5 kang-chok e5 thoan5-kau3-chia2 u7 si5 ia7 tioh8 kap in siang7 khoan2 e5 seng-oah8. 
  ChhiaN2 kok-ui7 keng3-ai3 e5 thok8-chia2, ti7 lin2 ki5-to2 tiong oe7 ki3-tit thoe3 PhiN5-ou5 ki5-to2, lai5 piau2-si7 lin2 e5 koan-sim si7 chhim-chhim sou2 pai3-thok e5, goan7 Chu2 un kap lin2 tai7-ke ti7-teh. 
(Lu2-soan Goeh8-khan te7 70 ki5, 1965 ni5 10 goeh8)
</CL>
<HL>

各位敬疼e5讀者平安。 
Ti7澎湖生活兩年久，因為做巡迴工作，所以較有機會去逐個島嶼，自然會看著真濟kap台灣無像款e5事，感覺真心適，這陣來介紹幾項，向望會hou7逐家較了解澎湖e5情形thang繼續關心ti7澎湖e5傳道。 
1. 魚kap蕃藷。 
澎湖e5農產物m7值著台灣本島，有真濟是chia boe7 thang產生e5，親像米kap濟濟款e5青菜，攏著向望台灣e5供給。Chia e5主要農產物是蕃藷，che是逐個島嶼攏會thang種e5，蕃藷就成做澎湖人e5主要食料品。雖然3年來為著旱災，蕃藷減收，致到著tui3台灣本島配蕃藷來食，也boe7因為an2-ni完全改做食米，是因為食蕃藷配魚e5滋味真合，特別是熱天，蕃藷湯配魚是真利口。Tu2-chiah來澎湖e5時，看著chia e5人kan-ta食蕃藷配魚，感覺真可憐，總是後來聽講澎湖是好額人食蕃藷，散hiong人才有食米，是因為好額人家己有土地thang種作，有蕃藷thang收成，m7免買米；散hiong人家己無蕃藷thang收才買米來食。看見chia e5人hiah愛食蕃藷續起好奇，買蕃藷煮湯來配魚看一下，才知蕃藷kap魚實在真合，真好食，蕃藷湯若摻淡薄糖落去會koh較好食。若有愛食魚e5讀者「蕃藷配魚」，請lin2試hit個滋味看leh，魚若愈chhiN就會感覺愈好食，扑算你會那食那愛食。 
照我看，澎湖人食蕃藷e5比食米khah濟（馬公除外）。Koh魚真濟自然是配魚，若親像真可憐。總是澎湖人e5體格攏真粗大，koh勇壯，也長歲壽，70歲以上e5 老人真濟，ti7後寮有一位 103歲e5老人iau2會穿針，che kiam2-chhai2是食魚kap蕃藷e5關係。 
Ti7 這款細細e5孤島也看見上帝e5恩典kap疼痛，hou7無出產米e5所在e5澎湖人有蕃藷thang食，m7但免餓死，反轉有較勇壯e5身體。 
2. 金瓜e5料理。 
澎湖青菜類e5產量真少，愈遠e5離島就愈少，che也是hou7澎湖人e5生活無法度thang kap台灣共款。金瓜ti7台灣是真粗俗，濟濟農夫是teh飼豬，總是ti7澎湖是真珍貴e5食物。金瓜chhoah chhiam炒米粉是澎湖出名e5料理e5一項，che也是來澎湖才食著e5，實在真好食。 
Koh澎湖e5芥菜也真少，鹹菜是攏tui3台灣來--e5，總是離島e5人用家己種e5金瓜siN7做鹹菜，來煮金瓜魚抑是開脾e5副食品，實在真心適，che是澎湖料理e5一項。 
3. 魚乾kap ke5類。 
澎湖thang講是海產e5王國，熱天時出產koh較濟，小部份ti7澎湖賣以外，攏銷tui3台灣去，總是曝做魚乾才賣出去台灣e5也boe7少。Koh有出產真濟e5魚脯，chia e5熱天真炎熱koh無雨水，所以魚脯曝一日就礁，thang配去台灣。設使澎湖e5氣候若親像基隆不時teh落雨，就知所出產大量e5魚kap魚脯是無法度thang曝，會續常常臭去lah。總是上帝真奇妙 e5安排，hou7 chia e5氣候無雨koh炎熱，thang曝真濟魚乾kap魚脯。上帝實在是奇妙koh疼痛e5上帝。 
Koh再澎湖人也真gau5豉ke5，親像珠螺ke5、丁香ke5、蝦仔ke5、海蟶ke5等，真濟款。本來是為著冬天e5 物配，家家戶戶都有豉ke5，若親像台灣e5農民豉am瓜抑是菜頭一樣，因為冬天風真透，掠魚較無利便，就將真濟款e5海產物豉做ke5做冬天e5物配。總是kap台灣e5交通較進步，koh漁業加真發展e5今仔日，chiah e5 ke5類續成做澎湖名產，是來澎湖觀光e5人真好e5禮品。 
諸位女宣月刊e5讀者，我今仔日攏是介紹澎湖人e5食法，因為諸位讀者大部份攏是家庭主婦，對食e5方面真趣味愛研究，所以將ti7 chia所經驗kap看著e5 寫chiah e5來做lin2 逐家e5 參考。總講，澎湖人e5生活是簡單koh樸素，m7值著台灣e5人，來澎湖工作e5傳教者有時也著kap in像款e5生活。 
請各位敬愛e5讀者，ti7 lin2祈禱中會記tit替澎湖祈禱，來表示lin2 e5關心是深深所拜託e5，願主恩kap lin2逐家ti7-teh。 
﹝女宣月刊第70期，1965年10月﹞ 
</HL>