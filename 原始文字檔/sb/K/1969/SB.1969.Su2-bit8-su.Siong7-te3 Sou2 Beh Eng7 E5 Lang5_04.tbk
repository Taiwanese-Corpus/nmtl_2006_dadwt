<CL>
Te7 4 Chiunn
Siong7-te3 Chainn2-iunn7 Khoann3-goa2?
Si-phian e5 chok-chia2 an2-ni kong2, “Siong7-te3 ah, kiu5 Li2 kam3-chhat goa2, chai goa2 e5 sim-su; Chhi3-giam7 goa2, chai goa2 e5 i3-su3. KhoaN3 goa2 u7 sim2-mih8 phaiN2 sou2-kiaN5 bo5, Chhoa7 goa2 kiaN5 eng2-oah8 e5 lou7.” (Si-phian 139:23~24). Che ia7 si7 lan2 e5 ki5-to2. Goan7 Seng3 Sin5 e5 kng chio3 lan2, hou7 lan2 oe7 beng5-pek8 ka-ki7, chhin-chhiuN7 I sou2 khoaN3 tioh8 lan2 chit8-poaN-iuN7.
Lan2 m7-bian2 khoa3-lu7 se3-kan tui3 lan2 e5 khoaN3-hoat. Po3-choa2, chap8-chi3 kap eng5-a2-oe7 tui3 lan2 e5 pheng5-lun7, kiam2-chhai2 kap Siong7-te3 sou2 khoaN3 e5 tu2-tu2 tui3-hoan2; Siong7-te3 beh chek-pi7--e5, in beh o-lo2, Siong7-te3 khoaN3 choe3 tioh8 o-lo2--e5, in kiam2-chhai2 beh hui2-pong3. Lan2 ia7 m7-bian2 khoaN3 tang7 chhin-chiaN5, peng5-iu2 e5 i3-kian3, in-ui7 in ia7 oe7 hou7 lan2 phian3-khi3. “lang5 khoaN3 goa7-mau7, Siong7-te3 si7 khoaN3 sim-lai7.” Lan2 chi2-u7 ai3 chai-iaN2 Siong7-te3 chaiN2-iuN7 teh khoaN3 lan2.
U7 chit8 jit8 lan2 beh khia7 ti7 Siong7-te3 e5 bin7-cheng5 siu7 I sim2-phoaN3, kau3 si5 I beh hian-khui lan2 e5 phe3, chiu7-si7 ti7 sim-lai7 un2-bat8 e5, iah8 tioh8 lou7-hian7. lang5 e5 goa7-mau7 sui-jian5 oe7 jia-kham3 pat8-lang5 e5 bak8-chiu, chong2-si7 choat8-tui3 boe7 jia-kham3 Siong7-te3 e5 bak8-chiu. Siat-su2 lan2 cha2 chiu7 chai-iaN2 I chaiN2-iuN7 khoaN3 lan2, chiu7-si7 lan2 siu7 chhin3 ti7 thian-pheng5, hian2-beng5 lan2 e5 bo5 kau3-giah8, lan2 kiam2 bo5 beh kin2-kin2 pou2-chhiong lan2 sou2 khiam3-kheh--e5, kap I u7 cheng3-siong5 e5 koan-he7 mah?
Siong7-te3 chaiN2-iuN7 teh khoaN3 lan2? Kam3-chhat lang5 lai7-sim e5 Siong7-te3 , ti7 goa2 sim-lai7 sou2 khoaN3 tioh8 e5 si7 sim2-mih8? Goa2 e5 it-chhe3 oe7 hou7 I hoaN-hi2 mah?
1. Siong7-te3 Khoann3 Goa2 E5 Kang-chok Chainn2-iunn7?
Siong7-te3 ti7 goa2 e5 lai7-bin7 u7 khoaN3-chhut seng5-sim sit8-i3, bo5 khui2-cha3, bo5 choe3 ke2-ho2 e5 tai7-chi3 a2-bo5? Bo5-lun7 goa2 u7 joa7-choe7 ke3-sit, che long2 m7-si7 iau3-kin2, chu2-iau3 e5 bun7-toe5 si7 chai7 ti7 goa2 e5 tong7-ki u7 chin7-tiong, seng5-sit8 a2-bo5? Na7 u7, I beh sia3-bian2 goa2 e5 ke3-sit. Goa2 e5 kang-chok u7 tham-tioh8 ko3-jin5 e5 li7-ek, a2-si7 ui7-tioh8 chit-giap8 chiah teh choe3 a2-bo5?
Goa2 e5 kang-chok u7 tui3 Siong7-te3 hu7-chek a2-bo5? Goa2 e5 seng-oah8 u7 teh kan-cheng3 Ia5-sou a2-bo5? Goa2 kiam2 oe7 in2-chhoa7 pat8-lang5 lai5 ke3 tek-seng3 koh u7 khui3-lat8 e5 seng-oah8 a2-boe7? Goa2 kiam2 u7 in2-chhoa7 lang5 lai5 sin3 Chu2? Ti7 ke3-khi3 e5 jit8-chi2 goa2 kiam2 bat tui3 pat8-lang5 kong2-khi2 in leng5-hun5 tit-kiu3 e5 tai7-chi3? Goa2 u7 to7-li2 thang thoan5 a2-bo5? A2-si7 goa2 ka-ki7 e5 the2-giam7 chin chhian2, tui3 pat8-lang5 bo5 sim2-mih8 chok-iong7?
2. Siong7-te3 Khoann3 Goa2 E5 Sia7-kau Seng-oah8 Chainn2-iunn7?
Siong7-te3 bat beng7-leng7 kong2, “Lin2 tioh8 tui3 in tiong-kan chhut-lai5, ka-ki7 hun-piat8,” “Boh8-tit kap m7 sin3 e5 lang5 choe3 phoaN7.” Goa2 kiam2 u7 sun7-than3 I e5 beng7-leng7? Goa2 sou2 choe3 e5 kiam2 u7 hou7 I hoaN-hi2? U7 sim2-mih8 khoai3-lok8 ti3-kau3 chiong Chu2 Ia5-sou koaN2-chhut goa2 e5 sim-lai7, hou7 I bo5 kap goa2 saN-kap ti7-teh? Goa2 teh choe3 tai7-chi3, kong2-oe7, kiaN5-tah8 e5 si5, goa2 e5 liong5-sim kiam2 u7 peng5-an? Ti7 choan5 se3-kan e5 bin7-cheng5 goa2 u7 kam-goan7 pang3-sak sou2 u7 e5, kan-ta keng2 beh tih8 Chu2 Ia5-sou mah? Goa2 teh siuN7 beh hou7 I hoaN-hi2, a2-si7 si5-siong5 siuN7 beh kap I pian7-lun7? Goa2 u7 chiong siok8 ti7 Chu2 e5 si5-kan theh8-khi3 choe3 hiah-e5 bo5 cheng3-tong e5 sia7-kau oah8-tang7 a2-bo5?
3. Siong7-te3 Khoann3 Goa2 E5 Leng5-siu Seng-oah8 Chainn2-iunn7?
Goa2 kiam2 u7 eng7 kau3-giah8 e5 si5-kan ti7 bak8-pang5 kap I kau-poe5? Kap Chu2 Ia5-sou kau-poe5 e5 si5 goa2 u7 kam2-kak--tioh8 tiN-bit8 a2-bo5? Ia5-sou u7 oan5-choan5 boan2-chiok goa2 e5 sim a2-bo5?
Goa2 u7 teh gian2-kiu3 Siong7-te3 e5 Oe7 a2-bo5? Ti7 bak8-pang5 nih, a2-si7 chi2-u7 ti7 kau3-hoe7 e5 cha2-keng-hoe7? Chu2 u7 chiong I e5 o3-biau7 khe2-si7 goa2 a2-bo5? Goa2 m7-chai u7 khak-sit8 khiN5-tiau5 I e5 eng3-un2 choe3 goa2 e5 hok-khi3 a2-bo5?
Ti7 goa2 seng-oah8 u7 put-si5 teh ki5-to2 a2-bo5? Goa2 e5 ki5-to2 u7 tit-tioh8 I e5 eng3-un2 mah? Goa2 kiam2 u7 teh hak8-sip8 tioh8 chaiN2-iuN7 ki5-to2? Goa2 u7 eng7 chin-sit8 e5 sim ki5-to2 a2-bo5? Goa2 e5 ki5-to2 u7 kong-hau7 mah? Tui3 goa2 lai5 kong2, ki5-to2 si7 chit8-hang7 chin-sit8 koh tiong7-iau3 e5 tai7-chi3 mah?
4. Siong7-te3 Khoann3 Goa2 E5 Leng5-seng3 Chin3-pou7 Chainn2-iunn7?
Tui3 siok8-leng5 e5 su7, goa2 kiam2 u7 pi2 ku7-ni5 khah chin3-pou7 mah? Goa2 si7 chit8 e5 tiong2-toa7 e5 Ki-tok-tou5 mah? Goa2 kin-ni5 e5 cheng5-heng5 kiam2 u7 pi2 ku7-ni5 koh-khah ho2? Tui3 goa2 lai5 kong2, Ia5-sou u7 koh-khah chin-sit8? Peng5-iu2 kiam2 oe7 khoaN3-chhut goa2 kap i2-cheng5 bo5 kang7 e5 sou2-chai7? Goa2 loan2-jiok8 siok8 hiat-khi3 e5 sit-pai7, kiam2 u7 teh siau-bou5, hou7 Seng3 Sin5 sou2 kiat e5 ke2-chi2 ti7 goa2 e5 sin-chiuN7 teh ke-thiN a2-bo5?
Teh ti2-tng choe7-ok, tek8-piat8 si7 khah-oe7 tiN5-poaN3 goa2 e5 choe7, ti7 chit hang7 su7 goa2 u7 teh chin3-pou7 a2-bo5? I2-cheng5 bat khah-iaN5 goa2 e5 choe7, taN ti7 hian7-kim goa2 u7 khah-iaN5 a2-bo5? Goa2 kiam2 u7 teh siuN7 beh tui3 hit e5 choe7-ok tit-tioh8 thau2-pang3? Iau2 u7 sim2-mih8 sim sou2 i3-ai3 e5 ngou2-siong7 ti3-kau3 chiong Chu2 e5 koan5-leng5, peng5-an, thiaN3-thang3, kap tong5-chai7 long2 ku7-choat8 ti7 sim-goa7 a2-bo5?
Lan2 siong5-siong5 choe3 kan-cheng3 kong2, Chu2 Ia5-sou sit8-chai7 hou7 goa2 boan2-chiok. Chong2-si7 lan2 kiam2 oe7 thang hoan2-tng2 lai5 mng7 kong2: Chu2 u7 khoaN3 goa2 choe3 boan2-chiok a2-bo5? Te7-it iau3-kin2 e5, chiu7-si7 Chu2 tui3 lan2 e5 khoaN3-hoat. Lan2 u7 hou7 I kam2-kak tioh8 sit-bang7? A2-si7 lan2 si5-siong5 hou7 I hoaN-hi2?
Tau3-ti2 Siong7-te3 Khoann3 Goa2 Chainn2-iunn7?
</CL>
<HL>

第4章
上帝Chainn2樣看我？
詩篇e5作者an2-ni講，「上帝ah，求你監察我，知我e5心思；試驗我，知我e5意思。看我有sim2-mih8 phaiN2所行無，Chhoa7我行永活e5路。」(詩篇139：23~24)。Che也是lan2 e5祈禱。願聖神e5光照lan2，hou7 lan2 oe7明白ka-ki7，親像I所看tioh8 lan2 chit8般樣。
Lan2 m7免掛慮世間對lan2 e5看法。報紙、雜誌kap閒a2話對lan2 e5評論，kiam2-chhai2 kap上帝所看e5 tu2-tu2對反；上帝beh責備--e5，in beh o-lo2，上帝看做tioh8 o-lo2--e5，in kiam2-chhai2 beh誹謗。Lan2也m7免看重親chiaN5、朋友e5意見，因為in也oe7 hou7 lan2騙去。「人看外貌，上帝是看心內。」Lan2只有ai3知影上帝chaiN2樣teh看lan2。
有chit8日lan2 beh khia7 ti7上帝e5面前受I審判，到時I beh hian開lan2 e5 phe3，就是ti7心內隱密e5，iah8 tioh8露現。人e5外貌雖然oe7 jia-kham3別人e5目chiu，總是絕對boe7 jia-kham3上帝e5目chiu。設使lan2早就知影I chaiN2樣看lan2，就是lan2受chhin3 ti7天pheng5，顯明lan2 e5無夠額，lan2 kiam2無beh緊緊補充lan2所欠kheh--e5，kap I有正常e5關係mah？
上帝chaiN2樣teh看lan2？監察人內心e5上帝，ti7我心內所看tioh8 e5是sim2-mih8？我e5一切oe7 hou7 I歡喜mah？
1. 上帝看我E5工作Chainn2樣？
上帝ti7我e5內面有看出誠心實意、無詭詐、無做假好e5 tai7-chi3 a2無？無論我有joa7-choe7過失，che long2 m7是要緊，主要e5問題是在ti7我e5動機有盡忠、誠實a2無？若有，I beh赦免我e5過失。我e5工作有貪tioh8個人e5利益，a2是為tioh8職業chiah teh做a2無？
我e5工作有對上帝負責a2無？我e5生活有teh kan證耶穌a2無？我kiam2 oe7引chhoa7別人來過得seng3 koh有氣力e5生活a2-boe7？我kiam2有引chhoa7人來信主？Ti7過去e5日子我kiam2 bat對別人講起in靈魂得救e5 tai7-chi3？我有道理thang傳a2無？A2是我ka-ki7 e5體驗真淺，對別人無sim2-mih8作用？
2. 上帝看我E5社交生活Chainn2樣？
上帝bat命令講，「Lin2 tioh8 tui3 in中間出來，ka-ki7分別，」「莫得kap m7信e5人做伴。」我kiam2有順嘆I e5命令？我所做e5 kiam2有hou7 I歡喜？有sim2-mih8快樂致到將主耶穌趕出我e5心內，hou7 I無kap我saN-kap ti7-teh？我teh做tai7-chi3、講話、行踏e5時，我e5良心kiam2有平安？Ti7全世間e5面前我有甘願放sak所有e5，kan-ta keng2 beh tih8主耶穌mah？我teh想beh hou7 I歡喜，a2是時常想beh kap I辯論？我有將屬ti7主e5時間theh8去做hiah-e5無正當e5社交活動a2無？
3. 上帝看我E5靈修生活CHAINN2樣？
我kiam2有用夠額e5時間ti7墨房kap I交陪？Kap主耶穌交陪e5時我有感覺--tioh8甜蜜a2無？耶穌有完全滿足我e5心a2無？
我有teh研究上帝e5話a2無？Ti7 墨房 nih，a2是只有ti7教會e5早經會？主有將I e5奧妙啟示我a2無？我m7知有確實khiN5-tiau5 I e5應允做我e5福氣a2無？
Ti7我生活有不時teh祈禱a2無？我e5祈禱有得tioh8 I e5應允mah？我kiam2有teh學習tioh8 chaiN2樣祈禱？我有用真實e5心祈禱a2無？我e5祈禱有功效mah？對我來講，祈禱是chit8項真實koh重要e5 tai7-chi3 mah？
4. 上帝看我E5靈性進步Chainn2樣？
對贖靈e5事，我kiam2有比舊年khah進步mah？我是chit8 e5長大e5基督徒mah？我今年e5情形kiam2有比舊年koh-khah好？對我來講，耶穌有koh-khah真實？朋友kiam2 oe7看出我kap以前無kang7 e5所在？我軟弱贖hiat去e5失敗，kiam2有teh消磨，hou7聖神所結e5果子ti7我e5身chiuN7 teh加添a2無？
Teh ti2-tng罪惡，特別是khah-oe7纏絆我e5罪，ti7 chit項事我有teh進步a2無？以前bat khah贏我e5罪，taN ti7現今我有khah贏a2無？我kiam2有teh想beh對hit e5罪惡得tioh8 thau2放？Iau2有sim2-mih8心所意愛e5偶像致到將主e5權能、平安、疼thang3，kap同在long2拒絕ti7心外a2無？
Lan2常常做kan證講，主耶穌實在hou7我滿足。總是lan2 kiam2 oe7 thang反tng2來問講：主有看我最滿足a2無？第一要緊e5，就是主對lan2 e5看法。Lan2有hou7 I感覺tioh8失望？A2是lan2時常hou7 I歡喜？
到底上帝看我Chainn2樣？
</HL>