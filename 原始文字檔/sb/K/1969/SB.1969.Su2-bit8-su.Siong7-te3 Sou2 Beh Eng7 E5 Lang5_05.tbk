<CL>
Te7 5 Chiunn
Chiann5-seng3 Seng-oah8 E5 Keng-giam7
Tai7-seng, goa2 ai3 li2 tioh8 chai-iaN2 chiaN5-seng3 3 e5 hoan2-bin7 e5 i3-gi7, an2-ni li2 chiah oe7 khah iong5-iN7 liau2-kai2 chiaN5-seng3 si7 sim2-mih8.
1. ChiaN5-seng3 m7-si7 i2-au7 long2 bo5 koh u7 chhi3-tham3: lang5 koat-sim beh u7 chiaN5-seng3 seng-oah8 e5 si5, sou2 siu7 e5 chhi3-tham3, kiam2-chhai2 oe7 pi2 i2-cheng5 koh-khah choe7. Kau3 taN li2 e5 seng-oah8 tui3 Sat-tan3 e5 kok bo5 gui5-hiam2, sou2-i2 i long2 m7-bat lai5 chhap li2. Chong2-si7 li2 u7 chiaN5-seng3 e5 keng-giam7 i2-au7, i beh chin7 i e5 khui3-lat8 lai5 kong-kek li2, sou2-i2 chiaN5-seng3 m7-si7 i2-au7 long2 bo5 koh u7 chhi3-giam7.
2. ChiaN5-seng3 m7-si7 po2-hiam2 li2 i2-au7 long2 boe7 hoan7-choe7: “Sou2-i2 ka-ki7 liah8 choe3 khia7-chai7 e5, tioh8 kin2-sin7, kiaN-liau2 poah8-to2.” Ti7 se3-kan, bo5 chit8 e5 cheng5-heng5, hou7 Ki-tok-tou5 an-choan5, tho3-tong3 boe7 hoan7-choe7; peh kau3 te7-it koan5 e5 lang5 oe7 poah8-loh8 kau3 te7-it ke7 e5 sou2-chai7. An2-ni tioh8 keng2-seng3, in-ui7 chiaN5-seng3 m7-si7 po2-hiam2 li2 i2-au7 long2 boe7 hoan7-choe7.
3. ChiaN5-seng3 ia7 m7-si7 chiam7-chiam7 tui3 choe7-ok tit-tioh8 thau2-pang3: Che choat8-tui3 m7-si7 Siong7-te3 beh hou7 lan2 tui3 choe7-ok tek-seng3 hong-hoat. In-ui7 Chu2 Ia5-sou i2-keng eng2-oan2 tui3-hu3, chhu2-li2 choe7-ok e5 bun7-toe5, ia7 choe7-ok e5 koan5-se3 i2-keng kong3-phoa3, li2 chiu7 m7-thang koh hang5-hok8 i.
TaN i2-keng kong2-beng5 chiaN5-seng3 hoan2-bin7 e5 i3-gi7, chiu7 beh kong2 khi2 chiaN5-seng3 3 e5 chiaN3-bin7 e5 i3-gi7:
1. ChiaN5-seng3 si7 chit8 bak8-nih-ku2 choan2-ki e5 the2-giam7: Chit e5 i3-su3 chiu7-si7 kong2, chiaN5-seng3 u7 i e5 khai-si2, sui-jian5 i e5 kiat-ko2 si7 kui-si3-lang5 chiah khoaN3 oe7 chhut. Ia7 tek-khak u7 i hun-kai3 e5 khi2-thau5. I2-sek-liat8 peh-siN3 teh ke3 Iok-tan3-ho5 e5 si5, chiu7 u7 chit-chiong2 e5 the2-giam7. Hit si5 chiu7-si7 ti7 lek8-su2 chiuN7 chit8-e5 hun-kai3. Cha2-khi2-si5 in iau2-ku2 ti7 khong3-ia2 hit-peng5, thiN beh am3 e5 si5 chiu7 kau3 tui3-bin7 hoaN7.
2. ChiaN5-seng3 si7 khah-iaN5 choe7-ok e5 seng-oah8: Na7 m7-si7 an2-ni, chiaN5-seng3 chiu7 long2 bo5 ke3-tat8. Siong7-te3 po2-cheng3 lan2 oe7 tui3 choe7-ok e5 koan5-se3 tit-tioh8 thau2-pang3. “In-ui7 choe7-ok bo5 koh koan2-hat lin2.” lang5 na7 bo5 kong2-khi2 tek-seng3 choe7-ok e5 seng-oah8 lai5 kong2 chiaN5-seng3, che sit8-chai7 chin ho2-chhio3 e5 tai7-chi3.
3. ChiaN5-seng3 si7 kui-si3-lang5 e5 kai2-pian3, beh hou7 lang5 na2 lai5 na2 chhin-chhiuN7 Ki-tok e5 khoan2-sit: “Lan2 cheng3 lang5 e5 bin7 bo5 ta3 phe3, chhin-chhiuN7 kiaN3 to3-chio3 Chu2 e5 eng5-kng, long2 pian3-hoa3 choe3 I e5 siong7, tui3 eng5-kng kau3 eng5-kng, chhin-chhiuN7 tui3 Chu2, chiu7-si7 Sin5, an2-ni.” (II Ko-lim5-to 3:18). Lan2 ju2 u7 hun7 ti7 I e5 siong7, kau3 lou7-be2 I na7 hian2-hian7, lan2 chiu7 chhin-chhiuN7 I.
Sim2-mih8 si7 chiah oe7 tit-tioh8 chiaN5-seng3? Ti7 Siong7-te3 e5 ke3-ek8, si7 lan2 hoan2-hoe2 sin3 Chu2 hit-si5; na7 si7 lang5 e5 keng-giam7, si7 ti7 i2-au7. Goa2 bo5 siong-sin3 Siong7-te3 ai3 I e5 kiaN2-ji5 ti7 khong3-ia2 phiau-liu5 choe7-choe7 ni5. I goan5-pun2 ai3 in ti7 hoan2-hoe2 e5 si5 chiu7 oan5-choan5 hang5-hok8, koh hou7 Seng3 Sin5 chhiong-moa2 e5 seng-oah8, i2-au7 bo5 koh u7 tui7-loh8. Kho2-sioh, chin chio2 lang5 choe3 oe7 kau3; kiat-ko2, in tek-khak tioh8 ai3 keng-ke3 te7-ji7 pai2 e5 toa7 choan2-ki, chiu7-si7 tui3 sit-pai7, sit-bang7, lai5 koat-sim beh hang5-hok8 Siong7-te3 , oan5-choan5 ui7 I lai5 oah8 hit-si5.
ChiaN5-seng3 e5 sun7-su7 u7 3 hang7, chiu7-si7: 1. Hun-piat8. 2. Hong7-hian3. 3. Chhiong-moa2. Thau5 nng7-hang7 si7 lang5 sou2 tioh8 choe3 e5, te7 3 hang7 chiah si7 Siong7-te3 e5 tai7-chi3.
Hun-piat8 si7 siau-kek8--e5, hong7-hian3 si7 chek-kek8--e5, chit nng7 hang7 long2 si7 lang5 eng-kai tioh8 choe3 e5, tng li2 choe3 beng5-pek8 li2 tioh8 choe3 e5 hit pou7-hun7 liau2-au7, Siong7-te3 chiu7 oe7 choe3 I hit pou7-hun7 lai5 chhiong-moa2 li2. U7 chin-choe7 lang5 it-tit8 tui-kiu5, theng3-hau7 beh hou7 Seng3 Sin5 chhiong-moa2, kiat-ko2 long2 bo5 hau7-ko2. Che chiu7-si7 in bo5 chin7-lat8 khi3 choe3 Siong7-te3 sou2 hoan-hu3 in tioh8 choe3 e5 hun-piat8 kap hong7-hian3. In-ui7 te7 3 hang7 si7 te3-tiau5 cheng5 2 hang7 lai5--e5.
1. Hun-piat8 tioh8 ai3 thiat-te2. Siong7-te3 ai3 lan2 oan5-choan5 li7-khui tak8-hang7 e5 choe7, li7-khui se3-kan kap i e5 be5-hek8, li7-khui oe7 hou7 Seng3 Sin5 iu-bun7 kap sun2-hai7 lan2 siok8-leng5 khui3-lat8 e5 mih8. Lan2 ia7 boe7-thang phian3 I, in-ui7 I chai lan2 sit8-chai7 u7 i3-su3 beh chiaN5-seng3 a2-bo5?
2. Lan2 tek-khak tioh8 chiong ka-ki7 e5 oah8-mia7 hong7-hian3 hou7 Siong7-te3 . Hun-piat8 na7 bo5 choe3 kau3 hong7-hian3, chiu7 bo5 oan5-choan5. Lan2 tioh8 chiong chu7-ngou2 e5 oah8-mia7 kap sou2 u7 hou7 Chu2 bo5 hoaN-hi2 e5 tai7-chi3 hun-khui, chiah oe7-thang kui I choe3-seng3. Sou2-i2 hong7-hian3 e5 i3-gi7 chiu7-si7 chiong ka-ki7 hun-piat8 chhut-lai5 hou7 Siong7-te3 eng7. Lan2 tioh8 chiaN5-choe3 seng3-kiat, hun-piat8 chhut-lai5 choe3 Siong7-te3 seng3-kiat e5 lou7-eng7. Chit khoan2 e5 hong7-hian3 tioh8 hou7 i chiaN5-choe3 lan2 sit8-sit8 chai7-chai7 e5 keng-giam7.
TaN li2 na7 khak-sit8, chheng-chho2, i2-keng u7 choe3 kau3 chit nng7 hang7, ia7 ti7 Siong7-te3 e5 bin7-cheng5 theng3-hau7, hou7 I e5 Seng3 Sin5 kam3-chhat li2, i2-au7 bo5 su-iau3 goa7-koan e5 hian2-hian7 choe3 cheng3-ku3, chi2-u7 tan-sun5 sin3-kho3 I e5 Oe7, chhim-sin3 Siong7-te3 i2-keng oan5-seng5 i e5 kang-chok.
Su7-sit8, Sin3-sim, Kam2-kak.
Chhian-ban7 m7-thang hou7 Mou5-kui2 phian3 li2, ti3-kau3 sit-khi3 sou2 tit-tioh8 e5 hok-khi3, in-ui7 i siong5-siong5 ai3 li2 koh theng3-hau7 pat8-hang7 chhiau-chu7-jian5 e5 hian2-hian7 a2-si7 kam2-kak. Li2 na7 siong-sin3, li2 chiu7 beh chai-iaN2 Seng3 Sin5 e5 hoaN-hi2 kap an-ui3. Siong7-te3 tui3 chiaN5-seng3 sou2 tiaN7-tioh8 e5 chhu3-su7 kap kiu3-un si7 saN-tang5 e5; tai7-seng si7 su7-sit8, koh lai5 si7 sin3-sim, te7 3 si7 kam2-kak. Sat-tan3 si5-siong5 chiong Siong7-te3 chhu3-su7 tian-to3, beh hou7 li2 tai7-seng khoaN3 u7 kam2-kak a2-bo5? Siat-su2 li2 m7-sin3, li2 thai2-tho2 oe7 kam2-kak? Siat-su2 na7 bo5 su7-sit8 beh chaiN2-iuN7 hou7 li thang sin3?
U7 kui2-hang7 su7-sit8: “Lan2 na7 jin7 lan2 e5 choe7, I si7 chin-sit8 kong-gi7, beh sia3-bian2 lan2 e5 choe7, soe2-tu5 lan2 long2-chong2 e5 put-gi7.” (I Iok-han7 1:9). Ti7 chia e5 tiau5-kiaN7, chiu7-si7 ai3 lan2 jin7-choe7, siat-su2 li2 na7 i2-keng jin7-choe7, siaN2-su7 iau2-ku2 teh giau5-gi5 I bo5 sia3-bian2 li2 e5 choe7? “Tok8-tok8 lan2 na7 kiaN5 ti7 kng-beng5, chhin-chhiuN7 I tiam3 ti7 kng-beng5, chiu7 lan2 saN-kap kau-poe5, ia7 I e5 KiaN2 Ia5-sou e5 huih soe2-tu5 lan2 long2-chong2 e5 choe7.” (I Iok-han7 1:7). Tiau5-kiaN7 chiu7-si7 ai3 lan2 tioh8 kiaN5 ti7 kng-beng5. Hit e5 kiat-ko2 si7 “I e5 kiaN2 Ia5-sou e5 huih soe2-tu5 lan2 long2-chong2 e5 choe7.” Li2 kiam2-chhai2 beh kong2, Goa2 bo5 kam2-kak tioh8 i2-keng chheng-khi3. Na7 m7-si7 li2 tai7-seng sin3 Siong7-te3 e5 Oe7, koh eng7 heng5-ui5 hian2-chhut li2 e5 sin3-sim, li2 choat8-tui3 bo5 chit khoan2 e5 kam2-kak.
ChiaN5-seng3 ia7 kap che kang7-khoan2. Li2 eng-kai tioh8 choe3 e5, chiu7-si7 “hun-piat8 chhut-lai5” kap “hong7-hian3 hou7 Siong7-te3 .” Au7-lai5 I chiu7 beh choe3-chiaN5 I e5 kang lai5 “chhiong-moa2 li2.” An2-ni, li2 chiu7 beh the2-giam7--tioh8 chiaN5-seng3, koh u7 chiaN5-seng3 e5 seng-oah8.
</CL>
<HL>

第5章
Chiann5-seng3生活E5經驗
Tai7先，我愛你tioh8知影chiaN5-seng3 3 e5反面e5意義，an2-ni你chiah oe7 khah容易了解chiaN5-seng3是sim2-mih8。
1. ChiaN5-seng3 m7是以後long2無koh有試探：人決心beh有chiaN5-seng3生活e5時，所受e5試探，kiam2-chhai2 oe7比以前koh-khah choe7。到taN你e5生活對Sat-tan3 e5國無危險，所以i long2 m7-bat來chhap你。總是你有chiaN5-seng3 e5經驗以後，i beh盡i e5氣力來攻擊你，所以chiaN5-seng3 m7是以後long2無koh有試驗。
2. ChiaN5-seng3 m7是保險你以後long2 boe7犯罪：「所以ka-ki7 liah8做khia7在e5，tioh8謹慎，驚了poah8倒。」Ti7世間，無chit8 e5情形，hou7基督徒安全、妥當boe7犯罪；peh到第一koan5 e5人oe7 poah8落到第一低e5所在。An2-ni tioh8 keng2-seng3，因為chiaN5-seng3 m7是保險你以後long2 boe7犯罪。
3. ChiaN5-seng3也m7是漸漸tui3罪惡得tioh8 thau2放：Che絕對m7是上帝beh hou7 lan2 tui3罪惡得seng3方法。因為主耶穌已經永遠對付，處理罪惡e5問題，也罪惡e5權勢已經kong3破，你就m7-thang koh降服i。
TaN已經講明chiaN5-seng3反面e5意義，就beh講起chiaN5-seng3 3 e5正面e5意義：
1. ChiaN5-seng3是chit8目nih久轉機e5體驗：Chit e5意思就是講，chiaN5-seng3有i e5開始，雖然i e5結果是kui世人chiah看oe7出。也的確有i分界e5起頭。I2-sek-liat8百姓teh過約旦河e5時，就有chit種e5體驗。Hit時就是ti7歷史chiuN7 chit8-e5分界。早起時in iau2-ku2 ti7曠野hit-peng5，天beh暗e5時就到對面岸。
2. ChiaN5-seng3是khah贏罪惡e5生活：若m7是an2-ni，chiaN5-seng3就long2無價值。上帝保證lan2 oe7對罪惡e5權勢得tioh8 thau2放。「因為罪惡無koh管轄lin2。」人若無講起得seng3罪惡e5生活來講chiaN5-seng3，che實在真好笑e5 tai7-chi3。
3. ChiaN5-seng3是kui世人e5改變，beh hou7人na2來na2親像基督e5款式：「Lan2眾人e5面無ta3 phe3，親像鏡倒照主e5榮光，long2變化做I e5相，對榮光到榮光，親像對主，就是神，an2-ni。」(II Ko-lim5-to 3：18)。Lan2愈有份ti7 I e5相，到lou7尾I若顯現，lan2就親像I。
Sim2-mih8是chiah oe7得tioh8 chiaN5-seng3？Ti7上帝e5計劃，是lan2反悔信主hit時；若是人e5經驗，是ti7以後。我無相信上帝愛I e5 kiaN2兒ti7曠野漂流choe7-choe7年。I原本愛in ti7反悔e5時就完全降服，koh hou7聖神充滿e5生活，以後無koh有墮落。可惜，真少人做oe7到；結果，in的確tioh8 ai3經過第ji7 pai2 e5大轉機，就是tui3失敗、失望，來決心beh降服上帝，完全為I來活hit時。
ChiaN5-seng3 e5順序有3項，就是：1. 分別。2. 奉獻。3. 充滿。頭nng7項是人所tioh8做e5，第3項chiah是上帝e5 tai7-chi3。
分別是消極--e5，奉獻是積極--e5，chit nng7項long2是人應該tioh8做e5，tng你做明白你tioh8做e5 hit部份了後，上帝就oe7做I hit部份來充滿你。有真choe7人一直追求，theng3候beh hou7聖神充滿，結果long2無效果。Che就是in無盡力去做上帝所hoan-hu3 in tioh8做e5分別kap奉獻。因為第3項是te3-tiau5前2項來--e5。
1. 分別tioh8 ai3徹底。上帝愛lan2完全離開tak8項e5罪，離開世間kap i e5迷惑，離開oe7 hou7聖神憂悶kap損害lan2贖靈氣力e5 mih8。Lan2也boe7-thang騙I，因為I知lan2實在有意思beh chiaN5-seng3 a2無？
2. Lan2的確tioh8將ka-ki7 e5活命奉獻hou7上帝。分別若無做到奉獻，就無完全。Lan2 tioh8將自我e5活命kap所有hou7主無歡喜e5 tai7-chi3分開，chiah oe7-thang歸I做seng3。所以奉獻e5意義就是將ka-ki7分別出來hou7上帝用。Lan2 tioh8 chiaN5做聖潔，分別出來做上帝聖潔e5 lou7用。Chit款e5奉獻tioh8 hou7 i chiaN5做lan2實實在在e5經驗。
TaN你若確實、清楚，已經有做到chit nng7項，也ti7上帝e5面前theng3候，hou7 I e5聖神監察你，以後無需要外觀e5顯現做證據，只有單純信靠I e5話，深信上帝已經完成i e5工作。
事實、信心、感覺。
千萬m7-thang hou7魔鬼騙你，致到失去所得tioh8 e5福氣，因為i常常愛你koh theng3候別項超自然e5顯現a2是感覺。你若相信，你就beh知影聖神e5歡喜kap安慰。上帝對chiaN5-seng3所tiaN7-tioh8 e5處事kap救恩是saN同e5；tai7先是事實，koh來是信心，第3是感覺。Sat-tan3時常將上帝處事顛倒，beh hou7你tai7先看有感覺a2無？設使你m7信，你thai2-tho2 oe7感覺？設使若無事實beh chaiN2樣hou7 li thang信？
有幾項事實：「Lan2若認lan2 e5罪，I是真實公義，beh赦免lan2 e5罪，洗除lan2 long2總e5不義。」(I Iok-han7 1：9)。Ti7 chia e5 條件，就是愛lan2認罪，設使你若已經認罪，siaN2事iau2-ku2 teh giau5疑I無赦免你e5罪？「獨獨lan2若行ti7光明，親像I tiam3 ti7光明，就lan2 saN-kap交陪，也I e5 KiaN2耶穌e5血卸除lan2 long2總e5罪。」(I Iok-han7 1：7)。條件就是愛lan2 tioh8行ti7光明。Hit e5結果是「I e5 kiaN2耶穌e5血卸除lan2 long2總e5罪。」你kiam2-chhai2 beh講，我無感覺tioh8已經清氣。若m7是你tai7先信上帝e5話，koh用行為顯出你e5信心，你絕對無chit款e5感覺。
ChiaN5-seng3也kap che kang7款。你應該tioh8做e5，就是「分別出來」kap「奉獻hou7上帝。」後來I就beh做chiaN5 I e5工來「充滿你。」An2-ni，你就beh體驗--tioh8 chiaN5-seng3，koh有chiaN5-seng3 e5生活。
</HL>