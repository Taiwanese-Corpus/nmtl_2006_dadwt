<CL>
Te7 17 Chiunn
Ki-tok-tou5 Choe3-ko E5 Hok8-sai7
Ki-tok-tou5 choe3-ko e5 hok8-sai7 chiu7-si7 saN-thoe3 ki5-to2, che si7 tak8 e5 ki-tok-tou5 long2 tioh8 u7 hun7 e5. Kiam2-chhai2 li2 boe7 hiau2 kong2 to7-li2, chong2-si7 li2 thang ki5-to2; thoe3 pat8-lang5 ki5-to2 si7 li2 e5 koan5-li7, saN-thoe3 ki5-to2 oe7 seng5-chiu7 Siong7-te3 sou2 kau-tai7 lan2 choe3 te7-it toa7 e5 kang.
“Mou5-se to3-tng2 kau3 Ia5-ho5-hoa hia kong2, Ai--ah, chit e5 peh-siN3 hoan7 tang7-choe7, ui7 ka-ki7 choe3 kim e5 Siong7-te3 . TaN Li2 na7 beh sia3-bian2 in e5 choe7------” (Chhut Ai-kip8-ki3 32:31~32). Mou5-se ki5-to2 kau3 chia e5 si5 theng5 tiap8-a2-ku2, chhin-chhiuN7 teh theng3-hau7 Siong7-te3 e5 in3-tap, Hit-si5 i e5 sim-lai7 chin iu-bun7, koh bo5 thiaN tioh8 Siong7-te3 e5 in3-tap, sou2-i2 i e5 sim kan-khou2 kau3-kek8. Chong2-si7 i thiaN3 peh-siN3 e5 sim chin chhiat, chiu7 koh soa3-chiap ki5-to2 kong2: “Na7 m7, kiu5 Li2 tui3 Li2 sou2 sia2 e5 chheh, chhat-khi3 goa2 e5 mia5”.
Siong7-te3 e5 lou5-pok8 ui7-tioh8 I e5 peh-siN3 ki5-to2 kau3 chiah ki5-biau7! Ti7 i sim-lai7 e5 tang7-taN3 koh si7 hiah-nih tang7; i teh thoe3 in ki5-kiu5 e5 si5, i sim-lai7 e5 thong3-khou2 si7 lan2 boe7 thang liau2-kai2 e5, i e5 thiaN3 sit8-chai7 chin chhim.
Kiam2 bat u7 lang5 tu2-tioh8 chit khoan2 keng-giam7? Na7 kap chit ui7 ui2-tai7 tai7-to2 e5 lang5 ------Mou5-se, saN pi2-kau3, lan2 e5 tai7-to2 sit8-chai7 bo5 khui3-lat8. I2-sek-liat8 peh-siN3 na7 oe7 tit-kiu3, i kam-goan7 tui3 oah8-mia7 chheh chhat-khi3 i e5 mia5, eng2-oan2 kap Siong7-te3 keh-li7. M7-na7 Mou5-se u7 chit khoan2 keng-giam7, ti7 Sin-iok Seng3-keng sou2 ki3-chai3, Po2-lo5 ia7 u7 chit khoan2 e5 keng-giam7. Po2-lo5 kong2: “Goa2 tiam3-ti7 Ki-tok kong2-oe7 chin-sit8 bo5 peh8-chhat8, goa2 e5 liong5-sim ti7 Seng3 Sin5 kap goa2 saN-kap choe3 kan-cheng3, goa2 u7 toa7 iu-bun7, thong3-sim bo5 soah. In-ui7 goa2 ui7-tioh8 goa2 e5 hiaN-ti7, goa2 e5 kut-jiok8 e5 chi3-chhin, chiu7 na2 pun2-sin siu7 chiu3-chou2 li7-khui Ki-tok ia7 kam-goan7” (Lo5-ma2 9:1~3).
ChaiN2-iuN7 teh bio5-sia2 Po2-lo5 e5 sim-keng2 ah! Lan2 siuN7 i si7 chit8 e5 sim-lai7 put-si5 chhiong-moa2 khoai3-lok8, koh khou2-khng3 pat8-lang5 tioh8 hoaN-hi2 khoai3-lok8 e5 lang5 . Chong2-si7 ti7 chia kong2 i u7 toa7 iu-bun7, thong3-sim bo5-soah, chit-e5 tang7-taN3 mi5-jit8 tak8 si5-khek long2 teh teh i, hou7 i kan-khou2 kau3-kek8, chiu7-si7 ui7-tioh8 i e5 hiaN-ti7, kut-jiok8 e5 chi3-chhin, chiu7 pun2-sin siu7 chiu3-chou2 eng2-oan2 li7-khui Ki-tok ia7 kam-goan7.
Po2-lo5 kap Mou5-se long2 u7 kang7 chit8 iuN7 e5 sim, chiu7-si7 in sit8-chai7 thiaN3 in e5 tong5-pau I2-sek-liat8 lang5 , I chim-chiok kho2-lu7 liau2, chi2-u7 ui7-tioh8 Iu5-thai3 lang5 ki5-to2, eng7 toa7 khui3-lat8, bo5 theng5 ui7-tioh8 in tai7-to2, i e5 sim-lai7 chiah oe7 khin-sang.
Ki3-jian5 u7 chit khoan2 tai7-to2 e5 bou5-iuN7, chiu7-si7 tui3 iu-siong kau3-kek8 e5 sim-sin5 sou2 chhut e5 ki5-to2, chiu7 chai lan2 e5 ki5-to2 m7 chiaN5 ki5-to2, sit8-chai7 thang pi-siong. Goan7 Siong7-te3 pang-chan7 lan2, hou7 lan2 ui7-tioh8 pat8-lang5 the2-thiap hit e5 tang7-taN3, eng7 moa2-moa2 u7 khui3-lat8 e5 tai7-to2 lai5 hok8-sai7 Siong7-te3 .
Ki5-to2 E5 Tiau5-kiann7
Tai7-seng, lan2 tioh8 hah8 ti7 ki5-to2 e5 tiau5-kiaN7, chiu7-si7 lan2 kap Siong7-te3 e5 koan-he7 tioh8 u7 chheng-chho2 , na7 bo5, ki5-to2 bo5 lou7-eng7. Seng3-keng kong2: “Goa2 na7 sim-lai7 chu3-tiong7 choe7-ok, Chu2 tek-khak bo5 beh thiaN.” Lan2 beh ho2-taN2 ki5-to2, tioh8 tu5-khi3 sou2 u7 e5 choe7-ok, li7-khui kiN3-na7 oe7 hou7 Seng3 Sin5 iu-bun7, hou7 I bo5 hoaN-hi2 e5 tai7-chi3. An2-ni, chiah oe7 hah8 ti7 ki5-to2 e5 tiau5-kiaN7, chiah oe7 thang choe3 chit8-e5 thoe3 lang5 ki5-to2 e5 lang5 , u7-hun7 ti7 Ki-tok-tou5 choe3-ko e5 hok8-sai7.
Tai7-to2 E5 I3-gi7
Tai7-to2 chiu7-si7 ui7-tioh8 lan2 ka-ki7 e5 bun7-toe5 kap su-iau3 i2-goa7 e5 tai7-chi3 ki5-to2. Ti7 leng5 e5 lai7-bin7 kap Ia5-sou Ki-tok saN-kap beh hou7 lang5 tit-tioh8 hok-khi3 e5 kang-chok, hou7 lan2 tam-tng pat8-lang5 leng5-hun5 seng-san2 e5 kan-khou2, hou7 Seng3 Sin5 chiau3 Siong7-te3 e5 chi2-i3, thong-ke3 lan2 ki5-to2.
Seng3-keng sou2 ki3-chai3 e5 ki5-to2, toa7 pou7-hun7 long2 si7 ui7-tioh8 pat8-lang5 e5 ki5-to2. Mou5-se kap Po2-lo5 chi2-u7 ui7-tioh8 I2-sek-liat8 lang5 ki5-to2. Chu2 IA5-sou pun2-sin chin han2-tit ui7-tioh8 ka-ki7 e5 su-iau3 ki5-to2. I e5 tang7-taN3 chiu7-si7 hiah-e5 put-si5 oe-khoeh ti7 I sin-piN e5 cheng3-lang5 . Tai7-to2 chiu7-si7 thoe3 pat8-lang5 ki5-kiu5.
Tai7-to2 iau2 u7 chit8-e5 i3-gi7, chiu7-si7 lan2 tioh8 eng7 Ia5-sou e5 sim choe3 sim kap I saN-kap tam-tng I sim-lai7 e5 tang7-taN3, beh chai I e5 ke3-ek8 kap I sou2 beh choe3 e5 kang, ui7-tioh8 chiah-e5 su7 lai5 ki5-to2. Lan2 siong5-siong5 bo5 siuN7-tioh8 chit-hang7 su7, ti3-kau3 lan2 ki5-to2 e5 loe7-iong5 long2-si7 chip8-tiong ti7 lan2 pun2-sin. Lan2 e5 su-iau3 kap i3-ai3 chiam3 lan2 ki5-to2 choe3 iau3-kin2 e5 pou7-hun7. Lan2 tioh8 chhiau-oat8 chit-hang7. Lan2 tioh8 ki5-to2 kau3 ka-ki7 it-chhe3 e5 tai7-chi3 long2 siat-hoat liau2, chiah oe7 thang thoe3 pat8-lang5 ki5-to2. Siong7-te3 ai3 beh chiaN5 e5 su7 si7 sim2-mih8? I tui3 chit-hang7 kang-chok a2-si7 hit-hang7 kang-chok e5 ke3-ek8 chaiN2-iuN7? Lan2 tioh8 chaiN2-iuN7 chiah oe7 ui7-tioh8 Chu2 Ia5-sou e5 li7-ek gau5 hok8-sai7 I koh eng5-kng I e5 mia5? Chiah-e5 long2 si7 lan2 eng-kai tioh8 mng7 e5 bun7-toe5, sou2-i2 lan2 tioh8 ti7 I e5 bin7-cheng5 theng3-hau7, kau3 I chiong sim-lai7 e5 tang7-taN3 tui3 lan2 hian2-beng5, lan2 chiah oe7 the2-thiap Ia5-sou Ki-tok e5 sim, ui7-tioh8 chiah-e5 su7 ki5-to2, hou7 I sou2 beh choe3 e5 kang oe7 oan5-seng5.
An2-ni, lan2 ia7 tioh8 beng5-pek8 Seng3 Sin5 e5 koan5-leng5 kap pang-chan7, in-ui7 chi2-u7 I chai-iaN2 Siong7-te3 e5 sim-i3. Hang5-hok8 I e5 lang5 , I chiu7 chi2-si7, in2-chhoa7, koh chio3 kng in e5 lou7, hou7 in e5 ki5-to2 tek-khak tat8-tioh8 bok8-tek. Lan2 oan5-choan5 sin3-kho3 I, chiong pun2-sin oan5-choan5 kau hou7 I, I chiu7 in2-chhoa7 lan2 chiau3 Siong7-te3 e5 ke3-ek8 kap bok8-tek lai5 ki5-to2. Sou2-i2 kap Chu2 Ia5-sou Ki-tok saN-kap ki5-to2, che hoaN-hi2 kap hok-khi3 si7 joa7-toa7! Ui7-tioh8 lan2 ka-ki7 ki5-to2 sou2 tit e5 khoai3-lok8, kap che oan5-choan5 bo5-kang7.
Te7-it Khun3-lan5 E5 Kang-chok
Tai7-to2 si7 Ki-tok-tou5 choe3-ko e5 hok8-sai7, ia7 si7 te7-it khun3-lan5 e5 kang-chok. Toa7 pou7-hun7 e5 lang5 long2 liah8-choe3 ki5-to2 si7 chin khoai3 choe3 e5 tai7-chi3, long2 bo5 tam7-poh8-a2 khun3-lan5. Che si7 in-ui7 in long2 m7 chai tai7-to2 e5 kang-chok. In e5 ki5-to2 long2-si7 ui7 in pun2-sin, ka-chok8 kap ko3-jin5 e5 li7-ek choe3 tiong-sim, ia7 chi2-u7 chit8-nng7-pai2 bat ui7-tioh8 tim5-lun5 e5 goa7-pang-lang5 ki5-to2. In u7-si5 eng7 gou7 hun, chap8 hun-cheng e5 si5-kan lai5 ki5-to2. Chong2-si7 in long2 m7-bat siuN7, tak8-jit8 tioh8 poah it-teng7 e5 si5-kan lai5 ki5-to2, a2-si7 eng7 kui poaN3-mi5 e5 si5-kan ti7 Siong7-te3 e5 bin7-cheng5 theng3-hau7 kap I kau-poe5. In ki5-to2 e5 seng-oah8, bo5 eng2-kiu2-seng3, in khoaN3 ki5-to2 choe3 bo5 sim2-mih8 iau3-kin2; na7 u7 tai7-chi3 chiu7 khi3 choe3, long2 bo5 teh siuN7 beh ki5-to2. Chit khoan2 lang5 e5 seng-oah8 long2 boe7 eng2-hiong2 tioh8 Sat-tan3 e5 kak-tou7, sou2-i2 in khoaN3 ki5-to2 si7 chin kan2-tan e5 su7.
Chong2-si7 u7-hun7 ti7 tai7-to2 kang-chok e5 Ki-tok-tou5 it-teng7 oe7 tu2-tioh8 bo5 kang7-khoan2 e5 keng-giam7. Sat-tan3 beh chin7 i sou2-u7 e5 khui3-lat8, kap long2-chong2 e5 hoat-tou7 lai5 chou2-tong3, in it-teng7 oe7 sit8-chai7 the2-giam7 tioh8 Sat-tan3 ti7 hian7-tiuN5 teh ti2-tek8. I2-au7 ia7 oe7 sit-chi3, chit8-pai2 koh chit8-pai2, siuN7 beh pang3-sak che tai7-to2 e5 kang-chok. Bok8-koai3 Chu2 Ia5-sou eng7 poaN3-mi5 u7 peng5-iu2 lai5 e5 phi3-ju7 ka3-si7 lan2. Eng7 bo5 boe7 eng7-tit e5 sim-cheng5 pek-chhiat kiu5, che si7 beh hou7 lan2 e5 ki5-to2 seng5-kong te7-it toa7 e5 in-sou3. Lan2 ki5-to2 chit8 e5 si5, na2 chhin-chhiuN7 eng3-un2 iau2-be7 kau3, lan2 chiu7 sit-chi3 bo5 koh ki5-to2. An2-ni chiu7-si7 Sat-tan3 eng7 i te7-it u7 koan5-hau7 e5 bu2-khi3 lai5 tui3-hu3 lan2, pho3-hoai7 lan2 e5 koat-i3, bo5 choe3 tai7-to2 e5 lang5 .
Sou2 u7 e5 hong-hoat long2 sit-pai7, i iau2 beh hou7 lan2 u7 hun7 ti7 choe7-choe7 khoan2 e5 kang-chok. Sat-tan3 leng5-khou2 ai3 lan2 khi3 bo5-eng5 choe3 kang, bo5 ai3 lan2 u7 si5-kan ki5-to2. In-ui7 i chai-iaN2 bo5 ki5-to2 e5 kang-chok it-teng7 bo5 leng5-lek8, koh bo5 hau7-ko2; sou2-i2 i na7 oe7 hou7 lan2 bo5-eng5 kau3 bo5 si5-kan thang ki5-to2, i chiu7 i2-keng tat8 i e5 bok8-tek.
HiaN-ti7 chi2-be7, goa2 beh khng3 li2 thiat-ti2 kam3-chhat li2 e5 seng-oah8, khoaN3 li2 sou2 teh choe3 e5, si7 sit8-chai7 iau3-kin2 e5 su7 mah? Phah-sng3 li2 kan-ta u7-hun7 ti7 kau3-hoe7 tak8-khoan2 e5 oah8-tang7, ti3-kau3 bo5 si5-kan thang ki5-to2. Goa2 beh kiu5 li2, ti7 iau2-be7 siuN-ban7 i2-cheng5, tioh8 chhiau5 hou7 i si3-chiaN3, tu5-khi3 hiah-e5 m7-si7 ki-pun2-tek e5, bian2 ti3-kau3 ka-ki7 siuN bo5-eng5. Chong2-si7 tek-khak tioh8 siat-hoat hou7 li2 u7 si5-kan kap Siong7-te3 kau-poe5, an2-ni, chiu7 li2 ti7 chit8 geh8-jit8 e5 tiong-kan, sou2 oan5-seng5 e5 kang, pi2 chit8 ni5 khah choe7.
“Ki-tok Ia5-sou e5 lou5-pok8, I2-pa-hut, chiu7-si7 lin2 hia e5 lang5 , chheng2-an lin2; i ti7 ki5-to2 e5 tiong-kan siong5 siong5 ui7-tioh8 lin2 chhut-lat8” (Ko-lo5-se 4:12). SiaN2-su7 tioh8 chhut-lat8? Lan2 toa7 pou7-hun7 e5 lang5 ti7 ki5-to2 e5 si5 kan-tan chiong lan2 e5 su-iau3 ka7 Siong7-te3 kong2-beng5, siong-sin3 I beh ka7 lan2 chiaN5, i2-au7 chiu7 m7-bat koh siuN7 chiah-e5 su7. Chong2-si7 I2-pa-hut m7 si7 an2-ni; i chiah si7 chit8-e5 chin-chiaN3 teh tai7-to2 e5 lang5 , in-ui7 i beng5-pek8 tai7-to2 si7 khun3-lan5 e5 kang-chok. Po2-lo5 kong2, I2-pa-hut thoe3 pat8-lang5 ki5-to2 si7 chin chhut-lat8, pek-chhiat tioh8-boa5 teh ki5-to2, a2-si7 kong2, lou2-lek8 teh cheng-chian3. Li2 kiam2 chai-iaN2 ki5-to2 si7 khou2-chian3 mah?
“Ia5-sou khou2-thang3 kau3 kek8, ki5-to2 na2 pek-chhiat; I e5 koaN7 si7 chhin-chhiuN7 toa7 tiam2 huih tih loh8 toe7” (Lou7-ka 22:44). Siong7-te3 e5 KiaN2 bat an2-ni ki5-to2, in-ui7 ki5-to2 si7 I sou2 tioh8 choe3, te7-it khun3-lan5 e5 kang. Tong-jian5 ki5-to2 si7 kap Siong7-te3 kau-poe5, si5-siong5 hou7 lan2 tit-tioh8 hoaN-hi2 khoai3-lok8 kap I e5 chiok-hok; chong2-si7 tu2-tioh8 tui3-tek8, ki5-to2 chiu7 chiaN5-choe3 kau-chian3. Chit khoan2 e5 ki5-to2 tau3-ti2 lan2 jim7-bat joa7-choe7?
Seng3-keng kong2: “Chu2 Ia5-sou khou2-thang3 kau3 kek8”, I khai-si2 ki5-to2 bo5 ku2 chiu7 ki5-to2 na2 pek-chhiat. Chit-e5 kang-chok hiah khun3-lan5, khou2-thang3 hiah toa7, tang7-taN3 hiah tang7, ap-lek8 hiah thang-kiaN, I e5 koaN7 si7 chhin-chhiuN7 toa7-tiam2 huih tih loh8 toe7. Kin2-tiuN kau3 an2-ni; kau-chian3 kau3 hiah nih thang kiaN! An2-ni, lan2 tai7-to2 e5 seng-oah8 sit8-chai7 thai3 khui-khiam3! Lan2 sit8-chai7 bo5 sim2-mih8 chai Siong7-te3 e5 KiaN2 sou2 taN e5 tang7-taN3.
“Koh Seng3 Sin5 ia7 chhin-chhiuN7 an2-ni hu5-chhi5 lan2 e5 nng2-chiaN2; in-ui7 lan2 m7 chai-iaN2 tioh8 chaiN2-iuN7 ki5-to2 chiau3 sou2 eng-kai e5; tok8-tok8 Seng3 Sin5 ka-ki7 eng7 boe7 kong2-chhut e5 thou2-khui3 thoe3 lan2 kiu5” (Lo5-ma2 8:26). Ti7 chia lan2 khoaN3-tioh8 Seng3 Sin5 kap ki5-to2 e5 koan-he7; I ia7 teh ki5-to2, chhin-chhiuN7 Ia5-sou bat ki5-to2. An2-ni, Seng3 Sin5 teh thoe3 lan2 ki5-to2 kau3 sim2-mih8 khoan2? Seng3-keng kong2: “Thou2-khui3 thoe3 lan2 kiu5”. Che si7 beh hou7 lan2 chai, hit-e5 kin2-tiuN kap thong3-khou2. Seng3 Sin5 e5 thou2-khui3 si7 boe7 kong2-chhut e5, in-ui7 ti7 se3-kan bo5 chit8-hang7 oe7 thang oan5-choan5 piau2-tat8 Seng3 Sin5 thoe3 lan2 ki5-to2 pek-chhiat kau3 chaiN2-iuN7, che thou2-khui3 si7 kong2 boe7 chhut e5.
Te7-it U7 Hau7-ko2 E5 Bu2-khi3
Tai7-to2 si7 Ki-tok-tou5 te7-it u7 hau7-ko2 e5 bu2-khi3, bo5 chit8 hang7 oe7 ti2-tng ki5-to2 e5 leng5-lek8; chiu7-si7 sou2-i7 e5 hong-hoat long2 sit-hau7, oa2-kho3 ki5-to2 oe7 oan5-seng5 choe7-choe7 su7. Chong2-si7 ki5-koai3 e5 tai7-chi3, chiu7-si7 chi2-u7 ki5-to2 chiah choe3 oe7 kau3 e5 su7, lan2 hoan2-tng2 eng7 pat8-khoan2 e5 se3-lek8 beh oan5-seng5. Siong7-te3 i2-keng chiong che te7-it u7 hau7-ko2 e5 bu2-khi3 siuN2-su3 lan2, ai3 lan2 gau5 eng7 i. Lan2 na7 khng3 he7 teh m7 eng7, beh eng7 siok8 hiat-khi3 e5 hoat-tou7 choe3 chhiau chu7-jian5 e5 kang, I tek-khak chin sit-bang7.
Bou7-tek8 thau5 chit8-pai2 khi3 Sou-kek-lan5 e5 Ai3-teng-po2 thoan5 to7-li2 e5 si5, ti7 bo5 kui2-jit8 e5 tiong-kan, choan5 siaN5 in-ui7 i e5 to7-li2 u7 chhim-tou7, chiu7 long2 han2 khi2-lai5; m7-na7 an2-ni, Sou-kek-lan5 sou2-u7 e5 siaN5-chhi7 ia7 long2 u7 hun3-heng; bo5-ku2, lang5 chiu7 tui3 choan5-kok che7 he2-chhia lai5 kau3 i teh thoan5 to7-li2 e5 sou2-chai7 hu3 chu7-hoe7, in-ui7 lang5 -lang5 koan-sim teh him-bou7 to7-li2; che su7 chaiN2-iuN7 oe7 an2-ni? Goan5-lai5 chiu7-si7 Siong7-te3 eng3-un2 tui3 ke3-khi3 kui2 na7 geh8-jit8 i2-lai5 chit8 lang5 tak8-jit8 choe7-choe7 pai2 e5 tai7-to2, hou7 cheng3-lang5 hut-jian5-kan chin ti3-i3 siok8-leng5 e5 su7. Kiat-ko2, chin-choe7 lang5 hoan2-hoe2 sin3 Chu2 Ia5-sou. Hit-pai2 ti7 Sou-kek-lan5, Seng3 Sin5 toa7 choe3-kang. TaN kau3 ti7 kin-a2-jit8, ti7 Eng-kok choan5-kok kau3-hoe7 e5 chi2-to7-chia2, a2-si7 ui7-tioh8 Chu2 bat oan5-seng5 toa7-su7 e5 sin3-tou5, toa7 pou7-hun7 long2 si7 ti7 Bou7-tek e5 chu7-hoe7 hoan2-hoe2 tit-kiu3 e5 lang5 . Hit e5 pi3-koat, lang5 -lang5 long2 chai-iaN2 si7 tai7-to2 e5 kiat-ko2.
“Gi7-lang5 e5 ki5-to2, i e5 lek8-liong7 u7 toa7 kong-hau7” (Nga2-kok 5:16). Che si7 Siong7-te3 tui3 tai7-to2 e5 kou2-ke3. Seng3-keng chiu7 eng7 sian-ti I2-li7-a e5 kang-chok choe3 phi3-ju7 lai5 soat-beng5. I chiau3 Siong7-te3 sou2 chi2-teng7 e5 hong-hoat, khi3 choe3 tai7-chi3, che si7 chin ki5-biau7 e5 su7. Goa2 siuN7 i ti7 seng-khu put-si5 u7 toa3 thian-kok e5 so2-si5, i eng7 chit-ki so2-si5 chiong thiN koaiN-bat8, chiu7 bo5 koh loh8-hou7. SaN ni5 poaN3 i2-au7, i koh theh8 hit-ki so2-si5 khui-thiN, hiu7 loh8 toa7-hou7. I gau5 eng7 toa7 leng5-lek8 e5 bu2-khi3------tai7-to2 hou7 tai7-chi3 oe7 chiaN5.
“Tui3 an2-ni Pi2-tek lau5 ti7 kaN-nih8; tok8-tok8 kau3-hoe7 thoe3 i chhiat-chhiat kiu5 Siong7-te3 ” (Su3-tou5 Heng7-toan7 12:5). Pi2-tek hou7 lang5 liah8 khi3 koaiN kaN, che si7 lang5 e5 khui3-lat8. Na7-si7 Seng3-keng koh kong2: “Tok8-tok8 kau3-hoe7 thoe3 i chhiat-chhiat kiu5 Siong7-te3 ”. Chhou-tai7 kau3-hoe7 chai-iaN2 tai7-to2 e5 leng5-lek8, kiat-ko2 Pi2-tek tit-tioh8 chu7-iu5. In-ui7 Siong7-te3 eng3-un2 kau3-hoe7 ki5-kiu5 e5 siaN, chhe thiN-sai3 lai5 kiu3 Pi2-tek chhut-kaN.
SiaN2-su7 lan2 bo5 beh tai7-to2? SiaN2-su7 kin-a2-jit8 e5 kau3-hoe7 bo5 sin3-kho3 tai7-to2 e5 hau7-ko2? Lan2 sou2 sun2-sit 5 hok-khi3 joa7 toa7 ah! Goan7 Siong7-te3 tui3 lan2 kong2-beng5, hou7 lan2 koh to3-tng2 kau3 chhou-tai7 kau3-hoe7 e5 si5-tai7, koh chit8 pai2 the2-giam7 tioh8 chit-e5 toa7 leng5-lek8 e5 bu2-khi3, chai i e5 kong-hau7, hou7 lan2 tui3 tai7-to2 choe3 chhiau chu7-jian5 e5 kang.
Choe3-ko E5 Chui2-chun2.
Tai7-to2 si7 siok8-leng5 keng-giam7 choe3-ko e5 chui2-chun2. U7 chin choe7 sin3-tou5 teh khoa-khau2 in sou2 tit-tioh8 chhiau-oat8 chu7-jian5 e5 the2-giam7, chong2-si7 in bo5 ti3-i3 tai7-to2 e5 su7. U7 lang5 sui-jian5 tit-tioh8 Seng3 Sin5 tek8-piat8 e5 un-su3, chong2-si7 bo5 it-teng7 choe3 tai7-to2 e5 lang5 . Ti7 tai7-to2 e5 si7 sit-pai7 e5 lang5 , chiu7 ti7 tak8 hong-bin7 long2 oe7 sit-pai7. Na7-si7 tui3 tai7-to2 kap Ki-tok kau-poe5, chiu7-si7 tit-tioh8 te7-it toa7 e5 hok-khi3.
Li2 siok8-leng5 e5 theng5-tou7, choat8-tui3 boe7 pi2 tai7-to2 e5 seng-oah8 khah koan5. Ia5-sou Ki-tok chiuN7 thiN che7 ti7 Pe7 Siong7-te3 e5 toa7-peng5, si7 beh ui7-tioh8 I e5 kau3-hoe7 tam-tng tai7-to2 e5 toa7 kang-chok. 1900 goa7 ni5 i2-lai5, I iu5-goan5 an2-ni teh thoe3 lan2 ki5-to2. I khoaN3 tai7-to2 si7 I sou2 tioh8 choe3 te7-it iau3-kin2 e5 kang, sou2-i2 tai7-to2 chiu7-si7 kap I saN-kap che7 ti7 po2-cho7 e5 seng-oah8, si7 leng5-seng3 choe3-ko e5 chui2-chun2. U7-hun7 ti7 tai7-to2 e5 kang-chok, chiu7-si7 toa3 ti7 toe7-chiuN7 teh choe3 Chu2 Ia5-sou ti7 thiN-teng2 sou2 teh choe3 kang7-khoan2 e5 kang. “In-ui7 I tng5-tng5 oah8, lai5 thoe3 in ki5-kiu5” (Hi-pek-lai5 7:25).
HiaN-ti7 chi2-be7, kiam2-chhai2 li2 teh tui-kiu5 tek8-piat8 e5 un-su3, ai3 tit-tioh8 bo5 peng5-siong5 e5 hian2-hian7, chiu7-si7 li2 sou2 ai3, kam2-cheng5-tek e5 toa7 keng-giam7. Kiam2-chhai2 li2 khoaN3-khin hiah-e5 iau2-be7 tit-tioh8 e5 lang5 , li2 liah8-choe3 ti7 Ki-tok-tou5 e5 sin3-giong2 the2-giam7, li2 e5 leng5-seng3 pi2 in khah koan5. Na7-si7 goa2 beh ka7 li2 kong2, choat8-tui3 m7 si7; leng5-seng3 choe3-ko e5 ki3-ho7, chiu7-si7 tai7-to2 e5 seng-oah8. Li2 na7 bo5 kau3 chia, li2 chiu7-si7 iau2 put-chiok, koh chha chin hng7. Bo5-lun7 li2 joa7-nih kiong5-tiau koh khoa-khau2 li2 sou2 tit-tioh8 e5 keng-giam7, a2-si7 tit-tioh8 tek8-piat8 e5 un-su3, li2 na7 m7-chai beh chaiN2-iuN7 thoe3 pat8-lang5 ki5-to2, li2 ui7-tioh8 Chu2 sou2 choe3 e5 kang chiu7 bo5 leng5-lek8, li2 e5 un-su3 ia7 bo5 ke3-tat8. Sou2-i2 tai7-to2 e5 seng-oah8, chiu7-si7 kap Chu2 Ia5-sou saN-kap che7 po2-cho7 e5 seng-oah8, che si7 Siong7-te3 sou2 khoaN3-tang7 e5 kang.
SiaN2-su7 goa2 chiah-nih kiong5-tiau7 chit tiam2? In-ui7 kin-a2-jit8 Sat-tan3 teh eng7 se3-kan e5 tak8-hang7 lai5 thoe3-oaN7 siok8-leng5 e5 su7, hou7 lang5 bo5-eng5 thang tai7-to2. Lan2 tioh8 keng2-seng2, tioh8 hong5-pi7, bian2-tit hou7 i phian3-khi3, lai5 tiong3 tioh8 i e5 khui2-ke3, ti3-kau3 oan5-choan5 boe7-thang kau3 leng5-seng3 choe3-ko e5 chui2-chun2.
Siong7-te3 Toa7 Koan5-leng5 E5 Hong-hoat
Tai7-to2 si7 Siong7-te3 beh chin2-kiu3 leng5-hun5 toa7 koan5-leng5 e5 hong-hoat. Goa2 beh eng7 Te3 Tek-seng (Tiong-kok Loe7-te7-hoe7 e5 chhong3-pan7-chia2, J. Hudson Taylor) e5 hoan2-hoe2 choe3 le7 lai5 kong2. Te3 Tek-seng si7 in-ui7 i e5 lau7-bu2 bo5 sim2-mih8 un-su3 a2-si7 thian-chai5, chong2-si7 i sit8-chai7 bat Siong7-te3 , i ia7 chai-iaN2 ti7 bak8-pang5 ki5-to2 e5 leng5-lek8. E7-bin7 chiu7-si7 Te3 Tek-seng ka-ki7 sou2 sia2 e5:
Tng-si5 goa2 e5 lau7-bu2 chhut-goa7, khi3 ti7 chhit, poeh chap8 li2 goa7 e5 sou2-chai7, goa2 long2 m7-chai i sim-lai7 e5 tai7-chi3. U7 chit8-jit8 goa2 e5 lau7-bu2 chiah8 tiong-tau3 pa2, ti7 e7-poe-si5 tit-tioh8 kam2-tong7 chin ai3 i e5 kiaN2 hoan2-hoe2 tit-kiu3. Kam2-kak tioh8 an2-ni, i chiu7 jip8-khi3 pang5-keng, so2 mng5, thoe3 goa2 ki5-to2, koat-i3 na7 bo5 tit-tioh8 Siong7-te3 e5 eng3-un2, chiu7 bo5 beh li7-khui hia. Goa2 e5 lau7-bu2, chit8-tiam2-cheng koh chit8-tiam2-cheng thoe3 goa2 pek-chhiat ki5-to2 kau3 boe7 thang koh chai3 ki5-to2; kau3 i tit-tioh8 kam2-tong7, tioh8 o-lo2 Siong7-te3 , in-ui7 Seng3 Sin5 u7 chi2-si7 i kong2, tai7-chi3 i2-keng chiaN5 lah------chiu7-si7 i chit e5 kiaN2 u7 hoan2-hoe2. Keng-ke3 nng7 le2-pai3 au7 goa2 e5 lau7-bu2 tng2-lai5 kau3 chhu3, goa2 chiu7 sui5-si5 chiong goa2 i2-keng hoan2-hoe2 sin3 Chu2 e5 ho2 siau-sit beh ka7 i kong2. Goa2 e5 lau7-bu2 chiong goa2 lam2 tiau5 tai7-seng kong2, KiaN2 ah, goa2 chai, li2 sou2 beh ka7 goa2 kong2 e5 ho2 siau-sit, goa2 i2-keng hoaN-hi2 nng7 le2-pai3 ku2 teh theng3-hau7 lah.
HiaN-ti7 chi2-be7, goan7 Siong7-te3 kam2-tong7 lan2 e5 sim! Lan2 e5 chek-jim7 joa7 toa7! Chin2-kiu3 lang5 leng5-hun5 e5 kang joa7-nih ki5-biau7 ah! Kin-a2-jit8 lang5 e5 leng5-hun5 ti7 tak8 sou2-chai7 u7 teh tim5-lun5. Lan2 e5 chhin-lang5 , ka-chok8 iau2 u7 choe7-choe7 bo5 ti7 Chu2 e5 iuN5-tiau5; lan2 bat tui3 in kong2 koh khng3 in tioh8 sin3 Chu2, na7-si7 long2 bo5 kong-hau7. I2-keng ke3 choe7-choe7 ni5, na7 si7 in iau2-be7 tit-kiu3. Goan7 lan2 oe7 taN in leng5-hun5 tit-kiu3 e5 tang7-taN3, hou7 Siong7-te3 bo5 hioh-khun3, kau3 I eng3-in2, kau3 in long2 hoan2-hoe2 tit-kiu3. Lan2 na7 sit8-chai7 u7 jim7-bat Siong7-te3 sou2 hou7 lan2 toa7 koan5-leng5 e5 hong-hoat, lan2 tek-khak tioh8 gau5 eng7 i lai5 tit-tioh8 hau7-ko2. Sou2-u7 e5 hong-hoat long2 oe7 sit-pai7, na7-si7 tai7-to2 chiu7 oe7 tek-seng3 kau3 u7 chhun.
Siong7-te3 Toa7 Koan5-leng5 E5 Kang-chok
Tai7-to2 chiu7-si7 beh hou7 Seng3 Sin5 tui3 teng2-bin7 koan3-ak toa7 koan5-leng5 e5 kang-chok. Na7 bo5 lang5 saN thoe3 ki5-to2, chiu7 m7-bat u7 hun3-heng. Li2 khi3 chha5-kho2 ke3-khi3 toa7 hun3-heng e5 ki3-liok8, chiu7 oe7 chai hit-e5 pi3-koat kap goan5-in chiu7-si7 ki5-to2. Siong7-te3 kam2-tong7 chit8-kun5 e5 sin3-tou5 ti7-chia, ti7-hia, u7-si5 nng7, saN lang5 na7-tiaN7, chong2-si7 in choan5-bu7 ki5-to2, hit-e5 kiat-ko2 chiu7-si7 Seng3 Sin5 toa7-toa7 koan3-ak.
Tng-si5 Bou7-tek8 ti7 Eng-kok e5 kau3-hoe7, chit8-e5 le2-pai3 am3 kang2-to7, u7 toa7 hun3-heng; kui2-na7 pah lang5 hoan2-hoe2 sin3 Chu2 Ia5-sou. Hit-e5 pi3-koat chiu7-si7 u7 chit8-e5 phoa3-piN7 to2 ti7 bin5-chhng5 ku2-ku2 e5 chi2-be7, ti7 chin choe7 ni5 cheng5 tui3 po3-choa2 khoaN3-tioh8 Bi2-kok e5 pou3-to7-ka, Bou7-tek8 sou2 choe3 e5 kang, i chiu7 pek-chhiat khun2-kiu5 Siong7-te3 chhe Bou7-tek8 lai5 kau3 Eng-kok, ti7 i sou2 siok8 e5 kau3-hoe7 kang2-to7 choe3-kang. I tak8-jit8 ki5-to2 bo5-theng5, kau3 tit-tioh8 Siong7-te3 e5 eng3-un2. U7 chit8-e5 le2-pai3-jit8 teng2-pou, i e5 sio2-be7 tui3 kau3-hoe7 tng2-lai5 ka7 i kong2, Cha2-khi2 u7 chit8 e5 kio3-choe3 Bou7-tek8 e5 lang5 ti7 kau3-hoe7 kang2-to7. Chit e5 phoa3-piN7 ku2-ku2 e5 chi2-be7, thiaN-tioh8 chiu7 tit-tioh8 chin toa7 e5 kam2-tong7, jip8-khi3 pang5-keng tiong mng5 koaiN teh, bo5 beh kap lang5 kiN3-bin7, kui e7-pou khun2-kiu5 Siong7-te3 . Kiat-ko2 chiu7-si7 hit-am3 e5 chu7-hoe7, Seng3 Sin5 toa7-toa7 kam2-tong7 hoe7-chiong3, ti7 chu7-hoe7 beh kiat-sok e5 si5 hou7 kui2 na7 pah lang5 tit-kiu3. Che chiu7-si7 Bou7-tek8 ti7 Eng-kok ui2-tai7 kang-chok e5 khai-si2, Siong7-te3 hian2-beng5 I e5 toa7 kang-chok, in-ui7 chit-e5 phoa3-piN7 to2 ti7 bin5-chhng5 ku2-ku2 e5 chi2-be7, u7 pek-chhiat ki5-to2.
Hun3-heng u7 nng7-hang7 bo5 boe7-eng7-tit e5 tiau5-kiaN7. Chit8-e5 chiu7-si7 tioh8 kam2-tong7 lang5 , iau2 chit8-e5 chiu7-si7 tioh8 kam2-tong7 Siong7-te3 . Ki5-to2 kap chin-li2 e5 ka3-si7 u7 bit8-chhiat e5 koan-he7, kiat-ko2 oe7 tit-tioh8 hun3-heng. U7 lang5 chi2-u7 chin jiat8-sim eng7 chin-li2 khou2-khng3 lang5 , bo5 sim2-mih8 ti3-i3 teh ki5-to2; in toa7 jiat8-sim thoan5-to7, ka3 lang5 bat chin-li2, pun Hok-im thoan5-toaN, chong2-si7 chin ki5-koai3, in sou2 tit-tioh8 e5 hau7-ko2 chin chio2. Hit-e5 goan5-in chiu7-si7 in boe7 ki3-tit eng7 iau2-koh chit8-e5 hong-hoat------toa7 u7 kong-hau7 e5 ki5-to2. In hut-liok8 chit8-hang7 su7-sit8, chiu7-si7 chin-li2 pun2-sin na7 bo5 Siong7-te3 e5 Sin5 choe3 kang, chiu7 bo5 kong-hau7, koh si7 tui3 ki5-to2 chiah oe7 tit-tioh8 Siong7-te3 e5 Sin5.
Ki5-to2 Kap Thoan5-to7
“Goan2 beh choan-bun5 ki5-to2 thoan5-to7” (Su3-tou5 Heng7-toan7 6:4). Che si7 goa2 kui2-na7 ni5 lai5 e5 phiau-gu2, ia7-si7 lan2 tioh8 choe3 te7-it li2-siong2 e5 kang-chok; pat8-hang7 long2-si7 te7-ji7 iau3-kin2. Tng-si5 Su3-tou5 ui7-tioh8 Siong7-te3 e5 kok sou2 choe3 oe7 kau3, te7-it toa7 e5 tai7-chi3, chiu7-si7 choan-bun5 ki5-to2 thoan5-to7. Tai7-seng ki5-to2 au7-lai5 chiah thoan5-to7, tui3 chia lan2 thang khoaN3-kiN3 ki5-to2 eng-kai tioh8 ti7 thoan5-to7 e5 tai7-seng.
HiaN-ti7 chi2-be7, goa2 beh khng3 li2, ti7 li2 e5 kang-chok, koh-khah chu3-tiong7 chit-e5 su7. Beh thoan5-to7, na7 bo5 ki5-to2, che si7 choe3 boe7 kau3 e5 su7, chit nng7-hang7 tek-khak tioh8 saN-lian5. KiN3-na7 ti7 thoan5-to7 ai3 u7 khui3-lat8 e5, tek-khak tioh8 kap u7 kong-hau7 e5 ki5-to2 saN phoe3-hap8. Lan2 tioh8 iaN5 Siong7-te3 chiah oe7 khah-iaN5 lang5 . “In-ui7 li2 kap Siong7-te3 kap lang5 tau3 su-iaN5, long2 tit-tioh8 khah-iaN5” (Chhong3-se3-ki3 32:28). Sou2-i2 ti7 che boat8-se3 e5 si5-tai7, tioh8 pi2 i2-cheng5 koh-khah ti3-i3 ti7 tai7-to2 e5 kang-chok, in-ui7 che si7 Ki-tok-tou5 choe3-ko e5 hok8-sai7.
</CL>
<HL>

第17章
基督徒最高E5服侍
基督徒最高e5服侍就是saN替祈禱，che是tak8 e5基督徒long2 tioh8有份e5。Kiam2-chhai2你boe7 hiau2講道理，總是你thang祈禱；替別人祈禱是你e5權利，saN替祈禱oe7成就上帝所交代lan2做第一大e5工。
「Mou5-se to3-tng2到耶和華hia講，Ai--ah，chit e5百姓犯重罪，為ka-ki7做金e5上帝。TaN你若beh赦免in e5罪------」(出埃及記32：31~32)。Mou5-se祈禱到chia e5時停tiap8-a2久，親像teh theng3候上帝e5應答，Hit時i e5心內真憂悶，koh無聽tioh8上帝e5應答，所以i e5心艱苦到極。總是i疼百姓e5心真切，就koh續接祈禱講：「若m7，求你tui3你所寫e5冊，擦去我e5名」。
上帝e5奴僕為tioh8 I e5百姓祈禱到chiah奇妙！Ti7 i心內e5重擔koh是hiah-nih重；i teh替in祈求e5時，i心內e5痛苦是lan2 boe7 thang了解e5，i e5疼實在真深。
Kiam2 bat有人tu2-tioh8 chit款經驗？若kap chit位偉大代禱e5人------Mou5-se，saN比較，lan2 e5 代禱實在無氣力。I2-sek-liat8百姓若oe7得救，i甘願tui3活命冊擦去i e5名，永遠kap上帝隔離。M7-na7 Mou5-se有chit款經驗，ti7新約聖經所記載，Po2-lo5也有chit款e5經驗。Po2-lo5講：「我tiam3-ti7基督講話真實無peh8-chhat8，我e5良心ti7聖神kap我saN-kap做kan證，我有大憂悶，痛心無soah。因為我為tioh8我e5兄弟、我e5骨肉e5至親，就na2本身受咒詛離開基督也甘願」(羅馬9：1~3)。
ChaiN2樣teh描寫Po2-lo5 e5心境ah！Lan2想i是chit8 e5心內不時充滿快樂，koh苦勸別人tioh8歡喜快樂e5人。總是ti7 chia講i有大憂悶，痛心無soah，chit-e5重擔暝日tak8時刻long2 teh teh i，hou7 i艱苦到極，就是為tioh8 i e5兄弟、骨肉e5至親，就本身受咒詛永遠離開基督也甘願。
Po2-lo5 kap Mou5-se long2有kang7 chit8樣e5心，就是in實在疼in e5同胞I2-sek-liat8人，I chim-chiok考慮了，只有為tioh8猶太人祈禱，用大氣力，無停為tioh8 in代禱，i e5心內chiah oe7輕鬆。
既然有chit款代禱e5模樣，就是tui3憂傷到極e5心神所出e5祈禱，就知lan2 e5祈禱m7 chiaN5祈禱，實在thang悲傷。願上帝幫贊lan2，hou7 lan2為tioh8別人體貼hit e5重擔，用滿滿有氣力e5代禱來服侍上帝。
祈禱E5條件
Tai7先，lan2 tioh8合ti7祈禱e5條件，就是lan2 kap上帝e5關係tioh8有清楚，若無，祈禱無lou7用。聖經講：「我若心內注重罪惡，主的確無beh聽。」Lan2 beh好膽祈禱，tioh8除去所有e5罪惡，離開kiN3若oe7 hou7聖神憂悶，hou7 I無歡喜e5 tai7-chi3。An2-ni，chiah oe7合ti7祈禱e5條件，chiah oe7 thang做chit8-e5替人祈禱e5人，有份ti7基督徒最高e5服侍。
代禱E5意義
代禱就是為tioh8 lan2 ka-ki7 e5問題kap需要以外e5 tai7-chi3祈禱。Ti7靈e5內面kap耶穌基督saN-kap beh hou7人得tioh8福氣e5工作，hou7 lan2擔當別人靈魂生產e5艱苦，hou7聖神照上帝e5旨意，通過lan2祈禱。
聖經所記載e5祈禱，大部份long2是為tioh8別人e5祈禱。Mou5-se kap Po2-lo5只有為tioh8 I2-sek-liat8人祈禱。主耶穌本身真罕得為tioh8 ka-ki7 e5需要祈禱。I e5重擔就是 hiah-e5不時oe-khoeh ti7 I身邊e5眾人。代禱就是替別人祈求。
代禱iau2有chit8-e5意義，就是lan2 tioh8用耶穌e5心做心kap I saN-kap擔當I心內e5重擔，beh知I e5計劃kap I所beh做e5工，為tioh8 chiah-e5事來祈禱。Lan2常常無想tioh8 chit項事，致到lan2祈禱e5內容long2是集中ti7 lan2本身。Lan2 e5需要kap意愛佔lan2祈禱最要緊e5部份。Lan2 tioh8超越chit項。Lan2 tioh8祈禱到ka-ki7一切e5 tai7-chi3 long2設法了，chiah oe7 thang替別人祈禱。上帝愛beh chiaN5 e5事是sim2-mih8？I tui3 chit項工作a2是hit項工作e5計劃chaiN2樣？Lan2 tioh8 chaiN2樣chiah oe7為tioh8主耶穌e5利益gau5服侍I koh榮光I e5名？Chiah-e5 long2是lan2應該tioh8問e5問題，所以lan2 tioh8 ti7 I e5面前theng3候，到I將心內e5重擔tui3 lan2顯明，lan2 chiah oe7體貼耶穌基督e5心，為tioh8 chiah-e5事祈禱，hou7 I所beh做e5工oe7完成。
An2-ni，lan2也tioh8明白聖神e5權能kap幫贊，因為只有I知影上帝e5心意。降服I e5人，I就指示、引chhoa7，koh照光in e5路，hou7 in e5祈禱的確達tioh8目的。Lan2完全信靠I，將本身完全交hou7 I，I就引chhoa7 lan2照上帝e5計劃kap目的來祈禱。所以kap主耶穌基督saN-kap祈禱，che歡喜kap福氣是joa7大！為tioh8 lan2 ka-ki7祈禱所得e5快樂，kap che完全無kang7。
第一困難E5工作
代禱是基督徒最高e5服侍，也是第一困難e5工作。大部份e5人long2 liah8做祈禱是真快做e5 tai7-chi3，long2無tam7-poh8-a2困難。Che是因為in long2 m7知代禱e5工作。In e5祈禱long2是為in本身、家族kap個人e5利益做中心，也只有chit8-nng7-pai2 bat為tioh8沉淪e5外邦人祈禱。In有時用gou7分、chap8分鐘e5時間來祈禱。總是in long2 m7-bat想，tak8日tioh8撥一定e5時間來祈禱，a2是用kui半暝e5時間ti7上帝e5面前theng3候kap I交陪。In祈禱e5生活，無永久性，in看祈禱做無sim2-mih8要緊；若有tai7-chi3就去做，long2無teh想beh祈禱。Chit款人e5生活long2 boe7影響tioh8 Sat-tan3 e5角度，所以in看祈禱是真簡單e5事。
總是有份ti7代禱工作e5基督徒一定oe7 tu2-tioh8無kang7款e5經驗。Sat-tan3 beh盡i所有e5氣力，kap long2總e5法度來阻擋，in一定oe7實在體驗tioh8 Sat-tan3 ti7現場teh ti2-tek8。以後也oe7失志，chit8-pai2 koh chit8-pai2，想beh放sak che代禱e5工作。莫怪主耶穌用半暝有朋友來e5譬喻教示lan2。用無boe7用得e5心情迫切求，che是beh hou7 lan2 e5祈禱成功第一大e5因素。Lan2祈禱chit8 e5時，na2親像應允iau2-be7到，lan2就失志無koh祈禱。An2-ni就是Sat-tan3用i第一有權效e5武器來對付lan2，破壞lan2 e5決意，無做代禱e5人。
所有e5方法long2失敗，i iau2 beh hou7 lan2有份ti7 choe7-choe7款e5工作。Sat-tan3寧可愛lan2去無閒做工，無愛lan2有時間祈禱。因為i知影無祈禱e5工作一定無能力，koh無效果；所以i若oe7 hou7 lan2無閒到無時間thang祈禱，i就已經達i e5目的。
兄弟姐妹，我beh勸你徹底監察你e5生活，看你所teh做e5，是實在要緊e5事mah？Phah算你kan-ta有份ti7教會tak8款e5活動，致到無時間thang祈禱。我beh求你，ti7 iau2-be7 siuN慢以前，tioh8 chhiau5 hou7 i si3-chian3，除去hiah-e5 m7是基本的 e5，免致到ka-ki7 siuN無閒。總是的確tioh8設法hou7 你有時間kap上帝交陪，an2-ni，就你ti7 chit8月日e5中間，所完成e5工，比chit8年khah choe7。
「基督耶穌e5奴僕，I2-pa-hut，就是lin2 hia e5人，請安lin2；i ti7祈禱e5中間常常為tioh8 lin2出力」(Ko-lo5-se 4：12)。SiaN2事tioh8出力？Lan2大部份e5人ti7祈禱e5時kan-tan將lan2 e5需要ka7上帝講明，相信I beh ka7 lan2 chiaN5，以後就m7-bat koh想chiah-e5事。總是I2-pa-hut m7是an2-ni；i chiah是chit8-e5真正teh代禱e5人，因為i明白代禱是困難e5工作。Po2-lo5講，I2-pa-hut替別人祈禱是真出力，迫切tioh8磨teh祈禱，a2是講，努力teh征戰。你kiam2知影祈禱是苦戰mah？
「耶穌苦thang3到極，祈禱na2迫切；I e5汗是親像大點血滴落地」(Lou7-ka 22：44)。上帝e5 KiaN2 bat an2-ni祈禱，因為祈禱是I所tioh8做，第一困難e5工。當然祈禱是kap上帝交陪，時常hou7 lan2得tioh8歡喜快樂kap I e5祝福；總是tu2-tioh8對敵，祈禱就chiaN5做交戰。Chit款e5祈禱到底lan2認bat joa7-choe7？
聖經講：「主耶穌苦thang3到極」，I開始祈禱無久就祈禱na2迫切。Chit-e5工作hiah困難，苦thang3 hiah大，重擔hiah重，壓力hiah thang驚，I e5汗是親像大點血滴落地。緊張到an2-ni；交戰到hiah nih thang驚！An2-ni，lan2代禱e5生活實在太虧欠！Lan2實在無sim2-mih8知上帝e5 KiaN2所擔e5重擔。
「Koh聖神也親像an2-ni扶持lan2 e5軟chiaN2；因為lan2 m7知影tioh8 chaiN2樣祈禱照所應該e5；獨獨聖神ka-ki7用boe7講出e5吐氣替lan2求」(羅馬8：26)。Ti7 chia lan2看tioh8聖神kap祈禱e5關係；I也teh祈禱，親像耶穌bat祈禱。An2-ni，聖神teh替lan2祈禱到sim2-mih8款？聖經講：「吐氣替lan2 求」。Che是beh hou7 lan2知，hit-e5緊張kap痛苦。聖神e5吐氣是boe7講出e5，因為ti7世間無chit8項oe7 thang完全表達聖神替lan2祈禱迫切到chaiN2樣，che吐氣是講boe7出e5。
第一有效果E5武器
代禱是基督徒第一有效果e5武器，無chit8項oe7 ti2-tng祈禱e5能力；就是所i7 e5方法long2失效，oa2靠祈禱oe7完成choe7-choe7事。總是奇怪e5 tai7-chi3，就是只有祈禱chiah做oe7到e5事，lan2反tng2用別款e5勢力beh完成。上帝已經將che第一有效果e5武器賞賜lan2，愛lan2 gau5用i。Lan2若khng3 he7 teh m7用，beh用贖hiat去e5法度做超自然e5工，I的確真失望。
Bou7-tek8頭chit8-pai2去蘇格蘭e5愛丁堡傳道理e5時，ti7無幾日e5中間，全城因為i e5道理有深度，就long2喊起來；m7-na7 an2-ni，蘇格蘭所有e5城市也long2有奮興；無久，人就tui3全國坐火車來到i teh傳道理e5所在赴聚會，因為人人關心teh欣慕道理；che事chaiN2樣oe7 an2-ni？原來就是上帝應允tui3過去幾na7月日以來chit8人tak8日choe7-choe7 pai2 e5代禱，hou7眾人忽然間真致意贖靈e5事。結果，真choe7人反悔信主耶穌。Hit-pai2 ti7蘇格蘭，聖神大做工。TaN到ti7今a2日，ti7英國全國教會e5指導者，a2是為tioh8主bat完成大事e5信徒，大部份long2是ti7 Bou7-tek e5聚會反悔得救e5人。Hit e5祕訣，人人long2知影是代禱e5結果。
「義人e5祈禱，i e5力量有大功效」(Nga2-kok 5：16)。Che是上帝對代禱e5估計。聖經就用先知I2-li7-a e5工作做譬喻來說明。I照上帝所指定e5方法，去做tai7-chi3，che是真奇妙e5事。我想i ti7身軀不時有帶天國e5鎖匙，i用chit支鎖匙將天關密，就無koh落雨。SaN年半以後，i koh theh8 hit支鎖匙開天，hiu7落大雨。I gau5用大能力e5武器------代禱hou7 tai7-chi3 oe7 chiaN5。
「Tui3 an2-ni Pi2-tek留ti7監nih8；獨獨教會替i切切求上帝」(使徒行傳12：5)。Pi2-tek hou7人liah8去關監，che是人e5氣力。若是聖經koh講：「獨獨教會替i切切求上帝」。初代教會知影代禱e5能力，結果Pi2-tek得tioh8自由。因為上帝應允教會祈求e5聲，差天使來救Pi2-tek出監。
SiaN2事lan2無beh代禱？SiaN2事今a2日e5教會無信靠代禱e5效果？Lan2所損失e5福氣joa7大ah！願上帝對lan2講明，hou7 lan2 koh to3-tng2到初代教會e5時代，koh chit8 pai2體驗tioh8 chit-e5大能力e5武器，知i e5功效，hou7 lan2 tui3代禱做超自然e5工。
最高E5水準。
代禱是贖靈經驗最高e5水準。有真choe7信徒teh誇口in所得tioh8超越自然e5體驗，總是in無致意代禱e5事。有人雖然得tioh8聖神特別e5恩賜，總是無一定做代禱e5人。Ti7代禱e5是失敗e5人，就ti7 tak8方面long2 oe7失敗。若是tui3代禱kap基督交陪，就是得tioh8第一大e5福氣。
你贖靈e5程度，絕對boe7比代禱e5生活khah koan5。耶穌基督chiuN7天坐ti7 Pe7上帝e5大peng5，是beh為tioh8 I e5教會擔當代禱e5大工作。1900外年以來，I iu5-goan5 an2-ni teh替lan2祈禱。I看代禱是I 所tioh8做第一要緊e5工，所以代禱就是kap I saN-kap坐ti7寶座e5生活，是靈性最高e5水準。有份ti7代禱e5工作，就是toa3 ti7地chiuN7 teh 做主耶穌ti7天頂所teh做kang7款e5工。「因為I長長活，來替in祈求」(Hi-pek-lai5 7：25)。
兄弟姐妹，kiam2-chhai2你teh追求特別e5恩賜，ai3得tioh8無平常e5顯現，就是你所愛，感情的 e5大經驗。Kiam2-chhai2你看輕hiah-e5 iau2-be7得tioh8 e5人，你liah8做ti7基督徒e5信仰體驗，你e5靈性比in khah koan5。若是我beh ka7你講，絕對m7是；靈性最高e5記號，就是代禱e5生活。你若無到chia，你就是iau2不足，koh差真hng7。無論你joa7-nih強調koh誇口你所得tioh8 e5經驗，a2是得tioh8特別e5恩賜，你na7 m7知beh chaiN2樣替別人祈禱，你為tioh8主所做e5工就無能力，你e5恩賜也無價值。所以代禱e5生活，就是kap主耶穌saN-kap坐寶座e5生活，che是上帝所看重e5工。
SiaN2事我chiah-nih強調chit點？因為今a2日Sat-tan3 teh用世間e5 tak8項來替換贖靈e5事，hou7人無閒thang代禱。Lan2 tioh8警省，tioh8防備，免得hou7 i騙去，來中tioh8 i e5詭計，致到完全boe7-thang到靈性最高e5水準。
上帝大權能E5方法
代禱是上帝beh拯救靈魂大權能e5方法。我beh用Te3 Tek-seng (中國Loe7-te7會e5創辦者，J. Hudson Taylor) e5反悔做例來講。Te3 Tek-seng是因為i e5老母無sim2-mih8恩賜a2是天才，總是i實在bat上帝，i也知影ti7墨房祈禱e5能力。下面就是Te3 Tek-seng ka-ki7所寫e5：
Tng時我e5老母出外，去ti7 chhit，poeh chap8哩外e5所在，我long2 m7知i心內e5 tai7-chi3。有chit8日我e5老母chiah8中tau3飽，ti7 e7-poe時得tioh8感動真愛i e5 kiaN2反悔得救。感覺tioh8 an2-ni，i就入去房間，鎖門，替我祈禱，決意若無得tioh8上帝e5應允，就無beh離開hia。我e5老母，chit8點鐘koh chit8點鐘替我迫切祈禱到boe7 thang koh再祈禱；到i得tioh8感動，tioh8 o-lo2上帝，因為聖神有指示i講，tai7-chi3已經chiaN5 lah------就是i chit e5 kiaN2有反悔。經過nng7禮拜後我e5老母tng2來到厝，我就隨時將我已經反悔信主e5好消息beh ka7 i講。我e5老母將我lam2 tiau5 tai7先講，KiaN2 ah，我知，你所beh ka7我講e5好消息，我已經歡喜nng7禮拜久teh theng3候lah。
兄弟姐妹，願上帝感動lan2 e5心！Lan2 e5責任joa7大！拯救人靈魂e5工joa7-nih奇妙ah！今a2日人e5靈魂ti7 tak8所在有teh沉淪。Lan2 e5親人、家族iau2有choe7-choe7無ti7主e5羊tiau5；lan2 bat對in講koh勸in tioh8信主，若是long2無功效。已經過choe7-choe7年，若是in iau2-be7得救。願lan2 oe7擔in靈魂得救e5重擔，hou7上帝無hioh-khun3，到I應允，到in long2反悔得救。Lan2若實在有認bat上帝所hou7 lan2大權能e5方法，lan2 的確tioh8 gau5用i來得tioh8效果。所有e5方法long2 oe7失敗，若是代禱就oe7得seng3 到有chhun。
上帝大權能E5工作
代禱就是beh hou7聖神tui3頂面灌ak大權能e5工作。若無人saN替祈禱，就m7-bat有奮興。你去查考過去大奮興e5記錄，就oe7知hit-e5祕訣kap原因就是祈禱。上帝感動chit8群e5信徒ti7-chia、ti7-hia，有時nng7、saN人na7-tiaN7，總是in全務祈禱，hit-e5結果就是聖神大大灌ak。
Tng時Bou7-tek8 ti7英國e5教會，chit8-e5禮拜暗講道，有大奮興；幾na7百人反悔信主耶穌。Hit-e5祕訣就是有chit8-e5 phoa3病倒ti7眠床久久e5姐妹，ti7真choe7年前tui3報紙看tioh8 Bi2-kok e5佈道家、Bou7-tek8所做e5工，i就迫切懇求上帝差Bou7-tek8來到英國，ti7 i所屬e5教會講道做工。I tak8日祈禱無停，到得tioh8上帝e5應允。有chit8-e5禮拜日頂pou，i e5小妹tui3教會tng2來ka7 i講，早起有chit8 e5叫做Bou7-tek8 e5人ti7教會講道。Chit e5 phoa3病久久e5姐妹，看tioh8就得tioh8真大e5感動，入去房間中門關teh，無beh kap人見面，kui e7-pou懇求上帝。結果就是hit暗e5聚會，聖神大大感動會眾，ti7聚會beh結束e5時hou7幾na7百人得救。Che就是Bou7-tek8 ti7英國偉大工作e5開始，上帝顯明I e5大工作，因為chit-e5 phoa3病to2 ti7眠床久久e5姐妹，有迫切祈禱。
奮興有nng7項無boe7用得e5條件。Chit8-e5就是 tioh8感動人，iau2 chit8-e5就是tioh8感動上帝。祈禱kap真理e5教示有密切e5關係，結果oe7得tioh8奮興。有人只有真熱心用真理苦勸人，無sim2-mih8致意teh祈禱；in大熱心傳道，教人bat真理、分福音傳單，總是真奇怪，in所得tioh8 e5效果真少。Hit-e5原因就是in boe7記得用iau2-koh chit8-e5方法------大有功效e5祈禱。In忽略chit8項事實，就是真理本身若無上帝e5神做工，就無功效，koh是tui3祈禱chiah oe7得tioh8上帝e5神。
祈禱Kap傳道
「Goan2 beh 專門祈禱傳道」(使徒行傳6：4)。Che是我幾na7年來e5標語，也是lan2 tioh8做第一理想e5工作；別項long2是第ji7要緊。Tng時使徒為tioh8 上帝e5國所做oe7到，第一大e5 tai7-chi3，就是專門祈禱傳道。Tai7先祈禱後來chiah傳道，tui3 chia lan2 thang看見祈禱應該tioh8 ti7傳道e5 tai7先。
兄弟姐妹，我beh勸你，ti7你e5工作，koh-khah注重chit-e5事。Beh傳道，若無祈禱，che是做boe7到e5事，chit nng7項的確tioh8 saN年。KiN3若ti7傳道愛有氣力e5，的確tioh8 kap有功效e5祈禱saN配合。Lan2 tioh8贏上帝chiah oe7 khah贏人。「因為你kap上帝kap人鬥輸贏，long2得tioh8 khah贏」(創世紀32：28)。所以ti7 che末世e5時代，tioh8比以前koh-khah致意ti7代禱e5工作，因為che是基督徒最高e5服侍。
</HL>