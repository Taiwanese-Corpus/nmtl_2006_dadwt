<CL>
Tiok8-ka Bun5-ji7 Pou3-to7-hoe7 Chhut-pan2
Te7 1 Chiunn
Sinn-jit8 E5 Ki5-to2
1922 ni5 11 geh8 8 jit8, si7 goa2 38 he3 e5 siN-jit8, goa2 ki5-to2 kong2: Chu2 ah, kiu5 li2 hou7 goa2 chiaN5-choe3 hah8 Li2 sim-i3 e5 lang5 . Ti7 hit-si5 Siong7-te3 khui goa2 e5 bak8-chiu, hou7 goa2 khoaN3-kiN3 kau3-taN goa2 sou2 teh choe3 e5 kang, sou2 khoaN3 choe3 iau3-kin2 e5 su7, sou2 liah8 choe3 chhu3-bi7 e5 tai7-chi3, peng3 m7-si7 te7-it tiong7-iau3. Tui3 Siong7-te3 lai5 khoaN3, siok8-leng5 e5 seng-oah8 chiah si7 te7-it iau3-kin2.
Chu2 an2-ni hou7 goa2 khoaN3-kiN3 cheng5 sou2 be7 bat khoaN3-tioh8 e5 su7. Goan5-lai5 goa2 liah8 ka-ki7 sou2 sia2 e5 chheh, sou2 kong2 e5 to7-li2, i2-kip8 ki5-thaN sou2 choe3 e5 kang kap sou2 seng5-chiu7 e5 su7 choe3 tek-i3. Na7-si7 Siong7-te3 hian7-chai7 hou7 goa2 beng5-pek8, u7 pi2 chiah-e5 koh-khah iau3-kin2 e5 su7, ia7 si7 Siong7-te3 khah khoaN3-tang7--e5, chiu7-si7 ti7 seng-oah8 siong7, goa2 sou2 chun5 e5 liam7-thau5, sim-lai7 e5 seng3-kiat i2-kip8 kiaN5 kong-gi7 chiah-e5 su7. OaN7 oe7 lai5 kong2, goa2 tioh8 tui3 Seng3 Sin5 lai5 kai2-pian3, ti7 seng-oah8 siong7 u7 hian2-chhut Ki-tok e5 khoan2-sit.
Koh-khah chhin-kun7 Siong7-te3 , kap I tang5-kiaN5 kau3 lou7-be2. Chit ku3 oe7 khah chhim e5 i3-gi7, ti7 hit-si5 goa2 chiah beng5-pek8. Goa2 e5 sim chhiat-chhiat him-bou7 ai3 tit-tioh8 chit khoan2 po2-poe3 e5 keng-giam7. Ui2-tai7 e5 su3-tou5 Po2-lo5 bat ki5-to2 kong2, “Hou7 goa2 bat I,” koh kong2, “Ki-tok tiam3 ti7 lin2,” “Ki-tok tiam3 ti7 goa2 teh oah8.” Ki3-jian5 Na2-a kap Siong7-te3 saN-kap kiaN5; I2-lok8 ia7 kap Siong7-te3 saN-kap kiaN5, goa2 kiam2 choe3 boe7 kau3 mah? Tui3 Siong7-te3 e5 bak8-chiu lai5 khoaN3, goa2 pun2-sin kiam2 bo5 pi2 goa2 e5 kang-chok i2-kip8 goa2 sou2-u7--e5 khah po2-kui3 mah? Siong7-te3 m7-na7 ai3 goa2 e5 hok8-sai7 na7-tiaN7, I koh-khah ai3 e5, si7 teh hok8-sai7 I e5 goa2 chit e5 lang5 .
Tng goa2 khun2-kiu5 ai3 beh chiaN5-choe3 hah8 I sim-i3 e5 lang5 liau2-au7, Siong7-te3 chiu7 in2-chhoa7 goa2 ki5-to2 kong2: Chu2 ah, goa2 beh chiong goa2 e5 chhiu2 hian3 hou7 Li2. goan7 goa2 e5 chhiu2 bo5 koh bong Li2 sou2 bo5 ai3 e5 mih8, a2-si7 khi3 choe3 bo5 eng5-kng Li2 e5 su7. Chu2 ah, goa2 beh chiong goa2 e5 kha hian3 hou7 Li2. Kiu5 Li2 po2-siu2 goa2 e5 kha bo5 kiaN5 kau3 khoaN3 Li2 boe7 tioh8 e5 sou2-chai7. Chu2 ah, goan7 goa2 e5 bak8-chiu ia7 long2 bo5 khoaN3 kiN3-na7 oe7 hou7 Seng3 Sin5 iu-bun7 e5 mih8. goan7 goa2 e5 hi-khang bo5 thiaN-tioh8 tui3 Li2 u7 bo5 keng3-khian5 e5 su7. Goan7 goa2 e5 chhui3 bo5 kong2 chhut Li2 sou2 m7-ai3 thiaN e5 oe7. Goan7 goa2 e5 thau5-nau2 bo5 khi3 siuN7 kiN3-na7 oe7 hou7 Li2 e5 Seng3 Sin5 kan-khou2 e5 su7. Koh goan7 Chu2 e5 thiaN3, Chu2 e5 kam2-cheng5 chhiong-moa2 goa2 e5 sim-lai7.
Ki5-to2 liau2-au7, goa2 liam5-piN chai-iaN2 Siong7-te3 ai3 goa2 choan-sim kui-ng3 I. Sui-jian5 ti7 se3-kan, boe7 thang bo5 chhin-lang5 , peng5-iu2, ka-teng5, kim-chiN5 kap su7-giap8, na7-si7 Ki-tok si7 te7-it tiong7-iau3. Bo5-lun7 jit8--si5, bo5-lun7 mi5--si5, tak8 si5-khek goa2 tioh8 choan-sim giong2-bong7 I, sun7-hok8 I choe3 goa2 e5 Chu2, choe3 goa2 e5 Ong5, tok8-tok8 I si7 goa2 e5 thau5. Che si7 goa2 tui3 I eng-kai u7 e5 thai3-tou7. Chi2-u7 an2-ni, chiah oe7 tit-tioh8 I e5 su3-hok kap tiong7-iong7. Chi2-u7 an2-ni goa2 chiah oe7 thang boan2-chiok I e5 sim. Ti7 Siong7-te3 kap goa2 e5 tiong-kan, choat8-tui3 boe7 thang iong5-un2 u7 sim2-mih8 lai5 chou2-gai7. Chhin-chhiuN7 tiong7-hu kap hu7-jin5-lang5 e5 koan-he7, tiong7-hu si7 hu7-jin5-lang5 e5 thau5, tioh8 thiaN3-sioh hu7-jin5-lang5 , hu7-jin5-lang5 ai3 te7-it thiaN ka-ki7 e5 tiong7-hu. Chhin-chhiuN7 an2-ni, Chu2 ti7 goa2 e5 sim-lai7 choe3 thau5, koh goa2 tioh8 te7-it thiaN3 I. Tiong7-hu a2-si7 hu7-jin5-lang5 na7 bo5 tiong-sit8, che hun-in chiu7 bo5 heng7-hok. Chhin-chhiuN7 an2-ni, chi2-u7 goa2 choan-sim chit8-i3 ng3 Siong7-te3 , goa2 kap I e5 kau-poe5 chiah oe7 oan5-boan2. Ui7-tioh8 an2-ni, I ai3 goa2 put-si5 kap I saN kiat-lian5.
Chu2 ti7 hit jit8 iau-kiu5 goa2 e5, kin-a2-jit8 ia7 si7 an2-ni teh iau-kiu5 tai7-ke. I u7 iau-kiu5 e5 koan5-li7, lan2 kiam2 thang ku7-choat8 I mah? Ti7 se3-kan, I i2-goa7 kiam2 iau2 u7 sim2-mih8 oe7 kham-tit hou7 lan2 choan-sim chit8-i3 khi3 thiaN3 i mah? Ki3-jian5 si7 an2-ni, siaN2-su7 lan2 iau2-ku2 bo5 teh thiaN I e5 iau-kiu5? Siong7-te3 i2-goa7 lan2 kiam2 eo7 thang koh chhe7 tioh8 chin-chiaN3 e5 hoaN-hi2 khoai3-lok8? But8-chit kiam2 oe7 hou7 lan2 tit-tioh8 heng7-hok kap boan2-chiok? “In-ui7 lang5 e5 oah8-mia7 put-chai7 i sou2 chek-chu7 e5 hong-seng7.” (Lou7-ka 12:15). Siong7-te3 ui7-tioh8 I pun2-sin chhong3-cho7 lan2, ai3 lan2 si5-siong5 kap I kau-poe5, kap I tang5-kiaN5. Ti7 chit e5 sia5-phiah heng5-gek8 e5 se3-tai7------lang5 chiong hun-piat8 choe3 seng3 e5 siok8-leng5 seng-oah8 khoaN3 choe3 bo5 li7-ek, chiong Sat-tan3 choe3 sin5-beng5 lai5 hok8-sai7, hoan2-tng2 chiong lan2 e5 Chu2 teng3 sip8-ji7-ke3------ti7 chit khoan2 e5 se3-kai3, Siong7-te3 ai3 lan2 oh8 seng3-tou5 e5 bou5-iuN7 khoaN3 ka-ki7 choe3 kia3-kha e5 lang5 -kheh, kap I saN-kap kiaN5. che si7 Siong7-te3 tui3 lan2 sou2 tiaN7-tioh8 e5 ke3-ek8 kap chi2-i3. Lan2 kiam2 thang hou7 I sit-bang7 mah? Kiam2 thang in-ui7 lan2 e5 siok8-hoa3 ti3-kau3 hou7 I iu-siong?
Siong7-te3 ai3 lan2 pah-hun e5 chit8-pah siok8 ti7 I, m7-si7 pah-hun e5 kau2-chap8; sui-jian5 u7 chin-choe7 jiok8-the2 e5 su7 si7 cheng3-tong--e5, chong2-si7 lan2 tioh8 kiu5 Siong7-te3 hou7 lan2 tui3 but8-chit, se3-kai3, ka-teng5, chhin-iu2, chiah-e5 tiong-kan hun-piat8 chhut-lai5, hou7 lan2 oe7 thang choan-sim chit8-i3 kui-ng3 I. Siat-su2 lan2 e5 chit-bu7 su-iau3 lan2 tng5 si5-kan li7-khui sou2 thiaN3 e5 lang5 lai5 hok8-sai7 Chu2, lan2 kiam2 choe3 boe7 kau3? Lan2 kiam2 kheng2 oa2-kho3 I e5 un-tian2, khoaN3 bo5 se3-kai3 kap jiok8-the2 lai5 tit-tioh8  Chu2 Ia5-sou? Tui3 Seng3 Sin5 khia7-khi2 ti7 lan2 e5 lai7-bin7, lan2 chiu7 oe7 thang oan5-choan5 ui7 I lai5 oah8, koh tui3 sim-toe2 o-lo2 kong2, Chu2 Ia5-sou sit8-chai7 hou7 goa2 tit-tioh8 boan2-chiok! Che chiu7-si7 I sou2 ka3-si7 goa2 e5, ia7 chiu7-si7 goa2 sou2 kong2, oan5-choan5 siok8 ti7 Siong7-te3 , oan5-choan5 ui7 Chu2 Ia5-sou Ki-tok, pah-hun e5 chit8-pah siok8 ti7 I e5 sit8-chai7 i3-gi7. An2-ni lan2 chiu7 oe7 chiaN5-choe3 chit8 e5 hah8 Chu2 sim-i3 e5 lang5 .
Hah8 Siong7-te3 sim-i3 e5 lang5 , hoan7-su7 liah8 Siong7-te3 choe3 te7-it, si5-khek kap I tang5-kiaN5, bo5 choe3 I sou2 bo5 hoaN-hi2 e5 su7, bo5 hou7 I iu-bun7, ti7 I e5 bin7-cheng5 kiaN5 kong-gi7, u7 seng3-kiat e5 seng-oah8, choan-sim kui-ng3 I, chin7-sim, chin7-seng3, chin7-i3, chin7-lat8 khi3 thiaN3 I.
Tai7-pit8 si7 hah8 Siong7-te3 sim-i3 e5 lang5 . Ti7 i hoan7-choe7 liau2-au7, iau2-ku2 oe7 thang chiaN5-choe3 hah8 Siong7-te3 sim-i3 e5 lang5 , li2 goa2 kiam2 boe7 mah? “Tan7-i2-li2 lip8-chi3 bo5 beh......phah la5-sam5 ka-ki7.” (Tan7-i2-li2 1:8). Lan2 ia7 tioh8 an2-ni lip8-chi3, Siong7-te3 chiu7 siuN2-su3 lan2 khui3-lat8, chiaN5-choe3 hah8 I sim-i3 e5 lang5 .
Lan2 tioh8 an2-ni chiah oe7 chhin-chhiuN7 Ki-tok e5 khoan2-sit, che ia7-si7 Siong7-te3 tui3 lan2 choe3 toa7 e5 ng3-bang7, chiu7-si7 ai3 lan2 chhin-chhiuN7 I e5 KiaN2, u7 I e5 KiaN2 e5 heng5-chong7. Sui-jian5 choe3 10 ni5 ku2 e5 Ki-tok-tou5, ia7 bo5 pi2 khi2-chhou hoan2-hoe2 e5 si5 koh-khah chhin-chhiuN7 Ki-tok, che sit8-chai7 si7 thang pi-siong e5 su7. U7 lang5 tit-kiu3 chiah 6 geh8 jit8, chiu7 pi2 sin3 Chu2 6 ni5 e5 Ki-tok-tou5 koh-khah chhin-chhiuN7 Ki-tok. Chi2-u7 hiah e5 siong5-siong5 ti7 Ki-tok bin7-cheng5 kap I kau-poe5 e5 lang5 chiah oe7 chhin-chhiuN7 Ki-tok, ia7 chi2-u7 hiah e5 choan-sim chit8-i3 ng3 Chu2 e5 lang5 , chiah oe7 chin-chiaN3 bat I.
Beh tit-tioh8 Chu2 choe3-ho2 e5 hok-khi3, chiu7 tioh8 chiong ka-ki7 choe3-ho2--e5 hian3 hou7 I. Beh chiaN5-choe3 hah8 I sim-i3 e5 lang5 , tioh8 eng7 choan-it e5 sim kui-ng3 I. Lan2 na7 ai3 beh tit-tioh8 I, chiu7 tioh8 hang5-hok8 I; na7 beh ui7-tioh8 I lai5 oah8, tioh8 kheng2 ui7 I si2. Ai3 beh tit-tioh8 I, chiu7 tioh8 chiong ka-ki7 long2 kau hou7 I.
Chit khoan2 e5 seng-oah8 si7 joa7-nih tiN-bit8! Kap I kau-poe5 si7 ho5-teng2 e5 khoai3-lok8! Che long2 m7-si7 toe7-bin7-chiuN7 e5 mih8-kiaN7 sou2 oe7 thang pi2-pheng7 e5. “I si7 soaN-kok tiong e5 pek-hap8-hoe,” “I si7 thiN-kng-cha2 e5 khe2-beng5-chhiN,” “I si7 Sa-lun5 e5 mui5-kui3-hoe.” “I si7 ban7-lang5 -tiong e5 te7-it--e5.” “I oan5-choan5 thang thiaN3.” Chhin-ai3 e5 hiaN-ti7 chi2-be7, lang5 khoaN3 choe3 thang oa2-kho3--e5, ki5-sit8 boe7 kho3 tit. Li2 e5 chhin-lang5 oe7 hou7 li2 sit-bang7; kim-chiN5 oe7 chiaN5-choe3 li2 e5 tang7-taN3; mia5-siaN oe7 in2-khi2 li2 e5 hoan5-lo2. Chi2-u7 Chu2 oe7 boan2-chiok lan2 e5 sim-sin5, Siong7-te3 boe7 hou7 lan2 sit-bang7. Kap I tang5-kiaN5 si7 te7-it tiN-bit8 e5 su7. Na7 ti7 I kap lan2 e5 tiong-kan long2 bo5 tam7-poh8 e5 chou2-gai7, bo5 choe7-ok e5 ou-hun5 jia-chah8 I eng5-kng e5 bin7------che sit8-chai7 si7 thian-tong5!
Chu2 ah! Kiu5 Li2 hou7 goa2 chiaN5-choe3 chit8-e5 hah8 Li2 sim-i3 e5 lang5 . Ng3-bang7 lan2 long2 oe7 an2-ni ki5-to2, ia7 an2-ni koat-sim, koh-khah tioh8 chiau3 an2-ni khi3 seng-oah8.
</CL>
<HL>

Tiok8-ka文字佈道會出版
第1章
生日E5祈禱
1922年11月8日，是我38歲e5生日，我祈禱講：主ah，求你hou7我chiaN5做合你心意e5人。Ti7 hit時上帝開我e5目chiu ，hou7我看見到taN我所teh做e5工，所看最要緊e5事，所liah8最趣味e5 tai7-chi3，並m7是第一重要。Tui3上帝來看，贖靈e5生活chiah是第一要緊。
主an2-ni hou7我看見前所be7 bat看tioh8 e5事。原來我liah8 ka-ki7所寫e5冊，所講e5道理，以及其他所做e5工kap所成就e5事最得意。若是上帝現在hou7我明白，有比chiah-e5 koh-khah要緊e5事，ia7是上帝khah看重--e5，就是 ti7生活上，我所存e5念頭，心內e5聖潔以及行公義chiah-e5事。換話來講，我tioh8 tui3聖神來改變，ti7生活上有顯出基督e5款式。
Koh-khah親近上帝，kap I同行到lou7尾。Chit句話khah深e5意義，ti7 hit時我chiah明白。我e5心切切欣慕ai3得tioh8 chit款寶貝e5經驗。偉大e5使徒Po2-lo5 bat祈禱講，「Hou7我bat I，」koh講，「基督tiam3 ti7 lin2，」「基督tiam3 ti7我teh活。」既然Na2-a kap上帝saN-kap行；I2-lok8也kap上帝saN-kap行，我kiam2做boe7到mah？Tui3上帝e5目chiu 來看，我本身kiam2無比我e5工作以及我所有--e5 khah寶貴mah？上帝m7-na7愛我e5服侍na7-tiaN7，I koh-khah愛e5，是teh服侍I e5我chit e5人。
Tng我懇求愛beh chiaN5做合I心意e5人了後，上帝就引chhoa7我祈禱講：主ah，我beh將我e5手獻hou7你。願我e5手無koh摸你所無愛e5 mih8，a2是去做無榮光你e5事。主ah，我beh將我e5 kha獻hou7你。求你保守我e5 kha無行到看你boe7 tioh8 e5所在。主ah，願我e5目chiu也long2無看kiN3若oe7 hou7聖神憂悶e5 mih8。願我e5虛空無聽tioh8對你有無敬虔e5事。願我e5嘴無講出你所m7愛聽e5話。願我e5頭腦無去想kiN3若oe7 hou7 你e5聖神艱苦e5事。Koh願主e5疼、主e5感情充滿我e5心內。
祈禱了後，我liam5-piN知影上帝愛我專心歸ng3 I。雖然ti7世間，boe7 thang無親人、朋友、家庭、金錢kap事業，若是基督是第一重要。無論日--時，無論暝--時，tak8時刻我tioh8專心仰望I，順服I做我e5主，做我e5王，獨獨I是我e5頭。Che是我對I應該有e5態度。只有an2-ni，chiah oe7得tioh8 I e5賜福kap重用。只有an2-ni我chiah oe7 thang滿足I e5心。Ti7上帝kap我e5中間，絕對boe7 thang容允有sim2-mih8來阻礙。親像丈夫kap婦jin5人e5關係，丈夫是婦jin5人e5頭，tioh8疼惜婦jin5人，婦jin5人ai3第一聽ka-ki7 e5丈夫。親像an2-ni，主ti7我e5心內做頭，koh我tioh8第一疼I。丈夫a2是婦jin5人若無忠實，che婚姻就無幸福。親像an2-ni，只有我專心chit8意ng3上帝，我kap I e5交陪chiah oe7圓滿。為tioh8 an2-ni，I愛我不時kap I saN結連。
主ti7 hit日要求我e5，今a2日也是an2-ni teh要求大家。I有要求e5權利，lan2 kiam2 thang拒絕I mah？Ti7世間，I以外kiam2 iau2有sim2-mih8 oe7堪得hou7 lan2專心chit8意去疼i mah？既然是an2-ni，siaN2事lan2 iau2-ku2無teh聽I e5要求？上帝以外lan2 kiam2 eo7 thang koh chhe7 tioh8真正e5歡喜快樂？物質kiam2 oe7 hou7 lan2得tioh8幸福kap滿足？「因為人e5活命不在i所chek-chu7 e5豐盛。」(Lou7-ka 12：15)。上帝為tioh8 I 本身創造lan2，愛lan2時常kap I交陪，kap I同行。Ti7 chit e5邪phiah行逆e5世代------人將分別做seng3 e5贖靈生活看做無利益，將Sat-tan3做神明來服侍，反tng2將lan2 e5主釘十字架------ti7 chit款e5世界，上帝愛lan2學聖徒e5模樣看ka-ki7最kia3-kha e5人客，kap I saN-kap行。Che是上帝對lan2所tiaN7-tioh8 e5計劃kap旨意。Lan2 kiam2 thang hou7 I失望mah？Kiam2 thang因為lan2 e5俗化致到hou7 I憂傷？
上帝愛lan2百分e5 chit8百屬ti7 I，m7是百分e5 kau2-chap8；雖然有真choe7肉體e5事是正當--e5，總是lan2 tioh8求上帝hou7 lan2 tui3 物質，世界，家庭，chhin-iu2，chiah-e5 中間分別出來，hou7 lan2 oe7 thang專心chit8意歸ng3 I。設使lan2 e5職務需要lan2長時間離開所疼e5人來服侍主，lan2 kiam2做boe7到？Lan2 kiam2肯oa2靠I e5恩典，看無世界kap肉體來得tioh8主耶穌？Tui3聖神khia7起ti7 lan2 e5內面，lan2就oe7 thang完全為I來活，koh tui3心底o-lo2講，主耶穌實在hou7我得tioh8滿足！Che就是I所教示我e5，也就是我所講，完全屬ti7上帝，完全為主耶穌基督，百分e5 chit8百屬ti7 I e5實在意義。An2-ni lan2就oe7 chiaN5做chit8 e5合主心意e5人。
合上帝心意e5人，hoan7事liah8上帝做第一，時刻kap I同行，無做I所無歡喜e5事，無hou7 I憂悶，ti7 I e5面前行公義，有聖潔e5生活，專心歸ng3 I，盡心、盡性、盡意、盡力去疼I。
Tai7-pit8是合上帝心意e5人。Ti7 i犯罪了後，iau2-ku2 oe7 thang chiaN5做合上帝心意e5人，你我kiam2 boe7 mah？「Tan7-i2-li2立志無beh…phah la5-sam5 ka-ki7。」(Tan7-i2-li2 1：8)。Lan2也tioh8 an2-ni立志，上帝就賞賜lan2氣力，chiaN5做合I心意e5人。
Lan2 tioh8 an2-ni chiah oe7親像基督e5款式，che也是上帝對lan2最大e5 ng3望，就是愛lan2親像I e5 KiaN2，有I e5 KiaN2 e5形狀。雖然做10年久e5基督徒，也無比起初反悔e5時koh-khah親像基督，che實在是thang悲傷e5事。有人得救chiah 6月日，就比信主6年e5基督徒koh-khah親像基督。只有hiah e5常常ti7基督面前kap I交陪e5人chiah oe7親像基督，也只有hiah e5專心chit8意ng3主e5人，chiah oe7真正bat I。
Beh得tioh8主最好e5福氣，就tioh8將ka-ki7最好--e5獻hou7 I。Beh chiaN5做合I心意e5人，tioh8用專一e5心歸ng3 I。Lan2若愛beh得tioh8 I，就tioh8降服I；若beh為tioh8 I來活，tioh8肯為I死。愛beh得tioh8 I，就tioh8將ka-ki7 long2交hkuou7 I。
Chit款e5生活是joa7-nih甜蜜！Kap I交陪是何等e5快樂！Che long2 m7是地面chiuN7 e5 mih8件所oe7 thang比pheng7 e5。「I是山谷中e5百合花，」「I是天光早e5啟明星，」「I是沙崙e5玫瑰花。」「I是萬人中e5第一--e5。」「I完全thang疼。」親愛e5兄弟姐妹，人看做thang oa2靠--e5，其實boe7靠得。你e5親人oe7 hou7你失望；金錢oe7 chiaN5做你e5重擔；名聲oe7引起你e5煩惱。只有主oe7滿足lan2 e5心神，上帝boe7 hou7 lan2失望。Kap I同行是第一甜蜜e5事。若ti7 I kap lan2 e5中間long2無tam7-poh8 e5阻礙，無罪惡e5烏雲jia-chah8 I榮光e5面------che實在是天堂！
主ah！求你hou7我chiaN5做chit8-e5合你心意e5人。Ng3望lan2 long2 oe7 an2-ni祈禱，ia7 an2-ni決心，koh-khah tioh8照an2-ni去生活。
</HL>