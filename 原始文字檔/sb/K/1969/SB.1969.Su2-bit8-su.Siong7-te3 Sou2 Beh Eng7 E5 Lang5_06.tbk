<CL>
Te7 6 Chiunn
Ia5-sou Choe3 Chu2
U7 choe7-choe7 lang5 chiap-siu7 Ia5-sou choe3 i e5 Kiu3-chu2, na7-si7 bo5 hou7 I choe3 Chu2; chin-choe7 tit-tioh8 IA5-sou chin2-kiu3 e5 lang5 , bo5 seng5-jin7 I si7 chu2-lang5 .
Chu2 Ia5-sou u7 choat8-tui3 koan5 thang kui-teng7 I beh chiap-lap8 hak8-seng e5 tiau5-kiaN7. An2-ni, li2 sui-jian5 siok8 ti7 Ia5-sou Ki-tok choe3 thian-kok e5 peh-siN3, ia7 oe7 thang m7 seng5-jin7 I choe3 li2 e5 Chu2-chaiN2, bo5 beh hoaN-hi2 kam-goan7 hok8-chiong5 I e5 beng7-leng7. chiu7-si7 kong2 li2 u7 tit-kiu3, chong2-si7 bo5 beh choe3 hak8-seng.
Chiong Siong7-te3 choe3 te7-it
“ThiaN pe7-bu2 khah ke3-thau5 ti7 thiaN Goa2 e5, boe7 kham-tit ti7 Goa2; thiaN3 kiaN2 cha-bou2-kiaN2 khah ke3-thau5 ti7 thiaN3 Goa2 e5, boe7 kham-tit ti7 Goa2.” (Ma2-thai3 10:37). Cho3 Chu2 hak8-seng e5 tiau5-kiaN7, tioh8 ai3 chiong Siong7-te3 choe3 te7-it. ChhiaN2 mng7: Ti7 li2 e5 seng-oah8 tiong, kim-chiN5, gu5-lok8, chhin-lang5 , sou2 thiaN3 e5 lang5 choe3 te7-it, a2-si7 Siong7-te3 choe3 te7-it?
Pang3-sak it-chhe3 e5 koan5-li7
“An2-ni, lin2 tiong-kan kiN3-na7 bo5 pang3-sak it-chhe3 sou2 u7 e5, boe7-oe7 choe3 Goa2 e5 hak8-seng.” (Lou7-ka 14:33) Li2 kiam2-chhai2 beh kong2 che choat8-tui3 choe3 boe7 kau3 e5, in-ui7 goa2 iau2 u7 ka-teng5, su-iau3 chiau3-kou3, gin5-hang5 iau2-koh u7 chun5-khoan2 tioh8 ai3 chhu2-li2, chaiN2-iuN7 thang pang3-sak chiah-e5?
“Pang3-sak”, ti7 kai2-ek8 e5 Seng3-keng si7 pang3-sak koan5-li7. Siong7-te3 ai3 I e5 kiaN2-ji5 tui3 it-chhe3 e5 su7-but8 long2 pang3-sak koan5-li7 e5 thai3-tou7, i3-su3 chiu7-si7 kong2, tui3 it-chhe3 e5 mih8, pang3-sak it-chhe3 e5 chu2-tiuN kap iau-kiu5 e5 koan5-li7. Tak8-hang7 mih8, lian5 goa2 ka-ki7, long2 si7 siok8 ti7 Siong7-te3 . I na7 hoaN-hi2, chiu7 chun2 goa2 eng7 chiah-e5 it-chhe3 e5 mih8, chong2-si7 I choat8-tui3 u7 koan5 lai5 koan2-li2 chiah-e5 mih8. Ki3-jian5 jim7-bat chit e5 si7, goa2 chiu7 hoaN-hi2 kam-goan7 chiong it-chhe3 kau hou7 I chhu2-li2. Sou2-i2 tioh8 chiong it-chhe3------ka-ki7, chhin-lang5 , chai5-tiau7, si5-kan, kim-chiN5 kap chiong-lai5------long2 khng3 ti7 Siong7-te3 che3-toaN5 e5 teng2-bin7.
1. Goa2 Pun2-sin
Siong7-te3 sou2 ai3--e5 m7-si7 li2 e5 chiN5-chai5, hok8-sai7, si7 ai3 li2 pun2-sin, “chiu7-si7 tai7-seng chiong pun2-sin hian3 hou7 Chu2” (II Ko-lim5-to 8:5).
Chit8 e5 chheng-lian5 lang5 tui3 i e5 ai3-jin5 kiu5-hun, i sou2 ai3 e5 m7-si7 ai3-jin5 e5 chhu3-theh8, chhan5-hng5, a2-si7 ki5-thaN e5 chai5-san2, si7 ai3 i pun2-lang5 . Ia5-sou Ki-tok ia7 an2-ni, I sou2 ai3 e5 si7 lan2 e5 leng5, hun5, the2, sou2-i2 lan2 tioh8 tai7-seng chiong lan2 pun2-sin hian3 hou7 Chu2, khng3 ti7 Siong7-te3 e5 che3-toaN5 teng2.
2. Sou2 Thiann3 E5 Lang5 
Chiong pun2-sin hian3 hou7 Chu2 liau2-au7, koh tioh8 chiong ka-ki7 choe3 chhin-ai3 e5 lang5 khng3 ti7 che3-toaN5 teng2. Sou2-i2 goa2 chiong sou2 thiaN3 e5 lang5 ------goa2 e5 kiaN2, cha-bou2-kiaN2, pe7-bu2 toa3 lai5 Chu2 e5 bin7-cheng5. Siat-su2 I ai3 goa2 e5 gin2-a2 khi3 goa7-kok thoan5-to7, a2-si7 ai3 goa2 tioh8 li7-khui pe7-bu2 khi3 thoan5-to7, goa2 long2 sun7-hok8. Chiu7-si7 I chiong goa2 sou2 thiaN3 e5 lang5 chiap khi3, goa2 ia7 bo5 oan3-than3, ngauh8-ngauh8 liam7, chi2-u7 kong2 “Goan7 Li2 e5 chi2-i3 tit chiaN5.”
U7 chit8 e5 hu7-jin5-lang5 mng7 Kou2 Iok-han7 Phok-su7 (lai5 Tiong-kok thoan5-to7, ui2-tai7 e5 Soan-kau3-su, Dr. Jonathan Goforth): SiaN2-su7 goa2 si5-siong5 ut-chut bo5 khoai3-lok8? Kou2 Phok-su7 chiu7 mng7 i: Li2 u7 oan5-choan5 hian3 hou7 Chu2 mah? Hu7-jin5-lang5 in3 kong2: Chiau3 goa2 sou2 chai long2 u7 hong7-hian3. Kou2 Phok-su7 koh mng7 i, Li2 u7 goan7-i3 hou7 li2 e5 cha-bou2-kiaN2 khi3 kau3 Tiong-kok thoan5-to7 mah? Hu7-jin5-lang5 m7-kheng2. Kou2 Phok-su7 kong2: Na7-si7 li2 ka7 goa2 kong2, li2 u7 long2 hong7-hian3 hou7 Chu2, iau2-ku2 m7-kam chiong li2 e5 kiaN2-ji5 hian3 hou7 Chu2, li2 thai2-tho2 oe7 tit-tioh8 Siong7-te3 e5 peng5-an kap chiok-hok? Li2 ka7 Siong7-te3 kong2, Li2 thang tit-tioh8 goa2 e5 chhu3, goa2 e5 chiN5-chai5, goa2 pun2-sin, na7-si7 goa2 e5 cha-bou2-kiaN2, Li2 chiu7 chhian-ban7 m7-thang ka7 goa2 khap8--tioh8. Hu7-jin5-lang5 ah, li2 chit khoan2 u7 han7-tou7 e5 hong7-hian3, chaiN2-iuN7 kaN2 kong2 si7 oan5-choan5 e5 hong7-hian3?
3. Chai5-tiau7
Siong7-te3 siuN2-su3 lan2 choe7-choe7 chai5-tiau7, m7-si7 beh hou7 lan2 ka-ki7 eng7. Chiah e5 chai5-tiau7 long2 tioh8 ui7 I lai5 eng7. Lan2 u7 sim2-mih8 koan5 thang chu7-su lai5 eng7? Lan2 koh-khah m7-thang chiong lan2 e5 chai5-tiau7 choe3 se3-siok8 e5 lou7-eng7. Li2 kiam2-chhai2 u7 khau2-chai5, ian2-soat, pian7-lun7 e5 chai5-tiau7. Bun7-toe5 si7 li2 chaiN2-iuN7 teh eng7 i. Si7 ui7-tioh8 Siong7-te3 teh eng7 a2-si7 ui7-tioh8 gu5-lok8 teh eng7? Li2 kiam2-chhai2 u7 sia2-chok e5 chai5-tiau7, chong2-si7 li2 ui7-tioh8 chi7-chui7 teh sia2, se3-kan a2-si7 Siong7-te3 ? Si7 ui7-tioh8 chiN5 a2-si7 Siong7-te3 e5 kok teh tu3-chok? Kiam2-chhai2 li2 u7 than3-chiN5 e5 chai5-tiau7, chong2-si7 li2 tioh8 ki3-tit, si7 Siong7-te3 hou7 li2 u7 ki-hoe7 tit chai5-san2. An2-ni, li2 ui7-tioh8 chi7-chui7 teh than3-chiN5, ka-ki7 a2-si7 Siong7-te3 ? A2-si7 li2 u7 chhiuN3-koa e5 chai5-tiau7, si7 Siong7-te3 hou7 li2 ho2 e5 siaN-im. Ia5-sou Ki-tok oe7 thang eng7 li2 chhiuN3-koa e5 chai5-tiau7 thoan5 I e5 to7-li2 hou7 tioh8-boa5 taN tang7-taN3, hoan7-choe7 e5 leng5-hun5 mah?
4. Si5-kan
“Tioh8 po2-sioh kong-im.” Che chek-jim7 u7 joa7 toa7 ah! Lan2 chaiN2-iuN7 teh eng7 lan2 e5 si5-kan, tek8-piat8 ti7 u7 eng5 e5 si5 teh choe3 sim2-mih8? Ui7-tioh8 Siong7-te3 teh eng7, a2-si7 choe3 ka-ki7 tui-kiu5 li7-ek e5 lou7-eng7? Lan2 ui7-tioh8 tiam3 ti7 se3-kan e5 tak8-hang7 su7 long2 u7 si5-kan------chiah8-png7, hioh-khun3, boe2-mih8, kong2-oe7, khoaN3 po3-choa2, chhe7-lang5 , thit-tho5, kang-chok------na7-si7 bo5 si5-kan hou7 Siong7-te3 eng7. Lan2 e5 seng-oah8 u7 chhin-chhiuN7 chhut-goa7 lang5 , kia3-kha e5 lang5 -kheh? A2-si7 kap se3-kan e5 lang5 bo5 hun-piat8? Goan7 lan2 tak8 si5-khek long2 ui7-tioh8 Ia5-sou lai5 oah8.
5. Kim-chinn5
M7-si7 chap8-hun7 chit8, si7 sou2-u7 e5 chiN5 long2 siok8 Siong7-te3 , in-ui7 lan2 it-chhe3 sou2 u7 e5 long2 siok8 ti7 I, lan2 si7 I e5 koan2-ke na7-tiaN7, sou2-i2 lan2 u7 gi7-bu7 tioh8 soe3-ji7 eng7 chiN5. M7-thang ui7-tioh8 chhia-chhi2-phin2, bo5 pit-iau3 e5 mih8 lai5 eng7, tioh8 eng7 ti7 thoan5-to7, Hok-im thoan5-pian3 choan5 se3-kan lai5 eng7. Lan2 eng7 chiN5 si7 boan2-chiok su-iok a2-si7 eng7 ti7 Siong7-te3 e5 kang-chok? Lan2 e5 chiN5 chun5 ti7 gin5-hang5 si7 i2-au7 beh hou7 kiaN2-sun eng7, a2-si7 beh hou7 Siong7-te3 e5 kang-lang5 choe3 chin2-kiu3 leng5-hun5 e5 lou7-eng7? Bun7-toe5 m7-si7 goa2 e5 chiN5 tioh8 hian3 joa7-choe7 hou7 Siong7-te3 , si7 Siong7-te3 e5 chiN5, goa2 lau5 joa7-choe7 beh ka-ki7 eng7? Lan2 ki3-jian5 choe3 I e5 koan2-ke, u7 chit8 jit8 lan2 tioh8 ti7 I e5 bin7-cheng5 siong5-se3 po3-ko3.
6. Goa2 M7-Chai E5 Chiong-lai5
Goa2 sou2 u7 e5 ke3-ek8, goan7-bong7, an3-sng3 kap sou2 ai3 choe3 e5 su7 long2 tioh8 khng3 ti7 Siong7-te3 e5 che3-toaN5. I e5 chi2-i3 tioh8 chiaN5-choe3 goa2 e5 i3-su3. I e5 ke3-ek8 ia7 si7 goa2 e5. Goa2 e5 chiong-lai5 tioh8 kau-tai7 ti7 I e5 chhiu2. I ai3 goa2 khi3 to2-ui7, goa2 tioh8 khi3; goa2 m7 eng-kai u7 ka-ki7 e5 ke3-ek8.
TaN, li2 u7 chiong li2 e5 it-chhe3 long2 khng3 ti7 che3-toaN5 mah? HoaN-hi2 beh tak8-hang7 hang5-hok8, hong7-hian3, hun-piat8 choe3 seng3 mah? Goan7 li2 u7 chit e5 khai-si2. Tioh8 khak-sit8 chiong li2 e5 oah8-mia7 kap seng-oah8 oan5-oan5 choan5-choan5 hang5-hok8 ti7 Siong7-te3 , m7-thang u7 lau5 sim2-mih8 khi2-lai5. Chiong li2 e5 i3-su3 kau hou7 I, chiap-lap8 I e5 chi2-i3. Ti7 se3-kan bo5 koh u7 pat8-hang7 oe7 thang thoe3 li2 hang5-hok8 kap hong7-hian3.
Che na2 chhin chhiuN7 chit8-tiuN bo5 sia2-mia5, bo5 sia2 tiau5-kiaN7 e5 khe3-iok-su, chhiam li2 e5 mia5 koh kham3-in3, kau hou7 Siong7-te3 , chhiaN2 I sia2 hit e5 tiau5-kiaN7 kap chit8-pou7, li2 na7 kiaN5 kau3 hia, I chiu7 beh ka7 li2 kong2-beng5 e7-bin7 hit-pou7. Che ia7 si7 kong2, li2 tioh8 chiau3 chit8-tiuN hong-bat8 e5 beng7-leng7-su khi3 choe3 tai7-chi3. Beh kau3 to2-ui7, li2 m7-chai; sim2-mih8 si5 beh khi3, li2 boe7 thang chhap-chhui3. SiaN2-su7 beh khi3? Che m7-si7 li2 tioh8 chhap e5 su7. Beh chaiN2-iuN7 khi3? Li2 m7-bian2 hoan5-lo2. Li2 kan-ta tui3 I chiap-lap8 hit-tiuN hong-bat8 e5 beng7-leng7-su chiu7 ho2, che si7 li2 chit8-si3-lang5 e5 siat-ke3-tou5, li2 tak8-pai2 tioh8 chiau3 I e5 chi2-si7 khui khi2-lai5 thak8, lai5 khoaN3.
Che chiu7-si7 eng2-oan2 tui3 Siong7-te3 kong2 si7, tui3 ka-ki7 eng2-oan2 long2 kong2 m7 si7. An2-ni choe3, chiu7-si7 choe3-au7 e5 koat-teng7, ti7 kui-si3-lang5 long2 u7 hau7. Chu2 ah! Li2 ai3 goa2 choe3 sim2-mih8? Li2 ai3 goa2 khi3 sim2-mih8 sou2-chai7? I chi2-si7, li2 chiu7 sun7-than3. Thau5 chit8 pai2, li2 kong2 hit ku3 si7 chiu7-si7 ui2-tai7, eng5-kng koh si7 choe3-au7--e5, an2-ni bun7-toe5 chiu7 eng2-oan2 kai2-koat lah. I2-au7 kiaN5 thiN-lou7 e5 si5, ke3-siok8 tui3 I kong2 si7, lai5 hang5-hok8 I e5 chi2-i3.
Ki3-jian5 chin-chiaN3 pang3-sak sou2 u7 e5 koan5-li7, goa2 chiu7 pang3-sak tak8-hang7, tioh8 pang3-sak goa2 pun2-sin kap goa2 sou2-u7 e5, in-ui7 chiah e5 m7 si7 goa2 e5, si7 Siong7-te3 e5. Sou2-i2 I choat8-tui3 u7 koan5, chiau3 I sou2 kah-i3 e5 lai5 chhu2-li2. I sim2-mih8 si5 kio3 goa2, tioh8 sit8-chai7 khi3-sak goa2 sou2 pang3-sak e5, goa2 lian5 ngauh8-ngauh8 liam7, oan3-than3 ia7 m7-thang.
Goa2 chit8-e7 pang3-sak koan5-li7, Siong7-te3 chiu7 beh chhi3-giam7, khoaN3 goa2 khi3-koan5 si7 u7-iaN2 a2-bo5? A-pek-lah8-han2 u7 tu2-tioh8 che chhi3-giam7. I chit8-e7 chai I2-sat si7 siok8 Siong7-te3 e5, i chiu7 khi3-koan5. Siong7-te3 iau-kiu5 i kau3 Mou5-li7-a soaN-teng2 hian3-che3, A-pek-lah8-han2 long2 bo5 lun2-neh the-si5. An2-ni cheng3-beng5 i e5 khi3-koan5 si7 chin-sit8--e5. Khi3-koan5 na7 chin-sit8, chhi3-giam7 kau3 e5 si5, chiu7 long2 bo5 m7-kam; khi3-koan5 na7 bo5 sit8-chai7, chhi3-giam7 kau3 e5 si5, chiu7 kan-khou2, beh chiong i2-keng khi3-koan5 e5 mih8-kiaN7 long2 siu to3-lai5. Choe3 Chu2 e5 hak8-seng tioh8 pang3-sak it-chhe3 e5 koan5-li7.
Hou7 Ia5-sou Oan5-choan5 Choe3 Chu2
Tioh8 hou7 Ia5-sou oan5-choan5 choe3 Chu2, na7 bo5, I chiu7 oan5-choan5 m7-si7 choe3 Chu2. Chit8 e5 lang5 boe7-oe7 kang7-si5 ti7 nng7 keng kong-si chiah8 thau5-lou7. Chit8 e5 lou5-pok8 ia7 boe7-oe7 siang7-si5 hok8-sai7 nng7 e5 chu2-lang5 . Tioh8 soe3-ji7, bian2-tit li2 chiau3 sou2 siuN7, chiong te7-ji7 ui7 hou7 Chu2 chiu7 ho2. M7-ku2 kau3 u7 chit8 jit8 li2 chiah hoat-hian7 tioh8, I kun-pun2 chiu7 bo5 ti7 hia, hit-si5 chiu7 siuN ban7 lah. In-ui7 I tioh8 oan5-choan5 choe3 Chu2, na7 bo5, I chiu7 oan5-choan5 m7-si7 choe3 li2 e5 Chu2. In-ui7 “Bo5 lang5 oe7 hok8-sai7 nng7 e5 chu2-lang5 .”
Chit8 e5 siau3-lian5-lang5 beh te3 Ia5-sou, chiu7 ka7 I kong2: “Hou7 goa2 tai7-seng......” Choat8-tui3 boe7 eng7 tit, m7-si7 goa2 tai7-seng, si7 Siong7-te3 tai7-seng! Goa2 sou2 ai3 e5, long2 si7 te7-ji7; choat8-tui3 boe7-thang te7-it tai7-seng. “Tok8-tok8 tai7-seng kiu5 I e5 kok kap I e5 gi7, chiu7 chiah e5 mih8 long2 beh soa3 hou7 lin2.”
“Li2 thiaN3 Goa2 khah-iaN5 chiah-e5 mih8?” Goa2 oe7 siuN7 tioh8 Ia5-sou eng7 chng2-thau5-a2 chi2 chun5-a2, hi5-bang7-a2, pat8 e5 hak8-seng, choe3-au7 chi2 Pi2-tek e5 ka-teng5 kap sou2 thiaN3 e5 lang5 . Pi3-tek, sim2-mih8 si7 li2 e5 te7-it? Si7 Goa2 mah? Li2 thiaN3 Goa2 khah-iaN5 chiah-e5 mah? Che ia7 si7 hian7-chai7 I teh beh mng7 lan2 e5 bun7-toe5. Lan2 kiam2 m7 eng-kai hong7-hian3 sou2-u7 e5, chun2 I choe3 Ong5, choe3 Chu2 mah?
</CL>
<HL>

第6章
耶穌做主
有choe7-choe7人接受耶穌做i e5救主，若是無hou7 I做主；真choe7得tioh8耶穌拯救e5人，無承認I是主人。
主耶穌有絕對權thang規定I beh接納學生e5條件。An2-ni，你雖然屬ti7耶穌基督做天國e5百姓，也oe7 thang m7承認I做你e5主宰，無beh歡喜甘願服從I e5命令。就是講你有得救，總是無beh做學生。
將上帝做第一
「聽pe7母khah過頭ti7聽我e5，boe7堪得ti7我；疼kiaN2 cha-bou2-kiaN2 khah過頭ti7疼我e5，boe7堪得ti7我。」(馬太10：37)。做主學生e5條件，tioh8 ai3將上帝做第一。請問：Ti7你e5生活中，金錢、娛樂、親人、所疼e5人做第一，a2是上帝做第一？
放sak一切e5權利
「An2-ni，lin2中間kiN3若無放sak一切所有e5，boe7-oe7做我e5學生。」(Lou7-ka 14：33)你kiam2-chhai2 beh講che絕對做boe7到e5，因為我iau2有家庭，需要照顧，銀行iau2-koh有存款tioh8 ai3處理，chaiN2樣thang放sak chiah-e5？
「放sak」，ti7解譯e5聖經是放sak權利。上帝愛I e5 kiaN2兒對一切e5事物long2放sak權利e5態度，意思就是講，對一切e5 mih8，放sak一切e5主張kap要求e5權利。Tak8項mih8，連我ka-ki7，long2是屬ti7上帝。I若歡喜，就准我用chiah-e5一切e5 mih8，總是I絕對有權來管理chiah-e5 mih8。既然認bat chit e5是，我就歡喜甘願將一切交hou7 I處理。所以tioh8將一切------ka-ki7、親人、才tiau7、時間、金錢kap將來------long2 khng3 ti7上帝祭壇e5頂面。
1. 我本身
上帝所愛--e5 m7是你e5錢財、服侍，是愛你本身，「就是tai7先將本身獻hou7主」(II Ko-lim5-to 8：5)。
Chit8 e5青年人對i e5愛人求婚，i所愛e5 m7是愛人e5厝宅、田園，a2是其他e5財產，是愛i本人。耶穌基督也an2-ni，I所愛e5是lan2 e5靈、魂、體，所以lan2 tioh8 tai7先將lan2本身獻hou7主，khng3 ti7上帝e5祭壇頂。
2. 所疼E5人
將本身獻hou7主了後，koh tioh8將ka-ki7最親愛e5 人khng3 ti7祭壇頂。所以我將所疼e5人------我e5 kiaN2、cha-bou2-kiaN2、pe7母toa3來主e5面前。設使I愛我e5 gin2-a2去外國傳道，a2是愛我tioh8離開pe7母去傳道，我long2順服。就是I將我所疼e5人接去，我也無怨嘆、ngauh8-ngauh8唸，只有講「願你e5旨意得chiaN5。」
有chit8 e5婦jin5人問Kou2 Iok-han7博士(來中國傳道，偉大e5宣教師，Dr. Jonathan Goforth)：SiaN2事我時常ut-chut無快樂？Kou2博士就問i：你有完全獻hou7主mah？婦jin5人應講：照我所知long2有奉獻。Kou2博士koh問i，你有願意hou7你e5 cha-bou2-kiaN2去到中國傳道mah？婦jin5人m7肯。Kou2博士講：若是你ka7我講，你有long2奉獻hou7主，iau2-ku2 m7甘將你e5 kiaN2兒獻hou7主，你thai2-tho2 oe7得tioh8上帝e5平安kap祝福？你ka7上帝講，你thang得tioh8我e5厝、我e5錢財、我本身，若是我e5 cha-bou2-kiaN2，你就千萬m7-thang ka7我khap8--tioh8。婦jin5人ah，你chit款有限度e5奉獻，chaiN2樣敢講是完全e5奉獻？
3. 才tiau7
上帝賞賜lan2 choe7-choe7才tiau7，m7是beh hou7 lan2 ka-ki7用。Chiah e5才tiau7 long2 tioh8為I來用。Lan2有sim2-mih8權thang自私來用？Lan2 koh-khah m7-thang將lan2 e5才tiau7做世俗e5 lou7用。你kiam2-chhai2有口才、演說、辯論e5才tiau7。問題是你chaiN2樣teh用i。是為tioh8上帝teh用a2是為tioh8娛樂teh用？你kiam2-chhai2有寫作e5才tiau7，總是你為tioh8 chi7-chui7 teh寫，世間a2是上帝？是為tioh8錢a2是上帝e5國teh著作？Kiam2-chhai2你有than3錢e5才tiau7，總是你tioh8記得，是上帝hou7你有機會得財產。An2-ni，你為tioh8 chi7-chui7 teh than3錢，ka-ki7 a2是上帝？A2是你有唱歌e5才tiau7，是上帝hou7你好e5聲音。耶穌基督oe7 thang用你唱歌e5才tiau7傳I e5道理hou7 tioh8磨擔重擔，犯罪e5靈魂mah？
4. 時間
「Tioh8保惜光陰。」Che責任有joa7大ah！Lan2 chaiN2樣teh用lan2 e5時間，特別ti7有閒e5時teh做sim2-mih8？為tioh8上帝teh用，a2是做ka-ki7追求利益e5 lou7用？Lan2為tioh8 tiam3 ti7世間e5 tak8項事long2有時間------chiah8飯、hioh-khun3、買mih8、講話、看報紙、chhe7人、thit-tho5、工作------若是無時間hou7上帝用。Lan2 e5生活有親像出外人、寄kha e5人客？A2是kap世間e5人無分別？願lan2 tak8時刻long2為tioh8耶穌來活。
5. 金錢
M7是chap8份chit8，是所有e5錢long2屬上帝，因為lan2一切所有e5 long2屬ti7 I，lan2是I e5管家na7-tiaN7，所以lan2有義務tioh8 soe3-ji7用錢。M7-thang為tioh8 chhia-chhi2-phin2，無必要e5 mih8來用，tioh8用ti7傳道，福音傳遍全世間來用。Lan2用錢是滿足私欲a2是用ti7上帝e5工作？Lan2 e5錢存ti7銀行是以後beh hou7 kiaN2孫用，a2是beh hou7上帝e5工人做拯救靈魂e5 lou7用？問題m7是我e5錢tioh8獻joa7-choe7 hou7上帝，是上帝e5錢，我留joa7-choe7 beh ka-ki7用？Lan2既然做I e5管家，有chit8日lan2 tioh8 ti7 I e5面前詳細報告。
6. 我M7知E5將來
我所有e5計劃、願望、按算kap所愛做e5事long2 tioh8 khng3 ti7上帝e5祭壇。I e5旨意tioh8 chiaN5做我e5意思。I e5計劃也是我e5。我e5將來tioh8交代ti7 I e5手。I愛我去to2位，我tioh8去；我m7應該有ka-ki7 e5計劃。
TaN，你有將你e5一切long2 khng3 ti7祭壇mah？歡喜beh tak8項降服、奉獻，分別做seng3 mah？願你有chit e5開始。Tioh8確實將你e5活命kap生活完完全全降服ti7上帝，m7-thang有留sim2-mih8起來。將你e5意思交hou7 I，接納I e5旨意。Ti7世間無koh有別項oe7 thang替你降服kap奉獻。
Che na2親像chit8張無寫名、無寫條件e5契約書，簽你e5名koh kham3印，交hou7上帝，請I寫hit e5條件kap chit8步，你若行到hia，I就beh ka7你講明下面hit步。Che也是講，你tioh8照chit8張封密e5命令書去做tai7-chi3。Beh到to2位，你m7知；sim2-mih8時beh去，你boe7 thang chhap嘴。SiaN2事beh去？Che m7是你tioh8 chhap e5事。Beh chaiN2樣去？你m7免煩惱。你kan-ta對I接納hit張封密e5命令書就好，che是你chit8世人e5設計圖，你tak8-pai2 tioh8照I e5指示開起來讀、來看。
Che就是永遠對上帝講是，對ka-ki7永遠long2講m7是。An2-ni做，就是最後e5決定，ti7 kui世人long2有效。主ah！你愛我做sim2-mih8？你愛我去sim2-mih8所在？I指示，你就順嘆。頭chit8 pai2，你講hit句是就是偉大、榮光koh是最後--e5，an2-ni問題就永遠解決lah。以後行天路e5時，繼續對I講是，來降服I e5旨意。
既然真正放sak所有e5權利，我就放sak tak8項，tioh8放sak我本身kap我所有e5，因為chiah e5 m7是我e5，是上帝e5。所以I絕對有權，照I所kah意e5來處理。I sim2-mih8時叫我，tioh8實在棄sak我所放sak e5，我連ngauh8-ngauh8唸、怨嘆也m7-thang。
我chit8-e7放sak權利，上帝就beh試驗，看我棄權是有影a2無？A-pek-lah8-han2有tu2-tioh8 che試驗。I chit8-e7知I2-sat si7屬上帝e5，i就棄權。上帝要求i到Mou5-li7-a山頂獻祭，A-pek-lah8-han2 long2無lun2-neh推辭。An2-ni證明i e5棄權是真實--e5。棄權若真實，試驗到e5時，就long2無m7甘；棄權若無實在，試驗到e5時，就艱苦，beh將已經棄權e5 mih8件long2收to3來。做主e5學生tioh8放sak一切e5權利。
Hou7耶穌完全做主
Tioh8 hou7耶穌完全做主，若無，I就完全m7是做主。Chit8 e5人boe7-oe7 kang7時ti7 nng7間公司chiah8頭路。Chit8 e5奴僕也boe7-oe7 siang7時服侍nng7 e5主人。Tioh8 soe3-ji7，免得你照所想，將第ji7位hou7主就好。M7-ku2到有chit8日你chiah發現tioh8，I根本就無ti7 hia，hit時就siuN慢lah。因為I tioh8完全做主，若無，I就完全m7是做你e5主。因為「無人oe7服侍nng7 e5主人。」
Chit8 e5少年人beh te3耶穌，就ka7 I講：「Hou7我tai7先…」絕對boe7用得，m7是我tai7先，是上帝tai7先！我所愛e5，long2是第ji7；絕對boe7-thang第一tai7先。「獨獨tai7先求I e5國kap I e5義，就chiah e5 mih8 long2 beh soa3 hou7 lin2。」
「你疼我khah贏chiah-e5 mih8？」我oe7想tioh8耶穌用chng2頭a2指船a2、漁網a2、別e5學生，最後指Pi2-tek e5家庭kap所疼e5人。Pi3-tek，sim2-mih8是你e5第一？是我mah？你疼我khah贏chiah-e5 mah？Che也是現在I teh beh問lan2 e5問題。Lan2 kiam2 m7應該奉獻所有e5，准I做王、做主mah？
</HL>