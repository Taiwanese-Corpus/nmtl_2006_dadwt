<CL>
Te7 10 Chiunn
Chhit E5 Chu2-iau3 E5 Bun7-toe5
Ti7-chia u7 chhit e5 bun7-toe5 si7 Ki-tok-tou5 sou2 tioh8 siuN7--e5, na7 hut-liok8 chiah e5, chiu7 oe7 siong-hai7 tioh8 siok8-leng5 e5 oah8-mia7. TaN lan2 beh chit8-e5 chit8-e5 lai5 siuN7, goan7 Siong7-te3 pang-chan7 lan2, eng7 seng5-sit8 e5 sim lai5 in3-tap chiah-e5.
1. Hoan7-choe7
“Goa2 na7 sim-lai7 chu3-tiong7 choe7-ok, Chu2 tek-khak bo5 beh thiaN” (Si-phian 66:18). Goa2 na7 iau2-ku2 toa3 ti7 choe7-ok tiong, bo5-lun7 goa2 kong2 sim2-mih8, Chu2 long2 bo5 beh thiaN, ia7 bo5 beh eng3-un2 goa2 e5 ki5-to2.
Goa2 sou2 beh kong2 e5 choe7 si7 chi2 Seng3-keng lai7 sou2 kong2, “khoai3 tiN5-poaN3 lan2 e5 choe7”. Chit chiong2 choe7 kiam2-chhai2 si7 chit8 e5 tang7-taN3, a2-si7 chit8 e5 ngou2-siong7, chiu7-si7 lan2 tak8-pai2 long2 tau5-hang5--e5, che chiu7-si7 choe7. Chu2 kong2, Li2 tek-khak tioh8 pang3-sak i.
“Chiu7-si7 lin2 e5 choe7-koa3 hou7 lin2 kap Siong7-te3 keh-tng7, lin2 e5 choe7-ok hou7 I tui3 lin2 ng-bin7, bo5 thiaN” (I2-sai3-a 59:2). Choe7-ok hou7 Siong7-te3 ng-bin7, kap lan2 keh-tng7, kiN3-na7 u7 choe7, chiu7 boe7 thang hou7 lan2 kap Siong7-te3 kau-poe5.
“Hoan7-na7 chheng-hou Chu2 e5 mia5 e5 tioh8 li7-khui put-gi7” (II The5-mou5-thai3 2:19). Che si7 Chu2 e5 beng7-leng7, lan2 na7 siuN7 beh tit-tioh8 Chu2 e5 o-lo2, tioh8 pang3-sak kiN3-na7 lan2 sou2 chai e5 m7-tioh8, koh li7-khui kiN3-na7 oe7 hou7 Seng3 Sin5 iu-bun7 e5 tai7-chi3. lan2 tioh8 tui3 seng-oah8 tiong tu5-khi3 chiah-e5, in-ui7 lan2 na7 bo5 kap choe7-ok toan7-choat8, lan2 e5 leng5-seng3 chiu7 boe7 chin3-pou7.
Choe7-ok chhin-chhiuN7 chit8-e5 chioh8-bo7, si5-siong5 hou7 lan2 tui7-loh8; siat-su2 lan2 na7 hang5-hok8 choe7-ok, chiu7 oe7 chit8-pai2 koh chit8-pai2 hoan7-choe7. Beh boan2-chiok iok8-bong7, na2 chhin-chhiuN7 eng7 khe5-siN3 iat8 teh toh8 e5 he2 chit8-iuN7, eng2-oan2 boe7 hoa. Ki-tok-tou5 ti7 seng-oah8 tiong e5 thong3-khou2, chiu7-si7 hou7 choe7-ok toa3 ti7 i e5 sim-lai7, ti3-kau3 sim-lai7 kan-khou2 koh pi-siong.
Sou2-i2 lan2 tioh8 bo5 sioh it-chhe3 e5 hi-seng kap i toan7-choat8, na7 bo5, lan2 chiu7 choat8-tui3 boe7 the2-giam7 tioh8 “Siong7-te3 e5 peng5-an, poaN5-ke3 it-chhe3 lang5 sou2 siuN7 oe7 kau3 e5”. Lan2 na7 bo5 pang3-sak choe7-ok, choe7 chiu7 beh hui2-biat8 lan2. “Choe7-jin5 e5 lou7 si7 kham2-khiat8”.
Tioh8 ki3-tit Ia5-sou Ki-tok. I oe7 cham7-tng7 it-chhe3 e5 so2-lian7, ia7 oe7 phah-khui it-chhe3 e5 sok-pak8. I oe7 hou7 siu5-hoan7 tit chu7-iu5; chiu7-si7 tiN5-poaN3 li2 e5 choe7, I oe7 thau2-pang3 hou7 li2 tit chu7-iu5. I m7-na7 u7 koan5-leng5 beh kiu3 li2, ia7 beh po2-siu2 li2. Oa2-kho3 tiam3 ti7 li2 sim-lai7 Seng3 Sin5 e5 koan5-leng5, li2 thang iaN5-ke3 sou2 u7 tiN5-poaN3 li2 e5 choe7, chiaN5-choe3 chit8-e5 tek-seng3 e5 lang5 , si7 chin u7 ke3-tat8 e5 su7.
2. Sun7-hok8
Choe3 Siong7-te3 e5 kiaN2-ji5 tioh8 sun7-hok8; lan2 na7 beh chiau3 ka-ki7 e5 i3-su3 khi3 choe3, chiu7-si7 lam7-sam2 choe3, I chiu7 bo5 beh eng7 lan2. chun-than3 iaN5-ke3 hian3-che3; ti7 I2-sek-liat8 e5 iaN5-tiong u7 poe7-gek8 e5 su7, che si7 Siong7-te3 boe7 thang iong5-un2--e5. Lan2 tioh8 oan5-choan5 chin7-tiong ti7 Chu2 Ia5-sou. Toa7 e5 ke3-sit oe7 thang khoan-iong5, chho3-gou7 iau2-ku2 oe7 thang goan5-liong7, na7-si7 bo5 chin7-tiong, chiu7 choat8-tui3 boe7 thang iong5-un2--tit.
Lan2 na7 beh hou7 Chu2 eng7, tioh8 sun7-hok8; lan2 tioh8 sui5-si5 chun2-pi7 pian7, kau3 Chu2 ai3 lan2 khi3 e5 sou2-chai7, chiau3 Chu2 e5 chi2-i3, m7-si7 chiau3 lan2 e5 i3-su3, chiau3 Chu2 sou2 soan2-tek8 e5, m7-si7 chiau3 lan2 sou2 ai3--e5. Lan2 na7 sit8-chai7 hang5-hok8 Siong7-te3 , I e5 ke3-ek8 chiu7 chiaN5-choe3 lan2 e5, lan2 chiu7 oe7 hoaN-hi2 chun-than3 I e5 chi2-i3.
Lan2 koat-toan3 m7-thang siuN7 I si7 chit8 e5 giam5-hat e5 chu2-lang5 , a2-si7 chit8 e5 thau5-ke, put-si5 teh kio3 lan2 tioh8 choe3 sou2 bo5-ai3 e5 su7. I oan5-choan5 m7-si7 chit khoan2 e5 chu2-lang5 . I si7 lan2 e5 ThiN-pe7, I beh chhoa7 lan2 kau3 an-cheng7 e5 chui2-piN. I chiong oe7 hou7 I hoaN-hi2 e5 gim-goan7 khng3 ti7 lan2 e5 sim-lai7. I sou2 iau-kiu5 e5, chiu7-si7 ai3 lan2 tioh8 hang5-hok8 I; in-ui7 lan2 e5 leng5, hun5, the2, long2 si7 I e5, sou2-i2 lan2 na7 bo5 sun7-than3 I, chiu7 boe7 thang kap I kau-poe5.
3. Ki5-to2
Ki-tok-tou5 na7 bo5 ki5-to2, chiu7 boe7 thang tek-seng3, na7 hut-liok8 ki5-to2, i e5 leng5-seng3 chu7-jian5 chiu7 loan2-jiok8 boe7 chin3-pou7, “Tok8-tok8 oa2-kho3 (choan-sim theng3-hau7) Ia5-ho5-hoa--e5 beh tit-tioh8 sin e5 khui3-lat8.” Lan2 bo5 si5-siong5 ki5-to2, chiu7 hou7 Mou5-kui2 u7 ki-hoe7 kong-kek lan2. Ia5-sou si5-siong5 ki5-to2, ia7 bat thong-mi5 ki5-to2; su3-tou5 Po2-lo5 ia7 siong5-siong5 ki5-to2, chhou-tai7 kau3-hoe7 ia2-si7 ki5-to2 e5 kau3-hoe7. KiN3-na7 hou7 Siong7-te3 eng7 e5 lang5 long2 si7 ki5-to2 e5 lang5 .
ChhiaN2 lan2 ka-ki7 tioh8 mng7: Goa2 u7 si5-siong5 teh ki5-to2 a2-bo5? Goa2 kiam2 u7 kap Chu2 kau-poe5? Goa2 u7 tak8-jit8 ti7 kou3-teng7 e5 si5-kan kap I saN kiN3-bin7? Siong7-te3 kiam2 u7 khoaN3 goa2 choe3 chit8-e5 ki5-to2 e5 lang5 ? A2-si7 chit8-e5 hou7 I sit-bang7 e5 lang5 ? Goan7 Chu2 hou7 goa2 koh chit8 pai2 kap I lip8-iok, tak8 cha2-khi2 kap I kau-poe5, bian2 tit I lai5 e5 si5, goa2 iau2-ku2 teh khun3.
4. Thak8 Seng3-keng
Hut-liok8 Seng3-keng, chiu7-si7 chhiat-tng7 ka-ki7 bo5 ki-hoe7 thiaN-kiN3 Chu2 e5 siaN-im, in-ui7 Siong7-te3 thong-ke3 I e5 Oe7------Seng3-keng, kap lan2 kong2-oe7. Siat-su2 goa2 na7 bo5 teh thak8, teh gian2-kiu3 Seng3-keng, chiu7 sit-khi3 I e5 in2-chhoa7. Choe7-choe7 lang5 oe7 be5-lou7, chiu7-si7 in-ui7 hut-liok8 thak8 Siong7-te3 e5 Oe7. Ti7 chit se3-kan bo5 u7 pat8-hang7 oe7 thang tui3 lang5 sou2 beh kong2 e5 Oe7. Goa2 na7 sit8-chai7 jim7-bat I, goa2 chiu7 ai3 gian2-kiu3 Seng3-keng, koh na2 thak8 na2 u7 chu-bi7, au7-lai5 chiu7 oe7 chai-iaN2 bo5 Seng3-keng boe7 eng7-tit. In-ui7 Seng3-keng si7 leng5-seng3 e5 bi2-niu5, si7 kang-chok lek8-liong7 e5 lai5-goan5.
Goa2 chhou-chhou sin3 Chu2 liau2-au7, tak8-jit8 long2 u7 thak8 Seng3-keng, chong2-si7 hian7-si5 teh thak8 Seng3-keng kiam2 u7 chim-chiok teh siuN7 lai7-bin7 e5 ka3-si7? Teh thak8 e5 si5, kiam2 u7 kam2-kak tioh8 chhin-chhiuN7 khi2-thau5 e5 si5, hiah-nih sin-sian? Su3-tou5 kap sian-ti sou2 keng-giam7 e5 tai7-chi3, goa2 thak8 liau2 u7 siu7 kam2-tong7 a2-bo5? Goa2 thak8 Si-phian u7 tit-tioh8 an-ui3 mah? Seng3-keng ki3-jian5 si7 Siong7-te3 e5 Oe7, si7 oah8-mia7 e5 Oe7, goa2 e5 leng5-seng3 tak8-jit8 long2 u7 tit-tioh8 I e5 iuN2-chhi7 mah?
Siong7-te3 ki3-jian5 phi3-ju7 I e5 Oe7 si7 lin kap bah, goa2 tioh8 si5-siong5 lai5 lim, lai5 chiah8, goa2 e5 leng5-seng3 chiah oe7 iong2-kiaN7. Goan7 Siong7-te3 hou7 goa2 chiaN5-choe3 chit8 e5 un-khun5 teh gian2-kiu3, teh thak8 I e5 Oe7 e5 lang5 .
5. Seng5-jin7 Ki-tok
Goa2 khi2-chhou sin3 Chu2 e5 si5, chin jiat8-sim ti7 kiu3 leng5-hun5 e5 kang-chok, goa2 chin ai3 kap Siong7-te3 e5 peh-siN3 saN-kap ti7 ke-thau5 ui7 Chu2 choe3 kian3-cheng3. Pou3-to7-hoe7, kiN3-na7 u7 hun7 ti7 kiu3 lang5 leng5-hun5 e5 kang, a2-si7 in2-chhoa7 lang5 lai5 bat Chu2 e5 ki-hoe7, goa2 long2 chin ti3-i3 khi3 choe3. Bi7-sin3-chia2 iau2-be7 tit-kiu3 e5 lang5 , in leng5-hun5 e5 khou2-keng2, chiaN5-choe3 goa2 kek8-tang7 e5 hu7-tam. Eng7 khi2-thau5 thiaN3 Chu2 e5 jiat8-sim, goa2 kau3 tak8 sou2-chai7 po3 lang5 chai-iaN2 Siong7-te3 ka7 goa2 choe3-chiaN5 e5 su7, na2 chhin-chhiuN7 hoat-kong5 khi2-siau2 chit8-iuN7.
Chong2-si7 kin-a2-jit8 chaiN2-iuN7? Goa2 m7-chai u7 sit-loh8 khi2-chhou e5 thiaN3-sim a2-bo5? Goa2 m7-chai u7 chiaN5-choe3 leng2-tam7 koh bo5 koan-sim chiah-e5 su7 e5 lang5 mah? Siong7-te3 e5 thiaN3 u7 ti7 goa2 e5 sim-lai7 chhin-chhiuN7 he2 teh toh8 a2-bo5? Sui-jian5 u7 khi3 kau3-hoe7, choe3 le2-pai3, gim5-si, ki5-to2, na7-si7 long2 bo5 koan-sim tim5-lun5 e5 leng5-hun5; siaN2-su7 piN3-choe3 an2-ni? Goa2 e5 chhui3 u7 teh gim5, Tioh8 chin2-kiu3 beh tim5-lun5 e5 lang5 , chong2-si7 goa2 u7 teh choe3 sim2-mih8 lai5 kiu3 lang5 e5 leng5-hun5? Goa2 sui-jian5 u7 teh gim5 kong2, Tioh8 koan-sim beh biat8-bong5--e5, na7-si7 goa2 u7 chin-chiaN3 koan-sim in mah? Goa2 kap hoe7-iu2 che5-siaN gim5 kong2, Ui7-tioh8 be5-lou7 e5 lang5 thi5-khau3, na7-si7 goa2 e5 bak8-chiu ta-ta, goa2 kiam2 bat ui7-tioh8 teh tim5-lun5 e5 lang5 sit8-chai7 thi5-khau3 mah? Tui3 chin2-kiu3 leng5-hun5 e5 kang-chok, goa2 tui3 sim-toe2 teh koan-sim mah? Na7 bo5, si7 u7 chin giam5-tiong7 e5 mau5-peng7, goa2 tek-khak tioh8 chiong hit-e5 goan5-in chhe7 chhut-lai5 kai2-cheng3 chiah tioh8. Goa2 tioh8 ti7 kong-chiong3 e5 bin7-cheng5 seng5-jin7 Ki-tok. Goa2 tek-khak tioh8 po3 lang5 lai5 bat Chu2 Ia5-sou. I u7 hoan-hu3 goa2 tioh8 choe3 kan-cheng3, sou2-i2 goa2 tioh8 koh chit8-pai2 khi2-lai5 ui7 Chu2 choe3 kan-cheng3. Goa2 thang pun Hok-im thoan5-toaN7, ia7 thang sia2-phoe hou7 peng5-iu2 khou2-khng3 in sin3 Chu2. Chi3-chio2 e5 han7-tou7, goa2 tioh8 tui3 goa2 e5 tong5-su7 kong2-khi2 Ia5-sou e5 kiu3-un. Goa2 na7-si7 Siong7-te3 e5 chhe-eng7, goa2 tioh8 chin7-tiong khi3 choe3.
6. Hong7-hian3
“Hou7 lang5 , chiu7 beh hou7 lin2” (Lou7-ka 6:38). Lan2 hou7 pat8-lang5 , Siong7-te3 ia7 beh hou7 lan2, in-ui7 I kau3-taN m7-bat khiam3 lang5 e5 che3. Chi3-chio2, ui7-tioh8 Siong7-te3 e5 kang tioh8 hian3 chiap8-hun-chit8; i2-goa7, I ai3 beh-tih8 joa7-choe7, lan2 ia7 tioh8 hian3. Li2 na7 sin3-sit8 ti7 I, I ia7 beh eng7 sin3-sit8 khoan2-thai7 li2. Kin-a2-jit8 u7 choe7-choe7 lang5 san3-chhiah khun3-khou2, chiu7-si7 in-ui7 ti7 in hu3-ju7 5 si5, bo5 beh po3-tap Siong7-te3 . Chong2-si7 lang5 ti7 heng-thong e5 si5, chiau3 kui-teng7, tiong-sit8 hong7-hian3 ti7 Siong7-te3 e5 kang, chiu7 chin han2-tit khoaN3-tioh8 in i2-au7 teh san3-chhiah. “Ai3 sia2-si3--e5, beh tit-tioh8 hong-seng7; Lun7-tek8 lang5 -e5, beh tit-tioh8 lun7-tek8” (Chim-gian5 11:25).
Chong2-si7 li2 beh hong7-hian3 e5 si5, tioh8 khak-sit8 che chiN5 si7 beh eng7 ti7 kiu3 lang5 leng5-hun5 e5 kang-chok, m7-si7 ti7 pat8 hong-bin7. In-ui7 Siong7-te3 u7 chit8-jit8 beh kap li2 sng3-siau3, khoaN3 li2 sou2 hong7-hian3 e5 chiN5 u7 chaiN2-iuN7 teh un7-iong7, sou2-i2 li2 beh hong7-hian3 e5 si5 u7 chek-jim7.
Hong7-hian3 tioh8 chhut ti7 hoaN-hi2 kam-goan7, “in-ui7 hoaN-hi2 theh8 chhut e5, Siong7-te3 thiaN3 i”. Hong7-hian3 tioh8 chiau3 kui-ku2, tioh8 kou3-teng7 tak8 geh8-jit8 a2-si7 tak8 le2-pai3 chit8 pai2. Hong7-hian3 e5 siau3-hang7 tioh8 kap Siong7-te3 chheng-chho2 . Bo5-lun7 chaiN2-iuN7, li2 tioh8 hong7-hian3, in-ui7 “na7 m7 si7 hong7-chhe thai2-tho2 oe7 thoan5?” Hok-im na7 beh thoan5-pian3 choan5 se3-kan, tioh8 u7 lang5 hong7-hian3 kim-chiN5 lai5 chi-chhi5; chhin-chhiuN7 chui2-to7-chui2 chit8-poaN-iuN7, chui2 pun2-sin si7 bian2-hui3, chong2-si7, chui2-kong2, chui2-chhiuN2 siat-pi7 e5 hui3-iong7, li2 tioh8 tau3 hu7-tam. Kiu3-un ia7-si7 an2-ni, si7 bian2-chiN5--e5, chong2-si7 beh chiong i thoan5 chhut-khi3, chiu7 tioh8 ai3 sou2-hui3, ia7 lan2 tioh8 koaN2-kin2 thoan5 kau3 choan5 se3-kai3 chiah tioh8. Sou2-i2 Po2-lo5 kong2: “Hong7-hian3 si7 Ki-tok-tou5 e5 un”. Lan2 taN si7 choe3 chit8 e5 Sin-iok si5-tai7 e5 Ki-tok-tou5, hoaN-hi2 kam-goan7 lai5 hong7-hian3 chiah tioh8.
7. Choe3 Chu2 E5 Kang
Goa2 na7 siuN7 beh hou7 Chu2 eng7, chiu7 tioh8 khi3 chit8 keng chun2 goa2 kong-khai choe3 kan-cheng3 e5 kau3-hoe7, chham-ka chu7-hoe7, bian2 tit siu7 lang5 kim3-chi2. Ti3-i3 kiu3 lang5 leng5-hun5 e5 kau3-hoe7, chiu7-si7 goa2 siok8-leng5 e5 ke, goa2 tit-kiu3 si7 beh hok8-sai7 Chu2 Ia5-sou, goa2 na7 bo5 ui7 I choe3 kang chiu7-si7 ui5-poe7 I sou2 hou7 goa2 e5 su2-beng7. Goa2 sui-jian5 bo5 chin-choe7 un-su3 kap chai5-tiau7, na7-si7 goa2 oe7 thang ui7-tioh8 I choe3-kang, goa2 thang hong2-bun7 piN-lang5 , pun Hok-im thoan5-toaN, ui7 Chu2 choe3 kan-cheng3, choe3 ko3-jin5 pou3-to7, goa2 oe7-thang ui7 Chu2 choe3-kang.
U7 lang5 , long2 si7 khia7 teh theng3-hau7 pat8-lang5 chhiaN2 i khi3 choe3 Siong7-te3 e5 kang. Chong2-si7 in na7 chin-chiaN3 u7 tit-kiu3, in chiu7 oe7 ka-ki7 chu7-tong7 khi3 chhe7 ki-hoe7 ui7 Chu2 choe3-kang. Po2-lo5 tit-kiu3 liau2, thau5 chit8 ku3 si7 “Chu2 ah! Li2 ai3 goa2 choe3 sim2-mih8?” Mui2 chit8-e5 teng5-thau5-siN e5 lang5 , long2 tioh8 an2-ni kong2. ThiaN3, tioh8 hok8-sai7; kiN3-na7 chin-chiaN3 thiaN3 Chu2 Ia5-sou e5 lang5 , chiu7 ai3 hok8-sai7 I, in choat8-tui3 boe7 the-si5, pin5-toaN7, bo5 ai3 choe3-kang.
Lan2 m7-thang theng3-hau7 bok8-su a2-si7 pat8-lang5 lai5 kio3 lan2 choe3-kang, lan2 tioh8 tit8-chiap mng7 Siong7-te3 , tui3 I lai5 tit-tioh8 chi2-si7. Kiam2-chhai2 I ai3 li2 ka3 Chu2-jit8-oh8, na7 an2-ni, li2 chiu7 ka-ki7 khi3 chhe7 hau7-tiuN2; li2 u7 ho2 e5 siaN-im, chiu7 chham-ka Seng3-koa-tui7; oe7 hiau2 ian2-chau3 gak8-khi3, chiu7 chham-ka kau3-hoe7 e5 gak8-tui7; u7 lang5 tioh8 choe3 chiau-thai7; a2-si7 ti7 Chheng-lian5 thoan5-khe3 hok8-bu7; a2-si7 choe3 tai7-to2 e5 lang5 , si5-siong5 ui7 Chu2 e5 kang-chok ki5-to2. Kiam2-chhai2 Chu2 beh tiau3 li2 khi3 goa7-kok choe3 thoan5-kau3 a2-si7 ki5-thaN e5 kang-chok. Chu2 ai3 li2 khi3 chiap-siu7 hun3-lian7, li2 chiu7 tioh8 khi3. Chit8-e5 teng5-thau5-siN e5 lang5 , na7 bo5 ui7 Chu2 Ia5-sou choe3-kang, i chiu7 choat8-tui3 boe7 peng5-an.
Lan2 beh tit-tioh8 Chu2 e5 o-lo2, tioh8 chiau3 i2-siong7 chhit e5 bun7-toe5 khi3 sit8-heng5. Seng3-keng u7 ki3-chai3, “Li2 tioh8 ti3-i3 hou7 Siong7-te3 khoaN3 li2 choe3 kho2-chhu2 e5, choe3 bian2 kian3-siau3 e5 choe3-kang lang5 ” (II The5-mou5-thai3 2:15). Lan2 beh tit-tioh8 I hong-seng7 e5 siuN2-su3, siuN7 beh thiaN I kong2: “Ho2 ah, ho2 koh chin7-tiong e5 lou5-pok8”, lan2 chiu7 tioh8 ka-ki7 hoan2-seng2, khoaN3 u7 hah8 I e5 iau-kiu5 a2-bo5?
</CL>
<HL>

第10章
Chhit E5主要E5問題
Ti7-chia有chhit e5問題是基督徒所tioh8想--e5，若忽略chiah e5，就oe7傷害tioh8贖靈e5活命。TaN lan2 beh chit8-e5 chit8-e5來想，願上帝幫贊lan2，用誠實e5心來應答chiah-e5。
1. 犯罪
「我若心內注重罪惡，主的確無beh聽」(詩篇66：18)。我若iau2-ku2 toa3 ti7罪惡中，無論我講sim2-mih8，主long2無beh聽，也無beh應允我e5祈禱。
我所beh講e5罪是指聖經內所講，「快纏絆lan2 e5罪」。Chit種罪kiam2-chhai2是chit8 e5重擔，a2是chit8 e5偶像，就是lan2 tak8-pai2 long2投降--e5，che就是罪。主講，你的確tioh8放sak i。
「就是lin2 e5罪koa3 hou7 lin2 kap上帝隔斷，lin2 e5罪惡hou7 I tui3 lin2 ng面、無聽」(I2-sai3-a 59：2)。罪惡hou7上帝ng面，kap lan2隔斷，kiN3若有罪，就boe7 thang hou7 lan2 kap上帝交陪。
「Hoan7若稱呼主e5名e5 tioh8離開不義」(II The5-mou5-thai3 2：19)。Che是主e5命令，lan2若想beh得tioh8主e5 o-lo2，tioh8放sak kiN3若lan2所知e5 m7-tioh8，koh離開kiN3若oe7 hou7聖神憂悶e5 tai7-chi3。lan2 tioh8 tui3生活中除去chiah-e5，因為lan2若無kap罪惡斷絕，lan2 e5靈性就boe7進步。
罪惡親像chit8-e5石磨，時常hou7 lan2墮落；設使lan2若降服罪惡，就oe7 chit8-pai2 koh chit8-pai2犯罪。Beh滿足欲望，na2親像用khe5扇iat8 teh toh8 e5火chit8樣，永遠boe7 hoa。基督徒ti7生活中e5痛苦，就是hou7罪惡toa3 ti7 i e5心內，致到心內艱苦koh悲傷。
所以lan2 tioh8無惜一切e5犧牲kap i斷絕，若無，lan2就絕對boe7體驗tioh8「上帝e5平安，盤過一切人所想oe7到e5」。Lan2若無放sak罪惡，罪就beh毀滅lan2。「罪人e5路是坎坷」。
Tioh8記得耶穌基督。I oe7斬斷一切e5鎖鍊，也oe7 phah開一切e5束縛。I oe7 hou7囚犯得自由；就是纏絆你e5罪，I oe7 thau2放hou7你得自由。I m7-na7有權能beh救你，也beh保守你。Oa2靠tiam3 ti7你心內聖神e5權能，你thang贏過所有纏絆你e5罪，chiaN5做chit8-e5得seng3 e5人，是真有價值e5事。
2. 順服
做上帝e5 kiaN2兒tioh8順服；lan2若beh照ka-ki7 e5意思去做，就是lam7-sam2做，I就無beh用lan2。尊嘆贏過獻祭；ti7 I2-sek-liat8 e5營中有背逆e5事，che是上帝boe7 thang容允--e5。Lan2 tioh8完全盡忠ti7主耶穌。大e5過失oe7 thang寬容，錯誤iau2-ku2 oe7 thang原諒，若是無盡忠，就絕對boe7 thang容允--得。
Lan2若beh hou7主用，tioh8順服；lan2 tioh8隨時準備便，到主愛lan2去e5所在，照主e5旨意，m7是照lan2 e5意思，照主所選擇e5，m7是照lan2所愛--e5。Lan2若實在降服上帝，I e5計劃就chiaN5做lan2 e5，lan2就oe7歡喜尊嘆I e5旨意。
Lan2決斷m7-thang想I是chit8 e5嚴hat e5主人，a2是chit8 e5頭家，不時teh叫lan2 tioh8做所無愛e5事。I完全m7是chit款e5主人。I是lan2 e5天pe7，I beh chhoa7 lan2到安靜e5水邊。I將oe7 hou7 I歡喜e5 gim願khng3 ti7 lan2 e5心內。I所要求e5，就是愛lan2 tioh8降服I；因為lan2 e5靈、魂、體，long2是I e5，所以lan2若無順嘆I，就boe7 thang kap I交陪。
3. 祈禱
基督徒若無祈禱，就boe7 thang得seng3 ，若忽略祈禱，i e5靈性自然就軟弱boe7進步，「獨獨oa2靠(專心theng3候) 耶和華--e5 beh得tioh8新e5氣力。」Lan2無時常祈禱，就hou7魔鬼有機會攻擊lan2。耶穌時常祈禱，也bat thong暝祈禱；使徒Po2-lo5也常常祈禱，初代教會也是祈禱e5教會。KiN3若hou7上帝用e5人long2是祈禱e5人。
請lan2 ka-ki7 tioh8問：我有時常teh祈禱a2無？我kiam2有kap主交陪？我有tak8日ti7固定e5時間kap I saN見面？上帝kiam2有看我做chit8-e5祈禱e5人？A2是chit8-e5 hou7 I失望e5人？願主hou7我koh chit8 pai2 kap I立約，tak8早起kap I交陪，免得I來e5時，我iau2-ku2 teh khun3。
4. 讀聖經
忽略聖經，就是切斷ka-ki7無機會聽見主e5聲音，因為上帝通過I e5話------聖經，kap lan2講話。設使我若無teh讀，teh研究聖經，就失去I e5引chhoa7。Choe7-choe7人oe7迷路，就是因為忽略讀上帝e5話。Ti7 chit世間無有別項oe7 thang對人所beh講e5話。我若實在認bat I，我就ai3研究聖經，koh na2讀na2有滋味，後來就oe7知影無聖經boe7用得。因為聖經是靈性e5米糧，是工作力量e5來源。
我初初信主了後，tak8日long2有讀聖經，總是現時teh讀聖經kiam2有chim-chiok teh想內面e5教示？Teh讀e5時，kiam2有感覺tioh8親像起頭e5時，hiah-nih新鮮？使徒kap先知所經驗e5 tai7-chi3，我讀了有受感動a2無？我讀詩篇有得tioh8安慰mah？聖經既然是上帝e5話，是活命e5話，我e5靈性tak8日long2有得tioh8 I e5養飼mah？
上帝既然譬如I e5話是奶kap肉，我tioh8時常來lim、來chiah8，我e5靈性chiah oe7勇健。願上帝hou7我chiaN5做chit8 e5殷勤teh研究、teh讀I e5話e5人。
5. 承認基督
我起初信主e5時，真熱心ti7救靈魂e5工作，我真愛kap上帝e5百姓saN-kap ti7街頭為主做見證。佈道會，kiN3若有份ti7救人靈魂e5工，a2是引chhoa7人來bat主e5機會，我long2真致意去做。未信者iau2-be7得救e5人，in靈魂e5苦境，chiaN5做我激動e5負擔。用起頭疼主e5熱心，我到tak8所在報人知影上帝ka7我做chiaN5 e5事，na2親像發狂起siau2 chit8樣。
總是今a2日chaiN2樣？我m7知有失落起初e5疼心a2無？我m7知有chiaN5做冷淡koh無關心chiah-e5事e5人mah？上帝e5疼有ti7我e5心內親像火teh toh8 a2無？雖然有去教會，做禮拜、吟詩、祈禱，若是long2無關心沉淪e5靈魂；siaN2事piN3做an2-ni？我e5嘴有teh吟，Tioh8拯救beh沉淪e5人，總是我有teh做sim2-mih8來救人e5靈魂？我雖然有teh吟講，Tioh8關心beh滅亡--e5，若是我有真正關心in mah？我kap會友齊聲吟講，為tioh8迷路e5人啼哭，若是我e5目chiu ta-ta，我kiam2 bat為tioh8 teh沉淪e5人實在啼哭mah？對拯救靈魂e5工作，我tui3心底teh關心mah？若無，是有真嚴重e5毛病，我的確tioh8將hit-e5原因chhe7出來改正chiah tioh8。我tioh8 ti7公眾e5面前承認基督。我的確tioh8報人來bat主耶穌。I有hoan-hu3我tioh8做kan證，所以我tioh8 koh chit8-pai2起來為主做kan證。我thang分福音傳單，也thang寫phoe hou7朋友苦勸in信主。至少e5限度，我tioh8對我e5同事講起耶穌e5救恩。我若是上帝e5差用，我tioh8盡忠去做。
6. 奉獻
「Hou7人，就beh hou7 lin2」(Lou7-ka 6：38)。Lan2 hou7別人，上帝也beh hou7 lan2，因為I到taN m7-bat欠人e5債。至少，為tioh8上帝e5工tioh8獻chiap8分chit8；以外，I愛beh-tih8 joa7-choe7，lan2也tioh8獻。你若信實ti7 I，I也beh用信實款待你。今a2日有choe7-choe7人san3-chhiah困苦，就是因為ti7 in富裕e5時，無beh報答上帝。總是人ti7亨通e5時，照規定，忠實奉獻ti7上帝e5工，就真罕得看tioh8 in以後teh san3-chhiah。「Ai3 sia2-si3--e5，beh得tioh8豐盛；論敵人e5，beh得tioh8論敵」(Chim-gian5 11：25)。
總是你beh奉獻e5時，tioh8確實che錢是beh用ti7救人靈魂e5工作，m7是 ti7別方面。因為上帝有chit8日beh kap你算siau3，看你所奉獻e5錢有chaiN2樣teh運用，所以你beh奉獻e5時有責任。
奉獻tioh8出ti7歡喜甘願，「因為歡喜theh8出e5，上帝疼i」。奉獻tioh8照規矩，tioh8固定tak8月日a2是tak8禮拜chit8 pai2。奉獻e5 siau3項tioh8 kap上帝清楚。無論chaiN2樣，你tioh8奉獻，因為「若m7是奉差thai2-tho2 oe7傳？」福音若beh傳遍全世間，tioh8有人奉獻金錢來支持；親像水道水chit8般樣，水本身是免費，總是，水管、水廠設備e5費用，你tioh8 tau3負擔。救恩也是an2-ni，是免錢--e5，總是beh將i傳出去，就tioh8 ai3所費，也lan2 tioh8趕緊傳到全世界chiah tioh8。所以Po2-lo5講：「奉獻是基督徒e5恩」。Lan2 taN是做chit8 e5新約時代e5基督徒，歡喜甘願來奉獻chiah tioh8。
7. 做主E5工
我若想beh hou7主用，就tioh8去chit8間准我公開做kan證e5教會，參加聚會，免得受人禁止。致意救人靈魂e5教會，就是我贖靈e5家，我得救是beh服侍主耶穌，我若無為I做工就是違背I所hou7我e5使命。我雖然無真choe7恩賜kap才tiau7，若是我oe7 thang為tioh8 I做工，我thang訪問邊人、分福音傳單、為主做kan證、做個人佈道，我oe7-thang為主做工。
有人，long2是khia7 teh theng3候別人請i去做上帝e5工。總是in若真正有得救，in就oe7 ka-ki7自動去chhe7機會為主做工。Po2-lo5得救了，頭chit8句是「主ah！你愛我做sim2-mih8？」每chit8-e5重頭生e5人，long2 tioh8 an2-ni講。疼，tioh8服侍；kiN3若真正疼主耶穌e5人，就ai3服侍I，in絕對boe7推辭，pin5-toaN7，無愛做工。
Lan2 m7-thang theng3候牧師a2是別人來叫lan2做工，lan2 tioh8直接問上帝，tui3 I來得tioh8指示。Kiam2-chhai2 I愛你教主日學，若an2-ni，你就ka-ki7去chhe7校長；你有好e5聲音，就參加聖歌隊；oe7 hiau2演奏樂器，就參加教會e5樂隊；有人tioh8做招待；a2是ti7青年團契服務；a2是做代禱e5人，時常為主e5工作祈禱。Kiam2-chhai2主beh召你去外國做傳教a2是其他e5工作。主愛你去接受訓練，你就tioh8去。Chit8-e5重頭生e5人，若無為主耶穌做工，i就絕對boe7平安。
Lan2 beh得tioh8主e5 o-lo2，tioh8照以上chhit e5問題去實行。聖經有記載，「你tioh8致意hou7上帝看你最可取e5，最免kian3-siau3 e5做工人」(II The5-mou5-thai3 2：15)。Lan2 beh得tioh8 I豐盛e5賞賜，想beh聽I講：「好ah，好koh盡忠e5奴僕」，lan2就tioh8 ka-ki7反省，看有合I e5要求a2無？
</HL>