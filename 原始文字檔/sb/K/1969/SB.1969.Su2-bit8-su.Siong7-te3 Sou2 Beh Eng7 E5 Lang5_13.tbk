<CL>
Te7 13 Chiunn
Beh Chainn2-iunn7 Ui7 Chu2 Lai5 Oah
Li2 u7 chiap-lap8 Ia5-sou Ki-tok choe3 li2 e5 Kiu3-chu2 a2-bo5? Li2 e5 choe7 u7 tit-tioh8 sia3-bian2 a2-bo5? Seng3 Sin5 kiam2 u7 kap li2 e5 sin5 saN-kap kan-cheng3 li2 i2-keng chhut-si2 jip8-oah8? Li2 u7 teng5-thau5-siN koh ai3 beh ui7 Chu2 lai5 oah8 a2-bo5? Na7 u7, li2 tioh8 choe3 chit 5 hang7 su7?
1. Chai-iann2 Ka-ki7 I2-keng Tit-kiu3
Li2 beh chaiN2-iuN7 oe7 chai-iaN2 i2-keng u7 tit-kiu3? Chu2 Ia5-sou e5 po2-huih chin2-kiu3 li2, Siong7-te3 e5 Oe7 hou7 li2 u7 khak-sin3. “Goa2 sia2 chiah-e5 hou7 lin2 sin3 Siong7-te3 e5 KiaN2 e5 mia5 e5, beh hou7 lin2 chai lin2 u7 eng2-oah8” (I Iok-han7 5:13). Ti7 chia m7-si7 kong2, Beh hou7 lin2 ng3-bang7, chhai a2-si7 siuN7 ka-ki7 u7 eng2-oah8. Si7 kong2 beh hou7 lin2 chai. Ia7 m7-si7 kong2 Goa2 chiong chiah-e5 khoai3-lok8 e5 kam2-kak hou7 lin2,” si7 Goa2 sia2 chiah-e5 hou7 lin2. Sou2 sia2 e5 chiu7-si7 “Chiu7-kun7 Goa2 e5 lang5 , Goa2 koat-toan3 bo5 khi3-sak i” (Iok-han7 6:37). Li2 kiam2 u7 chiu7-kun7 Chu2 Ia5-sou? Li2 u7 siu7 chiap-lap8 a2-bo5? I kong2, I koat-toan3 bo5 khi3-sak li2, sou2-i2 I tek-khak chiap-lap8 li2. In-ui7 Seng3-keng koh kong2, “KiN3-na7 chiap-lap8 I e5, chiu7-si7 sin3 I e5 mia5 e5 lang5 , I chiu7 siuN2-su3 in u7 koan5, chiaN5 choe3 Siong7-te3 e5 kiaN2-ji5” (Iok-han7 1:12). ChhiaN2 mng7, li2 kiam2 u7 chiap-lap8 I? Li2 u7 choe3 Siong7-te3 e5 kiaN2-ji5 a2-bo5?
Che it-chhe3 long2 si7 tui3 Siong7-te3 e5 Oe7 lai5. Li2 e5 kam2-kak tak8-jit8 oe7 kai2-pian3, kin-a2-jit8 li2 kam2-kak u7 tit-kiu3, bin5-a2-chai3 chiu7 kam2-kak bo5 tit-kiu3. Sou2-i2 tioh8 kun-ku3 Siong7-te3 e5 Oe7, sin3 I sou2 kong2 e5, tioh8 sin3 Seng3-keng sou2 ki3-chai3 e5. Siong7-te3 e5 Oe7 eng2-oan2 boe7 kai2-pian3. “An2-ni sin3 si7 chhut ti7 thiaN, thiaN si7 tui3 Ki-tok e5 gian5-gu2” (Lo5-ma2 10: 17). Li2 na7 kaN2 an2-ni sin3, Seng3 Sin5 chiu7 tiam3-ti3 li2 e5 sim, kap li2 e5 sin5 saN-kap kan-cheng3, li2 choe3 Siong7-te3 e5 kiaN2-ji5, li2 chiu7 u7 kiu3-un e5 khak-sin3.
2. Ti7 Cheng3-lang5 E5 Bin7-cheng5 Seng5-jin7 Ki-tok
Tioh8 ti7 cheng3-lang5 e5 bin7-cheng5 seng5-jin7 Ki-tok, m7-thang choe3 am3-chiN7 e5 Ki-tok-tou5, tioh8 giah8-koan5 li2 kiu3-un e5 ki5, hou7 cheng3-lang5 long2 khoaN3 oe7 tioh8. U7 ki-hoe7 tioh8 seng5-jin7 Chu2 Ia5-sou, chiong I e5 kiu3-un thoan5 hou7 pat8-lang5 chai, m7-thang un2-bat8 li2 e5 kng. “Hoan7-na7 ti7 chit e5 kan-im u7 choe7 e5 se3-tai7 liah8 Goa2 kap Goa2 e5 Oe7 choe3 kian3-siau3 e5, Jin5-chu2 eng7 Pe7 e5 eng5-kng kap chiah e5 seng3 e5 thiN-sai3 lai5 e5 si5, ia7 beh liah8 i choe3 kian3-siau3” (Ma2-kho2 8:38). Li2 na7 ai3 chu2 Ia5-sou ti7 hit-si5 seng5-jin7 li2, li2 chit-si5 tioh8 seng5-jin7 I. Li2 na7 beh hou7 li2 e5 leng5-seng3 kin2-kin2 chin3-pou7, tioh8 ti7 cheng3-lang5 e5 bin7-cheng5 seng5-jin7 I. Chek-si5 khi3 choe3, m7-thang theng3-hau7.
3. Li7-khui Sou2-u7 Ka-ki7 Chai-iann2 E5 Ke3-sit
Seng3 Sin5 tiam3-ti7 li2 e5 sim-lai7, chiu7 tui3 choe7-ok thau2-pang3 li2. “In-ui7 tiam3-ti7 lin2 e5, khah toa7 tiam3-ti7 se3-kan e5” (I Iok-han7 4:4). “Sou2-i2 lang5 na7 tiam3-ti7 Ki-tok, chiu7-si7 choe3 sin chhong3-cho7 e5, ku7 e5 tai7-chi3 i2-keng ke3-khi3, taN long2 piN3-chiaN5 sin e5” (II Ko-lim5-to 5:17). I beh siuN2-su3 li2 chit8-e5 sin e5 seng3-cheng5, oan3-hun7 choe7-ok, ai3 kong-gi7. Seng3 Sin5 u7 toa7 koan5-leng5, I beh thau2-pang3 li2 tit-tioh8 chu7-iu5, khah-iaN5 it-chhe3 e5 choe7-ok. “In-ui7 choe7-ok bo5 koh koan2-hat lin2” (Lo5-ma2 6:14). “Lan2 bo5 koh choe3 choe7-ok e5 lou5-chai5” (Lo5-ma2 6:6).
Chong2-si7 li2 tioh8 pang3-sak it-chhe3 e5 choe7-ok, kiaN5 ti7 gi7 e5 lou7, eng7 Chu2 sou2 siuN2-su3 li2 teng5-thau5-siN e5 i3-chi3 lai5 tui3-hu3 phaiN2-tai7. “Oan3-hun7 phaiN2, chhin-kun7 ho2” (Lo5-ma2 12:9). Tioh8 siam2-pi7 hiah-e5 khoai3-khoai3 tiN5-poaN3 li2 e5 choe7, chun-than3 Chu2 e5 Oe7, thai5-si2 mui2 chit8-e5 Ka-lam5-lang5 , tu5-khi3 sim-lai7 e5 A-kan kap choe7-ok bo5 kan-siap8.
“Goa2 na7 sim-lai7 chu3-tiong7 choe7-ok, Chu2 tek-khak bo5 beh thiaN” (Si-phian 66:18). Li2 na7 sit8-chai7 u7 koat-sim beh an2-ni choe3, Siong7-te3 beh thau2-pang3 li2, chi2-u7 kho3 chu2 po2-huih e5 kong-lo5 kap I seng3-mia5 e5 toa7 koan5-leng5 chiu7 ho2, I chiu7 beh chin2-kiu3 li2. “Sou2-i2 boh8-tit iong5-un2 choe7-ok choe3 ong5 ti7 lin2 oe7 si2 e5 seng-khu” (Lo5-ma2 6:12). “Soah lin2 e5 choe3-phaiN2 hak8-sip8 kiaN5-ho2” (I2-sai3-a 1:16, 17).
4. Eng7 Kang-hu Gian2-kiu3 Seng3-keng Kap Ki5-to2
Li2 na7 ju2 thak8 Seng3-keng, chiu7 oe7 ju2 ai3 thak8. Li2 na7 beh ti7 Chu2 e5 un-tian2 lai5 chin3-pou7, tioh8 tak8-jit8 kap Chu2 saN kau-poe5. Tioh8 u7 it-teng7 si5-kan kap sou2-chai7 thang thak8 Seng3-keng, ki5-to2. Tioh8 choe3 chit8-e5 tiong-sit8 ti7 Seng3-keng e5 Ki-tok-tou5. “Siau3-lian5-lang5 tioh8 eng7 sim2-mih8 lai5 chheng-khi3 i e5 sou2 kiaN5? Si7 tioh8 chiau3 Li2 e5 Oe7 lai5 soe3-ji7 kiaN5” (Si-phian 119:9). Li2 na7 hut-liok8 Siong7-te3 e5 Oe7, chiu7 oe7 tui7-loh8, li2 na7 hak8-sip8 beh chaiN2-iuN7 ki5-to2, li2 e5 leng5-seng3 chiu7 oe7 toa7 chin3-pou7.
5. Un-khun5 Ui7 Chu2 Choe3-kang Bo5 Si5 Theng5
Tioh8 un-khun5 choe3-kang bo5 si5 theng5, in-ui7 Sat-tan3 si5-siong5 in2-iu2 eng5-eng5 bo5 tai7-chi3 thang choe3 e5 lang5 khi3 choe3 phaiN2. Pun Hok-im thoan5-toaN, chham-ka kau3-hoe7 pou3-to7 e5 kang, che chiu7-si7 li2 e5 pun2-hun7, m7-thang eng5-eng5 teh tan2, tioh8 chhe7 tai7-chi3 thang choe3, un-khun5 ui7 Chu2 choe3-kang bo5 theng5. Chham-ka Seng3-koa-tui7, hu3 Ki5-to2-hoe7, pang-chan7 Chheng-lian5 thoan5-khe3 e5 kang-chok, choe3 ko3-jin5 pou3-to7 e5 kang, ka3 Chu2-jit8-oh8, koe-lou7 pou3-to7, khi3 tham3 song3-hiong-lang5 , piN7-lang5 a2-si7 hoan7-lang5 , choe3 li2 tit-kiu3 e5 kan-cheng3......che long2 si7 tiong7-iau3 e5 kang-chok, tioh8 ti3-i3 khi3 choe3.
Tioh8 li7-khui hiah-e5 leng2-tam7 koh heng5-sek-hoa3 kap se3-siok8 bo5 hun-piat8 e5 kau3-hoe7. Tioh8 chham-ka chu3-tiong7 thoan5 Hok-im u7 teh kong2 teng5-thau5-siN to7-li2 e5 kau3-hoe7, kap u7 ho2 phin2-heng7 ai3 ki5-to2 ai3-pou3-to7 siok8-leng5 e5 sin3-tou5 choe3 peng5-iu2.
TaN goa2 m7-bian2 koh kong2 lah, li2 na7 khak-sit8 chai-iaN2 li2 u7 tit-kiu3; koh ti7 cheng3-lang5 e5 bin7-cheng5 jin7 Ki-tok; li7-khui li2 sou2 chai e5 ke3-sit; eng7 kang-hu gian2-kiu3 Seng3-keng ki5-to2; si5-siong5 bo5-eng5 teh hok8-sai7 Siong7-te3 , an2-ni chiu7 ho2. Li2 an2-ni choe3, chiu7 chiaN5-choe3 chit8-e5 sim-lai7 u7 hoaN-hi2 khoai3-lok8 e5 Ki-tok-tou5. Siong7-te3 beh eng7 li2 lai5 choe3 I e5 kang, bo5-lun7 li2 kau3 sim2-mih8 sou2-chai7 khi3, long2 beh tit-tioh8 I e5 chiok-hok.
</CL>
<HL>

第13章
Beh Chainn2樣為主來活
你有接納耶穌基督做你e5救主a2無？你e5罪有得tioh8 赦免a2無？聖神kiam2有kap你e5神saN-kap kan證你已經出死入活？你有重頭生koh愛beh為主來活a2無？若有，你tioh8做chit 5項事？
1. 知影Ka-ki7已經得救
你beh chaiN2樣oe7知影已經有得救？主耶穌e5寶血拯救你，上帝e5話hou7你有確信。「我寫chiah-e5 hou7 lin2信上帝e5 KiaN2 e5名e5，beh hou7 lin2知lin2有永活」(I Iok-han7 5：13)。Ti7 chia m7是講，Beh hou7 lin2 ng3望，chhai a2是想ka-ki7有永活。是講beh hou7 lin2知。也m7是講我將chiah-e5快樂e5感覺hou7 lin2，」是我寫chiah-e5 hou7 lin2。所寫e5就是「就近我e5人，我決斷無棄sak i」(Iok-han7 6：37)。你kiam2有就近主耶穌？你有受接納a2無？I講，I決斷無棄sak你，所以I的確接納你。因為聖經koh講，「KiN3若接納I e5，就是信I e5名e5人，I就賞賜in有權，chiaN5做上帝e5 kiaN2兒」(Iok-han7 1：12)。請問，你kiam2有接納I？你有做上帝e5 kiaN2兒a2無？
Che一切long2是tui3上帝e5話來。你e5感覺tak8日oe7改變，今a2日你感覺有得救，bin5-a2-chai3就感覺無得救。所以tioh8根據上帝e5話，信I所講e5，tioh8信聖經所記載e5。上帝e5話永遠boe7改變。「An2-ni信是出ti7聽，聽是tui3基督e5言語」(羅馬10：17)。你若敢an2-ni信，聖神就tiam3-ti3你e5心，kap你e5神saN-kap kan證，你做上帝e5 kiaN2兒，你就有救恩e5確信。
2. Ti7眾人E5面前承認基督
Tioh8 ti7眾人e5面前承認基督，m7-thang做暗箭e5基督徒，tioh8 giah8-koan5你救恩e5旗，hou7眾人long2看oe7 tioh8。有機會tioh8承認主耶穌，將I e5救恩傳hou7別人知，m7-thang隱密你e5光。「Hoan7-na7 ti7 chit e5 kan-im有罪e5世代liah8我kap我e5話做kian3-siau3 e5，人主用Pe7 e5榮光kap chiah e5聖e5天使來e5時，也beh liah8 i做kian3-siau3」(馬可8：38)。你若愛主耶穌ti7 hit時承認你，你chit時tioh8承認I。你若beh hou7你e5靈性緊緊進步，tioh8 ti7眾人e5面前承認I。即時去做，m7-thang theng3候。
3. 離開所有Ka-ki7知影E5過失
聖神tiam3-ti7你e5心內，就tui3罪惡thau2放你。「因為tiam3-ti7 lin2 e5，khah大tiam3-ti7世間e5」(I Iok-han7 4：4)。「所以人若tiam3-ti7基督，就是最新創造e5，舊e5 tai7-chi3已經過去，taN long2 piN3-chiaN5新e5」(II Ko-lim5-to 5：17)。I beh賞賜你chit8-e5新e5性情，怨恨罪惡，愛公義。聖神有大權能，I beh thau2放你得tioh8自由，khah贏一切e5罪惡。「因為罪惡無koh管轄lin2」(羅馬6：14)。「Lan2無koh做罪惡e5奴才」(羅馬6：6)。
總是你tioh8放sak一切e5罪惡，行ti7義e5路，用主所賞賜你重頭生e5意志來對付phaiN2-tai7。「怨恨phaiN2，親近好」(羅馬12：9)。Tioh8閃避hiah-e5快快纏絆你e5罪，尊嘆主e5話，thai5死每chit8-e5 Ka-lam5人，除去心內e5 A-kan kap罪惡無干涉。
「我若心內注重罪惡，主的確無beh聽」(詩篇66：18)。你若實在有決心beh an2-ni做，上帝beh thau2放你，只有靠主寶血e5功勞kap I聖名e5大權能就好，I就beh拯救你。「所以莫得容允罪惡做王ti7 lin2 oe7死e5身軀」(羅馬6：12)。「Soah lin2 e5做phaiN2學習行好」(I2-sai3-a 1：16，17)。
4. 用功夫研究聖經Kap祈禱
你若愈讀聖經，就oe7愈愛讀。你若beh ti7主e5恩典來進步，tioh8 tak8日kap主saN交陪。Tioh8有一定時間kap所在thang讀聖經、祈禱。Tioh8做chit8-e5忠實ti7聖經e5基督徒。「少年人tioh8用sim2-mih8來清氣i e5所行？是tioh8照你e5話來soe3-ji7行」(詩篇119：9)。你若忽略上帝e5話，就oe7墮落，你若學習beh chaiN2樣祈禱，你e5靈性就oe7大進步。
5. 殷勤為主做工無時停
Tioh8殷勤做工無時停，因為Sat-tan3時常引誘閒閒無tai7-chi3 thang做e5人去做phaiN2。分福音傳單、參加教會佈道e5工，che就是你e5本份，m7-thang閒閒teh等，tioh8 chhe7 tai7-chi3 thang做，殷勤為主做工無停。參加聖歌隊、赴祈禱會、幫贊青年團契e5工作，做個人佈道e5工，教主日學、街路佈道、去探song3-hiong人、病人a2是犯人，做你得救e5 kan證…che long2是重要e5工作，tioh8致意去做。
Tioh8離開hiah-e5冷淡koh形式化kap世俗無分別e5教會。Tioh8參加注重傳福音有teh講重頭生道理e5教會，kap有好品行愛祈禱愛佈道贖靈e5信徒做朋友。
TaN我m7免koh講lah，你若確實知影你有得救；koh ti7眾人e5面前認基督；離開你所知e5過失；用功夫研究聖經祈禱；時常無閒teh服侍上帝，an2-ni就好。你an2-ni做，就chiaN5做chit8-e5心內有歡喜快樂e5基督徒。上帝beh用你來做I e5工，無論你到sim2-mih8所在去，long2 beh得tioh8 I e5祝福。
</HL>