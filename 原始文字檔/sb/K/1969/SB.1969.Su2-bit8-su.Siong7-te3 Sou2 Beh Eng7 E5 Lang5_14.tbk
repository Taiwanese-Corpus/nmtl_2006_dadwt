<CL>
Te7 14 Chiunn
Ki-tok-tou5 Na7 Hoan7 Choe7
Ki-tok-tou5 na7 hoan7 choe7, i2-au7 oe7 chaiN2-iuN7? I oe7 biat8-bo5, a2-si7 eng2-oan2 tim5-lun5? Siong7-te3 beh khi3-sak i a2-si7 iu5-goan5 choe3 Siong7-te3 e5 kiaN2-ji5? Na7 iu5-goan5 choe3 I e5 kiaN2-ji5, Siong7-te3 beh chaiN2-iuN7 tui3-thai7 i? Goa2 beh eng7 chit 6 hang7 su7 lai5 in3-tap chit-e5 bun7-toe5:
1. Ki-tok-tou5 Bo5 Koh Ke3-siok8 Hoan7 Choe7.
Ki-tok-tou5 teh kiaN5 kong-gi7, u7 kong-gi7 e5 seng-oah8. “KiN3-na7 toa3 ti7 I e5, bo5 hoan7 choe7; kiN3-na7 hoan7 choe7 e5, be7-bat khoaN3-kiN3 I, ia7 m7-bat I,......Hoan7 choe7 e5 si7 tui3 Mou5-kui2 chhut,......KiN3-na7 tui3 Siong7-te3 siN e5 chiu7 bo5 hoan7 choe7, in-ui7 I e5 cheng2 tng5-tng5 tiam3-ti7 i; i ia7 boe7 hoan7 choe7, in-ui7 i si7 tui3 Siong7-te3 siN e5. Siong7-te3 e5 kiaN2-ji5 kap Mou5-kui2 e5 kiaN2-ji5 tui3 an2-ni hian2-beng5” (I Iok-han7 3:6, 8~10). Ti7 i2-siong7 chiah-e5 Seng3-keng-chat lai7-bin7 e5 tong7-su5, long2 si7 hian7-chai7 chin3-heng5 sek, bo5 koh soa3-chiap hoan7 choe7 a2-si7 ke3-siok8 teh hoan7-choe7. Choe3 Siong7-te3 e5 kiaN2-ji5 bo5 koh ke3-siok8 hoan7 choe7, in-ui7 i bo5 tiam3-ti7 choe7-ok e5 lai7-bin7; chiu7-si7 Ki-tok-tou5 bo5 koh ke3-siok8 ti7 choe7-ok e5 lai7-bin7 hong3-chhiong3, ke3-siok8 hoan7 choe7. Che m7 si7 i seng-oah8 e5 tek8-tiong5, oaN7 oe7 lai5 kong2, i bo5 koh-chai3 tit8-tit8 hoan7 choe7. I na7-si7 koh-chai3 ke3-siok8 tit8-tit8 hoan7 choe7, chiu7 m7 si7 tui3 Siong7-te3 siN e5, i iu5-goan5 siok8 ti7 Sat-tan.
2.Chong2-si7 I Oe7 Poah8-to2 Ham7-loh8 Choe7-ok
“Goa2 e5 soe3-kiaN2 ah, goa2 sia2 chiah-e5 hou7 lin2, si7 beh hou7 lin2 bo5 hoan7 choe7. Na7 u7 lang5 hoan7 choe7, chiu7 ti7 Pe7 e5 bin7-cheng5 lan2 u7 Po2-hui7-su, chiu7-si7 gi7-lang5 Ia5-sou Ki-tok; I ui7-tioh8 lan2 e5 choe7, choe3 ban2-hoe5 e5 che3” (I Iok-han7 2:1~2). Ti7 chia kong2 chin beng5, Ki-tok-tou5 m7-bian2 tek-khak tioh8 hoan7-choe7; i m7-bian2 kou3-i3 hoan7 choe7, a2-si7 khi3 choe3 ka-ki7 i2-keng chai e5 m7-tioh8. I tui3 choe7-ok oe7 thang tit-tioh8 thau2-pang3, m7-bian2 poah8-to2 ham7-loh8 ti7 choe7-ok.
Na7-si7, ui7-tioh8 hoan7 choe7 e5 Ki-tok-tou5, Siong7-te3 u7 chun2-pi7. Siong7-te3 kong2: “Na7 u7 lang5 hoan7 choe7”, ti7 chia chin beng5 ka7 lan2 kong2, Ki-tok-tou5 ia7 oe7 hoan7 choe7, Ki-tok-tou5 ia7 oe7 poah8-to2, ham7-loh8 ti7 choe7-ok. Chong2-si7 hoan7 choe7 m7 si7 chit8-e5 Ki-tok-tou5 ti7 seng-oah8 tiong cheng3-siong5 e5 piau2-hian7, na2 chhin-chhiuN7 chi2-lam5-chiam tioh8 ki2 lam5--si3, kho2-sioh ia7 oe7 siu7 pat8-mih8 e5 eng2-hiong2, chiam7-si5 oe7 ki2 pat8 hong-hiong3; chong2-si7 kau3 be2 i tek-khak oe7 koh ki2 pak--si3. Ki-tok-tou5 ia7 chhin-chhiuN7 an2-ni, i bo5 ke3-siok8 teh hoan7 choe7, na7-si7 i kiam2-chhai2 oe7 poah8-to2 ham7-loh8 ti7 choe7-ok. I na7 hoan7 choe7, i u7 chit8-ui7 Po2-hui7-su, Chu2 Ia5-sou Ki-tok, I chiaN5-choe3 un-tian2 e5 cho7-ui7, ban2-hoe5 e5 che3, i e5 choe7 chiu7 oe7 tit-tioh8 sia3-bian2.
Chit-e5 koan-he7, na2 chhin-chhiuN7 iuN5 kap ti. Chit8-chiah iuN5 bo5 tiuN-ti5 chiu7 poah8-loh8 ti7 chit8-e5 lou7-kou5-be5 khut. Na7-si7 ti chiu7 m7 si7 an2-ni, i chit8 e7 khoaN3-tioh8 lou7-kou5-be5 khut, chiu7 tit8-tit8 chong5-khi3, chin hoaN-hi2 kam-goan7 thiau3 jip8-khi3. Kiat-ko2, chit-chiah iuN5 chiu7 koaN2-kin2 tui3 lou7-kou5-be5 khut pe5 khi2-lai5, liau2-au7, chiu7 chin7 sou2 oe7 beh li7-khui hit-e5 khut hng7-hng7; na7-si7 hit-chiah ti chiu7 bo5 siuN7 beh pe5 khi2-lai5, i ai3 tiam3-ti7 hit lai7-bin7. In-ui7 che si7 i e5 pun2-seng3, i ai3 la5-sam5 e5 lou7-kou5-be5.
Sin3-tou5 na2 chhin-chhiuN7 iuN5, kiam2-chhai2 ti7 bo5 keng2-seng2 e5 si5 poah8-to2 ham7-loh8 ti7 choe7-ok, chong2-si7 i sui5-si5 li7-khui hit e5 choe7-ok, jin7 i e5 choe7, koh chit8-pai2 tng2-lai5 Siong7-te3 e5 bin7-cheng5, kiu5 Chu2 Ia5-sou e5 po2-huih ka7 i soe2 chheng-khi3. I an2-ni choe3, in-ui7 i e5 pun2-seng3 him-bou7 kong-gi7, na2 chhin-chhiuN7 hit-chiah iuN5 ai3 chheng-khi3.
Be7 tit-kiu3 e5 lang5 , chiu7 na2 chhin-chhiuN7 hit chiah ti ai3 tiam3-ti7 lou7-kou5-be5 khut, ko7--lai5 ko7--khi3, che si7 i e5 pun2-seng3; choe7-jin5 ia7 si7 siang7-khoan2. An2-ni, li2 chiu7 oe7 thang khoaN3-chhut iuN5 kap ti pun2-seng3 e5 cheng-chha. Siong7-te3 e5 kiaN2-ji5 kap Mou5-kui2 e5 kiaN2-ji5, ia7 oe7 thang tui3 an2-ni hun-piat8. In kiam2-chhai2 long2 ham7-loh8 ti7 choe7-ok e5 lai7-bin7, na7-si7 chi2-u7 chit8-e5 oe7 ke3-siok8 tiam3-ti7 choe7-ok. Ki-tok-tou5 boe7 ke3-siok8 hoan7 choe7, i bo5 ai3 tiam3-ti7 lou7-kou5-be5 khut e5 lai7-bin7. Li2 poah8-to2 hoan7-choe7, boe7 ti3-kau3 piN3-choe3 chit8-e5 bo5 sin3 e5 goa7-pang lang5 . Chong2-si7 li2 na7 iu5-goan5 tiam3-ti7 choe7-ok, chiu7 cheng3-beng5 li2 si7 chit8-e5 bo5 sin3 Siong7-te3 e5 goa7-pang lang5 .
3. Ki-tok-tou5 Na7 Hoan2 Hoe2, Siong7-te3 Boe7 Khi3-sak I.
“KiN3-na7 Pe7 sou2 hou7 Goa2 e5, beh long2 chiu7-kun7 Goa2; chiu7-kun7 Goa2 e5 lang5 , Goa2 koat-toan3 bo5 khi3-sak i” (Iok-han7 6:37). Siong7-te3 choat8-tui3 boe7 khi3-sak i, bo5 hou7 i choe3 I e5 kiaN2-ji5. Siong7-te3 iu5-goan5 beh khoan2-thai7 i choe3 ka-ki7 e5 kiaN2-ji5. TaN Siong7-te3 beh chaiN2-iuN7 khoan2-thai7 I e5 kiaN2-ji5? “Siat-su2 i e5 kiaN2-sun pang3-sak Goa2 e5 lut8-hoat; Bo5 kiaN5 goa2 e5 hoat-tou7; Poe7-biu7 Goa2 e5 lut8-le7, Bo5 siu2 Goa2 e5 kai3-beng7; Goa2 chiu7 beh eng7 koaiN2-a2 chek-hoat8 in e5 ke3-sit; Eng7 piN chek-hoat8 in e5 choe7-ok. Chong2-si7 Goa2 tek-khak bo5 chiong Goa2 e5 chu5-ai3 it-chin7 tui3 i siu-hoe5; Iah8 tek-khak bo5 hou7 Goa2 e5 sin3-sit8 hoe3-bo5. Goa2 tek-khak bo5 sit Goa2 e5 iok; Iah8 bo5 koe2-oaN7 Goa2 e5 chhui3 sou2 kong2--e5” (Si-phian 89:30~34). Lan2 thang khoaN3 chhut Siong7-te3 beh ka3-si7 in, chek-hoat8 in, chong2-si7 tek-khak bo5 hoe3-bo5 I e5 sin3-sit8.
Choe3 lang5 e5 kiaN2-ji5, na7 ui5-poe7 pe7-bu2, chiu7 tioh8 siu7 pe7-bu2 e5 chek-hoat8; chek-hoat8 e5 bok8-tek, chiu7-si7 ui7-tioh8 beh kai2-cheng3 kiaN2-ji5 e5 ke3-sit, ui7-tioh8 ai3 kiaN2-ji5 siu7 kam2-tong7 kiaN5 chiaN3-lou7, sou2-i2 chiah eng7 koaiN2 phah in. Siong7-te3 ia7 an2-ni, I e5 chek-hoat8 kiam2-chhai2 chin giam5, lang5 chiu7 siu7 kan-khou2, chong2-si7 na2 chhin-chhiuN7 pe7-bu2 teh chek-hoat8 kiaN2-ji5, na7 u7 su-iau3 iah8 tioh8 eng7 chhe5 lai5 phah. Siong7-te3 ia7 beh an2-ni choe3. Pe7-bu2 choat8-tui3 boe7 koaN2 kiaN2-ji5 chhut mng5, kio3 in eng2-oan2 m7-thang koh tng2-lai5. In-ui7 in long2 si7 pe7-bu2 e5 kiaN2-ji5, long2 si7 kang7 chit8 ke lang5 , sou2-i2 chiu7 eng7 giam5-hat e5 ka3-si7, chek-hoat8, lai5 kai2-cheng3 in e5 m7-tioh8.
“Goa2 beh choe3 i e5 Pe7, i beh choe3 Goa2 e5 kiaN2; i na7 hoan7-choe7, Goa2 beh eng7 lang5 e5 koaiN2, se3-kan lang5 e5 piN, chek-tok i. chong2-si7 Goa2 e5 chu5-ai3 bo5 beh li7-khui i” (II Sat-bou2-jiN2 7:14~15). Siong7-te3 si7 lan2 e5 ThiN-pe7, lan2 si7 I e5 kiaN2-ji5, lan2 na7 hoan7 choe7, I chiu7 beh ka3-si7 lan2, I beh eng7 koaiN2, eng7 piN chek-hoat8 lan2, lan2 tioh8 jim2-siu7 I e5 keng2-kai3. I e5 chu5-ai3 boe7 li7-khui lan2, lan2 iu5-goan5 si7 I e5 kiaN2-ji5.
4. Kau-poe5 U7 Toan7-choat8, Hoan2-hoe2 Chiu7 Koh Hoe5-hok8.
“Lan2 na7 jin7 lan2 e5 choe7, I si7 chin-sit8 kong-gi7, beh sia3-bian2 lan2 e5 choe7, soe2-tu5 lan2 long2-chong2 e5 put-gi7” (I Iok-han7 1:9). Lan2 chit8-e7 hoan7 choe7, lan2 kap Siong7-te3 e5 kau-poe5 chiu7 toan7-choat8. Lan2 na7 beh hoe5-hok8 chit-e5 kau-poe5, chiu7 tioh8 jin7-choe7 kiu5 sia3-bian2, an2-ni chiah oe7 thang kap Siong7-te3 ho5-ho2.
U7 choe7-choe7 Siong7-te3 e5 kiaN2-ji5, bo5 teh kap I kau-poe5, in e5 seng-oah8 bo5 sun7-than3 I, chiu7 sit-loh8 hoaN-hi2 khoai3-lok8 kap peng5-an. In-ui7 in sou2 choe3 e5, m7-si7 Siong7-te3 sou2 hoaN-hi2 e5, in u7 kou-hu7 Siong7-te3 , ti7 Siong7-te3 e5 bin7-cheng5 hoan7 choe7. Chong2-si7 I iau2-ku2 teh theng3-hau7 in jin7-choe7 hoan2-hoe2; hou7 in kap Siong7-te3 e5 koan-he7 oe7 thang hoe5-hok8. Chit-e5 kau-poe5 toan7-choat8 e5 si5, lan2 e5 ki5-to2 koat-toan3 boe7 tit-tioh8 sia3-bian2 chiah oe7 thang hoe5-hok8. Lan2 na7 jin7-choe7, I chiu7 chek-si5 sia3-bian2 lan2. “I e5 KiaN2 Ia5-sou e5 huih soe2-tu5 lan2 long2-chong2 e5 choe7” (I Iok-han7 1:7).
Hoan7-choe7 e5 lang5 , chiu7-si7 kiaN5 m7-tioh8 lou7, i eng-kai koh tng2-lai5 kiaN5 chiaN3-lou7 chiah tioh8; na7-si7 i tioh8 jin7 ka-ki7 e5 m7-tioh8 koh tng2-lai5, chiah oe7 thang kiaN5 chiaN3-lou7. Li2 bo5 khoai3-lok8 e5 goan5-in, kiam2-chhai2 si7 in-ui7 li2 bo5 kap Siong7-te3 kau-poe5, li2 si7 Siong7-te3 e5 kiaN2-ji5, na7-si7 li2 kap I kau-poe5 u7 that-gai7, ti3-kau3 toan7-choat8.
5. Ki-tok-tou5 Tioh8 Ka-ki7 Hun-piat8, Na7 Bo5, Siong7-te3 Beh Sim2-phoann3.
“An2-ni, hoan7-na7 chiah8 Chu2 e5 piaN2, a2-si7 lim Chu2 e5 poe, bo5 hap8-gi5 e5, si7 kou-hu7 ChU2 e5 seng-khu kap huih. Na7-si7 lang5 tioh8 ka-ki7 seng2-chhat, chiah thang chiah8 chit e5 piaN2, lim chit e5 poe. lang5 bo5 hun-piat8 Chu2 e5 seng-khu lai5 lim-chiah8, chiu7-si7 tui3 lim-chiah8 ka-ki7 chhu2 sim2-phoaN3. Sou2-i2 lin2 tiong-kan soe-lan2 e5, phoa3-piN7 e5, choe7-choe7; si2 e5 ia7 bo5 chio2. Lan2 na7 ka-ki7 sim2-mng7, chiu7 bo5 siu7 sim2-phoaN3. Chong2-si7 lan2 siu7 sim2-phoaN3, si7 hou7 Chu2 sou2 keng2-kai3, bian2-tit kap se3-kan lang5 tang5 siu7 teng7-choe7” (I Ko-lim5-to 11:27~32).
Bo5 hap8-gi5 e5, chiu7-si7 sin3-chia2 chai-iaN2 u7 choe7, na7-si7 bo5 jin7-choe7. Lan2 tioh8 jin7-choe7 tu5-khi3 phaiN2-tai7, tit-tioh8 Chu2 e5 po2-huih soe2 chheng-khi3 kap sia3-bian2, lan2 chiah thang siu7 Seng3-chhan. Siong7-te3 hoan-hu3 sin3-chia2 tioh8 ka-ki7 seng2-chhat hun-piat8, na7 m7 an2-ni choe3, chiu7-si7 tui3 lim-chiah8 ka-ki7 chhu2 sim2-phoaN3, i3-su3 chiu7-si7 beh siu7 chek-hoat8.
Ui7-tioh8 an2-ni, Siong7-te3 kong2, I e5 kiaN2-ji5 u7 choe7-choe7 lang5 soe-lan2 koh phoa3-piN7, si2 e5 ia7 bo5 chio2. Goa2 bo5 kong2 sou2 u7 e5 phoa3-piN7, long2 si7 tui3 choe7-ok lai5, chong2-si7 kiam2-chhai2 u7 choe7-choe7 e5 soe-lan2 kap phoa3-piN7, si7 tui3 m7 jin7-choe7 lai5 in2-khi2 e5; kiam2-chhai2 li2 sit-giap8 ia7-si7 an2-ni. In-ui7 Siong7-te3 eng7 chiah-e5 khian5-keng3 teh tui3-hu3, sim2-phoaN3 kap chek-hoat8 li2, I ai3 in2-chhoa7 li2 to3-tng2 koh chit8 pai2 kap I kau-poe5; li2 na7 iau2-ku2 bo5 beh jin7-choe7, bo5 eng5-kng I, koh hou7 I kian3-siau3, I kiam2-chhai2 beh chhu2 li2 e5 siN3-mia7.
Siong7-te3 u7 ka7 lan2 kong2, lan2 na7 ka-ki7 sim2-mng7, chiu7 bo5 siu7 sim2-phoaN3. OaN7 oe7 lai5 kong2, lan2 na7 beh jin7-choe7, hoan2-hoe2, tit-tioh8 I e5 sia3-bian2, I chiu7 bo5 beh keng2-kai3 lan2. TaN Siong7-te3 koh ka7 lan2 kong2 chin beng5, I sim2-phoaN3 lan2 e5 si5, chiu7 chek-hoat8 lan2, in-ui7 lan2 si7 I e5 kiaN2-ji5, I m7-ai3 lan2 kap se3-kan lang5 saN-kap siu7 teng7-choe7. Ki3-jian5 choe3 I e5 kiaN2-ji5, I chiu7 beh an2-ni khoan2-thai7 lan2, lan2 tioh8 jim2-siu7 Siong7-te3 e5 keng2-kai3. Li2 e5 siu7-khou2, kiam2-chhai2 si7 Siong7-te3 e5 sim2-phoaN3, chek-hoat8, chi2-u7 jin7-choe7, kap Siong7-te3 ho5-ho2 chiah bian2 siu7 I keng2-kai3.
6. Kiann5 Ti7 Kng-beng5, Tak8-jit8 Tit-tioh8 Chheng-khi3.
“Tok8-tok8 lan2 na7 kiaN5 ti7 kng-beng5, chhin-chhiuN7 I tiam3-ti7 kng-beng5, chiu7 lan2 saN-kap kau-poe5, ia7 I e5 KiaN2 Ia5-sou e5 huih soe2-tu5 lan2 long2-chong2 e5 choe7” (I Iok-han7 1:7). Lan2 tioh8 sun7-hok8 Chu2, li7-khui it-chhe3 lan2 sou2 chai e5 put-gi7 kap choe7-ok, chiau3 Siong7-te3 e5 chi2-i3 lai5 oah8. An2-ni chiah oe7 thang kiaN5 ti7 kng-beng5. Lan2 na7 hoan7 choe7, chiu7 bo5 kiaN5 ti7 kng-beng5, in-ui7 lan2 chai, choe7 si7 m7-tioh8, put-gi7. lang5 na7 kiaN5 ti7 kng-beng5, chiu7 jit8-jit8 tui3 i e5 choe7 tit-tioh8 soe2-chheng.
Ti7 Seng3-keng lai7 u7 ki3-chai3, Chu2 Ia5-sou beh soe2 Pi2-tek e5 kha, Pi2-tek ku7-choat8. Ia5-sou ka7 i kong2, I na7 bo5 soe2 i e5 kha, i chiu7 kap Chu2 bo5 kan-siap8. Pi2-tek chiu7 kiu5 Chu2 ka7 i soe2 choan5 seng-khu. Ia5-sou ka7 i kong2, lang5 na7 soe2 chit8 pai2, chiu7-si7 soe2-ek8 liau2------oaN7 oe7 kong2, i na7 teng5-thau5-siN tit-kiu3------i chiu7 m7-bian2 koh soe2 choan5 seng-khu. Chong2-si7 i e5 kha in-ui7 kiaN5-lou7 chiu7 bak-tioh8 thou5-hun2 la5-sam5, tioh8 ai3 soe2, sou2-i2 Ia5-sou tit8-tit8 beh soe2 Pi2-tek e5 kha.
TaN li2 i2-keng tit-kiu3, i2-keng soe2-ek8, choan5 seng-khu long2 chheng-khi3, teng5-thau5-siN choe3 Siong7-te3 e5 kiaN2-ji5, chong2-si7 li2 chit8-si3-lang5 seng-oah8 ti7 chit-e5 se3-kan, chiu7 oe7 hou7 khoaN3 oe7-tioh8, khoaN3 boe7-tioh8 e5 u3-oe3 phah la5-sam5, sou2-i2 li2 put-si5 tioh8 soe2 chheng-khi3. Siong7-te3 i2-keng thoe3 lan2 pi7-pan7, chiu7-si7 I e5 KiaN2 Ia5-sou Ki-tok e5 po2-huih, beh si5-siong5 soe2 chheng-khi3 lan2 long2-chong2 e5 choe7. Chong2-si7 li2 tioh8 kiaN5 ti7 kng-beng5 e5 tiong-kan, tioh8 choe3 cheng3-tong koh si7 ho2 e5 tai7-chi3, m7-thang kou3-i3 khi3 choe3 m7-tioh8.
Goa2 bat khou2-khng3 li2, na7 hoan7 choe7 tioh8 sui5-si5 kau3 Siong7-te3 e5 bin7-cheng5; li2 m7 eng-kai hoan7 choe7, chong2-si7 li2 kiam2-chhai2 oe7 ham7-loh8 ti7 choe7-ok, na7 an2-ni, li2 tioh8 chek-si5 hoan2-hoe2, kiu5 Chu2 sia3-bian2. Kap Siong7-te3 e5 kau-poe5 sui-jian5 bat u7 that-gai7 lai5 toan7-choat8, chong2-si7 li2 na7 jin7-choe7, tit-tioh8 I e5 po2-huih soe2 chheng-khi3, chiu7 koh chit8 pai2 hoe5-hok8 kap Siong7-te3 e5 kau-poe5. Li2 hian7-chai7 tioh8 hun-piat8 ka-ki7, Siong7-te3 chiu7 m7-bian2 sim2-phoaN3. Chong2-si7 li2 na7 kiaN5 ti7 kng-beng5, Ia5-sou Ki-tok e5 po2-huih, chiu7 beh si5-siong5 soe2-chheng li2 long2-chong2 e5 choe7.
Kam2-sia7 Siong7-te3 , I ka7 lan2 pi7-pan7 tak8-hang7 long2 kau3-giah8. I chai-iaN2 lan2 oe7 hoan7 choe7; lan2 hou7 I sit-bang7 e5 si5, I bo5 khi3-sak lan2, koh khoan2-thai7 lan2 choe3 I e5 kiaN2-ji5, choe3 I ka-teng5 e5 lang5 . Lan2 e5 choe7 oe7 thang tit-tioh8 sia3-bian2, kap chu2 e5 kau-poe5 oe7 thang hoe5-hok8, lan2 ia7 oe7 thang kap Siong7-te3 saN-kap kiaN5. An2-ni, I e5 peng5-an, hoaN-hi2, khoai3-lok8, chiu7 tiam3-ti7 lan2 e5 sim-lai7, lan2 chiu7 kap hiaN-ti7 chi2-be7, i2-kip8 Chu2 Ia5-sou saN-kap kau-poe5.
</CL>
<HL>

第14章
基督徒若犯罪
基督徒若犯罪，以後oe7 chaiN2樣？I oe7滅無，a2是永遠沉淪？上帝beh棄sak i a2是iu5-goan5做上帝e5 kiaN2兒？若iu5-goan5做I e5 kiaN2兒，上帝beh chaiN2樣對待i？我beh用chit 6項事來應答chit-e5問題：
1. 基督徒無Koh繼續犯罪。
基督徒teh行公義，有公義e5生活。「KiN3若toa3 ti7 I e5，無犯罪；kiN3若犯罪e5，be7-bat看見I，ia7 m7-bat I，…犯罪e5是tui3魔鬼出，…KiN3若tui3上帝生e5就無犯罪，因為I e5種長長tiam3-ti7 i；i也boe7犯罪，因為i是tui3上帝生e5。上帝e5 kiaN2兒kap魔鬼e5 kiaN2兒tui3 an2-ni顯明」(I Iok-han7 3：6，8~10)。Ti7以上chiah-e5聖經節內面e5動詞，long2是現在進行式，無koh續接犯罪a2是繼續teh犯罪。做上帝e5 kiaN2兒無koh繼續犯罪，因為i無tiam3-ti7罪惡e5內面；就是基督徒無koh繼續ti7罪惡e5內面放縱，繼續犯罪。Che m7是i生活e5特長，換話來講，i無koh再直直犯罪。I若是koh再繼續直直犯罪，就m7是tui3上帝生e5，i iu5-goan5屬ti7 Sat-tan。
2. 總是I Oe7 Poah8倒陷落罪惡
「我e5細kiaN2 ah，我寫chiah-e5 hou7 lin2，是beh hou7 lin2無犯罪。若有人犯罪，就ti7 Pe7 e5面前lan2有Po2-hui7-su，就是義人耶穌基督；I為tioh8 lan2 e5罪，做挽回e5債」(I Iok-han7 2：1~2)。Ti7 chia講真明，基督徒m7免的確tioh8犯罪；i m7免故意犯罪，a2是去做ka-ki7已經知e5 m7-tioh8。I tui3罪惡oe7 thang得tioh8 thau2放，m7免poah8倒陷落ti7罪惡。
若是，為tioh8犯罪e5基督徒，上帝有準備。上帝講：「若有人犯罪」，ti7 chia真明ka7 lan2講，基督徒也oe7犯罪，基督徒也oe7 poah8倒，陷落ti7罪惡。總是犯罪m7是chit8-e5基督徒ti7生活中正常e5表現，na2親像指南針tioh8指南--勢，可惜也oe7受別mih8 e5影響，暫時oe7 ki2別方向；總是到尾i的確oe7 koh ki2北--勢。基督徒也親像an2-ni，i無繼續teh犯罪，若是i kiam2-chhai2 oe7 poah8倒陷落ti7罪惡。I若犯罪，i有chit8位Po2-hui7-su，主耶穌基督，I chiaN5做恩典e5座位，挽回e5債，i e5罪就oe7得tioh8赦免。
Chit-e5關係，na2親像羊kap豬。Chit8隻羊無tiuN-ti5就poah8落ti7 chit8-e5 lou7-kou5-be5窟。若是豬就m7是an2-ni，i chit8 e7看tioh8 lou7-kou5-be5窟，就直直chong5去，真歡喜甘願跳入去。結果，chit隻羊就趕緊tui3 lou7-kou5-be5窟爬起來，了後，就盡所oe7 beh離開hit-e5窟hng7-hng7；若是hit隻豬就無想beh爬起來，i ai3 tiam3-ti7 hit內面。因為che是i e5本性，i愛la5-sam5 e5 lou7-kou5-be5。
信徒na2親像羊，kiam2-chhai2 ti7無警省e5時poah8倒陷落ti7罪惡，總是i隨時離開hit e5罪惡，認i e5罪，koh chit8-pai2 tng2來上帝e5面前，求主耶穌e5寶血ka7 i洗清氣。I an2-ni做，因為i e5本性欣慕公義，na2親像hit隻羊愛清氣。
Be7得救e5人，就na2親像hit隻豬愛tiam3-ti7 lou7-kou5-be5窟，ko7--來ko7-去，che是i e5本性；罪人也是siang7款。An2-ni，你就oe7 thang看出羊kap豬本性e5 cheng-chha。上帝e5 kiaN2兒kap魔鬼e5 kiaN2兒，也oe7 thang tui3 an2-ni分別。In kiam2-chhai2 long2陷落ti7罪惡e5內面，若是只有chit8-e5話繼續tiam3-ti7罪惡。基督徒boe7繼續犯罪，i無愛tiam3-ti7 lou7-kou5-be5窟e5內面。你poah8倒犯罪，boe7致到piN3做chit8-e5無信e5外邦人。總是你若iu5-goan5 tiam3-ti7罪惡，就證明你是chit8-e5無信上帝e5外邦人。
3. 基督徒若反悔，上帝Boe7棄Sak I。
「KiN3若 Pe7所hou7我e5，beh long2就近我；就近我e5人，我決斷無棄sak i」(Iok-han7 6：37)。上帝絕對boe7棄sak i，無hou7 i做I e5 kiaN2兒。上帝iu5-goan5 beh款待i做ka-ki7 e5 kiaN2兒。TaN上帝beh chaiN2樣款待I e5 kiaN2兒？「設使i e5 kiaN2孫放sak我e5律法；無行我e5法度；Poe7-biu7我e5律例，無守我e5誡命；我就beh用柺a2責罰in e5過失；用鞭責罰in e5罪惡。總是我的確無將我e5慈愛一盡tui3 i收回；Iah8的確無hou7我e5信實毀無。我的確無失我e5約；Iah8無koe2換我e5嘴所講--e5」(詩篇89：30~34)。Lan2 thang看出上帝beh教示in、責罰in，總是的確無毀無I e5信實。
做人e5 kiaN2兒，若違背pe7母，就tioh8受pe7母e5責罰；責罰e5目的，就是為tioh8 beh改正kiaN2兒e5過失，為tioh8愛kiaN2兒受感動行正路，所以chiah用柺phah in。上帝也an2-ni，I e5責罰kiam2-chhai2真嚴，人就受艱苦，總是na2親像pe7母teh責罰kiaN2兒，若有需要iah8 tioh8用chhe5來phah。上帝也beh an2-ni做。Pe7母絕對boe7趕kiaN2兒出門，叫in永遠m7-thang koh tng2來。因為in long2是pe7母e5 kiaN2兒，long2是kang7 chit8家人，所以就用嚴hat e5教示、責罰，來改正in e5 m7-tioh8。
「我beh做i e5 Pe7，i beh做我e5 kiaN2；i若犯罪，我beh用人e5柺，世間人e5鞭，chek-tok i。總是我e5慈愛無beh離開i」(II Sat-bou2-jiN2 7：14~15)。上帝是lan2 e5天pe7，lan2是I e5 kiaN2兒，lan2若犯罪，I就beh教示lan2，I beh用柺、用鞭責罰lan2，lan2 tioh8忍受I e5警誡。I e5慈愛boe7離開lan2，lan2 iu5-goan5是I e5 kiaN2兒。
4. 交陪有斷絕，反悔就Koh回復。
「Lan2若認lan2 e5罪，I是真實公義，beh赦免lan2 e5罪，洗除lan2 long2總e5不義」(I Iok-han7 1：9)。Lan2 chit8-e7犯罪，lan2 kap上帝e5交陪就斷絕。Lan2若beh回復chit-e5交陪，就tioh8認罪求赦免，an2-ni chiah oe7 thang kap上帝和好。
有choe7-choe7上帝e5 kiaN2兒，無teh kap I交陪，in e5生活無順嘆I，就失落歡喜快樂kap平安。因為in所做e5，m7是上帝所歡喜e5，in有辜負上帝，ti7上帝e5面前犯罪。總是I iau2-ku2 teh theng3候in認罪反悔；hou7 in kap上帝e5關係oe7 thang回復。Chit-e5交陪斷絕e5時，lan2 e5祈禱決斷boe7得tioh8赦免chiah oe7 thang回復。Lan2若認罪，I就即時赦免lan2。「I e5 KiaN2耶穌e5血洗除lan2 long2總e5罪」(I Iok-han7 1：7)。
犯罪e5人，就是行m7-tioh8路，i應該koh tng2來行正路chiah tioh8；若是i tioh8認ka-ki7 e5 m7-tioh8 koh tng2來，chiah oe7 thang行正路。你無快樂e5原因，kiam2-chhai2是因為你無kap上帝交陪，你是上帝e5 kiaN2兒，若是你kap I交陪有that礙，致到斷絕。
5. 基督徒Tioh8 Ka-ki7分別，若無，上帝Beh審判。
「An2-ni，hoan7-na7 chiah8主e5餅，a2是lim主e5杯，無合宜e5，是辜負主e5身軀kap血。若是人tioh8 ka-ki7省察，chiah thang chiah8 chit e5餅、lim chit e5杯。人無分別主e5身軀來lim-chiah8，就是 tui3 lim-chiah8 ka-ki7取審判。所以lin2中間衰懶e5、phoa3病e5，choe7-choe7；死e5也無少。Lan2若ka-ki7 審問，就無受審判。總是lan2受審判，是hou7主所警誡，免得kap世間人同受定罪」(I Ko-lim5-to 11：27~32)。
無合宜e5，就是信者知影有罪，若是無認罪。Lan2 tioh8認罪除去phaiN2-tai7，得tioh8主e5寶血洗清氣kap赦免，lan2 chiah thang受聖餐。上帝hoan-hu3信者tioh8 ka-ki7省察分別，若m7 an2-ni做，就是tui3 lim-chiah8 ka-ki7取審判，意思就是beh受責罰。
為tioh8 an2-ni，上帝講，I e5 kiaN2兒有choe7-choe7人衰懶koh phoa3病，死e5也無少。我無講所有e5 phoa3病，long2是tui3罪惡來，總是kiam2-chhai2有choe7-choe7 e5衰懶kap phoa3病，是tui3 m7認罪來引起e5；kiam2-chhai2你失業也是an2-ni。因為上帝用chiah-e5虔敬teh對付、審判kap責罰你，I愛引chhoa7你to3-tng2 koh chit8 pai2 kap I交陪；你若iau2-ku2無beh認罪，無榮光I，koh hou7 I kian3-siau3，I kiam2-chhai2 beh取你e5性命。
上帝有ka7 lan2講，lan2若ka-ki7審問，就無受審判。換話來講，lan2若beh認罪、反悔，得tioh8 I e5赦免，I就無beh警誡lan2。TaN上帝koh ka7 lan2講真明，I審判lan2 e5時，就責罰lan2，因為lan2是I e5 kiaN2兒，I m7愛lan2 kap世間人saN-kap受定罪。既然做I e5 kiaN2兒，I就beh an2-ni款待lan2，lan2 tioh8忍受上帝e5警誡。你e5受苦，kiam2-chhai2是上帝e5審判、責罰，只有認罪，kap上帝和好chiah免受I警誡。
6. 行Ti7光明，Tak8日得tioh8清氣。
「獨獨lan2若行ti7光明，親像I tiam3-ti7光明，就lan2 saN-kap交陪，ia7 I e5 KiaN2耶穌e5血洗除lan2 long2總e5罪」(I Iok-han7 1：7)。Lan2 tioh8順服主，離開一切lan2所知e5不義kap罪惡，照上帝e5旨意來活。An2-ni chiah oe7 thang行ti7光明。Lan2若犯罪，就無行ti7光明，因為lan2知，罪是m7-tioh8、不義。人若行ti7光明，就日日tui3 i e5罪得tioh8洗清。
Ti7聖經內有記載，主耶穌beh洗Pi2-tek e5 kha，Pi2-tek拒絕。耶穌ka7 i講，I若無洗i e5 kha，i就kap主無干涉。Pi2-tek就求主ka7 i洗全身軀。耶穌ka7 i講，人若洗chit8 pai2，就是洗浴了------換話講，i若重頭生得救------i就m7免koh洗全身軀。總是i e5 kha 因為行路就bak-tioh8塗粉la5-sam5，tioh8 ai3洗，所以耶穌直直beh洗Pi2-tek e5 kha。
TaN你已經得救，已經洗浴，全身軀long2清氣，重頭生做上帝e5 kiaN2兒，總是你chit8世人生活ti7 chit-e5世間，就oe7 hou7看oe7-tioh8，看boe7-tioh8 e5污穢phah la5-sam5，所以你不時tioh8洗清氣。上帝已經替lan2備辦，就是I e5 KiaN2耶穌基督e5寶血，beh時常洗清氣lan2 long2總e5罪。總是你tioh8行ti7光明e5中間，tioh8做正當koh是好e5 tai7-chi3，m7-thang故意去做m7-tioh8。
我bat苦勸你，若犯罪tioh8隨時到上帝e5面前；你m7應該犯罪，總是你kiam2-chhai2 oe7陷落ti7罪惡，若an2-ni，你tioh8即時反悔，求主赦免。Kap上帝e5交陪雖然bat有that礙來斷絕，總是你若認罪，得tioh8 I e5寶血洗清氣，就koh chit8 pai2回復kap上帝e5交陪。你現在tioh8分別ka-ki7，上帝就m7免審判。總是你若行ti7光明，耶穌基督e5寶血，就beh時常洗清你long2總e5罪。
感謝上帝，I ka7 lan2備辦tak8項long2夠額。I知影lan2 oe7犯罪；lan2 hou7 I失望e5時，I 無棄sak lan2，koh款待lan2做I e5 kiaN2兒，做I家庭e5人。Lan2 e5罪oe7 thang得tioh8赦免，kap主e5交陪oe7 thang回復，lan2也oe7 thang kap上帝saN-kap行。An2-ni，I e5平安、歡喜、快樂，就tiam3-ti7 lan2 e5心內，lan2就kap兄弟姐妹，以及主耶穌saN-kap交陪。
</HL>