<CL>
Te7 16 Chiunn
Lang5 E5 Ti3-hui7 Kap Siong7-te3 E5 Koan5-leng5
Po2-lo5 tui3 Hui-lip8-pi2 e5 kau3-hoe7 kong2: “Bo5 oa2-kho3 jiok8-the2.” Chit ku3 oe7 ia7-si7 lan2 hian7-kim choe3 su-iau3 e5. Ia5-sou Ki-tok e5 kau3-hoe7 tu2-tioh8 toa7 koh giam5-tiong7 e5 gui5-hiam2, chiu7-si7 na2 lai5 na2 choe7 lang5 teh kho3 se3-siok8 e5 ti3-hui7, m7-si7 teh kho3 Siong7-te3 e5 toa7 koan5-leng5.
Lan2 eng7 chit8-e5 le7 lai5 kong2. U7 chit8-e5 ai3 pian7-lun7 e5 lang5 , siat-su2 li2 mng7 i kong2: Li2 si7 Ki-tok-tou5 mah?
I chiu7 in3 kong2: Goa2 chin ai3 chai-iaN2 Kai-un2 e5 bou2 si7 tui3 ta2-loh8 lai5?
Li2 koh mng7 i: Peng5-iu2 ah, li2 e5 leng5-hun5 tit-kiu3 a2-bo5?
I chiu7 in3 kong2: Li2 tui3 soe2-le2 e5 khoaN3-hoat chaiN2-iuN7?
Li2 koh kong2: Li2 tai7-seng tioh8 chiap-siu7 Ki-tok choe3 Kiu3-chu2, chiah lai5 kong2 chit-e5, in-ui7 soe2-le2 kap li2 e5 tit-kiu3 bo5 koan-he7.
I beh mng7: Seng3-keng lai7 u7 kong2, jit8-thau5 bat theng5 ti7 thiN e5 tiong-ng, li2 u7 sin3 a2-bo5?
Li2 koh kong2: Peng5-iu2 ah, li2 su-iau3 Ia5-sou, goa2 beh khng3 li2 chit-si5 tioh8 chiap-lap8 I choe3 Kiu3-chu2.
I beh in3 kong2: An2-ni tioh8 jip8 ti7 to2 chit8-keng kau3-hoe7?
Choe3-au7 li2 kong2: Na7 bo5 sin3 Chu2 Ia5-sou, jip8 ti7 sim2-mih8 kau3-hoe7 to bo5 lou7-eng7, li2 u7 beh chiap-lap8 I choe3 Kiu3-chu2 mah?
An2-ni li2 beh kap i tho2-lun7, beh hou7 i khoaN3-tioh8 ka-ki7 e5 su-iau3; in-ui7 li2 na7 in3-tap i e5 bun7-toe5, i chiu7 beh kap li2 pian7-lun7. Chi2-u7 kap i kong2-khi2 i leng5-hun5 tit-kiu3 e5 su7, Seng3 Sin5 kin2-ban7 chiu7 oe7 kam2-tong7 i hoan2-hoe2.
Chit8 E5 Chhou-sin3 E5 Ki-tok-tou5
U7 chit8 e5 sin3 Chu2 bo5-joa7-ku2 e5 lang5 , i long2 m7-chai beh chaiN2-iuN7 choe3 ko3-jin5 pou3-to7 e5 kang, chong2-si7 i chi2-u7 ki3-tiau5 chit8-chat Seng3-keng. U7 chit8 pai2 i chio chit8 e5 lang5 sin3 Chu2. Hit lang5 in3 kong2: Goa2 bo5 sin3 Ki-tok.
Chhou-sin3 e5 Ki-tok-tou5 kong2: “M7 sin3 e5 lang5 i2-keng siu7 sim2-phoaN3.”
Hit lang5 koh kong2: Goa2 ia7 bo5 sin3 Seng3-keng.
Hit e5 Ki-tok-tou5 kong2: An2-ni ia7 boe7 kai2-pian3 che su7-sit8, in-ui7 Siong7-te3 kong2: “M7 sin3 e5 lang5 i2-keng siu7 sim2-phoaN3.”
Hit lang5 chiu7 siu7-khi3 kong2: Siong7-te3 ? Goa2 kiam2 bo5 ka7 li2 kong2 goa2 bo5 sin3 Siong7-te3 mah? Goa2 ka7 li2 kong2, se3-kan bo5 Siong7-te3 .
Chhou-sin3 e5 lang5 kong2: Na7-si7 goa2 beh koh kong2, “M7 sin3 e5 lang5 i2-keng siu7 sim2-phoaN3.”
Kiat-ko2 hit-e5 bo5 sin3 Siong7-te3 e5, chin siu7-khi3 na2 kiaN5 na2 ma7 koh chiu3-chou2, chiu7 chhut-khi3. Sou2-i2 chit-e5 chhou-sin3 e5 Ki-tok-tou5 siu7-chi3 koh kian3-siau3, ai-siong ka-ki7 e5 bo5 ti3-sek. I koh seng5-sim pek-chhiat ki5-to2 kiu5 Seng3 Sin5 choe3 kang. Seng3 Sin5 ko2-jian5 choe3 kang. Hit-e5 m7 sin3 e5 lang5 tng2-khi3, hit am3 boe7 khun3 tit, ti7 bin5-chhng5 hoan-lai5 hoan-khi3, i sou2 khoaN3 tang7 ai3 kap lang5 pian7-lun7 e5 bun7-toe5, chit8-tiau5 chit8-tiau5 koh siuN7 khi2-lai5. Chong2-si7 i chiu7 thiaN-kiN3 chit-ku3 giam5-siok e5 oe7, “M7 sin3 e5 lang5 i2-keng siu7 sim2-phoaN3.” Kau3-be2 i tong3 boe7 tiau5, chiu7 khi2-lai5 kui7 ti7 thou5-kha ki5-to2 kong2: Siong7-te3 ah, na7-si7 chin-chiaN3 u7 Siong7-te3 , kiu5 Li2 kiu3 goa2, chiong Li2 e5 KiaN2 hian2-beng5 hou7 goa2 khoaN3, koh pang-chan7 goa2 sin3 I. Bo5 ku2 i chiu7 tit-tioh8 tiam3 ti7 Chu2 Ia5-sou lai7-bin7 e5 hoaN-hi2 kap khoai3-lok8.
Siong7-te3 e5 Oe7 pi2 it-chhe3 siang-bin7 e5 kiam3 khah lai7 koh u7 khui3-lat8. Siong7-te3 chi2-u7 eng3-un2 beh chiok-hok I e5 Oe7. M7-thang pian7-lun7, tioh8 eng7 Siong7-te3 e5 Oe7. Seng3-keng kong2, Siong7-te3 beh hou7 I e5 Oe7 heng-thong. Sou2-i2 tioh8 thoan5 Siong7-te3 e5 Oe7.
Po2-lo5 E5 Thoan5-to7
“HiaN-ti7 ah, goa2 cheng5 chiu7-kun7 lin2, bo5 eng7 chhim-tim5 e5 gian5-gu2, a2-si7 ti3-hui7, lai5 tui3 lin2 thoan5 Siong7-te3 e5 o3-biau7” (I Ko-lim5-to 2:1). Po2-lo5 si7 chit8 e5 chin u7 hak8-bun7 koh chin u7 ti3-hui7 e5 lang5 , i u7 siu7 chin giam5-keh e5 chong-kau3 hun3-lian7 koh chin u7 chai5-tiau7. Chong2-si7 i bo5 lou2-lek8 beh choe3 u7 khau2-chai5 e5 lang5 , in-ui7 i chai-iaN2 gau5 kong2-oe7 boe7-thang kam2-tong7 lang5 hoan2-hoe2 sin3 Ia5-sou; ti3-hui7 ia7 boe7-oe7. Sou2-i2 chiu7 pang3-sak i e5 toa7 hak8-bun7 lai5 thoan5 Chu2 e5 Hok-im.
“In-ui7 goa2 koat-toan3 ti7 lin2 tiong-kan m7 chai pat8 hang7, chi2 u7 chai Ia5-sou Ki-tok teng3 sip8-ji7-ke3 e5 na7-tiaN7” (I Ko-lim5-to 2:2). Chit khoan2 e5 ko3-pek8, bok8-koai3 Siong7-te3 toa7 su2-iong7 i, in-ui7 i bo5 oa2-kho3 jiok8-the2. Chiu7-si7 kong2, i chiong ka-ki7 e5 toa7 hak8-bun7 long2 khng3-bat8 hou7 lang5 khoaN3-choe3 i si7 chit8 e5 bo5 hak8-bun7 e5. I koat-i3 m7 chai pat8-hang7, chi2-u7 chai chit8 hang7, chiu7-si7 Ia5-sou Ki-tok kap I teng3 sip8-ji7-ke3 na7-tiaN7. Ti7 tng-si5, teng3 sip8-ji7-ke3 si7 cheng3-lang5 sou2 khoaN3-khin, khoaN3-choe3 ha7-chian7 e5 su7, na7-si7 Po2-lo5 chiu7 koat-i3 beh thoan5 sip8-ji7-ke3 e5 to7-li2, in-ui7 i chai sip8-ji7-ke3 u7 khui3-lat8, sip8-ji7-ke3 chiu7-si7 Hok-im e5 tiong-sim kap koan5-leng5, na7 bo5 sip8-ji7-ke3, chiu7 bo5 Hok-im. Po2-lo5 chai-iaN2 Siong7-te3 e5 koan5-leng5, sou2-i2 chiu7 khi3 thoan5, kiat-ko2 i u7 tit-tioh8 chin-choe7 ho2 e5 ke2-chi2. “In-ui7 sip8-ji7-ke3 e5 to7-li2, tim5-lun5 e5 lang5 khoaN3 choe3 gong7, lan2 tit-kiu3 e5 lang5 khoaN3 choe3 Siong7-te3 e5 koan5-leng5” (I Ko-lim5-to 1:18).
“Goa2 sou2 kong2 sou2 thoan5 e5 put-chai7 ti3-hui7 ho2 thiaN e5 oe7, si7 chai7-ti7 Seng3 Sin5 kap koan5-leng5 e5 chhian2-beng5” (I Ko-lim5-to 2:4). Po2-lo5 e5 pi3-koat bo5 eng7 lang5 e5 ti3-hui7, hak8-bun7, ho2 thiaN e5 oe7, chi2-u7 kho3 Seng3 Sin5, in-ui7 Seng3 Sin5 chiah oe7 chhian2-beng5 Hok-im e5 koan5-leng5.
“Na7-si7 siok8 hiat-khi3 e5 lang5 bo5 seng5-siu7 Siong7-te3 e5 Sin5 e5 su7; in si7 khoaN3 choe3 gong7; ia7 boe7-oe7 bat I, in-ui7 tioh8 tui3 sin5 chiah oe7 chhun2-tok8” (I Ko-lim5-to 2:14). Bo5 teng5-thau5-siN, chiu7-si7 iau2-ku2 siok8 hiat-khi3 e5 lang5 , in boe7 beng5-pek8 Siong7-te3 e5 su7, in-ui7 siok8-leng5 e5 su7 in long2 boe7 koan3-si3, koh m7-chai sou2-i2 eng7 lang5 e5 li2-lun7, choat8-tui3 boe7-thang in2-chhoa7 in lai5 sin3 Chu2 Ia5-sou. “In-ui7 se3-kan ki3-jian5 tui3 in e5 ti3-hui7 m7-bat Siong7-te3 , Siong7-te3 chiu7 hoaN-hi2 tui3 sou2 soan-thoan5 e5 gong7 lai5 kiu3 chiah-e5 sin3 e5 lang5 ; che long2 si7 Siong7-te3 e5 ti3-hui7. Na7-si7 Siong7-te3 keng2 se3-kan e5 gong7 e5, lai5 hou7 ti3-hui7 e5 lang5 kian3-siau3; Siong7-te3 ia7 keng2 se3-kan e5 loan2-jiok8 e5 lai5 hou7 iong2-chong3 e5 kian3-siau3; Siong7-te3 ia7 keng2 se3-kan pi-chian7 e5, lang5 khoaN3 m7 chiuN7 bak8 e5, i2-kip8 hiah e5 bo5 e5, lai5 hoe3-bo5 hiah e5 u7-e5; hou7 kiN3-na7 u7 jiok8-the2 e5 ti7 Siong7-te3 e5 bin7-cheng5 bo5 thang khoa-khau2” (I Ko-lim5-to 1:21, 27~29).
Chiah nih chheng-chho2 koh beng5-pek8 e5 oe7, na7-si7 Po2-lo5 koh kong2: Se3-kan lang5 in sou2 u7 e5 ti3-hui7, ia7 m7-bat Siong7-te3 , i koh kong2: Kiu3-un e5 kiat-ko2 si7 hou7 tak8 e5 sin3-tou5 long2 oe7 hiau2 thoan5 e5------beh thoan5 Chu2 Ia5-sou. Chong2-si7 Siong7-te3 sou2 beh keng2 e5 lang5 ------chiu7-si7 se3-kan e5 gong7 e5, loan2-jiok8 e5, pi-chian7 e5, kap hiah e5 bo5 e5------long2-si7 “bo5 oa2-kho3 jiok8-the2 e5”; beh hou7 hiah e5 u7 ti3-hui7 e5, iong2-chong7 e5, u7 te7-ui7, u7 se3-lek8 e5 lang5 kian3-siau3. Sou2-i2 lan2 tioh8 eng5-kng I, in-ui7 Siong7-te3 si7 eng-kai tit-tioh8 o-lo2 e5.
Hok-im
“In-ui7 goa2 bo5 liah8 Hok-im choe3 kian3-siau3, in-ui7 si7 Siong7-te3 e5 koan5-leng5, beh kiu3 long2-chong2 sin3 e5 lang5 ” (Lo5-ma2 1:16). Hok-im chiah si7 Siong7-te3 e5 toa7 koan5-leng5; m7 si7 li2 e5 ti3-hui7, hak8-bun7, hun3-lian7, chai5-tiau7......Tioh8 kin2-sin7, m7-thang hou7 siok8 hiat-khi3 e5 ti3-hui7 jia-chah8 li2 e5 bak8-chiu bo5 khoaN3-tioh8 Hok-im e5 toa7 koan5-leng5 kap eng5-kng.
“Lin2 khi3 phou2 thiN-e7, thoan5 Hok-im hou7 ban7 peh-siN3” (Ma2-kho2 16:15). Bo5-lun7 hu3-kui3 pin5-chian7, lam5-hu7 lo2-iu3, u7 hak8-bun7 e5 a2-si7 bo5 ti3-sek e5, kun-ong5, peh-siN3, ti7 Siong7-te3 e5 bin7-cheng5 long2 kang7-khoan2, “i2-keng hoan7-choe7”, long2 su-iau3 Kiu3-chu2 e5 chin2-kiu3.
“Goa2 e5 chhui3 sou2 kong2-chhut e5 oe7 iah8 beh an2-ni; koat-toan3 bo5 khang-khang to3-tng2 lai5 Goa2 chia, si7 beh chiaN5 Goa2 sou2 hoaN-hi2--e5, beh hou7 Goa2 sou2 chhe i choe3 e5 su7 tit-tioh8 heng-thong” (I2-sai3-a 55:11).
</CL>
<HL>

第16章
人E5智慧Kap上帝E5權能
Po2-lo5 tui3 Hui-lip8-pi2 e5教會講：「無oa2靠肉體。」Chit句話也是lan2現今最需要e5。耶穌基督e5教會tu2-tioh8大koh嚴重e5危險，就是na2來na2 choe7人teh靠世俗e5智慧，m7是 teh靠上帝e5大權能。
Lan2用chit8-e5例來講。有chit8-e5愛辯論e5人，設使你問i講：你是基督徒mah？
I就應講：我真愛知影Kai-un2 e5 bou2是tui3 ta2-loh8來？
你koh問i：朋友ah，你e5靈魂得救a2無？
I就應講：你tui3洗禮e5看法chaiN2樣？
你koh講：你tai7先tioh8接受基督做救主，chiah來講chit-e5，因為洗禮kap你e5得救無關係。
I beh問：聖經內有講，日頭bat停ti7天e5中ng，你有信a2無？
你koh講：朋友ah，你需要耶穌，我beh勸你chit時tioh8接納I做救主。
I beh應講：An2-ni tioh8入ti7 to2 chit8間教會？
最後你講：若無信主耶穌，入ti7 sim2-mih8教會都無lou7用，你有beh接納I做救主mah？
An2-ni你beh kap i討論，beh hou7 i看tioh8 ka-ki7 e5需要；因為你若應答i e5問題，i就beh kap你辯論。只有kap i講起i靈魂得救e5事，聖神緊慢就oe7感動i反悔。
Chit8 E5初信E5基督徒
有chit8 e5信主無joa7久e5人，i long2 m7知beh chaiN2樣做個人佈道e5工，總是i只有記tiau5 chit8節聖經。有chit8 pai2 i招chit8 e5人信主。Hit人應講：我無信基督。
初信e5基督徒講：「M7信e5人已經受審判。」
Hit人koh講：我也無信聖經。
Hit e5基督徒講：An2-ni也boe7改變che事實，因為上帝講：「M7信e5人已經受審判。」
Hit人就siu7-khi3講：上帝？我kiam2無ka7你講我無信上帝mah？我ka7你講，世間無上帝。
初信e5人講：若是我beh koh講，「M7信e5人已經受審判。」
結果hit-e5無信上帝e5，真siu7-khi3 na2行na2罵koh咒詛，就出去。所以chit-e5初信e5基督徒siu7-khi3 koh kian3-siau3，哀傷ka-ki7 e5無智識。I koh誠心迫切祈禱求聖神做工。聖神果然做工。Hit-e5 m7信e5人tng2去，hit暗boe7 khun3得，ti7眠床翻來翻去，i所看重愛kap人辯論e5問題，chit8條chit8條koh想起來。總是i就聽見chit句嚴肅e5話，「M7信e5人已經受審判。」到尾i擋boe7 tiau5，就起來跪ti7塗kha祈禱講：上帝ah，若是真正有上帝，求你救我，將你e5 KiaN2顯明hou7我看，koh幫贊我信I。無久i就得tioh8 tiam3 ti7主耶穌內面e5歡喜kap快樂。
上帝e5話比一切雙面e5劍khah lai7 koh有氣力。上帝只有應允beh祝福I e5話。M7-thang辯論，tioh8用上帝e5話。聖經講，上帝beh hou7 I e5話亨通。所以tioh8傳上帝e5話。
Po2-lo5 E5傳道
「兄弟ah，我cheng5就近lin2，無用深沉e5言語，a2是智慧，來對lin2傳上帝e5奧妙」(I Ko-lim5-to 2：1)。Po2-lo5是chit8 e5真有學問koh真有智慧e5人，i有受真嚴格e5宗教訓練koh真有才tiau7。總是i無努力beh做有口才e5人，因為i知影gau5講話boe7-thang感動人反悔信耶穌；智慧也boe7-oe7。所以就放sak i e5大學問來傳主e5福音。
「因為我決斷ti7 lin2中間m7知別項，只有知耶穌基督釘十字架e5 na7-tiaN7」(I Ko-lim5-to 2：2)。Chit款e5告白，莫怪上帝大使用i，因為i無oa2靠肉體。就是講，i將ka-ki7 e5大學問long2 khng3密hou7人看做i是chit8 e5無學問e5。I決意m7知別項，只有知chit8項，就是耶穌基督kap伊釘十字架na7-tiaN7。Ti7 tng時，釘十字架是眾人所看輕，看做下賤e5事，若是Po2-lo5就決意beh傳十字架e5道理，因為i知十字架有氣力，十字架就是福音e5中心kap權能，若無十字架，就無福音。Po2-lo5知影上帝e5權能，所以就去傳，結果i有得tioh8真choe7好e5果子。「因為十字架e5道理，沉淪e5人看做gong7，lan2得救e5人看做上帝e5權能」(I Ko-lim5-to 1：18)。
「我所講所傳e5不在智慧好聽e5話，是在ti7聖神kap權能e5闡明」(I Ko-lim5-to 2：4)。Po2-lo5 e5祕訣無用人e5智慧、學問、好聽e5話，只有靠聖神，因為聖神chiah oe7闡明福音e5權能。
「若是贖hiat去e5人無承受上帝e5神e5事；in是看做gong7；也boe7-oe7 bat I，因為tioh8對神chiah oe7 chhun2-tok8」(I Ko-lim5-to 2：14)。無重頭生，就是iau2-ku2贖hiat去e5人，in boe7明白上帝e5事，因為贖靈e5事in long2 boe7慣勢，koh m7知所以用人e5理論，絕對boe7-thang引chhoa7 in來信主耶穌。「因為世間既然tui3 in e5智慧m7-bat上帝，上帝就歡喜tui3所宣傳e5 gong7來救chiah-e5信e5人；che long2是上帝e5智慧。若是上帝keng2世間e5 gong7 e5，來hou7智慧e5人kian3-siau3；上帝也keng2世間e5軟弱e5來hou7勇壯e5 kian3-siau3；上帝也keng2世間卑賤e5、人看m7 chiuN7目e5，以及hiah e5無e5，來毀無hiah e5有e5；hou7 kiN3若有肉體e5 ti7上帝e5面前無thang誇口」(I Ko-lim5-to 1：21，27~29)。
Chiah nih清楚koh明白e5話，若是Po2-lo5 koh講：世間人in所有e5智慧，也m7-bat 上帝，i koh講：救恩e5結果是hou7 tak8 e5信徒long2 oe7 hiau2傳e5------beh傳主耶穌。總是上帝所beh keng2 e5人------就是世間e5 gong7 e5、軟弱e5、卑賤e5，kap hiah e5無e5------long2是「無oa2靠肉體e5」；beh hou7 hiah e5有智慧e5、勇壯e5、有地位、有勢力e5人kian3-siau3。所以lan2 tioh8榮光I，因為上帝是應該得tioh8 o-lo2 e5。
福音
「因為我無liah8福音做kian3-siau3，因為是上帝e5權能，beh救long2總信e5人」(羅馬1：16)。福音chiah是上帝e5大權能；m7是你e5智慧、學問、訓練、才tiau7…Tioh8謹慎，m7-thang hou7贖hiat去e5智慧jia-chah8你e5目chiu無看tioh8福音e5大權能kap榮光。
「Lin2去普天下，傳福音hou7萬百姓」(馬可16：15)。無論富貴貧賤、男婦老幼、有學問e5 a2是無智識e5、君王、百姓，ti7上帝e5面前long2 kang7款，「已經犯罪」，long2需要救主e5拯救。
「我e5嘴所講出e5話iah8 beh an2-ni；決斷無khang-khang to3-tng2來我chia，是beh chiaN5我所歡喜--e5，beh hou7我所差i做e5事得tioh8亨通」(I2-sai3-a 55：11)。
</HL>