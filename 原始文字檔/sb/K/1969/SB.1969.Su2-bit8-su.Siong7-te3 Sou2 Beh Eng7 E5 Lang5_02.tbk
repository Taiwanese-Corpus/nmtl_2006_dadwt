<CL>
Te7 2 Chiunn
Hun-piat8 Choe3 Seng3 E5 Seng-oah8
Goa2 khoaN3 kin-a2-jit8 si7 pi2 sim2-mih8 si5-tai7 koh-khah su-iau3 kong2-khi2 hun-piat8 choe3 seng3 e5 si5-tai7. Se3-kan kau3-hoe7 hoa3, Kau3-hoe7 se3-siok8 hoa3, chit nng7 e5 tiong-kan e5 kai3-han7, cha2 chiu7 i2-keng bo5 khi3, sit8-chai7 chin oh-tit hun-piat8. Cha2-cheng5 bat chin hok8-heng koh siok8-leng5 e5 kau3-hoe7, kin-a2-jit8 hut-jian5-kan chiaN5-choe3 sia7-kau e5 tiong-sim. Chit khoan2 e5 sou2-chai7, Siong7-te3 chai7 cha2 chiu7 chiong I2-ka-phok------Eng5-kng li7-khui, chiah-e5 ji7 sia2 ti7 hit teng2-bin7.
U7 lang5 teh siuN7, lan2 tioh8 kap se3-kan chham-chhap kap in sio-siang7, chiah oe7 thoan5 Hok-im hou7 in, chin2-kiu3 in e5 leng5-hun5. Chong2-si7 chit8 e5 lang5 poah8-loh8 ti7 chhim e5 chiN2 lai7, beh kiu3 i, choat8-tui3 m7-si7 ka-ki7 thiau3 loh8-khi3, hoan2-tng2 tioh8 tui3 teng2-bin7 tui7 chit8-tiau5 soh, chiong i giu2 khi2-lai5 chiah tioh8.
Oe7 thoan5 Hok-im, chin2-kiu3 leng5-hun5 e5 lang5 , it-teng7 si7 kap Siong7-te3 tang5-kiaN5, u7 koan5 e5 leng5-seng3, chiah oe7 chiong pat8-lang5 tui3 ke7 e5 sou2-chai7 giu2 khi2-lai5. Beh tit-tioh8 lang5 , chi2-u7 chit8 e5 hong-hoat, chiu7-si7 hou7 lang5 khoaN3-chhut lan2 e5 seng-oah8 kap in u7 koh-iuN7, lan2 u7 in sou2 bo5 e5. Lan2 beh tit-tioh8 lang5 e5 sim, tek-khak tioh8 tai7-seng tit-tioh8 Siong7-te3 e5 sim.
A-pek-lah8-han2 na7 kap Lo5-tek saN-kap toa3 ti7 Sou-to-ma2, i e5 kam2-hoa3 lat8 chiu7 chin sio2. Chiu7-si7 in-ui7 i kap Lo5-tek pun-khui, ti7 sin3-giong2 kap Siong7-te3 saN-kap toa3 ti7 leng5-seng3 koan5 e5 sou2-chai7, tui3 i e5 ki5-to2 Lo5-tek chiah tit-tioh8 chin2-kiu3. Sou2-i2 lan2 tioh8 u7 hun-piat8 choe3 seng3 e5 seng-oah8, li7-khui it-chhe3 e5 tiN5-poaN3, kap Siong7-te3 saN-kap toa3.
Se3-kan lang5 teh ki5-thai7 Ki-tok-tou5 tioh8 kap cheng3 lang5 bo5 kang7, seng3-tou5 eng-kai tioh8 u7 seng3-tou5 e5 the2-thong2. Siat-su2 se3-kan sit8-chai7 eng2-hiong2 lan2 e5 seng-oah8 kap i kang7-khoan2 e5 si5, in chiu7 thi2-chhui3 koh hong-chhi3 lan2, ia7 boe7 chun-keng3 lan2 choe3 Ki-tok-tou5 e5 te7-ui7. An2-ni lan2 chiu7 kap pat8-lang5 long2 bo5 koh-iuN7.
Siat-su2 bo5 chit8-tiau5 kai3-han7, pat8-lang5 thai2-tho2 oe7 chai, lan2 siok8 ti7 to2 chit8 peng5? Siat-su2 lan2 e5 chheng7-chhah, kiaN5-tah8 long2 kap se3-kan lang5 saN-kang7, pat8-lang5 thai2-tho2 oe7 chai lan2 si7 Ki-tok-tou5 a2 m7-si7? Sou2-i2 Ki-tok-tou5 tek-khak tioh8 u7 hun-piat8 choe3 seng3 e5 seng-oah8.
Chit-e5 hun-piat8 tek-khak tioh8 chiau3 Siong7-te3 e5 phiau-chun2. A-pek-lah8-han2 tioh8 li7-khui pun2-toe7, pun2-chok8, lau7-pe7 e5 ke, kap in oan5-choan5 hun-khui, kau3 i sou2 m7-bat e5 sou2-chai7 khi3. Mou5-se m7 seng5-jin7 choe3 Hoat-lo2 cha-bou2-kiaN2 e5 kiaN2; khah ai3 kap Siong7-te3 e5 peh-siN3 saN-kap siu7 khou2-lan7, m7 ai3 chiam7-si5 hiong2-siu7 choe7-ok e5 khoai3-lok8; liah8 choe3 u7 hun7 ti7 Ki-tok e5 leng5-jiok8, pi2 Ai-kip8 e5 chai5-po2 khah kui3-khi3. I2-sek-liat8 lang5 ia7-si7 an2-ni, Siong7-te3 keng2 in choe3 tai7-piau2 Siong7-te3 e5 bin5-chok8, sou2-i2 in tioh8 tui3 si3-piN e5 goa7-pang oan5-choan5 hun-piat8 chhut-lai5. I2-su-lah 9 chiuN, 10 chiuN kap Ni5-hi-bi2 13 chiuN u7 ka3-si7 lan2, siu7 keng2-soan2 e5 bin5-chok8, pho3-hoai7 hun-piat8 choe3 seng3 e5 kai3-han7, kap goa7-pang lang5 thong-hun, Siong7-te3 chiu7 bo5 lin5-bin2 khoan-iong5 in; in tioh8 li7-khui goa7-pang e5 lu2-chu2, koh chit8 pai2 giam5-keh che3-teng7 hun-piat8 e5 kai3-han7.
Siong7-te3 kin-a2-jit8 iau2-ku2 teh iau-kiu5 lan2 tioh8 hun-piat8 choe3 seng3. “Lin2 tioh8 tui3 in tiong-kan chhut-lai5, ka-ki7 hun-piat8,” “Boh8-tit kap m7 sin3 e5 lang5 choe3 phoaN7, sin3 kap m7 sin3 u7 sim2-mih8 kan-siap8?” Lan2 tioh8 pang3-sak se3-kan, eng2-oan2 kap i hun-piat8.
ChhiaN2 oe7 ki3-tit, lan2 chiau3 Siong7-te3 e5 Oe7, chiu7-si7 “choe3 lang5 -kheh, choe3 chhut-goa7” si7 “kia3-ku--e5,” si7 “tiam3 ti7 iN7-pang e5 thian-kok peh-siN3,” chit se3-kan m7-si7 lan2 e5 kou3-hiong.
Se3-kan tui3 Siong7-te3 e5 kiaN2-ji5 e5 thai3-tou7 chiu7-si7 oan-siu5 kap oan3-hun7. “Lin2 na7 siok8 se3-kan, se3-kan chiu7 thiaN3 i ka-ki7 e5; tok8-tok8 in-ui7 lin2 m7 si7 siok8 se3-kan, chiu7-si7 Goa2 keng2 lin2 chhut se3-kan, sou2-i2 se3-kan oan3-hun7 lin2” (Iok-han7 15:19). Siat-su2 li2 bo5 siok8 se3-kan, ti7 se3-kan chi2-u7 choe3 lu2-kheh, se3-kan it-teng7 oan3-hun7 li2.
Hun-piat8 choe3 seng3 e5 seng-oah8 e5 cheng3-ku3, chiu7-si7 lan2 sim-lai7 tui3 se3-kan e5 thai3-tou7, m7 si7 goa7-mau7 tui3 se3-kan e5 thai3-tou7. “Boh8-tit thiaN3 chit se3-kan, i2-kip8 se3-kan e5 mih8. lang5 na7 thiaN3 chit se3-kan, chiu7 Pe7 e5 thiaN3 bo5 tiam3 ti7 i” (I Iok-han7 2:15). Sou2-i2, bun7-toe5 m7 si7 sit8-che3 siong7 u7 hun7 ti7 siok8-se3 e5 tai7-chi3, si7 lan2 e5 sim-lai7 u7 teh siuN7 beh ai3 a2-si7 goan7-i3 u7 hun7 ti7 siok8-se3 e5 tai7-chi3 a2-bo5? Na7 u7, lan2 e5 sim chiu7 bo5 hun-piat8 choe3 seng3.
“Lin2 chiah e5 im-hu7 ah, kiam2 m7 chai kap se3-kan choe3 peng5-iu2 si7 kap Siong7-te3 choe3 tui3-tek8 mah? Sou2-i2 kiN3-na7 ai3 choe3 se3-kan e5 peng5-iu2 e5, chiu7-si7 choe3 Siong7-te3 e5 tui3-tek8.” (Nga2-kok 4:4). Che si7 teh lun7 siok8-se3 e5 Ki-tok-tou5. ThiaN3 se3-kan e5 bo5 thiaN3 Siong7-te3 . ThiaN3 Siong7-te3 a2-si7 thiaN3 se3-kan, m7 si7 tui3 lan2 e5 heng5-ui5 lai5 phoaN3-toan3, si7 tui3 lan2 e5 sim-su i3-liam7; lan2 choe3 kah-i3 e5 si7 sim2-mih8, lai5 koat-teng7.
Chit e5 hun-piat8 choe3 seng3 si7 tui3 i2-ha7 3 tiam2 lai5 hun-piat8 e5:
1. Se3-kan E5 Ian3-lok8
“Tui3 sin3, Mou5-se i2-keng tiong2-seng5, m7 seng5-jin7 choe3 Hoat-lo2 cha-bou2-kiaN2 e5 kiaN2; khah ai3 kap Siong7-te3 e5 peh-siN3 saN-kap siu7 khou2-lan7, m7 ai3 chiam7-si5 hiong2-siu7 choe7-ok e5 khoai3-lok8; liah8-choe3 u7 hun7 Ki-tok e5 leng5-jiok8, pi2 Ai-kip8 e5 chai5-po2 khah kui3-khi3.” (Hi-pek-lai5 11:24~26). Che chiu7-si7 Mou5-se pang3-sak choe7-ok e5 khoai3-lok8 i2-au7 sou2 soan2-tek8 e5 lou7. Thiau3-bu2, khoaN3-hi3, poah8-kiau2, che long2 m7-si7 siok8 ti7 Siong7-te3 , si7 siok8 ti7 se3-kan. Siok8-leng5 e5 leng2-to7-chia2, seng3-tou5 choat8-tui3 boe7 kai3-siau7 chiah-e5; chi2-u7 hiah-e5 siok8-se3 e5 lang5 chiah ai3. Chit8 hong-bin7 ai3 beh hiong2-siu7 choe7-ok e5 khoai3-lok8, chit8 hong-bin7 siuN7 beh ki5-to2 choe3 kan-cheng3, che si7 put kho2-leng5 e5; ai3 ti7 choe7-ok tiong tui-kiu5 khoai3-lok8 e5 lang5 , i boe7 chham-ka ki5-to2-hoe7, koh-khah bo5-ai3 ti7 chu7-hoe7 chhut-siaN ki5-to2, tui3 kau3-hoe7 siok8-leng5 e5 kang-chok, chu7-jian5 ia7 long2 bo5 chhu3-bi7. Goa2 chhim-sin3 chin-chiaN3 e5 Ki-tok-tou5 it-teng7 goan7-i3 chun-than3 Siong7-te3 chiah-e5 hoan-hu3, chiu7-si7 “Boh8-tit kap m7 sin3 e5 lang5 choe3 phoaN7,” “Lin2 tioh8 tui3 in tiong-kan chhut-lai5, ka-ki7 hun-piat8.”
2. Kap Se3-kan Lian5-hap8
(1) Su7-giap8 siong7 e5 lian5-hap8: Ki-tok-tou5 na7 kap m7 sin3 e5 lang5 a2-si7 chia3 mia5 siok8-se3 e5 Ki-tok-tou5 tau5-chu eng5-giap8, si7 chin gui5-hiam2 e5 su7. I sui-jian5 u7 teh ki5-to2, chong2-si7, tui3 Siong7-te3 e5 Oe7 tit boe7 tioh8 se3-hok e5 eng3-un2, sou2-i2 chin-choe7 Ki-tok-tou5 e5 su7-giap8 boe7 hoat-tian2, koh sit-pai7. lang5 na7 bo5 thiaN-than3 Seng3-keng e5 ka3-si7, chai-e7 chiu7 tit8-tit8 lai5, Siong7-te3 thai2-tho2 oe7 su3-hok I sou2 hiam5 e5 lang5 ?
(2) Thong-hun: U7 chin-choe7 bo5 heng7-hok e5 hun-in, long2-si7 ui5-poe7 Siong7-te3 e5 Oe7 kap m7 sin3 e5 choe3 phoaN7 kau-poe5 e5 kiat-ko2. “Tok8-tok8 tioh8 ke3 siok8 Chu2 e5, chiah thang.” (I Ko-lim5-to 7:39). Che si7 Siong7-te3 e5 hoan-hu3. Na7 ke3 hou7 bo5 sin3 Chu2 e5 lang5 , kiat-ko2 it-teng7 sit-bang7; ui5-poe7 Siong7-te3 ka3-si7 e5 phoe3-hap8, Siong7-te3 thai2-tho2 oe7 su3-hok ti7 in e5 ka-teng5?
U7 chin-choe7 lu2-chu2, ui7-tioh8 beh kai2-koat chit e5 bun7-toe5, chiu7 kai2-tu5 hun-iok, chong2-si7 ia7 u7 chin-choe7 lu2-chu2 kou3-chip ka-ki7 e5 kian3-kai2, ui5-poe7 Siong7-te3 e5 ka3-si7, kiat-ko2 tu2-tioh8 choe7-choe7 kong2 boe7 chhut e5 thong3-khou2. Chit8 chiong2 lang5 beh the-si5 kong2, kap m7 sin3 e5 lang5 kiat-hun e5 bok8-tek, si7 beh in2-chhoa7 i lai5 sin3 Chu2; chi3-chio2 ti7 kiat-hun liau2-au7 ia7 oe7 pang-chan7 i, khou2-khng3 i sin3 Ia5-sou. Ki5-sit8 chit8 e5 lu2-chu2 na7 bo5 ti7 kiat-hun cheng5 in2-chhoa7 i e5 bi7-hun-hu lai5 sin3 Chu2, siuN7 beh ti7 kiat-hun liau2-au7 chiah in2-chhoa7 i, che seng5-kong e5 ki-hoe7 sit8-chai7 chin chio2.
Siong7-te3 e5 kang-lang5 ah! Toan3-toan3 m7-thang ui7-tioh8 ka-ki7 sou2 ai3 e5, lai5 ui5-poe7 Siong7-te3 e5 ka3-si7, tai7-seng kiam2-chhai2 oe7 kam2-kak chin khun3-lan5, chong2-si7, li2 tek-khak tioh8 chai-iaN2, Siong7-te3 ui7-tioh8 li2 e5 it-seng u7 koh-khah ho2 e5 an-pai5; thiaN-than3 I e5 ka3-si7 chiu7 an-choan5, hut-liok8 I e5 Oe7 chiu7 gui5-hiam2.
3. Se3-kan E5 Peng5-iu2
Siok8-se3 e5 peng5-iu2 tui3 Ki-tok-tou5 e5 ki5-to2 it-teng7 long2 bo5 chhu3-bi7; Siong7-te3 e5 kiaN2-ji5 ia7 m7 eng-kai tui-kiu5 siok8-se3 e5 gu5-lok8. Beh thit-tho5 he2 e5 lang5 kiam2 boe7 hou7 he2 sio tioh8 mah? Li2 kiam2-chhai2 beh kong2, Goa2 tioh8 pang3-sak in mah? Li2 m7-bian2 pang3-sak in, li2 na7 i7 siok8-leng5 e5 seng-oah8, in chiu7 chiam7-chiam7 kam2-kak tioh8 chhu3-bi7 bo5 saN-kang7, chu7-jian5 in chiu7 li7-khui li2. Tioh8 kap Siong7-te3 e5 kiaN2-ji5 choe3 peng5-iu2------bo5 lun7 cheng2-chok8, bo5 hun sek-ti7------long2 si7 ti7 Chu2 lai7-bin7 chiaN5-choe3 chit8-the2; kap in kau-poe5, it-teng7 pi2 kap bo5 sin3 e5 kut-jiok8 chi3-chhin koh-khah chhin-bit8. Ka-teng5 e5 lang5 kiam2-chhai2 boe7 liau2-kai2 li2; chong2-si7 ti7 Ki-tok thiaN3 e5 lai7-bin7, tak8-lang5 oe7 liau2-kai2 li2, oe7 tong5-cheng5 li2; chit-khoan2 e5 iu2-cheng5 eng2-oan2 boe7 toan7-choat8, chiu7-si7 kau3 si2 ia7 boe7 hou7 chit e5 iu2-cheng5 hun-khui. Sou2-i2 tioh8 kap hiah-e5 ti7 kim-se3, ia7 ti7 eng2-seng oe7 thang kap li2 saN-kap kau-poe5 e5 lang5 choe3 peng5-iu2.
Beh u7 hun-piat8 choe3 seng3 e5 seng-oah8 e5 pi3-koat, si7 chai7 ti7 siok8-leng5 pit8-sia5 kui-cheng3 e5 khui3-lat8. U7 chit8-e5 chhut-mia5 e5 lu2 koa-chhiu2, hoan2-hoe2 au7 bo5 ku2, u7 chit8-e5 chheng-lian5 lang5 phah tian7-oe7 beh iok i khi3 khoaN3-hi3, i long2 bo5 tiu5-tu5 chiu7 hoe5-tap kong2: Goa2 m7 khi3. In-ui7 ti7 chit8-bak8-nih ku2 e5 tiong-kan, “Ku7 e5 tai7-chi3 i2-keng ke3-khi3,” i long2 bo5 koh him-bou7 se3-kan e5 khoai3-lok8, “TaN long2 piN3-chiaN5 sin e5.” Ki-tok tiam3 ti7 i e5 sim, i chiu7 u7 sin e5 i3-ai3, i hoaN-hi2 chham-ka ki5-to2-hoe7, khia7 ti7 ke-lou7 chhiuN3-koa choe3 kan-cheng3, ai3 choe3 ko3-jin5 pou3-to7, ai3 chham-ka kau3-hoe7 tak8-hang7 chu7-hoe7. Ti7 i e5 sim-lai7 bo5 koh u7 kau-chian3, bo5 gi5-bun7, ia7 bo5 khun3-lan5. Ki-tok e5 hong-seng7 chhiong-moa2 i, se3-kan chiu7 the3-chhut.
Goa2 ti7 A-lah8-su-ka tui3 In3-te7-an lang5 thoan5-to7 e5 si5, goa2 chiah8 teng7 e5 piaN2 lai5 i5-chhi5 goa2 e5 seng-oah8. Bun5-beng5 lang5 kong2 hit e5 si7 kau2 teh chiah8 e5 piaN2. Goa2 tioh8 chiong i hang sio chiah oe7 thang chiah8, chong2-si7 hit si5-chun7 goa2 ia7 kam2-kak chin ho2-chiah8. Goa2 tng2-lai5 pun2-kok liau2-au7, u7 gu5-iu5 kap mi7-pau thang chiah8 kau3 chin pa2, goa2 chiu7 bo5 koh siuN7 beh chiah8 hiah-e5 teng7 e5 piaN2, in-ui7 goa2 i2-keng tit-tioh8 pi2 hiah-e5 koh-khah ho2 e5. Lan2 u7 tui3 Seng3 Sin5 teng5-thau5-siN e5 keng-giam7 koh tit-tioh8 Chu2 tiam3 ti7 sim-lai7, lan2 chiu7 oan5-choan5 boan2-chiok, boe7 koh him-bou7 se3-kan e5 mih8, an2-ni hun-piat8 choe3 seng3 chiu7 chin iong5-iN7 lah. Na7 u7 siok8-leng5 pit8-sia5 kui-cheng3 e5 khui3-lat8, beh ku7-choat8 ka-ki7 sou2 bo5 su-iau3 e5 tai7-chi3, chiu7 boe7 koh kam2-kak khun3-lan5 lah.
</CL>
<HL>

第2章
分別做Seng3 E5生活
我看今a2日是比sim2-mih8時代koh-khah需要講起分別做seng3 e5時代。世間教會化，教會世俗化，chit nng7 e5中間e5界限，早就已經無去，實在真oh得分別。早前bat真復興koh贖靈e5教會，今a2日忽然間chiaN5做社交e5中心。Chit款e5所在，上帝在早就將I2-ka-phok------榮光離開，chiah-e5字寫ti7 hit頂面。
有人teh想，lan2 tioh8 kap世間chham-chhap kap in sio-siang7，chiah oe7傳福音hou7 in，拯救in e5靈魂。總是chit8 e5人poah8落ti7深e5井內，beh救i，絕對m7是ka-ki7跳落去，反tng2 tioh8 tui3頂面墮chit8條soh，將i giu2起來chiah tioh8。
Oe7傳福音、拯救靈魂e5人，一定是kap上帝同行，有koan5 e5靈性，chiah oe7將別人tui3低e5所在giu2起來。Beh得tioh8人，只有chit8 e5方法，就是hou7人看出lan2 e5生活kap in有koh樣，lan2有in所無e5。Lan2 beh得tioh8人e5心，的確tioh8 tai7先得tioh8上帝e5心。
A-pek-lah8-han2若kap Lo5-tek saN-kap toa3 ti7 Sou-to-ma2，i e5感化力就真小。就是因為i kap Lo5-tek分開，ti7信仰kap上帝saN-kap toa3 ti7靈性koan5 e5所在，tui3 i e5祈禱Lo5-tek chiah得tioh8拯救。所以lan2 tioh8有分別做seng3 e5生活，離開一切e5纏絆，kap上帝saN-kap toa3。
世間人teh期待基督徒tioh8 kap眾人無kang7，聖徒應該tioh8有聖徒e5體統。設使世間實在影響lan2 e5生活kap i kang7款e5時，in就thi2嘴koh諷刺lan2，也boe7尊敬lan2做基督徒e5地位。An2-ni lan2就kap別人long2無koh樣。
設使無chit8條界限，別人thai2-tho2 oe7知，lan2屬ti7 to2 chit8 peng5？設使lan2 e5穿chhah、行踏long2 kap世間人saN-kang7，別人thai2-tho2 oe7知lan2是基督徒a2 m7是？所以基督徒的確tioh8有分別做seng3 e5生活。
Chit-e5分別的確tioh8照上帝e5標準。A-pek-lah8-han2 tioh8離開本地、本族、老pe7 e5家，kap in完全分開，到i所m7-bat e5所在去。Mou5-se m7承認做Hoat-lo2 cha-bou2-kiaN2 e5 kiaN2；khah愛kap上帝e5百姓saN-kap受苦難，m7愛暫時享受罪惡e5快樂；liah8做有份ti7基督e5靈肉，比Ai2-kip8 e5財寶khah貴氣。I2-sek-liat8人也是an2-ni，上帝keng2 in做代表上帝e5民族，所以in tioh8 tui3四邊e5外邦完全分別出來。I2-su-lah 9章、10章kap Ni5-hi-bi2 13章有教示lan2，受keng2選e5民族，破壞分別做seng3 e5界限，kap外邦人通婚，上帝就無憐憫寬容in；in tioh8離開外邦e5女子，koh chit8 pai2嚴格制定分別e5界限。
上帝今a2日iau2-ku2 teh要求lan2 tioh8分別做seng3。「Lin2 tioh8 tui3 in中間出來，ka-ki7分別，」「莫得kap m7信e5人做伴，信kap m7信有sim2-mih8干涉？」Lan2 tioh8放sak世間，永遠kap i分別。
請oe7記得，lan2照上帝e5話，就是 「做人客、做出外」是「寄居--e5，」是「tiam3 ti7 異邦e5天國百姓，」chit世間m7是lan2 e5故鄉。
世間對上帝e5 kiaN2兒e5態度就是冤仇kap怨恨。「Lin2若屬世間，世間就疼i ka-ki7 e5；獨獨因為lin2 m7是屬世間，就是我keng2 lin2出世間，所以世間怨恨lin2」(Iok-han7 15：19)。設使你無屬世間，ti7世間只有做旅客，世間一定怨恨你。
分別做seng3 e5生活e5證據，就是lan2心內對世間e5 態度，m7是外貌對世間e5態度。「莫得疼chit世間，以及世間e5 mih8。人若疼chit世間，就Pe7 e5疼無tiam3 ti7 i」(I Iok-han7 2：15)。所以，問題m7是實際上有份ti7俗世e5 tai7-chi3，是lan2 e5心內有teh想beh愛a2是願意有份ti7俗世e5 tai7-chi3 a2無？若有，lan2 e5心就無分別做seng3。
「Lin2 chiah e5 im-hu7 ah，kiam2 m7知kap世間做朋友是kap上帝做對敵mah？所以kiN3若愛做世間e5朋友e5，就是做上帝e5對敵。」(Nga2-kok 4：4)。Che是teh論俗世e5基督徒。疼世間e5無疼上帝。疼上帝a2是疼世間，m7是tui3 lan2 e5行為來判斷，是tui3 lan2 e5心思意念；lan2最kah意e5是sim2-mih8，來決定。
Chit e5分別做seng3是tui3以下3點來分別e5：
1. 世間E5 IAN3-LOK8
「Tui3信，Mou5-se已經長成，m7承認做Hoat-lo2 cha-bou2-kiaN2 e5 kiaN2；khah愛kap上帝e5百姓saN-kap受苦難，m7愛暫時享受罪惡e5快樂；liah8做有份基督e5靈肉，比Ai-kip8 e5財寶khah貴氣。」(Hi-pek-lai5 11：24~26)。Che就是Mou5-se放sak罪惡e5快樂以後所選擇e5路。跳舞、看戲、poah8-kiau2，che long2 m7是屬ti7上帝，是屬ti7世間。贖靈e5領導者、聖徒絕對boe7介紹chiah-e5；只有hiah-e5俗世e5人chiah愛。Chit8方面愛beh享受罪惡e5快樂，chit8方面想beh祈禱做kan證，che是不可能e5；愛ti7罪惡中追求快樂e5人，i boe7參加祈禱會，koh-khah無愛ti7聚會出聲祈禱，對教會贖靈e5工作，自然也long2無趣味。我深信真正e5基督徒一定願意尊嘆上帝chiah-e5吩咐，就是 「莫得kap m7信e5人做伴，」「Lin2 tioh8 tui3 in中間出來，ka-ki7分別。」
2. KAP世間聯合
(1) 事業上e5聯合：基督徒若kap m7信e5人a2是chia3名俗世e5基督徒投資營業，是真危險e5事。I雖然有teh祈禱，總是，tui3上帝e5話得boe7 tioh8 se3-hok e5應允，所以真choe7基督徒e5事業boe7發展，koh失敗。人若無聽than3聖經e5教示，災厄就直直來，上帝thai2-tho2 oe7賜福I所嫌e5人？
(2) 通婚：有真choe7無幸福e5婚姻，long2是違背上帝e5話kap m7信e5做伴交陪e5結果。「獨獨tioh8繼續主e5，chiah thang。」(I Ko-lim5-to 7：39)。Che是上帝e5 hoan-hu3。若嫁hou7無信主e5人，結果一定失望；違背上帝教示e5配合，上帝thai2-tho2 oe7賜福ti7 in e5家庭？
有真choe7女子，為tioh8 beh解決chit e5問題，就解除婚約，總是也有真choe7女子固執ka-ki7 e5見解，違背上帝e5教示，結果tu2-tioh8 choe7-choe7講boe7出e5痛苦。Chit8種人beh推辭講，kap m7信e5人結婚e5目的，是beh引chhoa7 i來信主；至少ti7結婚了後也oe7幫贊i，苦勸i信耶穌。其實chit8 e5女子若無ti7結婚前引chhoa7 i e5未婚夫來信主，想beh ti7結婚了後chiah引chhoa7 i，che成功e5機會實在真少。
上帝e5工人ah！斷斷m7-thang為tioh8 ka-ki7所愛e5，來違背上帝e5教示，tai7先kiam2-chhai2 oe7感覺真困難，總是，你的確tioh8知影，上帝為tioh8你e5一生有koh-khah好e5安排；聽than3 I e5教示就安全，忽略I e5話就危險。
3. 世間E5朋友
俗世e5朋友對基督徒e5祈禱一定long2無趣味；上帝e5 kiaN2兒也m7應該追求俗世e5娛樂。Beh thit-tho5火e5人kiam2 boe7 hou7火燒tioh8 mah？你kiam2-chhai2 beh講，我tioh8放sak in mah？你m7免放sak in，你若i7贖靈e5生活，in就漸漸感覺tioh8趣味無saN-kang7，自然in就離開你。Tioh8 kap上帝e5 kiaN2兒做朋友------無論種族、無分色緻------long2是ti7主內面chiaN5做chit8體；kap in交陪，一定比kap無信e5骨肉至親koh-khah親蜜。家庭e5人kiam2-chhai2 boe7了解你；總是ti7基督疼e5內面，tak8人oe7了解你，oe7同情你；chit款e5友情永遠boe7斷絕，就是到死也boe7 hou7 chit e5友情分開。所以tioh8 kap hiah-e5 ti7今世，也ti7永生oe7 thang kap你saN-kap交陪e5人做朋友。
Beh有分別做seng3 e5生活e5祕訣，是在ti7贖靈避邪歸正e5氣力。有chit8-e5出名e5女歌手，反悔後無久，有chit8-e5青年人phah電話beh約i去看戲，i long2無tiu5-tu5就回答講：我m7去。因為ti7 chit8目nih久e5中間，「舊e5 tai7-chi3已經過去，」i long2無koh欣慕世間e5快樂，「TaN long2 piN3-chiaN5新e5。」基督tiam3 ti7 i e5心，i就有新e5意愛，i歡喜參加祈禱會，khia7 ti7街路唱歌做kan證，愛做個人佈道，愛參加教會tak8項聚會。Ti7 i e5心內無koh有交戰，無疑問，也無困難。基督e5豐盛充滿i，世間就退出。
我ti7 A-lah8-su-ka tui3印地安人傳道e5時，我chiah8 teng7 e5餅來維持我e5生活。文明人講hit e5是狗teh chiah8 e5餅。我tioh8將i烘燒chiah oe7 thang chiah8，總是hit時chun7我也感覺真好chiah8。我tng2來本國了後，有牛油kap麵包thang chiah8到真飽，我就無koh想beh chiah8 hiah-e5 teng7 e5餅，因為我已經得tioh8比hiah-e5 koh-khah好e5。Lan2有tui3聖神重頭生e5經驗koh得tioh8主tiam3 ti7心內，lan2就完全滿足，boe7 koh欣慕世間e5 mih8，an2-ni分別做seng3就真容易lah。若有贖靈避邪歸正e5氣力，beh拒絕ka-ki7所無需要e5 tai7-chi3，就boe7 koh感覺困難lah。
</HL>