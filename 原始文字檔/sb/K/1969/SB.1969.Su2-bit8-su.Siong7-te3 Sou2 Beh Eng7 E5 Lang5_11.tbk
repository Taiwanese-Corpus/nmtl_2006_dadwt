<CL>
Te7 11 Chiunn
Sin Oah8-mia7 E5 4 Hang7 Su-iau3
Chit8-e5 eN-a2 chhut-si3, chiu7-si7 chit8-e5 sin oah8-mia7 e5 khai-si2; li2 tioh8 chiau3-kou3 i, iuN2-chhi7 i, thoe3 i soe2 seng-khu, ka7 i chheng7-sio, tioh8 tak8-jit8 koan-sim chu3-i3 i e5 su-iau3, in-ui7 i iau2 boe7-hiau2 siat-hoat ki-ki7 e5 tai7-chi3.
Li2 khui sim-mng5, ngia5-chih Ia5-sou Ki-tok, chiap-lap8 I choe3 li2 e5 Kiu3-chu2 hit si5, li2 chiu7 teng5-thau5-siN ti7 Siong7-te3 e5 kok. I chiu7 chiong li2 i2-cheng5 sou2 bo5 e5 oah8-mia7------Siong7-te3 e5 oah8-mia7, siok8-leng5 e5 oah8-mia7------eng2-oan2 e5 oah8-mia7 siuN2-su3 li2.
TaN i2-au7 li2 beh chaiN2-iuN7 chiau3-kou3 chit8-e5 sin oah8-mia7? Li2 chiu7-si7 tiam3-ti7 Ki-tok lai7-bin7 e5 eN-a2. Sin oah8-mia7 sou2 su-iau3 e5 si7 sim2-mih8? Chiu7-si7 kap jiok8-the2 e5 eN-a2 kang7-khoan2.
1.Chiah8-mih8
EN-a2 tioh8 tak8-jit8 ka7 i iuN2-chhi7; Siong7-te3 sou2 siuN2-su3 li2 e5 sin oah8-mia7, ia7 su-iau3 chiah8-mih8. EN-a2 e5 chiah8-mih8 si7 lin; siok8-leng5 e5 eN-a2 sou2 ai3 e5 si7 siok8-leng5 e5 lin. “Chiu7 tioh8 chhin-chhiuN7 tu2-a2 siN e5 eN-a2 him-bou7 sim-leng5 choan5 e5 lin, hou7 lin2 tui3 tiong2-toa7 kau3 tit-tioh8 kiu3” (I Pi2-tek 2:2).
Goa2 tui3 1906 ni5 hoan2-hoe2 sin3 Chu2 hit jit8 kau3-taN, tak8-jit8 long2 teh thak8 Siong7-te3 e5 Oe7, m7-bat u7 chit8 jit8 bo5 thak8 Seng3-keng.
Kau3-taN, Seng3-keng si7 goa2 leng5-seng3 e5 chiah8-mih8, na2 gian2-kiu3 chiu7 ju2 kam2-kak po2-poe3, ti7 chit se3-kan bo5 chit8 pun2 chheh oe7 thang kap i pi2-kau3 tit. Sat-tan3 e5 kong-kek chin li7-hai7 e5 si5, Siong7-te3 e5 Oe7, chiu7-si7 goa2 e5 an-ui3 kap ku2-tng5 thun-lun2 e5 khui3-lat8. Ju2-lai5 hou7 goa2 oe7 khak-sin3 Seng3-keng si7 Siong7-te3 e5 Oe7. Bat u7 choe7-choe7 chhi3-lian7 beh chou2-tong3 goa2 hok8-sai7 Chu2, na7-si7 Siong7-te3 e5 Oe7 u7 eng3-un2, ti3-kau3 hou7 goa2 khah-iaN5.
Iu-chhiu5, a2-si7 pi-siong lim5-kau3 goa2, Siong7-te3 chiu7 tui3 Seng3-keng kap goa2 kong2-oe7: “Kui-mi5 sui-jian5 u7 thi5-khau3, Cha2-khi2 si5 chiu7 u7 hoaN-hi2” (Si-phian 30:5). Goa2 sim-lai7 toa7 kiaN-hiaN5 e5 si5, goa2 chiu7 thiaN-kiN3 I e5 siaN kong2: “Goa2 e5 sim ah, li2 siaN2-su7 ut-chut? SiaN2-su7 ti7 goa2 e5 lai7-bin7 tioh8-kip? Li2 tioh8 ng3-bang7 Siong7-te3 ; in-ui7 goa2 iau2-ku2 beh o-lo2 I” (Si-phian 42:11).
2. Kau-poe5
EN-a2 ai3 kap lang5 kau-poe5, i tioh8 oe7-hiau2 hou7 pat8-lang5 chai-iaN2 i e5 su-iau3, i iau-gou7 a2-si7 thang3-thiaN3 e5 si5, i chiu7 khau3; lau7-bu2 chiu7 sui5-si5 lai5 chiau3-kou3.
Li2 ia7 su-iau3 kap lang5 kau-poe5, li2 teng5-thau5-siN i2-au7, sim-lai7 it-teng7 u7 chit8 khoan2 au5-kio3 e5 siaN, che chiu7-si7 ki5-to2. Goa2 khng3 li2 ti7 chit8-si3-lang5 tak8-jit8 tioh8 kap Siong7-te3 saN kau-poe5 ki5-to2, chiong li2 it-chhe3 long2 bo5 am-kham3 ka7 I kong2, na2 chhin-chhiuN7 teh kap ho2 peng5-iu2 kong2-oe7 chit8-iuN7.
Li2 teh thak8 Seng3-keng, chiu7-si7 Siong7-te3 tui3 li2 kong2-oe7; li2 teh ki5-to2 chiu7-si7 li2 teh kap Siong7-te3 kong2-oe7, an2-ni li2 kap Siong7-te3 chiu7 u7 kau-poe5, li2 oe7 ju2 bat Siong7-te3 , chhin-chhiuN7 li2 teh bat peng5-iu2 chit8-iuN7. Kap Chu2 kau-poe5 ju2-chhim, jim7-bat ia7 ju2-chhim, sou2-i2 tioh8 tak8-jit8 kap I kau-poe5, si5-siong5 ki5-to2.
3. Un7-tong7
EN-a2 su-iau3 un7-tong7. I si5-siong5 teh tin2-tang7 i e5 kha-chhiu2, chiu7-si7 ai3 un7-tong7. Beh hou7 li2 e5 leng5-seng3 iong2-chong3, tiong2-chin3, li2 ia7 tioh8 un7-tong7. Leng5-seng3 e5 un7-tong7, chiu7-si7 ui7 chu2 choe3 kian3-cheng3, choe3 ko3-jin5 pou3-to7 e5 kang, ti7 cheng3-lang5 e5 bin7-cheng5 seng5-jin7 Ki-tok. Li2 na7 bo5 un7-tong7 chiu7 oe7 tui7-loh8. Li2 na7 sit8-chai7 thiaN3 Chu2, li2 chiu7 beh choe3 kian3-cheng3, tui3 an2-ni, li2 e5 leng5-seng3 beh iong2-chong3. “Ia5-ho5-hoa sou2 kiu3-siok8--e5 tioh8 kong2 che oe7” (Si-phian 107:2). Li2 tiu5-tu5 chiau3 i sou2 ka7 li2 chiaN5 e5 su7 lai5 kong2.
Li2 tioh8 liah8 Kiu3-chu2 choe3 eng5-kng, na2 chhin-chhiuN7 li2 khoaN3 li2 e5 kok-ka kap goan5-siu2 choe3 eng5-kng chit8-iuN7. Ti7 chian3-tiuN5 li2 choat8-tui3 bo5 kian3-siau3 ka-ki7 e5 kok-ka, hoan2-tng2 i3-ai3 beh khah-kin2 tian2-khui ka-ki7 e5 kok-ki5 chin3-cheng5. An2-ni, li2 siaN2-su7 teh tiu5-tu5 bo5 beh kiah8-khi2 Chu2 Ia5-sou e5 kun-ki5? In-ui7 an2-ni choe3, chiu7 hou7 choan5 se3-kai3 long2 chai li2 siok8 ti7 to2 chit8 peng5. Li2 kiam2 ai3 I ti7 sim2-phoaN3 e5 jit8-chi2, ti7 Pe7 Siong7-te3 kap cheng3 su3-chia2 e5 bin7-cheng5 liah8 li2 choe3 kian3-siau3 mah? An2-ni, li2 hian7-chai7 chiu7 m7 eng-kai liah8 I choe3 kian3-siau3. Chu2 kong2, “Eng7 chhui3 jin7, ti3-kau3 tit-tioh8 kiu3” (Lo5-ma2 10:10).
Bo5 chit8 hang7 pi2 ti7 cheng3-lang5 e5 bin7-cheng5 seng5-jin7 Ia5-sou choe3 Kiu3-chu2, koh-khah oe7 hou7 sin3-chia2 tit-tioh8 khui3-lat8, leng5-seng3 iong2-chong3 khi2-lai5. Li2 na7 ai3 hou7 li2 e5 leng5-seng3 u7 tiong2-chin3, chiu7 tioh8 ti7 cheng3-lang5 e5 bin7-cheng5 seng5-jin7 Ki-tok. Sat-tan3 bo5 koan-sim ti7 hiah-e5 tiam7-tiam7 m7 thoan5 to7-li2 e5 Ki-tok-tou5, chong2-si7 i beh chin hiong5 lai5 ti2-tng hiah-e5 kong-khai kong2, chin7-tiong ti7 Ki-tok e5 lang5 . Sui-jian5 si7 an2-ni, kong-khai seng5-jin7 chu2 e5 heng5-tong7, hou7 Sat-tan3 e5 kong-kek piN3-choe3 loan2-jiok8 bo5 lat8. Li2 choe3 kian3-cheng3 chiu7 m7-bian2 li7-khui se3-siok8 e5 peng5-iu2, kan-ta chiong Ia5-sou e5 tai7-chi3 kong2 hou7 in chai, chhiaN2 in kap li2 kui7--teh, thoe3 in ki5-to2, sang3 hok-im thoan5-toaN hou7 in, chhiaN2 in chham-ka pou3-to7-hoe7; li2 na7 an2-ni choe3, u7 lang5 chiu7 kap li2 toan7-choat8 koan-he7; chong2-si7 u7 lang5 chiu7 tit-kiu3. Siang7-si5 li2 oe7 tit tioh8 sin e5 peng5-iu2, kap li2 kang7 chhu3-bi7, siang7 i3-ai3 e5 Ki-tok-tou5. Chit khoan2 e5 iu2-gi5 oe7 thang kau3 eng2-oan2.
4. Khian5-keng3
Choe3 lau7-bu2--e5 choat8-tui3 boe7 chiong ka-ki7 tu2-a2 chhut-si3 e5 eN-a2, khng3 ti7 peng-siuN e5 lai7-bin7. I it-teng7 oe7 chim-chiok pang5-keng lai7 boe7 siuN joah8, a2-si7 siuN koaN5. Khian5-keng2 tek-khak tioh8 sek-hap8 eN-a2 e5 su-iau3 chiah tioh8.
Siat-su2, li2 na7 chham-ka ti7 chit8 keng bo5 oah8-khi3 kan-ta chu3-tiong7 heng5-sek e5 kau3-hoe7, li2 e5 sin3-giong2 m7-si7 koaN5-si2, chiu7 oe7 iau-si2. Li2 tioh8 khi3 chham-ka chit8 keng thoan5 Hok-im, sin3-giong2 po2-siu2, ti3-i3 choe3 kian3-cheng3, ki5-to2 e5 kau3-hoe7, che chiah si7 li2 sou2 su-iau3 e5.
Sou2-i2 goa2 khng3 li2 m7-na7 chham-ka kau3-hoe7 chiu7 ho2, koh tioh8 ai3 chham-ka chin2-kiu3 leng5-hun5 e5 kang-chok, kap hiah-e5 thiaN3 Chu2, hoan-geng5 li2 ui7 Chu2 choe3 kan-cheng3, toa7-siaN ki5-to2 e5 lang5 saN-kap choe3 phoaN7.
I2-siong7 sou2 kong2 e5 chiu7-si7 sin oah8-mia7 e5 su-iau3. TaN chek-jim7 chiu7 kau-tai7 hou7 li2 lah. Sou2-i2 tioh8 khi3 siat-hoat, chiau3-kou3, iuN2-chhi7 i, hou7 i u7 ki-hoe7 kau-poe5, kap un7-tong7, thoe3 i an-pai5 sou2 su-iau3 e5 khian5-keng2. An2-ni, li2 chiu7 thang kap Chu2 Ia5-sou tang5-kiaN5, tit-tioh8 I sou2 eng3-un2 long2-chong2 e5 hok-khi3.
</CL>
<HL>

第11章
新活命E5 4項需要
Chit8-e5嬰a2出世，就是chit8-e5新活命e5開始；你tioh8照顧i、養飼i、替i洗身軀、ka7 i穿燒，tioh8 tak8日關心注意i e5需要，因為i iau2 boe7-hiau2設法ki-ki7 e5 tai7-chi3。
你開心門，迎chih耶穌基督，接納I做你e5救主hit時，你就重頭生ti7上帝e5國。I就將你以前所無e5活命------上帝e5活命、贖靈e5活命------永遠e5活命賞賜你。
TaN以後你beh chaiN2樣照顧chit8-e5新活命？你就是tiam3-ti7基督內面e5嬰a2。新活命所需要e5是sim2-mih8？就是kap肉體e5嬰a2 kang7款。
1. Chiah8-mih8
嬰a2 tioh8 tak8日ka7 i養飼；上帝所賞賜你e5新活命，也需要chiah8-mih8。嬰a2 e5 chiah8-mih8是奶；贖靈e5嬰a2所愛e5是贖靈e5奶。「就tioh8親像tu2-a2生e5嬰a2欣慕心靈choan5 e5奶，hou7 lin2 tui3長大到得tioh8救」(I Pi2-tek 2：2)。
我tui3 1906年反悔信主hit日到taN，tak8日long2 teh讀上帝e5話，m7-bat有chit8日無讀聖經。
到taN，聖經是我靈性e5 chiah8-mih8，na2研究就愈感覺寶貝，ti7 chit世間無chit8本冊oe7 thang kap i比較得。Sat-tan3 e5攻擊真厲害e5時，上帝e5話，就是我e5安慰kap久長吞lun2 e5氣力。愈來hou7我oe7確信聖經是上帝e5話。Bat有choe7-choe7試煉beh阻擋我服侍主，若是上帝e5話有應允，致到hou7我khah贏。
憂愁，a2是悲傷臨到我，上帝就tui3聖經kap我講話：「Kui暝雖然有啼哭，早起時就有歡喜」(詩篇30：5)。我心內大驚惶e5時，我就聽見I e5聲講：「我e5心ah，你siaN2事ut-chut？SiaN2事ti7我e5內面tioh8急？你tioh8 ng3望上帝；因為我iau2-ku2 beh o-lo2 I」(詩篇42：11)。
2. 交陪
嬰a2愛kap人交陪，i tioh8 oe7-hiau2 hou7別人知影i e5需要，i iau餓a2是thang3疼e5時，i就哭；老母就隨時來照顧。
你也需要kap人交陪，你重頭生以後，心內一定有chit8款au5叫e5聲，che就是祈禱。我勸你ti7 chit8世人tak8日tioh8 kap上帝saN交陪祈禱，將你一切long2無掩kham3 ka7 I講，na2親像teh kap好朋友講話chit8樣。
你teh讀聖經，就是 上帝tui3你講話；你teh祈禱就是你teh kap上帝講話，an2-ni你kap上帝就有交陪，你oe7愈bat上帝，親像你teh bat朋友chit8樣。Kap主交陪愈深，認bat也愈深，所以tioh8 tak8日kap I交陪，時常祈禱。
3. 運動
嬰a2需要運動。I時常teh tin2動i e5 kha手，就是愛運動。Beh hou7你e5靈性勇壯、長進，你也tioh8運動。靈性e5運動，就是為主做見證，做個人佈道e5工，ti7眾人e5面前承認基督。你若無運動就oe7墮落。你若實在疼主，你就beh做見證，tui3 an2-ni，你e5靈性beh勇壯。「耶和華所救贖--e5 tioh8講che話」(詩篇107：2)。你tiu5-tu5照i所ka7你chiaN5 e5事來講。
你tioh8 liah8救主做榮光，na2親像你看你e5國家kap元首做榮光chit8樣。Ti7戰場你絕對無kian3-siau3 ka-ki7 e5國家，反tng2意愛beh khah緊展開ka-ki7 e5國旗進前。An2-ni，你siaN2事teh tiu5-tu5無beh kiah8起主耶穌e5軍旗？因為an2-ni做，就hou7全世界long2知你屬ti7 to2 chit8 peng5。你kiam2愛I ti7審判e5日子，ti7 Pe7上帝kap眾使者e5面前liah8你做kian3-siau3 mah？An2-ni，你現在就m7應該liah8 I做kian3-siau3。主講，「用嘴jin7，致到得tioh8救」(羅馬10：10)。
無chit8項比ti7眾人e5面前承認耶穌做救主，koh-khah oe7 hou7信者得tioh8氣力，靈性勇壯起來。你若愛hou7你e5靈性有長進，就tioh8 ti7眾人e5面前承認基督。Sat-tan3無關心ti7 hiah-e5 tiam7-tiam7 m7傳道理e5基督徒，總是i beh真hiong5來ti2-tng hiah-e5公開講，盡忠ti7基督e5人。雖然是an2-ni，公開承認主e5行動，hou7 Sat-tan3 e5攻擊piN3做軟弱無力。你做見證就m7免離開世俗e5朋友，kan-ta將耶穌e5 tai7-chi3講hou7 in知，請in kap你跪--teh，替in祈禱，送福音傳單hou7 in，請in參加佈道會；你若an2-ni做，有人就kap你斷絕關係；總是有人就得救。Siang7時你oe7得tioh8新e5朋友，kap你kang7趣味、siang7意愛e5基督徒。Chit款e5友誼oe7 thang到永遠。
4. 虔敬
做老母--e5絕對boe7將ka-ki7 tu2-a2出世e5嬰a2，khng3 ti7冰箱e5內面。I一定oe7 chim-chiok房間內boe7 siuN熱，a2是siuN koaN5。虔敬的確tioh8適合嬰a2 e5需要chiah tioh8。
設使，你若參加ti7 chit8間無活氣kan-ta注重形式e5教會，你e5信仰m7是koaN5死，就oe7 iau死。你tioh8去參加chit8間傳福音、信仰保守、致意做見證、祈禱e5教會，che chiah是你所需要e5。
所以我勸你m7-na7參加教會就好，koh tioh8 ai3參加拯救靈魂e5工作，kap hiah-e5疼主，歡迎你為主做kan證、大聲祈禱e5人saN-kap做伴。
以上所講e5就是新活命e5需要。TaN責任就交代hou7你lah。所以tioh8去設法、照顧、養飼i，hou7 i有機會交陪，kap運動，替i安排所需要e5虔敬。An2-ni，你就thang kap主耶穌同行，得tioh8 I所應允long2總e5福氣。
</HL>