<CL>
Te7 9 Chiunn
Khi3 Po3 Lang5 Chai
“Ti7 siaN5-mng5 hia u7 si3 e5 thai2-ko-e5, in saN-kap kong2, Lan2 siaN2-su7 che7 ti7-chia theng3-hau7 si2 ah? Lan2 na7 kong2, Jip8 siaN5 khi3, siaN5-lai7 u7 ki-hng, lan2 beh si2 ti7-hia; na7 tiaN7-tiaN7 che7 ti7-chia, ia7 si7 tioh8 si2. Lai5 lah, lan2 lai5 khi3 tau5-hang5 A-lan5 e5 kun-tui7; in na7 lau5 lan2 e5 oah8-mia7, lan2 chiu7 oe7 oah8; na7 thai5-si2 lan2, kun-tu ia7 si7 si2. Hong5-hun e5 si5, in khi2-lai5, beh khi3 A-lan5 lang5 e5 iaN5; i2-keng kau3 A-lan5 lang5 e5 iaN5 e5 piN-kak, khoaN3 ah, khoaN3 ah, bo5 chit8-lang5 ti7-hia. In-ui7 Chu2 hou7 A-lan5 e5 kun-tui7 thiaN-kiN3 chhia e5 siaN, be2 e5 siaN, chiu7-si7 toa7 kun-tui7 e5 siaN......Sou2-i2......in khi2-lai5......chau2-khi3 po2 siN3-mia7. Hiah e5 thai2-ko-e5 kau3 iaN5......ia7 chiah8 ia7 lim; tui3 hia theh8 kim gun5 kap i-chiuN5 khi3 siu-khng3.
Hit-si5 in saN-kap kong2, Lan2 sou2-choe3-e5 m7-ho2; kin-a2-jit8 si7 u7 ho2 siau-sit e5 jit8 ia7 lan2 cheng7-cheng7; na7 theng3-hau7 kau3 thiN kng, lan2 tioh8 siu7-choe7, lai5 ah, lan2 tioh8 khi3 ai3 bin5-ke chai” (II Liat8-ong5-ki3 7:3~9). In-ui7 chit8 si5 hiong2-siu7 tioh8 chiah-nih choe7 ho2 e5 hun7-giah8, sim chiu7 kam2-kak, koat-teng7 khi3 po3 lang5 chai. An2-ni choan5-siaN5 e5 lang5 chiu7 long2 tit-kiu3. Sou2-i2 lan2 choe3 Ki-tok-tou5 e5 pun2-hun7 chiu7-si7 khi3 po3 lang5 chai.
Khi3 po3 lang5 chai, che si7 Chu2 Ia5-sou kong2, “Tioh8 khi3 phou2 thiN-e7, thoan5 Hok-im”, hit si5 kau-tai7 I e5 kau3-hoe7 e5 su2-beng7; che ia7 si7 I tui3 tak8 e5 Ki-tok-tou5 e5 sim-i3. Siat-su2 Chu2 Ia5-sou kin-a2-jit8 ti7 chia, khoaN3-tioh8 be7-bat thiaN-kiN3 I e5 mia5 e5 chheng-chheng ban7-ban7 lang5 , ia7 si7 beh chhui-pek li2 kap goa2 khi3 po3 lang5 chai.
Lan2 Siann2-su7 Tioh8 Khi3 Po3 Lang5 Chai?
1. In-ui7 lan2 i2-keng tit-tioh8
Chit si5 e5 thai2-ko-e5, i2-keng u7 tit-tioh8 in sou2-ai3--e5, in cha2-cheng5 bat iau-go7, taN hian7-chai7 tit-tioh8 chiah8 pa2; in cha2-cheng5 si7 iu-chhiu5, loe2-chi3 koh choat8-bang7, taN u7 hoaN-hi2 khoai3-lok8, koh u7 sin e5 ng3-bang7. Sou2-i2 in kong2, “Lan2 sou2-choe3-e5 m7-ho2; kin-a2-jit8 si7 u7 ho2 siau-sit e5 jit8, ia7 lan2 cheng7-cheng7 bo5 chhut-siaN mah?”
HiaN-ti7 chi2-be7! In sou2 tit-tioh8 e5 kap lan2 tui3 Ia5-sou Ki-tok sou2 tit-tioh8 e5, boe7 thang saN pi2-kau3; in sou2 tit-tioh8 e5 put-ko3 chiam7-si5, jiok8-the2 e5 chin2-kiu3; lan2 si7 leng5-seng3 e5, si7 eng2-oah8 e5 chin2-kiu3; in tui3 iau-go7, thong3-khou2 tit-tioh8 kai2-kiu3, lan2 si7 tui3 choe7-ok e5 koan5-se3 tit-tioh8 thau2-pang3. Lan2 e5 choe7 tit-tioh8 sia3-bian2, lan2 e5 sim hou7 Chu2 Ia5-sou e5 po2-huih soe2 chheng-khi3, u7 Siong7-te3 kap lan2 saN-kap ti7-teh, tit-tioh8 I e5 hoaN-hi2, peng5-an, an-ui3 kap si2-au7 e5 ng3-bang7, chiong-lai5 oe7 thang koh kap chhin-iu2 saN-kiN3 ti7 thiN-nih; ia7 ki5-tiong te7-it toa7 e5 hok-khi3, chiu7-si7 tit-tioh8 Ia5-sou Ki-tok pun2-sin. Lan2 iu-siong e5 si5, I an-ui3 lan2; ti7 ou-am3 tiong choe3 lan2 e5 in2-chhoa7 kap chi2-si7; lan2 teh-beh lim5-chiong e5 si5, choe3 lan2 e5 khui3-lat8 kap ng3-bang7. Lan2 ki3-jian5 u7 chiah choe7 e5 po2-poe3, kiam2 thang chu7-su lau5 teh, bo5 sang3 hou7 pat8-lang5 mah? A2-si7 lan2 beh oh8 chiah-e5 thai2-ko-e5 khi3 po3 ho2 siau-sit hou7 hit-e5 iau-go7 e5 siaN5 mah? Lan2 goan7-i3 khi3 po3 lang5 chai mah?
2. Ui7-tioh8 in e5 su-iau3
Chheng-chheng ban7-ban7 e5 lang5 ti7 Sat-ma2-li7-a e5 siaN5-lai7 tu2-tioh8 ki-hng, iau-go7 teh-beh si2, chiah8-mih8 pi2 ng5-kim khah kui3; ui7-tioh8 ka-ki7 e5 siN3-mia7, u7 e5 choe3 lau7-bu2 e5, chiah8 ka-ki7 e5 kiaN2-ji5 lai5 tou7-oah8. Kiam2 u7 sim2-mih8 cheng5-heng5 pi2 in e5 su-iau3 khah toa7 khah pek-chhiat mah? Chin kai-chai3 u7 hit si3 e5 thai2-ko-e5 chai-iaN2 in e5 su-iau3, chiu7 koat-teng7 khi3 po3 in chai.
Kin-a2-jit8 ti7 tak8 sou2-chai7 u7 choe7-choe7 lang5 in-ui7 bo5 tit-tioh8 Oah8-mia7 e5 bi2-niu5 teh tim5-lun5; na7-si7 lan2 oe7 thang kiong2-kip in e5 su-iau3. Ti7 lan2 e5 chiu-ui5 iau2 u7 choe7-choe7 lang5 jit8-jit8 kap lan2 choe3-kang, iau2-ku2 m7-bat Ia5-sou Ki-tok, lan2 siaN2-su7 bo5 beh po3 hou7 in chai? Lan2 i2-keng thiaN-tioh8 Hok-im koh chiap-lap8 Chu2 Ia5-sou choe3 lan2 e5 Kiu3-chu2, lan2 kiam2 m7 eng-kai po3 in chai mah? Hai2-goa7 iau2 u7 kui ek-ban7 po2-poe3 e5 leng5-hun5, Chu2 Ia5-sou ia7-si7 ui7-tioh8 in lai5 si2, in iau2-be7 bat thiaN-kiN3 Chu2 Ia5-sou e5 mia5-ji7, lan2 kiam2 m7 eng-kai khi3 po3 in chai mah? Lan2 sou2 thiaN3, sou2 hok8-sai7 e5 Ki-tok kio3 lan2 tioh8 khi3, tan7-si7 1900 goa7 ni5 i2-keng ke3-khi3, Hok-im iau2-be7 thoan5-pian3 choan5 se3-kai3.
3. Lan2 na7 bo5 khi3 po3 in chai, chiu7 u7 gui5-hiam2
Chit si3 e5 thai2-ko-e5 kong2, “na7 theng3-hau7 kau3 thiN kng, lan2 chiu7 siu7-choe7”. In m7-kaN2 koh ian5-chhian5, ia7 m7-kaN2 kham3-bat8 chit-e5 ho2 siau-sit, in na7 ian5-chhian5 a2-si7 bo5 khi3 po3, chiu7 tek-khak oe7 siu7 heng5-hoat8, sou2-i2 in bo5 koh ian5-chhian5, sui5-si5 khi3 po3 hou7 pat8-lang5 chai.
Hok-im i2-keng thoan5 hou7 lan2, tui3 chu2 Ia5-sou e5 po2-huih lan2 i2-keng tit-kiu3, chong2-si7 lan2 na7 bo5 thoan5 chhut-khi3, chiu7 u7 gui5-hiam2. Lan2 na7 bo5 chin3-pou7, chiu7 the3-pou7. Beh hou7 Ki-tok-tou5 siok8-leng5 oah8-mia7 tiong2-toa7 e5 pi3-koat, chiu7-si7 tioh8 oah8-tang7. Lan2 na7 cheng7-cheng7 bo5 ui7 Chu2 choe3 poaN3-hang7, lan2 e5 leng5-seng3 chiu7 ju2 loan2-jiok8 nng2-chiaN2, kau3 be2 lan2 chiu7 long2 bo5 koan-sim. Ki-tok-tou5 ti7 seng-oah8 tiong choe3 toa7 e5 bok8-tek, chiu7-si7 hok8-sai7 Chu2, hok8-bu7 cheng3-lang5 . Lan2 tek-khak tioh8 ui7 Chu2 choe3-kang; lan2 e5 tit-kiu3 m7 si7 beh to5-siam2 te7-gek8 khi3 thian-tong5 na7-tiaN7; na7-si7, lan2 chiu7 chin chu7-su. Lan2 e5 tit-kiu3 si7 beh hok8-sai7 Chu2 koh hok8-bu7 lang5 .
Chin kho2-sioh, u7 chin choe7 Ki-tok-tou5 long2 m7-bat ui7 Chu2 kong2 chit8 ku3 oe7. I ti7 chhu3-lai7, a2-si7 kap peng5-iu2 kong2-oe7 e5 si5, kong2 tang kong2 sai, in3-tap chin sun7-su7, na7-si7 ti7 kian3-cheng3 hoe7, chiu7 long2 tiam7-tiam7. Ti7 in e5 chhu3-lai7 iau2 u7 chhin-lang5 m7-bat Ia5-sou, na7-si7 in be7-bat tui3 in kong2-khi2 Ia5-sou lai5 choe3 kian3-cheng3.
Lan2 na7 bo5 thoan5 hou7 lang5 chai, lan2 chiu7 piN3-choe3 chit8 e5 leng2-tam7 bo5 koan-sim e5 lang5 , lan2 e5 po3-siuN2 chiu7 oe7 hou7 pat8-lang5 tit khi3, koh lan2 beh tu2-tioh8 chin toa7 e5 sun2-sit “Goa2 tui3 phaiN2-lang5 kong2, Li2 tek-khak oe7 si2; na7 li2 bo5 keng2-kai3 i, bo5 eng7 oe7 keng2-kai3 phaiN2-lang5 hou7 i li7-khui i e5 phaiN2-lou7, lai5 kiu3 i e5 siN3-mia7; chiu7 hit e5 phaiN2-lang5 beh si2 ti7 i e5 choe7; chong2-si7 Goa2 beh tui3 li2 e5 chhiu2 tho2 i e5 siN3-mia7” (I2-sek-kiat 3:18). “Goa2 beh tui3 li2 e5 chhiu2 tho2 i e5 siN3-mia7.” Che si7 joa7-nih giam5-siok e5 keng2-ko3 ah!
Hit si3 e5 thai2-ko-e5 kong2, “Lan2 sou2-choe3-e5 m7 ho2,...... lai5 ah, lan2 tioh8 khi3 po3 bin5-ke chai.” HiaN-ti7 chi2-be7, lan2 ia7 tioh8 khi3 po3 lang5 chai, lan2 na7 bo5 thoan5 Chu2 Ia5-sou e5 to7-li2, se3-kan chiu7 beh biat8-bo5. Bo5 tit-tioh8 Ki-tok e5 chin2-kiu3, lang5 chiu7 oe7 tim5-lun5, sou2-i2 mui2 chit8-e5 choe3 Ki-tok-tou5 e5, long2 tioh8 khi3 po3 lang5 chai.
</CL>
<HL>

第9章
去報人知
「Ti7城門hia有si3 e5 thai2-ko-e5，in saN-kap講，Lan2 siaN2事坐ti7-chia theng3候死ah？Lan2若講，入城去，城內有饑荒，lan2 beh死ti7-hia；若tiaN7-tiaN7坐ti7-chia，也是tioh8死。來lah，lan2來去投降A-lan5 e5軍隊；in若留lan2 e5活命，lan2就oe7活；若thai5死lan2，kun-tu也是死。黃昏e5時，in起來，beh去A-lan5人e5營；已經到A-lan5人e5營e5邊角，看ah，看ah，無chit8人ti7-hia。因為主hou7 A-lan5 e5軍隊聽見車e5聲、馬e5聲，就是大軍隊e5聲…所以…in起來…走去保性命。Hiah e5 thai2-ko-e5到營…也chiah8也lim；tui3 hia theh8金銀kap i-chiuN5去收khng3。
Hit時in saN-kap講，Lan2所做e5 m7好；今a2日是有好消息e5日ia7 lan2靜靜；若theng3候到天光，lan2 tioh8受罪，來ah，lan2 tioh8去愛民家知」(II Liat8-ong5-ki3 7：3~9)。因為chit8時享受tioh8 chiah-nih choe7好e5份額，心就感覺，決定去報人知。An2-ni全城e5人就long2得救。所以lan2做基督徒e5本份就是去報人知。
去報人知，che是主耶穌講，「Tioh8去普天下，傳福音」，hit時交代I e5教會e5使命；che也是I對tak8 e5基督徒e5心意。設使主耶穌今a2日ti7 chia，看tioh8 be7-bat聽見I e5名e5千千萬萬人，也是beh催逼你kap我去報人知。
Lan2 Siann2事Tioh8去報人知？
1. 因為lan2已經得tioh8 
Chit時e5 thai2-ko-e5，已經有得tioh8 in所愛--e5，in早前bat iau餓，taN現在得tioh8 chiah8飽；in早前是憂愁、餒志koh絕望，taN有歡喜快樂，koh有新e5 ng3望。所以in講，「Lan2所做e5 m7好；今a2日是有好消息e5日，ia7 lan2靜靜無出聲mah？」
兄弟姐妹！In所得tioh8 e5 kap lan2 tui3耶穌基督所得tioh8 e5，boe7 thang saN比較；in所得tioh8 e5不過暫時、肉體e5拯救；lan2是靈性e5、是永活e5拯救；in tui3 iau餓、痛苦得tioh8解救，lan2是tui3罪惡e5權勢得tioh8 thau2放。Lan2 e5罪得tioh8赦免，lan2 e5心hou7主耶穌e5寶血洗清氣，有上帝kap lan2 saN-kap ti7-teh，得tioh8 I e5歡喜、平安、安慰kap死後e5 ng3望，將來oe7 thang koh kap親友saN-kiN3 ti7天nih；ia7其中第一大e5福氣，就是得tioh8耶穌基督本身。Lan2憂傷e5時，I安慰lan2；ti7烏暗中做lan2 e5引chhoa7 kap指示；lan2 teh-beh臨終e5時，做lan2 e5氣力kap ng3望。Lan2既然有chiah choe7 e5寶貝，kiam2 thang自私留teh，無送hou7別人mah？A2是lan2 beh學chiah-e5 thai2-ko-e5去報好消息hou7 hit-e5 iau餓e5城mah？Lan2願意去報人知mah？
2. 為tioh8 in e5需要
千千萬萬e5人ti7 Sat-ma2-li7-a e5城內tu2-tioh8饑荒，iau餓teh-beh死，chiah8-mih8比黃金khah貴；為tioh8 ka-ki7 e5性命，有e5做老母e5，chiah8 ka-ki7 e5 kiaN2兒來渡活。Kiam2有sim2-mih8情形比in e5需要khah大khah迫切mah？真kai-chai3有hit si3 e5 thai2-ko-e5知影in e5需要，就決定去報in知。
今a2日ti7 tak8所在有choe7-choe7人因為無得tioh8活命e5米糧teh沉淪；若是lan2 oe7 thang供給in e5需要。Ti7 lan2 e5周圍iau2有choe7-choe7人日日kap lan2做工，iau2-ku2 m7-bat耶穌基督，lan2 siaN2事無beh報hou7 in知？Lan2已經聽tioh8福音koh接納主耶穌做lan2 e5救主，lan2 kiam2 m7應該報in知mah？海外iau2有kui億萬寶貝e5靈魂，主耶穌也是為tioh8 in來死，in iau2-be7 bat聽見主耶穌e5名字，lan2 kiam2 m7應該去報in知mah？Lan2所疼、所服侍e5基督叫lan2 tioh8去，但是1900外年已經過去，福音iau2-be7傳遍全世界。
3. Lan2 若無去報in知，就有危險
Chit si3 e5 thai2-ko-e5講，「若theng3候到天光，lan2就受罪」。In m7敢koh延chhian5，也m7敢kham3密chit-e5好消息，in若延chhian5 a2是無去報，就的確oe7受刑罰，所以in無koh延chhian5，隨時去報hou7別人知。
福音已經傳hou7 lan2，tui3主耶穌e5寶血lan2已經得救，總是lan2若無傳出去，就有危險。Lan2若無進步，就退步。Beh hou7基督徒贖靈活命長大e5祕訣，就是tioh8活動。Lan2若靜靜無為主做半項，lan2 e5靈性就愈軟弱軟chiaN2，到尾lan2就long2無關心。基督徒ti7生活中最大e5目的，就是服侍主，服務眾人。Lan2的確tioh8為主做工；lan2 e5得救m7是beh逃閃地獄去天堂na7-tiaN7；若是，lan2就真自私。Lan2 e5得救是beh服侍主koh服務人。
真可惜，有真choe7基督徒long2 m7-bat為主講chit8句話。I ti7厝內，a2是kap朋友講話e5時，講東講西，應答真順su7，若是ti7見證會，就long2 tiam7-tiam7。Ti7 in e5厝內iau2有親人m7-bat耶穌，若是in be7-bat對in講起耶穌來做見證。
Lan2若無傳hou7人知，lan2就piN3做chit8 e5冷淡無關心e5人，lan2 e5報賞就oe7 hou7別人得去，koh lan2 beh tu2-tioh8真大e5損失「我對phaiN2人講，你的確oe7死；若你無警誡i，無用oe7警誡phaiN2人hou7 i離開i e5 phaiN2路，來救i e5性命；就hit e5 phaiN2人beh死ti7 i e5罪；總是我beh tui3你e5手討i e5性命」(I2-sek-kait 3：18)。「我beh tui3你e5手討i e5性命。」Che是joa7-nih嚴肅e5警告ah！
Hit si3 e5 thai2-ko-e5講，「Lan2所做e5 m7好，…來ah，lan2 tioh8去報民家知。」兄弟姐妹，lan2也tioh8去報人知，lan2若無傳主耶穌e5道理，世間就beh滅無。無得tioh8基督e5拯救，人就oe7沉淪，所以每chit8-e5做基督徒e5，long2 tioh8去報人知。
</HL>