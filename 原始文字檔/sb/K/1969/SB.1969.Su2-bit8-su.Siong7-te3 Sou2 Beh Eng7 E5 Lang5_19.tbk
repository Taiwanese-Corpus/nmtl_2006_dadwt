<CL>
Te7 19 Chiunn
Siong7-te3 Sou2 Beh Eng7 E5 Lang5 
Siong7-te3 sou2 beh eng7 e5 lang5 tioh8 chiau5-pi7 sim2-mih8 tiau5-kiaN7? Goa2 gian2-kiu3 Siong7-te3 e5 Oe7 chiu7 chhe7 tioh8 e7-bin7 sou2 kong2 e5 tiau5-kiaN7:
1. Tioh8 Chai Jin5-lui7 Kek8-ki5 Pai7-hoai7
Na7 m7-si7 Siong7-te3 hou7 lan2 khoaN3-beng5 jin5-lui7 e5 pun2-seng3 kek8-ki5 pai7-hoai7, lan2 thoan5 Hok-im e5 kang-chok chiu7 choe3 boe7 ku2-tng5. Lan2 tioh8 chai, jin5-lui7 i2-keng pho3-san2 lah. Lan2 tioh8 beng5-pek8, jin5-lui7 long2 si2 ti7 in e5 ke3-sit kap choe7-koa3, in-ui7 ti7 lan2 jiok8-the2 e5 lai7-bin7 bo5 ho2 ti7-teh. Lan2 tioh8 jim7-bat lang5 e5 sim i2-keng phaiN2 kau3 kek8-thau5.
Lan2 na7 siuN7 ti7 lang5 e5 sim-lai7 iau2 koh u7 tam7-poh8 seng3-kiat e5 oah8-mia7, lan2 thoan5 Hok-im e5 kang-chok chiu7 boe7 seng5-kong. In-ui7 an2-ni lan2 chiu7 oe7 toan3-teng7: Lan2 chi2-u7 chiong che tam7-poh8 e5 he2-chhiN------seng3-kiat e5 oah8-mia7 pun5 hou7 i toh8, i2-au7 ban7-su7 long2 oe7 ho2-se3 lah.
An2-ni chiu7 oan5-choan5 m7-bian2 teng5-thau5-siN, bo5 su-iau3 hoan2-hoe2, in-ui7 lang5 ki3-jian5 u7 oah8-mia7, chiu7 m7-bian2 koh chiap-siu7 Siong7-te3 e5 oah8-mia7; lang5 put-ko3 si7 poe7-gek8 ThiN-pe7 Siong7-te3 teh hong3-tong7, na7 hoe5-thau5 to3-lai5 chiu7 ho2! Sou2-i2 thoan5-kau3-chia2 e5 kang-chok chiu7-si7 khng3 lang5 180 tou7 e5 kai2-pian3, to3-tng2 lai5 chhe7 Siong7-te3 .
Chit khoan2 e5 khoaN3-hoat ia7 si7 an2-ni kong2, lan2 long2 si7 Siong7-te3 e5 kiaN2-ji5. Ki5-sit8, che kap Seng3-keng e5 ka3-si7 u7 cheng-chha. Lan2 na7 iau2-be7 teng5-thau5-siN, chiu7-si7 Sat-tan3 e5 kiaN2-ji5, oan5-choan5 m7-si7 siok8 ti7 Siong7-te3 ke-lai7 e5 lang5 , chi2-u7 tioh8 teng5-thau5-siN chiah oe7 hou7 lan2 choe3 Siong7-te3 e5 kiaN2-ji5. Sou2-i2 lan2 tioh8 jim7-bat jin5-lui7 si7 oan5-choan5 pai7-hoai7, tioh8 chai lang5 i2-keng si2, tit-tioh8 oah8-mia7 chiah oe7 koh-oah8 khi2-lai5, ka-ki7 oan5-choan5 bo5 ng3-bang7, chi2-u7 Siong7-te3 chiah oe7 kiu3 i. Che si7 chin iau3-kin2 e5 tiau5-tiau7, thoan5-kau3-chia2 na7 bo5 tit-tioh8, chiu7 boe7 seng5-kong.
2. Tioh8 Jim7-bat Siong7-te3 E5 Kiu3-un Chiau5-chng5
Jin5-lui7 sui-jian5 kek8-ki5 pai7-hoai7, na7-si7 Siong7-te3 e5 kiu3-un chiau5-chng5, oe7 kai2-koat lang5 e5 su-iau3. OaN7 oe7 lai5 kong2, Siong7-te3 u7 i-ti7 e5 pan7-hoat, I u7 chiau5-chng5 e5 chun2-pi7, beh hou7 lang5 chhut-si2 jip8-oah8. Ui7-tioh8 kek8-ki5 pai7-hoai7 e5 jin5-lui7, chiu7-si7 si2 ti7 in e5 ke3-sit kap choe7-koa3 e5, Siong7-te3 u7 pi7-pan7 beh chin2-kiu3 lang5 .
Ti7 1900 goa7 ni5 cheng5, tui3 I e5 tok8-siN KiaN2, lan2 e5 Chu2, I u7 pi7-pan7; sou2-i2 li2, goa2 teh choe3 thoan5 Hok-im e5 kang-chok, tioh8 chai-iaN2 lang5 i2-keng si2 ti7 in e5 ke3-sit kap choe7-koa3, oan5-choan5 bo5 pan7-hoat, pun2-sin bo5 ng3-bang7. Koh jin5-lui7 khak-sit8 pho3-san2, na7-si7 lan2 tioh8 beng5-pek8, lan2 u7 eng5-kng e5 Hok-im, chit ui7 ki5-biau7 e5 Kiu3-chu2 u7 siuN7 boe7 kau3 e5 pi7-pan7------oan5-choan5 oe7 kai2-koat jin5-lui7 choat8-bang7 e5 khou2-keng2.
Ti7 choan5 se3-kai3 bo5 koh u7 chit khoan2 e5 to7-li2, lan2 tioh8 eng7 hoaN-hi2 kap pa2-ak e5 sim, khi3 thoan5 Chu2 Ia5-sou Ki-tok e5 Hok-im, in-ui7 khak-sin3 Hok-im sit8-chai7 u7 kong-hau7. Chiu7-si7 te7-it bo5 ng3-bang7, li7-khui Siong7-te3 te7-it hng7 e5 lang5 , ti7 choe7-ok chhim-ian e5 lang5 , long2 oe7 tui3 Ia5-sou Ki-tok Hok-im e5 koan5-leng5 lai5 tit-kiu3. Sou2-i2 Po2-lo5 kong2, “In-ui7 goa2 bo5 liah8 Hok-im choe3 kian3-siau3, in-ui7 si7 Siong7-te3 e5 koan5-leng5 beh kiu3 long2-chong2 sin3 e5 lang5 ” (Lo5-ma2 1:16). Hok-im i2-goa7 bo5 koh u7 i-ti7 e5 pan7-hoat, che chiah si7 lan2 tioh8 thoan5 e5 to7-li2. Siong7-te3 e5 Hok-im, chiu7-si7 jin5-lui7 e5 ng3-bang7------“Chiu7-si7 Ki-tok ui7-tioh8 lan2 e5 choe7 si2” (I Ko-lim5-to 15:3). Hok-im oe7 kai2-koat sou2 u7 e5 bun7-toe5. Kam2-sia7 Siong7-te3 , lan2 thang eng7 choe3 toa7 e5 khak-sin3 khi3 thoan5 chit-e5 Hok-im.
TaN, li2 na7 bo5 an2-ni chhim-sin3, ti7 thoan5 Hok-im e5 kang-chok chiu7 boe7 ku2-tng5, chiu7-si7 tioh8 beng5-pek8 jin5-lui7 ka-ki7 bo5 pan7-hoat, bo5 ng3-bang7, oan5-choan5 pho3-san2, na7 m7 sin3-kho3 Hok-im chiu7 boe7 tit-tioh8 i-ti7; na7 bo5 che khak-sin3, li2 chiu7 boe7 seng5-kong. Li2 na7 m7-sin3 jin5-lui7 sit8-chai7 pai7-hoai7, si2 ti7 in e5 ke3-sit kap choe7-koa3, ia7 li2 u7 tit-tioh8 chi2-u7 chit8 e5 i-ti7 e5 pan7-hoat------chiu7-si7 Chu2 Ia5-sou Ki-tok e5 Hok-im, oe7 kai2-koat lang5 te7-it thang kiaN e5 cheng5-heng5, oe7 hou7 choe7-choe7 bo5 ng3-bang7--e5 u7 ng3-bang7; chiu7 li2 thoan5 Hok-im hou7 in ia7 boe7 seng5-kong.
3. Hian3-sin Ti7 Chit8-e5 Ui2-tai7 E5 Bok8-phiau
Po2-lo5 kong2, “tok8-tok8 choan-bun5 chit8 hang7,” Po2-lo5 kui-si3-lang5 teh choe3 chit8 hang7 su7 na7-tiaN7. Li2 ti7 ou3-to7 kiu3 leng5-hun5 e5 kang, na7 beh seng5-kong, tioh8 bo5 chhap pat8-mih8, kui-si3-lang5 chi2-u7 choe3 chit8 hang7 su7, ui7-tioh8 chi2-u7 chit8-e5 bok8-phiau lai5 lou2-lek8. Na7 koan-sim to-hong-bin7, u7 choe7-choe7 an3-sng3, ke3-ek8, koh ai3 chhap pat8-hang7 su7, i chiu7 choe3 poe3-to7 e5 kang ia7 boe7 seng5-kong. Ti7 jin5-seng e5 lou7-theng5 ai3 beh seng5-kong, tioh8 kui-si3-lang5 chi2-u7 chit8-e5 toa7 bok8-phiau, ui7-tioh8 che lai5 lou2-lek8.
Ti7 kiu5-hak8 e5 si5-tai7, choat8-tui3 m7-thang siuN7 beh kiat-hun; in-ui7 chit8 hong-bin7 thak8-chheh, chit8 hong-bin7 koh hu7-khi2 ka-teng5 e5 chek-jim7, ti7 keng-che3 siong7 sit8-chai7 si7 chit8-e5 chin tang7 e5 taN3. Koh an2-ni oe7 hun-sim, boe7 thang ti3-i3 hak8-giap8, thai2 oe7 ti7 i e5 su7-giap8 u7 seng5-kong? Oan5-seng5 hak8-giap8 chiah lai5 kiat-hun, kiam2 m7-si7 khah ho2 mah?
Goa2 boe7 liau2-kai2 chaiN2-iuN7 u7 e5 thoan5-kau3-chia2 chit8 hong-bin7 thoan5-to7, chit8 hong-bin7 koh teh choe3 seng-li2. Siong7-te3 ki3-jian5 tiau3 lang5 lai5 thoan5 Hok-im, i eng-kai tui3 thoan5 Hok-im lai5 oah8 chiah tioh8, i bo5 li2-iu5 tioh8 khi3 than3 tam7-poh8 chiN5. I khi3 choe3 seng-li2, au7-lai5 chiu7 koan-sim seng-li2, sou2 siuN7 e5 si7 seng-li2, chiu7 boe7 thang choan-sim thoan5-to7, in-ui7 thoan5-to7 kap seng-li2 long2 tioh8 eng7 si5-kan.
Thoan5 to7-li2 e5 kang su-iau3 choan-sim, chiah oe7 thang choe3. Si5-kan, cheng-sin5, khui3-lat8 long2 tioh8 eng7 ti7 thoan5-to7 e5 kang-chok, koh tioh8 mi5-jit8 gian2-kiu3 chiah oe7 eng7 tit. Tioh8 choat8-tui3 chin7-tiong ti7 Siong7-te3 tiau3 i lai5 choe3 ui2-tai7 e5 kang-chok. I na7 siuN7 beh than3 tam7-poh8 chiN5, koan-sim ti7 chit8 hang7 seng-li2, i chiu7 boe7 choan-sim ti7 Siong7-te3 siat-lip8 i tioh8 choe3 ui2-tai7 e5 kang-chok.
Siu-to7-jin5 e5 khoaN3-hoat chin tioh8; in siuN7, tioh8 koaiN ti7 siu-to7-iN7 e5 lai7-bin7, kap se3-kan bo5 kan-siap8, an2-ni chiah oe7 eng7 choan5-pou7 e5 si5-kan, ti3-i3 ti7 in e5 kang-chok. In siuN7 tioh8 pang3-sak it-chhe3 sou2 ai3 e5, bo5 chhap se3-kan chiah oe7 oan5-choan5 hok8-sai7 Siong7-te3 . Sui-jian5 in e5 hong-hoat m7-tioh8, chong2-si7 in e5 bok8-tek kap bok8-phiau chin ho2. Siong7-te3 e5 ke3-ek8 si7 ai3 lan2 kap pat8-lang5 u7 ong2-lai5, chong2-si7 tioh8 choan-sim ti3-i3 ti7 I.
Choe3 hu7-jin5-lang5 e5, na7 bo5 choan-sim thiaN3 i e5 tiong7-hu, teh loan5-bou7 pat8-lang5, i chiu7 m7-si7 chit8-e5 ho2 lu2-tek e5; tiong7-hu na7 teh ai3 pat8 e5 hu7-jin5-lang5 , i ia7 m7-si7 ho2 e5 tiong7-hu. Thoan5-kau3-chia2 na7 teh keng-eng5 choe7-choe7 su7-giap8, thai2 oe7 choe3 chit8-e5 chin7-tiong e5 kang-lang5 ? Thoan5-kau3-chia2 tioh8 choe3 chit8-e5 kui-si3-lang5 u7 toa7 bok8-phiau e5 lang5 , i tioh8 kap Po2-lo5 tang5-sim kong2: “Tok8-tok8 choan-bun5 chit8 hang7”.
Po2-lo5 kong2: “KiN3-na7 chhut-kun e5 peng bo5 hou7 se3-su7 tiN5-poaN3, thang hou7 chio-bou7 i e5 hoaN-hi2” (II The5-mou5-thai3 2:4). The5-mou5-thai3 tioh8 choe3 chit8-e5 choan-sim ti3-i3 e5 lang5 . Po2-lo5 ka7 i kong2, na7 siuN7 beh choe3 chit8-e5 seng5-kong e5 peng-teng, tioh8 bo5 hou7 se3-su7 tiN5-poaN3. Thoan5-kau3-chia2 ia7 tioh8 an2-ni, i na7 beh chiau3 Siong7-te3 sou2 ai3 e5 lai5 hok8-sai7 I, chiu7 m7-thang hou7 se3-su7 tiN5-poaN3, koan-sim pat8-hang7.
Li2 ai3 hou7 Siong7-te3 eng7 mah? An2-ni, li2 beh hoaN-hi2 hi-seng mah? Li2 kiam2 beh pang3-sak it-chhe3, kui-si3-lang5 choan-bun5 chit8 hang7 su7? Li2 u7 beh hong7-hian3 li2 choan5-pou7 e5 oah8-mia7, lai5 choe3 chit8 hang7 su7, bo5 iong5-un2 pat8-hang7 lai5 hun7-chap8 li2 e5 koan-sim kap chu2-i3? Li2 u7 beh chip8-tiong sim-i3, oan5-choan5 hong7-hian3 pun2-sin hok8-sai7 Siong7-te3 mah? Li2 ki3-jian5 an2-ni choe3, Siong7-te3 beh ui7-tioh8 I e5 eng5-kng kap chun-kui3 lai5 eng7 li2, li2 thoan5-to7 e5 kang ia7 oe7 seng5-kong.
4.Tu5-khi3 Seng-oah8 Tiong Sou2-u7 E5 That-gai7
“Goa2 na7 sim-lai7 chu3-tiong7 choe7-ok, Chu2 tek-khak bo5 beh thiaN”. Che kiam2-chhai2 si7 Siong7-te3 bo5 beh eng7 li2 e5 goan5-in, phah-sng3 ti7 li2 e5 sim-lai7 u7 ngou2-siong7, ti7 li2 e5 iaN5-lai7 u7 A-kan. Kiam2-chhai2 u7 sim2-mih8 tang7-taN3, a2-si7 sip8-koan3 li2 m7-kheng2 pang3-sak, bo5 tiaN7-tioh8 li2 m7 seng5-jin7 che si7 choe7-ok, chong2-si7 in-ui7 che ti7 li2 kap Siong7-te3 e5 tiong-kan, ti3-kau3 Siong7-te3 boe7 thang eng7 li2.
Jit8-jit8 li2 siuN7 beh chin3-pou7, chong2-si7 u7 sim2-mih8 teh thoa li2 to3-tng2? U7 sim2-mih8 tang7-taN3 beh hou7 li2 tim5-loh8-khi3, hou7 li2 boe7 thang chiau3 Siong7-te3 sou2 ai3 lai5 chau2 hit-e5 lou7-cham7? Li2 khoaN3-choe3 bo5 sim2-mih8 li7-hai7 e5 sip8-koan3 teh chou2-tong3 Siong7-te3 e5 koan5-leng5 hian2-beng5 ti7 li2 e5 seng-oah8, in-ui7 li2 m7-kheng2 oan5-choan5 pang3-sak, sou2-i2 Siong7-te3 boe7 thang eng7 li2.
Choe7-ok teh chou2-tong3 li2 leng5-seng3 e5 chin3-pou7, hou7 Seng3 Sin5 iu-bun7; li2 na7 bo5 beh eng2-oan2 pang3-sak koh li7-khui, choat8-tui3 bo5 koh hong3-chhiong3, li2 e5 seng-oah8, kang-chok chiu7 boe7 tit-tioh8 Siong7-te3 e5 koan5-leng5 kap chiok-hok. Li2 na7 ai3 choe3 chit8-e5 seng5-kong e5 thoan5-kau3-chia2, tui3 li2 sou2 choe3 e5 kang-chok hou7 lang5 hun3-heng, li2 tioh8 kap choe7-ok toan7-choat8 koan-he7.
“Siong7-te3 ah, kiu5 Li2 kam3-chhat goa2, chai goa2 e5 sim-su; Chhi3-giam7 goa2, chai goa2 e5 i3-su3. KhoaN3 goa2 u7 sim2-mih8 phaiN2 sou2-kiaN5 bo5, Chhoa7 goa2 kiaN5 eng2-oah8 e5 lou7” (Si-phian 139:23~24). Kiam2-chhai2 li2 chin u7 thian-chai5, chai5-tiau7 kap hak8-bun7, chong2-si7 ti7 li2 thoan5-to7 e5 kang-chok, oan5-choan5 sit-pai7; in-ui7 ti7 li2 e5 seng-oah8, ti7 li2 e5 sim-lai7 u7 sim2-mih8 teh hou7 Seng3 Sin5 iu-bun7, ti3-kau3 hou7 Ia5-sou Ki-tok boe7 thang chiau3 I e5 sim-i3, ui7-tioh8 I e5 eng5-kng kap chun-kui3 lai5 eng7 li2. Tioh8 hou7 Siong7-te3 kam3-chhat li2, chhi3-giam7 li2, hian2-beng5 li2 sim-lai7 e5 A-kan. Au7-lai5 jin7-choe7 hoan2-hoe2, chheng-khi3 ti7 Siong7-te3 e5 bin7-cheng5, hou7 I chiok-hok li2 e5 kang-chok.
5. Pian7-pian7 Thang Hou7 Siong7-te3 Eng7
Kau3 taN sou2 kong2 e5, si7 siau-kek8 hong-bin7 e5 su7. Siong7-te3 choe3-toa7 e5 bok8-tek chiu7-si7 ai3 lan2 chiong it-seng oan5-choan5 kau hou7 I, I chiu7 chiau3 I e5 chi2-i3 lai5 eng7 lan2. sou2-i2 Seng3-keng chit8-pai2 koh chit8-pai2 ka3-si7 lan2 kong2: “Tioh8 chiong pun2-sin hian3 hou7 Siong7-te3 ”.
Sio-hui5 sai-hu7 beh eng7 thou5 choe3 khi3-ku7 e5 si5, thou5 na7 boe7 chiau3 sai-hu7 e5 i3-su3, chiu7 choe3 boe7 seng5. Sai-hu7 boe7 thang chiau3 i e5 i3-su3 choe3 sou2 ai3 e5 hui5, in-ui7 thou5 u7 mau5-peng7. Hit-e5 chou2-tong3 chit8-e5 tu5-khi3, thou5 chiu7 oan5-choan5 hang5-hok8 sai-hu7, i chiu7 oe7 chiaN5-choe3 sou2-ai3 e5 hui5. Li2, goa2 e5 seng-oah8 ia7 si7 an2-ni, tioh8 oan5-choan5 kau hou7 Siong7-te3 pian7-pian7 thang eng7, I e5 koan5-leng5 chiah oe7 tiam3 ti7 lan2, koh ui7-tioh8 i e5 eng5-kng kap chun-kui3 I beh eng7 lan2. I chiah oe7 chiok-hok lan2 thoan5 to7-li2 kiu3 leng5-hun5 e5 kang-chok.
Lan2 na7 iau2 u7 ka-ki7 e5 i3-su3, Siong7-te3 chiu7 boe7 choe3 sim2-mih8. I e5 chi2-i3 tioh8 piN3-choe3 lan2 e5 i3-su3, hit si5 I chiah oe7 chiok-hok lan2. An2-ni lan2 chiu7 oe7 kap Chu2 Ia5-sou saN-kap kong2: “Goa2 e5 Siong7-te3 ah, Li2 e5 chi2-i3, goa2 hoaN-hi2 than3”.
Siong7-te3 m7-si7 giam5-hat e5 chu2-lang5 , I m7-bat bian2-kiong2 lan2 khi3 choe3 sou2 m7-ai3 e5 su7. Tai7-seng I beh kam2-tong7 lan2 hou7 lan2 kam-goan7, au7-lai5 lan2 chiu7 hoaN-hi2 sun7-hok8 I. OaN7 oe7 lai5 kong2, I e5 chi2-i3, chiaN5-choe3 lan2 e5 i3-su3, au7-lai5 lan2 chiu7-si7 beh sun7-hok8 I. Sou2-i2 lan2 tioh8 chiong pun2-sin oan5-choan5 kau hou7 Siong7-te3 pian7-pian7 thang eng7.
PiN7-lang5 na7 ku7-choat8 i-seng e5 i-ti7, i-seng chiu7 bo5 pan7-hoat. PiN7-lang5 tioh8 chiong pun2-sin oan5-choan5 kau hou7 i-seng, koh tioh8 chiau3 i-seng e5 chi2-to7 chiah8 ioh8, an2-ni i chiah u7 tit-tioh8 i-ho2 e5 ng3-bang7. PiN7-lang5 na7 chiau3 ka-ki7 e5 i3-su3 chiah8 i sou2 ai3 e5 ioh8-a2, bo5 beh chiap-lap8 i-seng sou2 khui e5 ioh8-a2, i-seng chiu7 boe7 thang ka7 i i-ti7. I tioh8 chiong pun2-sin oan5-choan5 kau hou7 i-seng chiah oe7 eng7-tit.
Li2, goa2 ia7 si7 an2-ni, na7 bo5 chiong pun2-sin oan5-choan5 kau hou7 Siong7-te3 pian7-pian7 thang eng7, I chiu7 boe7 thang ka7 lan2 choe3 sim2-mih8. Siong7-te3 ai3 li2 oan5-choan5 hang5-hok8 I, na7 bo5, I chiu7 choat8-tui3 boe7 boan2-chiok, tioh8 chhin-chhiuN7 chit8-e5 hoaN-hi2 kam-goan7 e5 lou5-chai5, chiong pun2-sin long2 kau hou7 I, pian7-pian7 thang eng7, I chiu7 ui7-tioh8 I e5 eng5-kng beh eng7 li2.
6. Tek-seng3 E5 Ki5-to2
Nga2-kok ti7 ki5-to2 kap Siong7-te3 tau3 su-iaN5. Kin-a2-jit8, lan2 teh ki5-to2 e5 si5, chin chio2 kap Siong7-te3 tau3 su-iaN5. Lan2 cha2-khi2-si5 khi2-lai5, chiu7 kui7 ti7 bin5-chng5, chhui3-lai7 kong2 kui2-ku3 chiu7 sng3-choe3 i2-keng ki5-to2 liau2; au7-lai5 seng-khu ia3-sian7, u7-si5 an2-ni chhin3-chhai2 ki5-to2 kui2-ku3 chiu7 to2 teh khun3. Lan2 sou2 siuN7 e5 ki5-to2 chiu7-si7 chit8-khoan2.
Chong2-si7 Nga2-kok e5 ki5-to2 m7-si7 an2-ni, i kui-mi5 kap Siong7-te3 tau3 su-iaN5, au7-lai5 kong2, “Li2 na7 bo5 ka7 goa2 chiok-hok, goa2 m7 pang3 Li2 khi3.” U7 lang5 long2 m7-chai ki5-to2 chiu7-si7 kap Siong7-te3 tau3 su-iaN5, ia7 m7-chai tioh8 chaiN2-iuN7 chiah oe7 khah iaN5. Lan2 na7 bo5 khah iaN5 Siong7-te3 , chiu7 boe7 thang khah-iaN5 lang5 ; na7 beh khah-iaN5 lang5 , chiu7 tioh8 tam-tng seng-san2 e5 kan-khou2.
Chu2 Ia5-sou chai-iaN2 ti7 ki5-to2 tioh8 keng-ke3 seng-san2 e5 kan-khou2. I bat thong-mi5 ki5-to2; I e5 hak8-seng siong5-siong5 ti7 phian-phiah e5 sou2-chai7, khoaN3-tioh8 I teh kap Siong7-te3 kau-poe5, piaN3-chhut I e5 sim-sin5, thong3-khou2 pek-chhiat ki5-to2. Li2, goa2 bo5 sim2-mih8 chai chit-khoan2 e5 ki5-to2, chong2-si7 lan2 na7 bo5 hak8-sip8 tioh8 chaiN2-iuN7 kap Siong7-te3 kau-poe5, ti7 ki5-to2 tam-tng seng-san2 e5 thong3-khou2, lan2 chiu7 boe7 seng5-kong. Na7 bo5 an2-ni, Siong7-te3 chiu7 boe7 thang eng7 lan2, boe7 thiaN lan2 e5 ki5-to2, ti7 lan2 e5 kang-chok eng5-kng I pun2-sin.
Cha-li2-su7 Hun-ni5 (19 se3-ki2 e5 hun3-heng-ka, Charles G. Finny) chiu7 u7 chit-khoan2 ki5-to2 e5 tang7-taN3. I si5-siong5 kau3 chhiu7-na5 lai7 a2-si7 phian-phiah e5 sou2-chai7, ti7 Siong7-te3 e5 bin7-cheng5 thong3-khou2 ki5-to2, u7-si5 i boe7 thang eng7 oe7 kong2-chhut i e5 ki5-kiu5, chi2-u7 thou2-khui3 lau5 bak8-sai2, in-ui7 sim-lai7 kam2-kak ki5-to2 e5 tang7-taN3 kau3 hiah tang7. Sou2-i2 Siong7-te3 toa7-toa7 su2-iong7 i, hou7 i chiaN5-choe3 te7-it ui2-tai7 e5 hun3-heng-ka, che long2 m7 si7 thang ki5-koai3 e5 su7. Siong7-te3 pun2-sin tui3 i e5 kang-chok tit-tioh8 eng5-kng, in-ui7 i chai-iaN2 tioh8 chaiN2-iuN7 thong3-khou2 ki5-to2.
kiN3-na7 Siong7-te3 sou2 eng7 e5 lang5 , long2 si7 ki5-to2 e5 lang5 . Li2 na7 m7-chai beh chaiN2-iuN7 ki5-to2, chaiN2-iuN7 kap Siong7-te3 tau3 su-iaN5, chaiN2-iuN7 thong3-khou2 ki5-to2, chiu7 iau2 m7-chai leng5-hun5 seng-san2 e5 kan-khou2, an2-ni, li2 chiu7 m7-chai beh tit-tioh8 siok8-leng5 hau7-ko2 e5 i3-gi7. Li2 na7 ai3 ti7 li2 e5 kang-chok khoaN3-tioh8 Siong7-te3 e5 eng5-kng, te7-it iau3-kin2, li2 tioh8 choe3 chit8-e5 oe7-hiau2 ki5-to2 e5 lang5 .
7. Chhiong-moa2 Siong7-te3 E5 Oe7 E5 Chit-bu7
U7 chin-choe7 bok8-su, ui7-tioh8 beh chun2-pi7 to7-li2 chiah hian-khui Seng3-keng lai5 thak8. Chit khoan2 lang5 ti7 thoan5 Hok-im e5 kang-chok boe7 thang chin3-pou7. Li2, goa2 beh hou7 leng5-seng3 chin3-pou7, long2 tioh8 thak8 Seng3-keng e5 oe7. Lan2 tioh8 chin sek8 Seng3-keng e5 loe7-iong5; beh sek8, chi2-u7 chit8-e5 hong-hoat, chiu7-si7 tioh8 thak8 i; tui3 Chhong3-se3-ki3 thak8 kau3 Khe2-si7-liok8, chit8 pai2 koh-chai3 chit8-pai2 it-tit8 thak8, teh thak8 e5 si5 tioh8 siuN7 hit-e5 i3-su3, tioh8 choe3 ki3-ho7, tioh8 gian2-kiu3, hou7 Siong7-te3 e5 Oe7 chhiong-moa2 li2, koh chiaN5-choe3 li2 pun2-sin e5. An2-ni, Siong7-te3 chiah oe7 chiau3 I e5 i3-su3 eng7 li2.
Siat-su2 li2 sou2 beh eng7 e5 bu2-khi3 bo5 sek8, kau3 li2 beh eng7 e5 si5, chiu7 put-li7 koh toa7 sun2-sit. Lan2 e5 bu2-khi3 chiu7-si7 Siong7-te3 e5 Oe7, lan2 na7 bo5 sek8, koh m7-chai beh chaiN2-iuN7 eng7, chiu7 ti7 thoan5 Hok-im e5 kang-chok boe7 sun7-li7. Siong7-te3 e5 Oe7 tioh8 put-si5 khng3 ti7 lan2 e5 sim-lai7, hou7 lan2 sui5-si5 oe7 kong2 chhut chiah tioh8. ln2 tioh8 chai-bat Siong7-te3 e5 Oe7, lai5 siuN7 i, hou7 i chiaN5-choe3 lan2 pun2-sin e5. Sou2-i2 ti7 poaN3-mi5 cheng-sin5 e5 si5, ia7 oe7-hiau2 chit8-pai2 koh chit8-pai2 am3-liam7 lai5 chhiong-moa2 i chiah tioh8. Siong7-te3 sou2 beh eng7 e5, chiu7-si7 I e5 Oe7, m7 si7 lan2 e5 oe7.
Siong7-te3 sou2 kong2 e5 Oe7 chiah u7 koan5-leng5. Lan2 tioh8 eng7 Siong7-te3 e5 Oe7, ju2 eng7 chiah oe7 ju2 bat i. Sou2-i2 goa2 beh koh kong2, lan2 tioh8 thak8 Seng3-keng kau3 i chiaN5-choe3 lan2 pun2-sin e5, in-ui7 bo5 pat8-mih8 oe7 thang thoe3-oaN7 jim7-bat Siong7-te3 e5 Oe7.
8. Tioh8 Thoan5 U7 Oah8-mia7 E5 To7-li2
Bo5-lun7 choe3 soan-kau3-su khi3 goa7-kok thoan5 to7-li2, a2-si7 choe3 thoan5-kau3-chia2 thoan5 Hok-im, na7 bo5 pa2-ak sou2 beh thoan5 e5 to7-li2, chiu7 m7-thang khi3 thoan5. Che to7-li2 chiu7-si7 “In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit-tioh8 eng2-oah8; I thiaN3 se3-kan kau3 an2-ni” (Iok-han7 3:16). Li2 na7 m7 ai3 thoan5 Siong7-te3 e5 kiu3-un hou7 tim5-lun5 e5 se3-kan lang5 ; tui3 hiah e5 seng-oah8 ti7 ou-am3 e5 choe7-jin5 soan-ko3 oe7 tit-tioh8 eng2-oah8; li2 chiu7 m7-thang khi3 thoan5.
Li2 siaN2-su7 beh choe3 thoan5 to7-li2 e5 kang? Li2 teh thoan5 Chu2 e5 Hok-im, hit e5 bok8-tek si7 sim2-mih8? Ui7-tioh8 seng-oah8? KhoaN3 choe3 ko-siong7 e5 thau5-lou7? Hou7 li2 u7 mia5-siaN oe7 kam2-tong7 lang5 ?
Na7 an2-ni, li2 khah ho2 tioh8 khi3 chhe7 pat8-khoan2 e5 chit-giap8, in-ui7 Siong7-te3 boe7 thang chiok-hok li2. Li2 na7 m7-si7 beh thoan5 Siong7-te3 e5 to7-li2, beh tui3 hiah e5 seng-oah8 ti7 choe7-ok kap ou-am3 e5 lang5 thoan5 chin oah8 e5 Kiu3-chu2, koh tui3 in soan-ko3 “Ki-tok ui7-tioh8 lan2 e5 choe7 si2”, na7 bo5 beh po3 hiah-e5 tim5-lun5 e5 chai, “Li2 khoaN3, Siong7-te3 e5 iuN5-ko, chiu7-si7 tam-tng se3-kan e5 choe7 e5”, na7 bo5 beh an2-ni choe3, khah ho2 tioh8 khi3 choe3 pat8-hang7, in-ui7 thoan5-to7 e5 kang li2 bo5 hun7.
Li2 kang2-to7 liau2-au7, hou7 thiaN-chiong3 e5 in3-siong7 si7 sim2-mih8? Chin ho2 e5 ka3-si7, a2-si7 TaN goa2 chai Ia5-sou Ki-tok chin ki5-biau7! Li2 e5 bok8-tek na7-si7 beh ka3-si7, khah ho2 tioh8 pang3-sak, in-ui7 se3-kan bo5 su-iau3 ka3-si7, si7 su-iau3 u7 oah8-mia7 e5 to7-li2. U7 oah8-mia7 e5 to7-li2 kap ka3-si7 oan5-choan5 bo5 sio-siang7. Li2 oe7 thang khi3 Sin5-hak8-iN7 hak8-sip8 beh chaiN2-iuN7 ka3-si7, chong2-si7 li2 tioh8 khi3 chhe7 Siong7-te3 chiah oe7 tit-tioh8 oah8-mia7 e5 to7-li2. Ka3-si7 boe7 kam2-tong7 hoe7-iu2, chong2-si7 u7 oah8-mia7 e5 to7-li2 chiu7 oe7. Ka3-si7 kam2-hoa3 lang5 e5 ti3-sek, na7-si7 u7 oah8-mia7 e5 to7-li2 chiu7 kam2-tong7 lang5 e5 sim. Sou2-i2 lan2 tek-khak tioh8 thoan5 Ki-tok si7 chin koh si7 oah8 e5 Kiu3-chu2.
Na7-si7 ui7-tioh8 seng-oah8, than3-chiN5, mia5-siaN, toe7-ui7 lai5 hian3-sin ti7 thoan5-to7 e5, goa2 siuN7 si7 than3-cha2 li7-khui chit tiau5 thoan5-to7 e5 lou7 chiah ho2. In-ui7 Siong7-te3 e5 hok-khi3, choat8-tui3 boe7 kang3-loh8 ti7 chun5 chit-khoan2 sim e5 lang5 .
Chit se3-kan teh khiam3-eng7 thoan5 Siong7-te3 to7-li2 e5 lang5 . Li2 ti7 kang2-tai5 teh thoan5 Ki-tok, teh soan-iong5 chit ui7 chin koh si7 oah8 e5 Ki-tok, I e5 chun5-chai7 si7 ui7-tioh8 beh biat8-bong5 e5 se3-kan, an2-ni Siong7-te3 tek-khak beh chiok-hok li2, koh ui7-tioh8 I e5 eng5-kng lai5 eng7 li2. An2-ni, li2 chiu7 tam-tng te7-it toa7 e5 su2-beng7 kap kang-chok, ia7 chhim-sin3 li2 choat8-tui3 boe7 hou7-hoe2 khi2-thau5 in3-tap Siong7-te3 e5 tiau3-beng7. Kau3 li2 jin5-seng e5 kiat-kiok8, lai5 hoe5-kou3 li2 ui7-tioh8 Siong7-te3 sou2 choe3 e5 kang, li2 chiu7 oe7 kam2-siu7 Siong7-te3 , hou7 li2 it-seng thang hok8-sai7 Chu2 Ia5-sou Ki-tok.
9. Tioh8 U7 Seng3 Sin5 E5 Iu5 Ka7 Lan2 Boah
Kin-a2-jit8 u7 choe7-choe7 lang5 m7-kaN2 kong2-khi2 Seng3 Sin5 e5 tai7-chi3, in-ui7 ti7 ke3-khi3 u7 chin-choe7 lang5 tui3 Seng3 Sin5 ke3-thau5 po2-siu2, a2-si7 ke3-thau5 jiat8-kong5 lam7-sam2 sin3, sou2-i2 chiu7 m7-kaN2 koh kong2-khi2. Sui-jian5 si7 an2-ni, I si7 Sam-ui7 it-the2 e5 chin Sin5, si7 Siong7-te3 eng2-oan2 ke3-ek8 e5 chip-heng5-chia2. Ti7 Sin-iok Seng3-keng, Su3-tou5 Heng7-toan7 lan2 chiu7 khoaN3-kiN3 I chaiN2-iuN7 teh chi2-to7, teh choe3-kang. I in2-chhoa7, chi2-si7 su3-tou5; it-chhe3 long2 si7 I teh leng2-to7. Seng3 Sin5 kam2-tong7 lang5 chai choe7, ka7 lang5 hun3-heng. Seng3 Sin5 chiu7-si7 Siong7-te3 , I chhong3-siat chhou-tai7 kau3-hoe7.
Kin-a2-jit8 toa7-pou7-hun7 e5 lang5 long2 hut-liok8 Seng3 Sin5. Lan2 siuN7 bo5 I e5 pang-chan7, lan2 ia7 oe7 seng5-kong; hak8-bun7, hun3-lian7 oe7 thoe3-oaN7 I e5 chun5-chai7 kap I e5 koan5-leng5, oan5-choan5 bo5 kho3 Seng3 Sin5, kho3 jiok8-the2 e5 khui3-lat8 lou2-lek8 teh choe3-kang. TaN hian7-chai7 chiu7-si7 lan2 tioh8 hou7 Seng3 Sin5 tit I goan5-lai5 te7-ui7 e5 si5, in-ui7 I tek-khak tioh8 choe3-kang. Li2, goa2 tioh8 chai-iaN2, Siong7-te3 e5 Sin5 beh eng7 iu5 boah lan2; na7 bo5, ti7 hok8-sai7 Siong7-te3 e5 su7, lan2 chiu7 boe7 oan5-choan5.
KiN3-na7 Siong7-te3 sou2 eng7 e5 lang5 , long2 u7 tit-tioh8 Seng3 Sin5 eng7 iu5 boah in. Tak8 e5 pou3-to7-ka ti7 in e5 seng-oah8 long2 u7 tu2-tioh8 gui5-ki, na7-si7 Seng3 Sin5 chiu7 lai5 choe3 Chu2 koan2-li2 in, eng7 in. Lek8-tai7 hou7 Siong7-te3 eng7 e5 lang5 , long2 oe7 liau2-kai2 Seng3 Sin5 eng7 iu5 boah in e5 i3-gi7, in choat8-tui3 boe7 boan2-chiok sou2 siu7 e5 kau3-iok8 kap hun3-lian7. In-ui7 chai-iaN2 chiah e5 i2-goa7, iau2 koh su-iau3 pat8-hang7, chiu7-si7 Seng3 Sin5 eng7 iu5 boah in, Siong7-te3 chiah oe7 eng7 in. Sou2-i2 in chiu7 ti7 Siong7-te3 e5 bin7-cheng5 theng3-hau7 kau3 tit-tioh8 tui3 teng2-bin7 lai5 e5 koan5-leng5, au7-lai5 chiu7 chhut-khi3, ti7 kui2 le2-pai3, kui2 geh8 jit8 hian2-beng5 Seng3 Sin5 e5 koan5-leng5 lai5 choe3-kang, ia7 sou2 oan5-seng5 e5 kang si7 pi2 in kho3 jiok8-the2 e5 khui3-lat8 choe3 chit8 ni5 koh-khah choe7.
Siong7-te3 kin-a2-jit8 ai3 beh eng7 iu5 boah lang5 , li2 na7 m7-chai goa2 hian7-chai7 teh ka7 li2 kong2, na7 bo5 Seng3 Sin5 e5 iu5, ti7 thoan5 to7-li2 e5 kang-chok, li2 chiu7 boe7 chin seng5-kong.
Chit hang7 su7 m7 si7 hou7 li2 piN3-choe3 jiat8-kong5 e5 sin3-giong2. Tak8 hang7 long2 u7 tiong-iong5 chi to7, bo5 chau2 ti7 liong2 kek8-toan. Li2 thang chiau3 Seng3-keng sou2 ka3-si7 lan2, ia7 si7 chu7-kou2 i2-lai5 Siong7-te3 e5 lou5-pok8 sou2 seng5-jin7 e5, lai5 tit-tioh8 che keng-giam7. Li2 na7 sit8-chai7 khoaN3-tang7 hok8-sai7 Siong7-te3 e5 su7, li2 tek-khak beh siuN7 pan7-hoat lai5 tit-tioh8 che keng-giam7, hou7 li2 ia7 chiaN5-choe3 Siong7-te3 eng7 iu5 boah e5 lang5 .
Li2 na7 ai3 hou7 Siong7-te3 eng7, ti7 li2 e5 kang-chok hou7 choe7-jin5 chai choe7, hoan2-hoe2, li2 tioh8 ti7 I e5 bin7-cheng5 theng3-hau7 tui3 teng2-bin7 lai5 e5 koan5-leng5, chhin-chhiuN7 saN ka7 li2 chheng7. Li2 chiu7 beh chiaN5-choe3 Siong7-te3 eng7 iu5 boah e5 lang5 .
10. Tioh8 U7 Sin3-sim Teh Ki5-thai7 Theng3-hau7
Eng-kok e5 hun3-heng-ka, Su Pou3-chin u7 chit8-pai2 phai3 i e5 hak8-seng ti7 Lun5-tun e5 choe7-choe7 tiau5 koe-lou7 piN khui pou3-to7-hoe7. Hak8-seng tak8-jit8 tng2-lai5 po3-ko3, u7 e5 seng5-kong, u7 e5 bo5. U7 chit8-jit8 chit e5 un-su3, chai5-tiau7 khah chio2 e5 chheng-lian5-lang5 , chin sit-chi3 lai5 kiN3 Su Pou3-chin kong2, Su Pou3-chin Sian-siN, goa2 boe7 liau2-kai2 siaN2-su7 goa2 boe7 tit-tioh8 lang5 sin3 Chu2 Ia5-sou Ki-tok, goa2 u7 hun7 ti7 koe-lou7 piN pou3-to7 e5 kang, chin7-tiong thoan5 Hok-im, koh chin7 goa2 choe3 toa7 e5 lou2-lek8 teh choe3-kang, chong2-si7 goa2 teh chhiaN2 lang5 lai5 sin3 Chu2 e5 si5, chiu7 bo5 sim2-mih8 hoan2-eng3, na7 u7 ia7 chin-chio2. Su Pou3-chin liah8 i khoaN3, au7-lai5 chiah tui3 i kong2, Li2 siuN7, tak8-pai2 li2 teh thoan5 to7-li2 e5 si5, choan5-leng5 e5 Siong7-te3 beh chin2-kiu3 lang5 ? Hit-e5 chheng-lian5 chiah chhiN2-ngou7 kong2, Bo5, goa2 m7-kaN2 an2-ni ki5-thai7, goa2 ti7 hak8-hau7 e5 hun3-lian7 iau2-be7 oan5-seng5, goa2 e5 un-su3 kap chai5-tiau7 m7 tat8-tioh8 pat8-lang5 . TaN goa2 chai goa2 e5 chho3-gou7, goa2 m7 eng-kai an2-ni ki5-thai7. Li2 na7 bo5 teh ki5-thai7 hau7-ko2, chiu7 boe7 tit-tioh8.
Li2 chiuN7 kang2-tai5 teng2 beh thoan5 Hok-im e5 si5, chiu7 tioh8 khak-sin3 u7 hau7-ko2, tek-khak u7 choe7-choe7 lang5 beh hoan2-hoe2 chiap-lap8 Ia5-sou Ki-tok choe3 Kiu3-chu2.
Tui3 goa2 khai-si2 thoan5 to7-li2 e5 kang-chok i2-lai5, goa2 ti7 kang2-to7 soah, chiu7 chhiaN2 lang5 lai5 sin3 Ia5-sou, hou7 thiaN-chiong3 u7 ki-hoe7 thang piau2-si7 in e5 koat-sim. Sou2-i2 goa2 chiu7 boe7 li2-kai2, choe3 chit8 e5 thoan5-kau3-chia2, thoan5 Hok-im, kang2-to7 soah, chiu7 chiok-to2 soaN3-hoe7, tng2-khi3 chhu3, bo5 khoaN3-tioh8 sim2-mih8 hau7-ko2, liah8-choe3 an2-ni chiu7 kau3-giah8. Che si7 thang kiaN e5 su7. Thoan5-to7 na2 chhin-chhiuN7 chiah8-mih8 pai5 ti7 toh-teng2, tioh8 hou7 lang5 u7 ki-hoe7, chhiaN2 in lai5 hiong2-siu7; goa2 na7 bo5 an2-ni choe3, chiu7-si7 ti7 goa2 e5 kang-chok boe7 ki3-tit choe3 chit8-hang7 chin tiong7-iau3 e5 su7.
Goa2 tak8 le2-pai3-jit8 ti7 kang2-to7 soah, long2 u7 kio3 lang5 tioh8 hoan2-hoe2, chiap-lap8 Ki-tok choe3 Kiu3-chu2, koh hou7 leng5-seng3 tui7-loh8 e5 sin3-tou5 u7 ki-hoe7 thang hoan2-hoe2. Kui-ni5 tiong m7-bat u7 chit8-e5 le2-pai3 am3 bo5 khoaN3-tioh8 hau7-ko2; chiah e5 lang5 chhut-lai5 piau2-si7 in e5 hoan2-hoe2 i2-au7, chiu7 u7 ko3-jin5 tam5-to7 jin5-oan5 chit8-e5 chit8-e5 phoaN7 in kau3 tam5-to7-sek, ti7 hia koh siong5-se3 kap in tam5-to7. Sou2-i2 na7 bo5 kiat-ko2, goa2 chiu7 chin tioh8-kiaN; in-ui7 goa2 thoan5 Hok-im, chhiaN2 lang5 lai5 hoan2-hoe2, na7 bo5 kiat-ko2, goa2 tek-khak beh ki5-koai3. Goa2 ki3-jian5 u7 thoan5, chiu7 teh ki5-thai7 u7 hau7-ko2.
Goa2 m7-si7 kong2, kiN3-na7 chhut-lai5 piau2-si7 koat-sim e5 lang5 long2 u7 tit-kiu3. Chong2-si7 ti7 in tiong-kan u7 lang5 tit-tioh8 Ia5-sou Ki-tok, ia7 choe3 Siong7-te3 e5 kiaN2-ji5. Goa2 khia7 ti7 kang2-tai5 beh kang2-to7 e5 si5, Siong7-te3 chiu7 hou7 goa2 u7 sin3-sim teh ki5-thai7, chiu7-si7 goa2 sou2 teh ka7 li2 kong2 e5, sou2-i2 goa2 chiu7 khak-sin3 ti7 goa2 kang2-to7 soah, chhiaN2 lang5 lai5 hoan2-hoe2 e5 si5, tek-khak u7 hoan2-eng3.
11. Oan5-choan5 Ti3-i3 Ti7 Siong7-te3 E5 Eng5-kng.
Li2 teh hok8-sai7 Siong7-te3 e5 bok8-tek, na7 m7-si7 ui7-tioh8 Siong7-te3 e5 eng5-kng, iau2 koh u7 pat8 e5 bok8-tek chiu7 bo5 sim2-mih8 i3-su3. Li2 choe3 thoan5 to7-li2 e5 kang, na7-si7 ui7-tioh8 beh tui3 che lai5 tit-tioh8 ka-ki7 e5 li7-ek, beh the5-ko mia5-siaN, phin2-keh, te7-ui7, lai5 tou5-bou5 ka-ki7 e5 seng-oah8; sui-jian5 ti7 goa7-piau2 u7 seng5-kong, chong2-si7 li2 choat8-tui3 boe7 tit-tioh8 Siong7-te3 e5 chiok-hok. Beh eng5-kng Siong7-te3 i2-goa7, na7 iau2 koh u7 pat8 khoan2 e5 tong7-ki, li2 chiu7 boe7 thang tit-tioh8 Siong7-te3 goan5-lai5 beh hou7 li2 e5 hau7-ko2. Sou2-i2 li2 teh hok8-sai7 Siong7-te3 , tek-khak tioh8 ui7-tioh8 I e5 eng5-kng.
Siat-su2 li2 hok8-sai7 Siong7-te3 e5 bok8-tek m7 si7 an2-ni, chiu7 tioh8 kui7-loh8 ti7 Siong7-te3 e5 bin7-cheng5, ka-ki7 khiam-pi kau3 I tu5-khi3 chiah-e5 m7-tioh8 e5 tong7-ki. Goa2 beh kiu5 Siong7-te3 phah-phoa3 goa2 pun2-sin, hou7 goa2 oe7 thang eng5-kng I, in-ui7 li2 na7 m7-si7 beh eng5-kng Siong7-te3 choe3 te7-it iau3-kin2, chiu7 beh sit-pai7, li2 choat8-tui3 boe7 tit-tioh8 sit8-chai7 e5 seng5-kong. Li2 chhut-khi3 choe3-kang na7 pun2-sin beh hiong2-siu7, Siong7-te3 chiu7 boe7 eng5-kng li2 sou2 choe3 e5 kang. Li2 tioh8 phah-phoa3 pun2-sin, I chiah oe7 thang eng7 li2, na7 bo5, cha2-ban7 li2 oe7 sit-pai7 kau3 chin chhiN-chham2.
TaN goa2 i2-keng ka7 li2 kong2 Siong7-te3 sou2 hian2-beng5 hou7 goa2 11 e5 tiau5-kiaN7. ChhiaN2 li2 chit8-tiau5 chit8-tiau5 siong5-se3 koh thak8, kiu5 Siong7-te3 kam3-chhat li2 e5 sim. Goa2 khak-sin3, li2 ai3 hou7 Siong7-te3 eng7, li2 ai3 choe3 chit8-e5 seng5-kong e5 thoan5-kau3-chia2, li2 him-bou7 pun2-sin kap kau3-hoe2 long2 hun3-heng, chhiaN2 li2 kiu5 Siong7-te3 pang-chan7, hou7 li2 chiau3 tak8 tiau5 e5 loe7-iong5 khi3 sit8-heng5. Siong7-te3 ai3 beh eng7 li2. I ai3 chiok-hok li2 e5 kang-chok, chong2-si7 na7 u7 sim2-mih8 that-gai7, I chiu7 boe7 chiok-hok; li2 na7 ai3 chiaN5-choe3 Siong7-te3 sou2 beh eng7 e5 lang5 , tioh8 tu5-khi3 chiah e5 chou2-tong3 kap that-gai7.
</CL>
<HL>

第19章
上帝所Beh用E5人
上帝所beh用e5人tioh8 chiau5備sim2-mih8條件？我研究上帝e5話就chhe7 tioh8下面所講e5條件：
1. Tioh8知人類極其徘徊
若m7是上帝hou7 lan2看明人類e5本性極其徘徊，lan2傳福音e5工作就做boe7久長。Lan2 tioh8知，人類已經破產lah。Lan2 tioh8明白，人類long2死ti7 in e5過失kap罪過，因為ti7 lan2肉體e5內面無好ti7-teh。Lan2 tioh8認bat人e5心已經phaiN2到極頭。
Lan2若想ti7人e5心內iau2 koh有tam7-poh8聖潔e5活命，lan2傳福音e5工作就boe7成功。因為an2-ni lan2就oe7斷定：Lan2只有將che tam7-poh8 e5火星------聖潔e5活命pun5 hou7 i toh8，以後萬事long2 oe7好勢lah。
An2-ni就完全m7免重頭生，無需要反悔，因為人既然有活命，就m7免koh接受上帝e5活命；人不過是背逆天pe7上帝teh放蕩，若回頭to3來就好！所以傳教者e5工作就是勸人180度e5改變，to3-tng2來chhe7上帝。
Chit款e5看法也是an2-ni講，lan2 long2是上帝e5 kiaN2兒。其實，che kap聖經e5教示有cheng-chha。Lan2若iau2-be7重頭生，就是Sat-tan3 e5 kiaN2兒，完全m7是屬ti7上帝家內e5人，只有tioh8重頭生chiah oe7 hou7 lan2做上帝e5 kiaN2兒。所以lan2 tioh8認bat人類是完全徘徊，tioh8知人已經死，得tioh8活命chiah oe7 koh活起來，ka-ki7完全無ng3望，只有上帝chiah oe7救i。Che是真要緊e5 tiau5-tiau7，傳教者若無得tioh8，就boe7成功。
2. Tioh8認Bat上帝E5救恩Chiau5-chng5
人類雖然極其徘徊，若是上帝e5救恩chiau5-chng5，oe7解決人e5需要。換話來講，上帝有醫治e5辦法，I有chiau5-chng5 e5準備，beh hou7人出死入活。為tioh8極其徘徊e5人類，就是死ti7 in e5過失kap罪過e5，上帝有備辦beh拯救人。
Ti7 1900外年前，對I e5獨生KiaN2，lan2 e5主，I有備辦；所以你、我teh做傳福音e5工作，tioh8知影人已經死ti7 in e5過失kap罪過，完全無辦法，本身無ng3望。Koh人類確實破產，若是lan2 tioh8明白，lan2有榮光e5福音，chit位奇妙e5救主有想boe7到e5備辦------完全oe7解決人類絕望e5苦境。
Ti7全世界無koh有chit 款e5道理，lan2 tioh8用歡喜kap把握e5心，去傳主耶穌基督e5福音，因為確信福音實在有功效。就是第一無ng3望，離開上帝第一hng7 e5人，ti7罪惡深淵e5人，long2 oe7 tui3耶穌基督福音e5權能來得救。所以Po2-lo5講，「因為我無liah8福音做kian3-siau3，因為是上帝e5權能beh救long2總信e5人」(羅馬1：16)。福音以外無koh有醫治e5辦法，che chiah是lan2 tioh8傳e5道理。上帝e5福音，就是人類e5 ng3望------「就是基督為tioh8 lan2 e5罪死」(I Ko-lim5-to 15：3)。福音oe7解決所有e5問題。感謝上帝，lan2 thang用最大e5確信去傳chit-e5福音。
TaN，你若無an2-ni深信，ti7傳福音e5工作就boe7久長，就是tioh8明白人類ka-ki7無辦法，無ng3望，完全破產，若m7信靠福音就boe7得tioh8醫治；若無che確信，你就boe7成功。你若m7信人類實在徘徊，死ti7 in e5過失kap罪過，也你有得tioh8只有chit8 e5醫治e5辦法------就是主耶穌基督e5福音，oe7解決人第一thang驚e5情形，oe7 hou7 choe7-choe7無ng3望--e5有ng3望；就你傳福音hou7 in也boe7成功。
3. 獻身Ti7 Chit8-e5偉大E5目標
Po2-lo5講，「獨獨專門chit8 項，」Po2-lo5 kui世人teh做chit8項事na7-tiaN7。你ti7惡道救靈魂e5工，若beh成功，tioh8無chhap別mih8，kui世人只有做chit8項事，為tioh8只有chit8-e5目標來努力。若關心多方面，有choe7-choe7按算、計劃，koh愛chhap別項事，i就做poe3-to7 e5工ia7 boe7成功。Ti7人生e5路程愛beh成功，tioh8 kui世人只有chit8-e5大目標，為tioh8 che來努力。
Ti7求學e5時代，絕對m7-thang想beh結婚；因為chit8方面讀冊，chit8方面koh負起家庭e5責任，ti7經濟上實在是chit8-e5真重e5擔。Koh an2-ni oe7分心，boe7 thang致意學業，thai2 oe7 ti7 i e5事業有成功？完成學業chiah來結婚，kiam2 m7是khah好mah？
我boe7了解chaiN2樣有e5傳教者chit8方面傳道，chit8方面koh teh做生理。上帝既然召人來傳福音，i應該tui3傳福音來活chiah tioh8，i無理由tioh8去than3 tam7-poh8錢。I去做生理，後來就關心生理，所想e5是生理，就boe7 thang專心傳道，因為傳道kap生理long2 tioh8用時間。
傳道理e5工需要專心，chiah oe7 thang做。時間、精神、氣力long2 tioh8用ti7傳道e5工作，koh tioh8暝日研究chiah oe7用得。Tioh8絕對盡忠ti7上帝召i來做偉大e5工作。I若想beh than3 tam7-poh8錢，關心ti7 chit8項生理，i就boe7專心ti7上帝設立i tioh8做偉大e5工作。
修道人e5看法真tioh8；in想，tioh8關ti7修道院e5內面，kap世間無干涉，an2-ni chiah oe7用全部e5時間，致意ti7 in e5工作。In想tioh8放sak一切所愛e5，無chhap世間chiah oe7完全服侍上帝。雖然in e5方法m7-tioh8，總是in e5目的kap目標真好。上帝e5計劃是愛lan2 kap別人有往來，總是tioh8專心致意ti7 I。
做婦jin5人e5，若無專心疼i e5丈夫，teh戀慕別人，i 就m7是chit8-e5好女德e5；丈夫若teh愛別e5婦jin5人，i也m7是好e5丈夫。傳教者若teh經營choe7-choe7事業，thai2 oe7做chit8-e5盡忠e5工人？傳教者tioh8做chit8-e5 kui世人有大目標e5人，i tioh8 kap Po2-lo5同心講：「獨獨專門chit8項」。
Po2-lo5講：「KiN3若出軍e5兵無hou7世事纏絆，thang hou7招募i e5歡喜」(II The5-mou5-thai3 2：4)。The5-mou5-thai3 tioh8做chit8-e5專心致意e5人。Po2-lo5 ka7 i講，若想beh做chit8-e5成功e5兵丁，tioh8無hou7世事纏絆。傳教者也tioh8 an2-ni，i若beh照上帝所愛e5來服侍I，就m7-thang hou7世事纏絆，關心別項。
你愛hou7上帝用mah？An2-ni，你beh歡喜犧牲mah？你kiam2 beh放sak一切，kui世人專門chit8項事？你有beh奉獻你全部e5活命，來做chit8項事，無容允別項來混雜你e5關心kap主意？你有beh集中心意，完全奉獻本身服侍上帝mah？你既然an2-ni做，上帝beh為tioh8 I e5榮光kap尊貴來用你，你傳道e5工也oe7成功。
4. 除去生活中所有E5 THAT礙
「我若心內注重罪惡，主的確無beh聽」。Che kiam2-chhai2是上帝無beh用你e5原因，phah算ti7你e5心內有偶像，ti7你e5營內有A-kan。Kiam2-chhai2有sim2-mih8重擔，a2是習慣你m7肯放sak，無tiaN7-tioh8你m7承認che是罪惡，總是因為che ti7你kap上帝e5中間，致到上帝boe7 thang用你。
日日你想beh進步，總是有sim2-mih8 teh拖你to3-tng2？有sim2-mih8重擔beh hou7你沉落去，hou7你boe7 thang照上帝所愛來走hit-e5路站？你看做無sim2-mih8厲害e5習慣teh阻擋上帝e5權能顯明ti7你e5生活，因為你m7肯完全放sak，所以上帝boe7 thang用你。
罪惡teh阻擋你靈性e5進步，hou7聖神憂悶；你若無beh永遠放sak koh離開，絕對無koh放縱，你e5生活，工作就boe7得tioh8上帝e5權能kap祝福。你若愛做chit8-e5成功e5傳教者，tui3你所做e5工作hou7人奮興，你tioh8 kap罪惡斷絕關係。
「上帝ah，求你監察我，知我e5心思；試驗我，知我e5意思。看我有sim2-mih8 phaiN2所行無，Chhoa7我行永活e5路」(詩篇139：23~24)。Kiam2-chhai2你真有天才、才tiau7 kap學問，總是ti7你傳道e5工作，完全失敗；因為ti7你e5生活，ti7你e5心內有sim2-mih8 teh hou7聖神憂悶，致到hou7耶穌基督boe7 thang照I e5心意，為tioh8 I e5榮光kap尊貴來用你。Tioh8 hou7上帝監察你、試驗你，顯明你心內e5 A-kan。後來認罪反悔，清氣ti7上帝e5面前，hou7 I祝福你e5工作。
5. 便便Thang Hou7上帝用
到taN所講e5，是消極方面e5事。上帝最大e5目的就是愛lan2將一生完全交hou7 I，I就照I e5旨意來用lan2。所以聖經chit8-pai2 koh chit8-pai2教示lan2講：「Tioh8將本身獻hou7上帝」。
燒hui5師父beh用塗做器具e5時，塗若boe7照師父e5意思，就做boe7成。師父boe7 thang照i e5意思做所愛e5 hui5，因為塗有毛病。Hit-e5阻擋chit8-e5除去，塗就完全降服師父，i就oe7 chiaN5做所愛e5 hui5。你、我e5生活也是an2-ni，tioh8完全交hou7上帝便便thang用，I e5權能chiah oe7 tiam3 ti7 lan2，koh為tioh8 i e5榮光kap尊貴I beh用lan2。I chiah oe7祝福lan2傳道理救靈魂e5工作。
Lan2若iau2有ka-ki7 e5意思，上帝就boe7做sim2-mih8。I e5旨意tioh8 piN3做lan2 e5意思，hit時I chiah oe7祝福lan2。An2-ni lan2就oe7 kap主耶穌saN-kap講：「我e5上帝ah，你e5旨意，我歡喜than3」。
上帝m7是嚴hat e5主人，I m7-bat勉強lan2去做所m7愛e5事。Tai7先I beh感動lan2 hou7 lan2甘願，後來lan2就歡喜順服I。換話來講，I e5旨意，chiaN5做lan2 e5意思，後來lan2就是beh順服I。所以lan2 tioh8將本身完全交hou7上帝便便thang用。
病人若拒絕醫生e5醫治，醫生就無辦法。病人tioh8將本身完全交hou7醫生，koh tioh8照醫生e5指導chiah8藥，an2-ni i chiah有得tioh8醫好e5 ng3望。病人若照ka-ki7 e5意思chiah8 i所愛e5藥a2，無beh接納醫生所開e5藥a2，醫生就boe7 thang ka7 i醫治。I tioh8將本身完全交hou7醫生chiah oe7用得。
你、我也是an2-ni，若無將本身完全交hou7上帝便便thang用，I 就boe7 thang ka7 lan2做sim2-mih8。上帝愛你完全降服I，若無，I就絕對boe7滿足，tioh8親像chit8-e5歡喜甘願e5奴才，將本身long2交hou7 I，便便thang用，I就為tioh8 I e5榮光beh用你。
6. 得seng3 E5祈禱
Nga2-kok ti7祈禱kap上帝鬥輸贏。今a2日，lan2 teh祈禱e5時，真少kap上帝鬥輸贏。Lan2早起時起來，就跪ti7眠床，嘴內講幾句就算做已經祈禱了；後來身軀ia3-sian7，有時an2-ni chhin3-chhai2祈禱幾句就倒teh khun3。Lan2所想e5祈禱就是chit8款。
總是Nga2-kok e5祈禱m7是an2-ni，i kui暝kap上帝鬥輸贏，後來講，「你若無ka7我祝福，我m7放你去。」有人long2 m7知祈禱就是kap上帝鬥輸贏，也m7知tioh8 chaiN2樣chiah oe7 khah贏。Lan2若無khah贏上帝，就boe7 thang khah贏人；若beh khah贏人，就tioh8擔當生產e5艱苦。
主耶穌知影ti7祈禱tioh8經過生產e5艱苦。I bat thong暝祈禱；I e5學生常常ti7偏僻e5所在，看tioh8 I teh kap上帝交陪，piaN3出I e5心神，痛苦迫切祈禱。你、我無sim2-mih8知chit款e5祈禱，總是lan2若無學習tioh8 chaiN2樣kap上帝交陪，ti7祈禱擔當生產e5痛苦，lan2就boe7成功。若無an2-ni，上帝就boe7 thang用lan2，boe7聽lan2 e5祈禱，ti7 lan2 e5工作榮光I本身。
Cha-li2-su7 Hun-ni5 (19世紀e5奮興家，Charles G. Finny) 就有chit款祈禱e5重擔。I時常到樹林內a2是偏僻e5所在，ti7上帝e5面前痛苦祈禱，有時i boe7 thang用話講出i e5祈求，只有吐氣流目屎，因為心內感覺祈禱e5重擔到hiah重。所以上帝大大使用i，hou7 i chiaN5做第一偉大e5奮興家，che long2 m7是thang奇怪e5事。上帝本身tui3 i e5工作得tioh8榮光，因為i知影tioh8 chaiN2樣痛苦祈禱。
kiN3-na7上帝所用e5人，long2是祈禱e5人。你若m7知beh chaiN2樣祈禱，chaiN2樣kap上帝鬥輸贏，chaiN2樣痛苦祈禱，就iau2 m7知靈魂生產e5艱苦，an2-ni，你就m7知beh得tioh8贖靈效果e5意義。你若愛ti7你e5工作看tioh8上帝e5榮光，第一要緊，你tioh8做chit8-e5 oe7-hiau2祈禱e5人。
7. 充滿上帝E5話E5職務
有真choe7牧師，為tioh8 beh準備道理chiah hian開聖經來讀。Chit款人ti7傳福音e5工作boe7 thang進步。你、我beh hou7靈性進步，long2 tioh8讀聖經e5話。Lan2 tioh8真熟聖經e5內容；beh熟，只有chit8-e5方法，就是tioh8讀i；tui3創世紀讀到啟示錄，chit8 pai2 koh再chit8-pai2一直讀，teh讀e5時tioh8想hit-e5意思、tioh8做記號、tioh8研究，hou7上帝e5話充滿你，koh chiaN5做你本身e5。An2-ni，上帝chiah oe7照I e5 意思用你。
設使你所beh用e5武器無熟，到你beh用e5時，就不li7 koh大損失。Lan2 e5武器就是上帝e5話，lan2若無熟，koh m7知beh chaiN2樣用，就ti7傳福音e5工作boe7順利。上帝e5話tioh8不時khng3 ti7 lan2 e5心內，hou7 lan2隨時oe7講出chiah tioh8。ln2 tioh8知bat上帝e5話，來想i，hou7 i chiaN5做lan2本身e5。所以ti7半暝精神e5時，也oe7-hiau2 chit8-pai2 koh chit8-pai2暗唸來充滿i chiah tioh8。上帝所beh用e5，就是 I e5話，m7是lan2 e5話。
上帝所講e5話chiah有權能。Lan2 tioh8用上帝e5話，愈用chiah oe7愈bat i。所以我beh koh講，lan2 tioh8讀聖經到i chiaN5做lan2本身e5，因為無別mih8 oe7 thang替換認bat上帝e5話。
8. Tioh8傳有活命E5道理
無論做宣教師去外國傳道理，a2是做傳教者傳福音，若無把握所beh傳e5道理，就m7-thang去傳。Che道理就是 「因為上帝將獨生e5 KiaN2賞賜世間，hou7 kiN3若信I e5人boe7沉淪，oe7得tioh8永活；I疼世間到an2-ni」(Iok-han7 3：16)。你若m7愛傳上帝e5救恩hou7沉淪e5世間人；對hiah e5生活ti7烏暗e5罪人宣告oe7得tioh8永活；你就m7-thang去傳。
你siaN2事beh做傳道理e5工？你teh傳主e5福音，hit e5目的是sim2-mih8？為tioh8生活？看做高尚e5頭路？Hou7你有名聲oe7感動人？
若an2-ni，你khah好tioh8去chhe7別款e5職業，因為上帝boe7 thang祝福你。你若m7是beh傳上帝e5道理，beh對hiah e5生活ti7罪惡kap烏暗e5人傳真活e5救主，koh對in宣告「基督為tioh8 lan2 e5罪死」，若無beh報hiah-e5沉淪e5知，「你看，上帝e5羊羔，就是擔當世間e5罪e5」，若無beh an2-ni做，khah好tioh8去做別項，因為傳道e5工你無份。
你講道了後，hou7聽眾e5印象是sim2-mih8？真好e5教示，a2是TaN我知耶穌基督真奇妙！你e5目的若是beh教示，khah好tioh8放sak，因為世間無需要教示，是需要有活命e5道理。有活命e5道理kap教示完全無sio-siang7。你oe7 thang去神學院學習beh chaiN2樣教示，總是你tioh8去chhe7上帝chiah oe7得tioh8活命e5道理。教示boe7感動會友，總是有活命e5道理就oe7。教示感化人e5智識，若是有活命e5道理就感動人e5心。所以lan2的確tioh8傳基督是真koh是活e5救主。
若是為tioh8生活、than3錢、名聲、地位來獻身ti7傳道e5，我想是than3早離開chit條傳道e5路chiah好。因為上帝e5福氣，絕對boe7降落ti7存chit款心e5人。
Chit世間teh欠用傳上帝道理e5人。你ti7講台teh傳基督，teh宣揚chit位真koh是活e5基督，I e5存在是為tioh8 beh滅亡e5世間，an2-ni上帝的確beh祝福你，koh為tioh8 I e5榮光來用你。An2-ni，你就擔當第一大e5使命kap工作，也深信你絕對boe7後悔起頭應答上帝e5詔命。到你人生e5結局，來回顧你為tioh8上帝所做e5工，你就oe7感受上帝，hou7你一生thang服侍主耶穌基督。
9. Tioh8有聖神E5油Ka7 Lan2抹
今a2日有choe7-choe7人m7敢講起聖神e5 tai7-chi3，因為ti7過去有真choe7人對聖神過頭保守，a2是過頭熱狂lam7-sam2信，所以就m7敢koh講起。雖然是an2-ni，I是三位一體e5真神，是上帝永遠計劃e5執行者。Ti7新約聖經，使徒行傳lan2就看見I chaiN2樣teh指導、teh做工。I引chhoa7、指示使徒；一切long2是I teh領導。聖神感動人知罪，ka7人奮興。聖神就是上帝，I創設初代教會。
今a2日大部份e5人long2忽略聖神。Lan2想無I e5幫贊，lan2也oe7成功；學問，訓練oe7替換I e5存在kap I e5權能，完全無靠聖神、靠肉體e5氣力努力teh做工。TaN現在就是 lan2 tioh8 hou7聖神得I原來地位e5時，因為I的確tioh8做工。你、我tioh8知影，上帝e5神beh用油抹lan2；若無，ti7服侍上帝e5事，lan2就boe7完全。
KiN3若上帝所用e5人，long2有得tioh8聖神用油抹in。Tak8 e5佈道家ti7 in e5生活long2有tu2-tioh8危機，若是聖神就來做主管理in、用in。歷代hou7上帝用e5人，long2 oe7了解聖神用油抹in e5意義，in絕對boe7滿足所受e5教育kap訓練。因為知影chiah e5以外，iau2 koh需要別項，就是聖神用油抹in，上帝chiah oe7用in。所以in就ti7上帝e5面前theng3候到得tioh8 tui3頂面來e5權能，後來就出去，ti7幾禮拜、幾月日顯明聖神e5權能來做工，也所完成e5工是比in靠肉體e5氣力做chit8年koh-khah choe7。
上帝今a2日愛beh用油抹人，你若m7知我現在teh ka7你講，若無聖神e5油，ti7傳道理e5工作，你就boe7真成功。
Chit項事m7是hou7你piN3做熱狂e5信仰 。Tak8項long2有中庸之道，無走ti7兩極端。你thang照聖經所教示lan2，也是自古以來上帝e5奴僕所承認e5，來得tioh8 che經驗。你若實在看重服侍上帝e5事，你的確beh想辦法來得tioh8 che經驗，hou7你也chiaN5做上帝用油抹e5人。
你若愛hou7上帝用，ti7你e5工作hou7罪人知罪、反悔，你tioh8 ti7 I e5面前theng3候tui3頂面來e5權能，親像衫ka7你穿。你就beh chiaN5做上帝用油抹e5人。
10. Tioh8有信心Teh期待Theng3候
英國e5奮興家，Su Pou3-chin有chit8-pai2派i e5學生ti7倫敦e5 choe7-choe7條街路邊開佈道會。學生tak8日tng2來報告，有e5成功，有e5無。有chit8日chit e5恩賜、才tiau7 khah少e5青年人，真失志來見Su Pou3-chin講，Su Pou3-chin先生，我boe7了解siaN2事我boe7得tioh8人信主耶穌基督，我有份ti7街路邊佈道e5工，盡忠傳福音，koh盡我最大e5努力teh做工，總是我teh請人來信主e5時，就無sim2-mih8反應，若有也真少。Su Pou3-chin liah8 i看，後來chiah對i講，你想，tak8-pai2你teh傳道理e5時，全能e5上帝beh拯救人？Hit-e5青年chiah醒悟講，無，我m7敢an2-ni期待，我ti7學校e5訓練iau2-be7完成，我e5恩賜kap才tiau7 m7達tioh8別人。TaN我知我e5錯誤，我m7應該an2-ni期待。你若無teh期待效果，就boe7得tioh8。
你chiuN7講台頂beh傳福音e5時，就tioh8確信有效果，的確有choe7-choe7人beh反悔接納耶穌基督做救主。
對我開始傳道理e5工作以來，我ti7講道soah，就請人來信耶穌，hou7聽眾有機會thang表示in e5決心。所以我就boe7理解，做chit8 e5傳教者，傳福音、講道soah，就祝禱散會，tng2去厝，無看tioh8 sim2-mih8效果，liah8做an2-ni就夠額。Che是thang驚e5事。傳道na2親像chiah8-mih8排ti7桌頂，tioh8 hou7人有機會，請in來享受；我若無an2-ni做，就是ti7我e5工作boe7記得做chit8項真重要e5事。
我tak8禮拜日ti7講道soah，long2有叫人tioh8反悔，接納基督做救主，koh hou7靈性墮落e5信徒有機會thang反悔。Kui年中m7-bat有chit8-e5禮拜暗無看tioh8效果；chiah e5人出來表示in e5反悔以後，就有個人談道人員chit8-e5 chit8-e5伴in到談道室，ti7 hia koh詳細kap in談道。所以若無結果，我就真tioh8驚；因為我傳福音，請人來反悔，若無結果，我的確beh奇怪。我既然有傳，就teh期待有效果。
我m7是 講，kiN3若出來表示決心e5人long2有得救。總是ti7 in中間有人得tioh8耶穌基督，也做上帝e5 kiaN2兒。我khia7 ti7講台beh講道e5時，上帝就hou7我有信心teh期待，就是我所teh ka7你講e5，所以我就確信ti7我講道soah，請人來反悔e5時，的確有反應。
11. 完全致意Ti7上帝E5榮光。
你teh服侍上帝e5目的，若m7是為tioh8上帝e5榮光，iau2 koh有別e5目的就無sim2-mih8意思。你做傳道理e5工，若是為tioh8 beh tui3 che來得tioh8 ka-ki7 e5利益，beh提高名聲、品格、地位，來圖謀ka-ki7 e5生活；雖然ti7外表有成功，總是你絕對boe7得tioh8上帝e5祝福。Beh榮光上帝以外，若iau2 koh有別款e5動機，你就boe7 thang得tioh8上帝原來beh hou7你e5效果。所以你teh服侍上帝，的確tioh8為tioh8 I e5榮光。
設使你服侍上帝e5目的m7是an2-ni，就tioh8跪落ti7上帝e5面前，ka-ki7謙卑到I除去chiah-e5 m7-tioh8 e5動機。我beh求上帝phah破我本身，hou7我oe7 thang榮光I，因為你若m7是beh榮光上帝做第一要緊，就beh失敗，你絕對boe7得tioh8實在e5成功。你出去做工若本身beh享受，上帝就boe7榮光你所做e5工。你tioh8 phah破本身，I chiah oe7 thang用你，若無，早慢你oe7失敗到真悽慘。
TaN我已經ka7你講上帝所顯明hou7我11 e5條件。請你chit8條chit8條詳細koh 讀，求上帝監察你e5心。我確信，你ai3 hou7 上帝用，你ai3做chit8-e5 成功e5 傳教者，你欣慕本身kap教會long2 奮興，請你求上帝幫贊，hou7 你照tak8條e5內容去實行。上帝ai3 beh用你。I ai3祝福你e5工作，總是若有sim2-mih8 that礙，I就boe7祝福；你若ai3 chiaN5做上帝所beh 用e5 人，tioh8 除去chiah e5 阻擋kap that礙。
</HL>