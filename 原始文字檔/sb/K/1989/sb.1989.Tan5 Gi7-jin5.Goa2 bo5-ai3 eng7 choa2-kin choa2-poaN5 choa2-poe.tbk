<CL>
ek8
Che3 choa2 si7 u3-jiam2 chin li7-hai7 e5 kang-giap8, tui3 chui2, tui3 khong-khi3, long2 u7 eng2-hiong2.
Lan2 su2-iong7 choa2-kin, choa2-poaN5, choa2-poe, u7-si5 si7 in-ui7 lang5-kheh siuN choe7, chhu3-lai7 bo5 hiah-ni7 choe7 e5 chhan-kin a2-si7 poe-a2, poaN5-a2, ia7 u7-si5 si7 chhiaN2 lang5-kheh, pun7-toaN7 se2 hiah-ni7 choe7 e5 poe-a2 poaN5-a2. In-ui7 chhan-kin, poe-a2, poaN5-a2 bo5-kau3 chiah eng7 choa2--e5 iau2 bian2-kiong2 e7-kong2--tit, chong2-si7, ia7 eng3-kai phiah-bian2 su2-iong7 in3-soat chin iam7-le7 e5 choa2-khi3.
Jit8-siong5 ka-teng5 seng-oah8, eng3-kai eng7 mi5--e5, a2-si7 moa5-chit e5 chhan-kin lai5 chhu2-tai7 choa2-kin, eng7 toh-pou3 lai5 chhu2-tai7 eng7 choa2 chhit, eng7 po-le5 kap hui5--e5 chhan-ku7 lai5 chhu2-tai7 choa2-poe choa2-poaN5, in-ui7 chiah-e5 mih8-kiaN7 m7-na7 e7-tang3 eng7 liau2 koh chai3-eng7, chiah-e5 mih8-kiaN7 ia7 khah u7 chit-kam2.
It-poaN e5 chhan-thiaN, tai7-to-sou3 su2-iong7 hui5-khi3 kap po-le5-poe, u7 e5 taN3-a2 si7 su2-iong7 phou-li2-long2 chhan-ku7, koh choe3-kin7 chin liu5-heng5 e5 sok-sit8-tiam3, long2 si7 su2-iong7 choa2-poaN5 choa2-poe, ia7 su2-iong7 sok-ka kap phou-li2-long2 san2-phin2. Chhin-chhiuN7 chit khoan2 long7-hui3 choa2-kin choa2-poe choa2-te7-a2 .... e5 sou2-chai7, ia7 si7 koan-sim khoan5-keng2 e5 lang5 bo5 eng3-kai khi3 e5 sou2-chai7.
(Hong-hiong3 Te7 1 ki5, 1989 ni5 11 goeh8)
</CL>
<HL>

譯
製紙是污染真厲害e5工業，對水、對空氣，攏有影響。
咱使用紙巾、紙盤、紙杯，有時是因為人客siuN濟，厝內無hiah-ni7濟e5餐巾抑是杯仔、盤仔，也有時是請人客，貧惰洗hiah-ni7濟e5杯仔盤仔。因為餐巾、杯仔、盤仔無夠才用紙--e5 iau2勉強會講--tit，總是，也應該避免使用印刷真豔麗e5紙器。
日常家庭生活，應該用綿--e5，抑是麻織e5餐巾來取代紙巾；用桌布來取代用紙拭；用玻璃kap瓷--e5餐具來取代紙杯紙盤，因為chiah-e5物件m7若會當用了koh再用，chiah-e5物件也較有質感。
一般e5餐廳，大多數使用瓷器kap玻璃杯，有e5擔仔是使用保麗龍餐具，koh最近真流行e5速食店，攏是使用紙盤紙杯，也使用塑膠kap保麗龍產品。親像這款浪費紙巾紙杯紙袋仔.... e5 所在，也是關心環境e5人無應該去e5所在。	
（風向第1期，1989年11月）
</HL>