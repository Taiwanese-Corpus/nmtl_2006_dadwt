<HL>

Ek8
Hah8 ti7 seng-thai7 goan5-chek e5 seng-oah8, peng7 m7-si7 ai3 li2 tioh8 hong3-khi3 sou2-u7 bi2-le7 e5 mih8-kiaN7. Si7 kong2: tioh8-ai3 u7 soan2-tek-seng3. Ti7 be2 saN-a2-khou3, be2 bi2-sut8-teng iah si7 lim-chiah8 e5 hui5-khi3, poe-a2 teng2 chiah-e5 e7-tang3 su2-iong7 khah ku2, koh e7-tang3 eng7-liau2 koh-chai3 eng7 e5 mih8-kiaN7, bu5-hong2 khou2-i2 khah kang2-kiu3 chit8-tiam2-a2, chu3-tiong7 in e5 sek-chhai2 khoan2-sek teng2-teng2.
Oe7-seng-choa2 oan5-choan5 si7 1-chiong2 bin5-seng pit-su-phin2, ji5-chhiaN2 eng7 1-pai2 to7 tan3-tiau7. Na7 soan2 eng7 u7 sek-chhai2 u7 hoe-iuN7--e5, oan5-choan5 si7 chu7-ngou2 hi-eng5-sim e5 koan-he7, no5 jin7-ho5 sit8-chit e5 i3-gi7, sim7-chi2 tui3 khoan5-keng2 iu7-hai7.
Peh8-sek i2-goa7 e5 oe7-seng-choa2, bo5-lun7 ah-hoe in3-hoe iah si7 ni2-sek, long2 su-iau3 ke 1-e5 chhiu2-siok8, it-teng7 ai3 eng7 chit8-koa2 leng5-goan5 lai5 oan5-seng5 chit-e5 chhiu2-siok8. Koh eng7 tiau7 ni2-liau7, phang-cheng, put-lun7 in si7 jin5-kang hap8-seng5 iah si7 thian-jian5--e5, long2 si7 bo5 i3-gi7 e5 chu-goan5 long7-hui3.
Peh8-sek e5 oe7-seng-choa2 chun2-kong2 pian3-seng5 pun3-so3 liau2-au7, in si7 e7-thang chu7-jian5 hun-kai2 kap hiu2-noa7 e5 pun3-so3. Ju5-ko2 in e5 teng2-bin7 u7 ni2-liau7 iah si7 phang-cheng, chiah-e5 hoa3-hak8 but8-phin2 to7 e7 u-jiam2 thou5-jiong2 iah si7 chui2-goan5.
Ho5-hong2, u7-sek e5 oe7-seng-choa2 khah kui3. Tan7-si7, in-ui7 oe7-seng-choa2 e5 ke3-siau3 boe7-tang3 be7 kah chin koan5. Sou2-i2 to7 bo5 kho2-leng5 eng7 ko-kip e5 thian-jian5 ni2-liau7 iah si7 phang-cheng. Mai3 kong2 chiah-e5 hoa3-hak8 but8-phin2 tui3 jin5-the2 si7 m7-si7 u7-hai7; chi3-chio2 in e5 sek-chhai2 kap phang-bi7 long2 si7 hui-siong5 chhou-siok8, put-ju5 soan2 eng7 peh8-sek e5 oe7-seng-choa2, keng-che3 koh an-choan5, koh tui3 khoan5-keng2 iu2-ek8.
（Hong-hiong3 te7 1 ki5, 1989 ni5 11 goeh8）
</HL>
<HL>

譯
合ti7生態原則e5生活，並m7是ai3你著放棄所有美麗e5物件。是講：著ai3有選擇性。Ti7買衫仔褲，買美術燈抑是lim食e5瓷器、杯仔等chiah-e5會當使用較久，koh 會當用了koh再用e5物件，無妨可以較講究一點仔，注重in e5色彩款式等等。
衛生紙完全是一種民生必需品，而且用一擺就tan3掉。若選用有色彩有花樣--e5，完全是自我虛榮心e5關係，無任何實質e5意義，甚至tui3環境有害。
白色以外e5衛生紙，無論壓花印花抑是染色，攏需要加一個手續，一定ai3用一寡能源來完成這個手續。Koh用掉染料、芳精，不論in是人工合成抑是天然--e5，攏是無意義e5資源浪費。
白色e5衛生紙準講變成糞圾了後，in是會thang自然分解kap朽爛e5糞圾。如果in e5頂面有染料抑是芳精，chiah-e5化學物品就會污染塗壤抑是水源。
何況，有色e5衛生紙較貴。但是，因為衛生紙e5價數boe7當賣kah真懸。所以就無可能用高級e5天然染料抑是芳精。Mai3講chiah-e5化學物品對人體是m7是有害；至少in e5色彩kap芳味攏是非常粗俗，不如選用白色e5衛生紙，經濟koh安全，koh tui3環境有益。
（風向第1期，1989年11月）
</HL>