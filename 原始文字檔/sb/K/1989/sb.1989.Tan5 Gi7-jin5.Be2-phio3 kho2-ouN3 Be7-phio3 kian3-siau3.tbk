<CL>
Tai5-oan5 e5 soan2-ki2 be2-phio3 chin li7-hai7, che si7 thong lang5 chai e5.  Iu5-ki5 si7, it-poaN kong-jin7, ti7 lam5-pou7 be2-phio3, a2-si7 ng3 khah lau7 chit8-poe3 e5 lang5 be2-phio3, si7 koh khah u7 hau7-ko2.  
Ki5-sit8, lan2 ke-ke kiam2-kiam2 long2-u7 thiaN--koe3, hiah e5 tui3 soan2-ki2 be2-phio3 be7-phio3 e5 tai7-chi3, chin thong3-sim e5 lang5 an2-ni kong2, tui3 jin5-keh siong7 lai5 kong2, be2-phio3 e5 lang5 si7 teh bu2-jiok8 lan2 e5 jin5-keh, be7-phio3 e5 lang5 si7 teh chhut-be7 ka-ti7 e5 chun-giam5.  Tui3 keng-che3 li7-ek lai5 kong2, e7 be2-phio3 e5 lang5, jin5-keh siong7 u7 bun7-te5; i kam-goan7 khai-hui3 kui2-loh8 chheng-ban7, sim7-chi3 chiuN7 ek e5 chiN5 be2-phio3, na7 hou7 i tong3-soan2, i chiong-lai5 ia7 e7 siuN7-khang siuN7-phang7 beh “kiu3-pun2” tng2--khi3, hai7 tioh8 e5 ia7-si7 lan2 ka-ti7.  Tui3 cheng3-ti7 siong7 lai5 kong2, be2-phio3 e5 lang5, sim-lai7 chi2-u7 kim-chiN5, mia5-siaN, te7-ui7, kan-na e7 ui7 ka-ti7 siat-siong2, peng7 bo5 ui7 jin5-bin5 hoat-gian5 e5 sim, chit-chiong2 lang5 chi2-u7 si7 e7 chhut-be7 jin5-bin5, gui5-hai7 lan2 e5 kiaN2-sun na7-tiaN7.  
Sui-jian5 chai-iaN2 chiah e5 to7-li2, chin choe7 lang5 iu5-goan5 chiap-siu7 be2-phio3.  Koh khah ki5-koai3--e5, si7 u7 chin choe7 Ki-tok-tou5 tui3 be2-phio3 be7-phio3 ia7 bo5 kam2-kak u7 sim2-mih8 giam5-tiong7, sim7-chi3 chin chu7-jian5.  
Tui3 ho2 e5 hong-bin7 lai5 siuN7, lan2 Ki-tok-tou5 kho2-leng5 m7-si7 it-thioh8 lang5 e5 chiN5, kho2-leng5 si7 lam5-pou7 e5 chng-kha lang5 kou2-i3, in-ui7 theh8-chiN5 lai5 e5 lang5 tai7-khai3 long2-si7 sek8-sai7-lang5, u7 e5 lang5 chiu7 siuN7 kong2 bo5 ka7 i siu phaiN2-se3, ti7 lan2 e5 sia7-hoe7, an2-ni e7 siong kam2-cheng5, sou2-i2, kou-put-ji7-chiong tioh8 chiap-siu7 lang5 e5 be2-phio3.  Koh leng7-goa7 chit8 e5 goan5-in, si7 sia7-hoe7 hong-khi3 i2-keng si7 an2-ni, lan2 chiu7 long2 be7 kam2-kak ngai7-gioh8, chhin-chhiuN7 siu ang5-pau, “Ta2 Chia Lo2” eng3-kai si7 chin kian3-siau3 e5 tai7-chi3, tan7-si7, in-ui7 chha-put-to tak8 e5 lang5 long2 an2-ni teh cho3, sou2-i2 chiu7 chin koan3-si3, koan3-si3 chiu7 seng5 chu7-jian5, boe7 kam2-kak u7 sim2-mih8 kian3-siau3.  Be2-phio3 ia7-si7 an2-ni, koan3-si3, chu7-jian5.  
Tan7-si7 lan2 ai3 chai-iaN2, chit chiong2 tham-chai5, bo5 sit8-chai7, hou7 lang5 be2-siu e5 tai7-chi3, Siong7-te3 tek-khak si7 chin bo5 hoaN-hi2.  Be2-phio3 kho2-ouN3, be7-phio3 kian3-siau3.  Lan2 na7 chai,che si7 hui-siong5 e5 kian3-siau3-tai7, siong-sin3 lan2 ia7 boe7 koh in-ui7 kiaN tek-sit lang5, chiu7 be7-phio3.  Chi3-chio2, lan2 e7 eng7 khah oan2-choan2 e5 hong-sek lai5 ku7-choat8.  
Chun2-kong2 lan2 chin-chiaN3 tng-bin7 bo5 hoat-tou7 ku7-choat8 lang5 e5 be2-phio3, chi3-chio2, tau5-phio3 si7 pi3-bit8--e5, mai3 hiah-nih8 gong7-gi7-khi3, chhiaN2 lan2 mai3 tau5 hou7 be2-phio3 e5 lang5.
(Hong-hiong3 Te7 1 ki5, 1989 ni5 11 goeh8)
</CL>
<HL>

台灣e5選舉買票真厲害，che是通人知e5。尤其是，一般公認，ti7南部買票，抑是向較老一輩e5人買票，是koh較有效果。
其實，咱加加減減攏有聽--過，hiah e5對選舉買票賣票e5代誌，真痛心e5人an2-ni講，tui3人格上來講，買票e5人是teh侮辱咱e5人格，賣票e5人是teh出賣家己e5尊嚴。Tui3經濟利益來講，會買票e5人，人格上有問題；伊甘願開費幾落千萬，甚至上億e5錢買票，若hou7伊當選，伊將來也會想空想縫 beh “救本”轉--去，害著e5也是咱家己。Tui3政治上來講，買票e5人，心內只有金錢、名聲、地位，kan-na會為家己設想，並無為人民發言e5心，這種人只有是會出賣人民，危害咱e5子孫na7-tiaN7。
雖然知影chiah e5道理，真濟人猶原接受買票。Koh較奇怪e5，是有真濟基督徒tui3買票賣票也無感覺有甚物嚴重，甚至真自然。
Tui3好e5方面來想，咱基督徒可能m7是it著 人e5錢，可能是南部e5庄腳人古意，因為提錢來e5人大概攏是熟悉人，有e5人就想講無ka7伊收歹勢，ti7咱e5社會，an2-ni會傷感情，所以，姑不二chiong著接受人e5買票。Koh另外一個原因，是社會風氣已經是an2-ni，咱就攏be7感覺ngai7-gioh8，親像收紅包，“大家樂”應該是真見笑e5代誌，但是，因為差不多逐個人攏an2-ni teh做，所以就真慣勢，慣勢就成自然，boe7感覺有甚物見笑。買票也是an2-ni，慣勢，自然。
但是咱ai3知影，這種貪財，無實在，hou7人買收e5代誌，上帝的確是真無歡喜。買票可惡，賣票見笑。咱若知，che是非常e5見笑代，相信咱也boe7 koh因為驚得失人，就賣票。至少，咱會用較惋轉e5方式來拒絕。
準講咱真正當面無法度拒絕人e5買票，至少，投票是祕密--e5，mai3 hiah-nih8憨義氣，請咱mai3投hou7買票e5人。
（方向第1期，1989年11月）
</HL>