<CL>
  ek8 
  Bi2-kok bat cho3 koe3 iu2-koan pun3-so3 bun7-te5 e5 tiau-cha, hoat-hian7 pun3-so3 chiam3 siong7 choe7 e5, keng3-jian5 si7 boe7-tang3 siu-hoe5 chai3-su2-iong7 e5 im2-liau7 iong5-khi3 (Te2 im2-liau7 e5 mih8-kiaN7), chiu7 che3-teng7 hoat-lut8 kui-teng7 sou2-u7 e5 im2-liau7 iong5-khi3 long2 ai3 siu hoe5, a2-si7 kui-teng7 ai3 su2-iong7 e7-tang3 eng7 liau2 koh eng7 e5 po-le5-koan3. 
  Kok lai7 chu7 chiong5 goa7-kok e5 lu7-poh8-pau (Goa7-bin7 si7 choa2-pau, lai7-bin7 si7 chit8-teng5 e5 lu7-poh8) kap Po2-tek8-koan3 (Chit8-chiong2 sok-ka-koan3-a2, phou2-thong te2 khi3-chui2) chiuN7-chhi7 liau2 au7, in-ui7 chin li7-pian7, chiu7 chin choe7 lang5 ai3 eng7. Bou2 chit8 keng sit8-phin2 kong-si kong-khai kong2, in i2-keng be7-chhut 10 ek e5 li7-poh8-pau, koh kun-ku3 thong2-ke3, kok-lai7 mui2 ni5 eng7 tiau7 chit8-ek nng7-chheng-ban7 ki Po2-tek8-koan3. M7-na7 chin long7-hui3, koh, hiah-ni7 choe7 be7-noa7 e5 pun3-so3, beh an2-choaN2?
  Bok8-chian5 lan2 pun3-so3 e5 chhu2-li2, tai7-pou7-hun7 kan-na7 e7-tang3 eng7 tai5--e5, chiam3 sou2-chai7, koh boe7-noa7. Chun2-kong2 eng7 sio--e5, sio sok-ka-lui7 e5 mih8-kiaN7 e7 san2-seng chin tok8 e5 tok8-khi3. Lu7-poh8-pau sio boe7 tiau7, koh bo5-hoat-tou7 siu hoe5 su2-iong7, si7 chin long7-hui3 chu-goan5. 
  Sim7-chi3, chin choe7 lang5 chiong lu7-poh8-pau kap Po2-tek8-koan3 ou-peh8-tan3, ti7 chui2-kau, lou7-piN, chui2-khou3, hong-keng2-khu, chhim-soaN......pho3-hoai7 lan2 e5 chu7-jian5 khoan5-keng2, koh, si3-koe3-lau5, that toa3 chui2-kau, ha7-chui2-to7, jip8-chui2-khau2 teng2 teng2, cho7-seng5 chui2-chai, kap chui2-goan5 chhu2-li2 siong7 chin toa7 e5 khun3-jiau2. 
  Bok8-chian5 iu2-koan sit8-phin2 pau-chong e5 hoat-leng7, kin-pun2 bo5 kho2-lu7 kau3 chit chiong2 pau-chong sou2 toa3 lai5 e5 hio7-hoan7, sou2-i2, siuN7 beh kho3 lip8-hoat lai5 kim3-chi2 chit lui7 e5 san2-phin2 chha-put-to si7 bo5 kho2-leng5. Na7-si7 ai3 seng-san2-chia2 hong3-khi3 li7-ek mai3 koh eng7 hit chiong2 pau-chong, si7 koh khah bo5 kho2-leng5. I5-it e5 ng3-bang7 si7, siau-hui3-chia2 lian5-hap8 khi2 lai5, ti2-che3 chit lui7 gui5-hai7 khoan5-keng2 phin2-chit e5 san2-phin2, lan2 e5 bi7-lai5 chiah u7 ng3-bang7. 
  (Hong-hiong3 Te7 1 ki5, 1989 ni5 11 goeh8) 
</CL>
<HL>

譯 
美國bat做過有關糞圾問題e5調查，發現糞圾佔上濟e5，竟然是boe7當收回再使用e5飲料容器（te2飲料e5物件），就制定法律規定所有e5飲料容器攏ai3收回，抑是規定ai3使用會當用了koh用e5 玻璃罐。 
國內自從外國e5鋁箔包（外面是紙包，內面是一層e5鋁箔）kap保特罐（一種塑膠罐仔，普通te2汽水）上市了後，因為真利便，就真濟人ai3用。某一間食品公司公開講，in已經賣出10億個鋁箔包，koh根據統計，國內每年用掉一億兩千萬支保特罐。M7若真浪費，koh，hiah-ni7濟be7爛e5糞圾，beh an2-choaN2？ 
目前咱糞圾e5處理，大部份kan-na7會當用埋--e5，佔所在、koh boe7爛。準講用燒--e5，燒塑膠類e5物件會產生真毒e5毒氣。鋁箔包燒boe7掉，koh無法度收回使用，是真浪費資源。 
甚至，真濟人將鋁箔包kap保特罐烏白tan3，ti7水溝、路邊、水庫、風景區、深山…破壞咱e5 自然環境。Koh，四界流，塞toa3水溝、下水道、入水口等等，造成水災，kap水源處理上真大e5困擾。 
目前有關食品包裝e5法令，根本無考慮到這種包裝所toa3來e5後患。所以，想beh靠立法來禁止這類e5產品差不多是無可能。若是ai3生產者放棄利益mai3 koh用hit種包裝，是koh較無可能。唯一e5向望是，消費者聯合起來，抵制這類危害環境品質e5產品，咱e5未來才有向望。 
（風向第1期，1989年11月） 
</HL>