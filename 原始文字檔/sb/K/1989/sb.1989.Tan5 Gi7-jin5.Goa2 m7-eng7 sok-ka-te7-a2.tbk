<CL>
ek8
I3-tai7-li7 teng7 chit8 e5 bok8-phiau, kau3 1990 ni5 e5 si5, chiu7 choan5-kok m7 seng-san2 ia7 m7 su2-iong7 sok-ka-te7-a2, si7 se3-kai3 siong7 te7-it-e5 kong-khai piau2-si7 ku7-choat8 sok-ka-te7-a2 e5 kok-ka.
Sok-ka-te7-a2 u7 sok-ka sou2-u7 e5 bun7-te5, che3-cho7 e5 koe3-theng5 giam5-tiong7 u3-jiam2, su2-iong7 au7, chiaN5-cho3 siong7 giam5-tiong7 e5 pun3-so3.
Kiam2-chio2 su2-iong7 sok-ka-te7-a2, u7 chit8-koa2 hong-hoat:
1.Be2 mih8-kiaN7, ka-ki7 chah e7-te2--tit e5 mih8-kiaN7, sim7-chi3 chhai3-na5-a2. Chin7-liong7 kiam2-chio2 bo5-pit-iau3 e5 sok-ka-te7-a2, ia7 khou2-khng3 tiam3-thau5-ke khah-chio2 hou7 kou3-kheh sok-ka-te7-a2. 
2.Soan2-tek8 su2-iong7-choa2-te7 e5 siong-tiam3, kian3-gi7 su2-iong7-sok-ka-te7-a2 e5 siong-tiam3 kai2-eng7 choa2-te7-a2.
3. M7-thang eng7 sok-ka-te7-a2 te2 chiah8-mih8, iu5-ki5 si7 te2 sio-thng3-thng3--e5, e7 chau2 tok8 chhut--lai5. 
4.Chit8 e5 sok-ka-te7-a2, eng3-kai ke eng7 kui2-pai2.
5. Chheng-khi3 e5 sok-ka-te7-a2 siu khi2--lai5, e7-tang3 sang3 hou7 be7 bou2 chit8-koa2 mih8-kiaN7 e5 seng-li2-lang5, chhin-chhiuN7 te2 e7-tang3 pak phoe5 e5 chui2-ko2, a2-si7 theh8 tng2--lai5 ai3 koh se2 e5 chhai3-se, ia7 m7-thang ku7-choat8 seng-li2-lang5 hou7 li2 m7-si7 choan5 sin, tan7-si7 chheng-khi3 e5 sok-ka-te7-a2.
6. Po2-sian2-mouh8 ia7 sng3 si7 sok-ka-te7-a2. Beh lok toa3 peng-siuN e5 chiah8-mih8, chin7-liong7 eng7 u7 ap8-a2-koa3 e5 mih8-kiaN7 te2--le3. 
7. Po2-sian2-mouh8 ia7 chin7-liong7 m7-thang kham3 sio, u7-tok8.
8. Be7-tang3 koh eng7 e5 sok-ka-te7-a2, chun2-kong2 beh hiat-kak8, ia7 ka7 lok cho3 kui te7, hou7 siu hoe5 chai3-che3 e5 lang5 e7-tang3 kui-e5 theh8--khi3.
Chit-chun7 kio3 lan2 kiam2-chio2 su2-iong7 sok-ka-te7-a2 chu7-jian5 si7 chin thong3-khou2 e5 tai7-chi3, tan7-si7, lan2 khoaN3-kiN3 sok-ka-te7-a2 pun3-so3 hiah-ni7 choe7, that toa3 pai5-chui2 khau2, cho7-seng5 chui2-chai, kap ki5-thaN tak8-chiong2 e5 chai-hai7, boe7-sai2-tit bo5 koan-sim.
Tong-jian5, siong7 thiat-te2 e5 hong-hoat, iu5-goan5 si7 cheng3-hu2 eng3-kai lip8-hoat, teng7 ki5-han7, kim3-chi2 seng-san2 kap hoan3-be7 sok-ka-te7-a2, chin7-liong7 eng7 ki5-thaN e5 mih8-kiaN7 tai7-the3, ia7 kiam2-chio2 bo5-pit-iau3 e5 pau-chong.
(Hong-hiong3 Te7 1 ki5, 1989 ni5 11 goeh8)
</CL>
<HL>

譯
意大利定一個目標，到1990年e5時，就全國m7生產也 m7使用塑膠袋仔，是世界上第一個公開表示拒絕塑膠袋仔e5國家。
塑膠袋仔有塑膠所有e5問題，製造e5過程嚴重污染，使用後，成做上嚴重e5糞圾。
減少使用塑膠袋仔，有一寡方法：
1、買物件，家己chah會te2--tit e5物件，甚至菜籃仔。盡量減少無必要e5塑膠袋仔，也苦勸店頭家較少hou7顧客塑膠袋仔。
2、選擇使用紙袋e5商店，建議使用塑膠袋仔e5 商店改用紙袋仔。
3、M7-thang用塑膠袋仔te2食物，尤其是te2燒燙燙--e5，會走毒出--來。
4、一個塑膠袋仔，應該加用幾擺。
5、清氣e5塑膠袋仔收起--來，會當送hou7賣某一寡物件e5生理人，親像te2會當剝皮e5水果，抑是提轉--來ai3 koh洗e5菜蔬，也m7-thang拒絕生理人hou7你m7是全新，但是清氣e5塑膠袋仔。
6、保鮮膜也算是塑膠袋仔。Beh lok toa3冰箱e5食物，盡量用有盒仔蓋e5物件te2--le3。
7、保鮮膜也盡量m7-thang kham3燒，有毒。
8、Be7當koh用e5塑膠袋仔，準講beh hiat-kak8，也ka7 lok做歸袋，hou7收回再製e5人會當歸e5提--去。
這陣叫咱減少使用塑膠袋仔自然是真痛苦e5 代誌，但是，咱看見塑膠袋仔糞圾hiah-ni7濟，塞toa3排水口，造成水災，kap其他逐種e5災害，boe7使tit無關心。
當然，上徹底e5方法，猶原是政府應該立法，定期限，禁止生產kap販賣塑膠袋仔，盡量用其他e5 物件代替，也減少無必要e5包裝。
（風向第1期，1989年11月）
</HL>