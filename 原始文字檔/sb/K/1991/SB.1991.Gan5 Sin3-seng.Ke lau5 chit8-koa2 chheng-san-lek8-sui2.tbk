<CL>
  Hoe2-chhia loh8 lam5 tit8-tit8 kiaN5, Lam5-chu2 koe3-liau2 si7 Cho2-iaN5. <BR>  Sun7-gan2 oat8 tui3 chiaN3-bin7 khoaN3, hng7-hng7 chiu7 kiN3 PoaN3-peng5-soaN. <BR>  Chit8-bin7 kng-kut8 piN5 koh chhia5, kui2-pou2-sin5-kong na2 to sia3. <BR>  Ko-hiong5 kang2-tou cho7-mng5-sin5, jin5-kan ki5-keng2 ngia5 kui3-pin.
  Che-si7 goa2 bi7 oan5-seng5 e5 si “PoaN3-peng5-soaN e5 kou3-su7“ ki5-tiong e5 chit8-toaN7. Si tu2 sia2 chit8-poaN3 chiu7 sia2 boe7 loh8-khi3, in-ui7 kin-ni5 saN-goeh8 tiong-sun5, goa2 siu7 Sek-an chheng-lian5-sia7 e5 iau-chhiaN2 loh8-khi3 Ko-hiong5 ian2-kang2, lou7-tiong keng-koe3 PoaN3-peng5-soaN, tiau-kang oat8-thau5 chim-chiok khoaN3, bo5 khoaN3 bo5 chun2-siau3, khoaN3-chit8-e7 leng5-kam2 long2-chong2 sui5-hong poe-liau2-liau2, teng2-koan5 na2 kau2-khe3, e7-te2 na2 toh8-hoe2, tiong-ng boe7 su chit8-tui phak8-ta--e5 gu5-sai2-poe, an-nia5-oe5, hit-lo7 na2-si7 soaN! 
  SiaN2-lang5 chhi7-ti m7-ai3 ti-a2 pui5? SiaN2-lang5 khia7-ke m7-ai3 ka-hiong sui2? Si3-pah goa7 tang cheng5, lan2 e5 chou2-sian siang-kha tah8-chiuN7 chit-te3 thou2-te7, sui-jian5 koaN7-lau5-moa2-bin7, cho3 kah e7-khou-ke boe7-pun5-hoe2, chong2-si7 kiN3 soaN si7 soaN, kiN3 hai2 si7 hai2, siong7-bo5 beh hioh-khun3 thau3 chit8-e7 khui3, ma7 m7-bian2 tioh8 hui3 cheng-sin5 khi3 chhoe7 sou2-chai7. Sou2-i2 han-chi5 ah! Han-chi5! Lan2 leng5-kho2 chiN5 kiam2 than3 chit8--koa2, m7-thang thou2-te7 pang3 te3 hou7 noa7, na7-e7-tang3, ke lau5 chit8-koa2 chheng-san-lek8-sui2 hou7 lan2 au7-tai7 e5 kiaN2-sun thang cho3-phoaN7. 
  (Tai5-oan5 Kau3-hoe7 Kong-po3 te7 2071 ki5, 1991 ni5, 11 goeh8) 
  (Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

火車落南直直行，楠梓過了是左營。 <BR>順眼越tui3正面看，遠遠就見半爿山。 <BR>一面光滑平koh斜，鬼斧神工若刀削。 <BR>高雄港都造門神，人間奇景迎貴賓。 
Che是我未完成e5詩〈半爿山e5故事〉其中e5一段。詩tu2寫一半就寫boe7落去，因為今年三月中旬，我受錫安青年社e5邀請落去高雄演講，路中經過半爿山，刁工越頭斟酌看，無看無準數，看一下靈感攏總隨風飛了了，頂懸若狗khe3，下底那著火，中央boe7 輸一堆曝礁--e5牛屎坏！俺娘oe5，hit-lo7哪是山！
啥人飼豬m7愛豬仔肥？啥人企家m7愛家鄉sui2？四百外冬前，咱e5祖先雙腳踏上這塊土地，雖然汗流滿面，做kah會呼雞boe7-pun5火，總是見山是山，見海是海，上無beh 歇睏透一下氣，ma7 m7免著費精神去chhoe7所在。所以蕃薯ah！蕃薯！咱寧可錢減趁一--寡，m7-thang土地放te3 hou7爛，若會當，加留一寡青山綠水hou7咱後代e5子孫thang做伴。 
（台灣教會公報第2071期，1991年，11月） 
（顏信星台語文學選，2002年真平企業出版） 
</HL>