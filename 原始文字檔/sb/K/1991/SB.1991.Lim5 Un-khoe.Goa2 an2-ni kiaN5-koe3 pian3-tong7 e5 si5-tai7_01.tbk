<CL>
  Goa2 an2-ni kiaN5-koe3 pian3-tong7 e5 si5-tai7 
  Goa2 1922 ni5 chhut-si3 ti7 Ko-hiong5 koan7 E7-ka-tiaN5 e5 sio2 hi5-chhun, Lau7-pe7 ui7-tioh8 than3-chiah8 kiat-hun au7 chiu7 khi3 Jiau2-oa3 (爪哇＝印尼) e5 siu2-tou “Jakarta” (tng-si5 kio3 cho3 “Batavia”) keng-siong. Lau7-bu2 in-ui7 beh phoe3-hap8 chiu7 khi3 “Tai5-lam5 i-iN7” “San2-po5” pou2-sip8 pan kang2-sip8. Theh8-tioh8 chou7-san2-su7 e5 chip-chiau3 liau2-au7, goa2 lak8-hoe3 e5 si5 chiah chhoa7 goa2 khi3 kiN3 li7-khui lak8-ni5 e5 lau7-pe7. 
  Goa2 e5 gin2-a2 si5-tai7 
  Goa2 tong-chhou kau3 Batavia e5 si5 si7 lak8-hoe3, goa2 e5 a-bu2 kap saN-li7 lak8-ni5 e5 a-pa kiN3-bin7 si7 joa7-a2 nih hoaN-hi2, sio2 ka-teng5 lai5 thoan5-iN5. Tui3 goa2 lai5 kong2 bo5 hoat lai5 chhin-kun7 chhou kiN3 e5 lau7-pe7. Tak8-jit8 ng3 a-bu2 chha2 beh to2-tng2 khi3 Tai5-oan5. Thau3-cha2 khi2-lai5 chiu7 chau2 khi3 hu3-kun7, ti7 koe-lou7 tiong-ng e5 kio5-teng2, khoaN3 chai3-hoe3 e5 soe3 chiah chun5 ti7 e7-bin7 teh kiaN5, bo5 beh tng2 khi3 chhu3, sou2-i2 chiu7 lian5-soa3 kui2-na2 jit8 kio3 “Babu” (lu2-iong7-jin5) lai5 chhoa7 goa2 tng2 khi3. A-bu2-a2 si7 chou7-san2-su7, a-pa si7 keng-siong ti7 goa7-bin7, lau7-bu2 jin5-te7 chhiN-sou, sou2-i2 chhiang5-chai7 choe3-hoe2 chhut-mng5, chhun goa2 chit8 e5 lau5 tiam3 chhu3-lai7, boe7 hong3-sim, sou2-i2 so2 goa2 tiam3 pang5-keng lai7 tan2 kah in tng2 lai5. chiah8, pang3, long2 tiam3 lai7-te2. Chiam7-chiam7 koan3-si3 liau2 au7 ia7 kap chai7-te7 gin2-a2 cho3-hoe2 khi3 goa7-bin7 chhit-tho5. Pang3 hong-chhoe, i7 chu-a2, khia5 tek-be2, tak8-jit8 to chiaN5 bo5-eng5. 
  Kong2 tioh8 pang3 hong-chhoe chin chhu3-bi7, po-le5-phiN3 tok iu3-iu3 chhin-chhiuN7 peh8 hun2, chham chit8 koa2 chhiu7-chi kap chui2 cho3-hoe2, ka-jiat8 hou7 kun2, ka7 chhiu7-chi iuN5 liau2, kap po-le5 hun2 kiau2-la7 hou7 chiau5-un5, jian5-au7 kui-kiu5 tan3 loh8 khi3, un5-un5-a2 liu5 soaN3, chiu7 po-le5 hun2 liam5 ti7 soaN3, kau tiam3 chhiu7-ki, tiong-kan phak8-jit8 chit8-e7 a2 chiu7 ta. Iong7 chit e5 soaN3 pang3 hong-chhoe, hiong3 pat8 e5 hong-chhoe thiau-chian3 (sio-phah), su hit-peng5 soaN3-tng7, hong-chhoe chiu7 ti7 khong-tiong phiau loh8 te7. Tng2 lai5 Tai5-oan5 liau2-au7 kau3 chit-ma2, iau2 be7 bat khoaN3-kiN3 u7 chit chiong2 hong-chhoe e5 sng2-hoat. 
  Am3-tng3 chiah8 pa2 au7, chiu7 thau chau2 chhut khi3 kap chai7 te7 gin2-a2 kui-tin7 che7 bian2 chiN5 e5 khang be2-chhia (in-ui7 be2-chhi7 bo5 chai3 lang5-kheh bo5-hoat khi3, kiaN hong5-hai7 tioh8 kau-thong.) khi3 lau7-jiat8 khu. Ki5-tiong chit8 e5 gin2-a2 e5 lau7-pe7 khui mi7 sio2 chiah8 tiam3, goan2 saN e5 chiu7 khi3 chiah8 bian2-hui3, chiah8 liau2 chiu7 khi3 lou7-thian tian7-iaN2 iN7 khoaN3 tian7-iaN2, chha-put-to u7 lang3 si5 bo5 lang3 jit8. Giam5-hu7 tak8-mi5 tng-tan2 goa2 tng2 lai5, chit8 jip8 mng5, chiu7 giah8 chhoe5-a2 ka7 goa2 phah, a-bu2 long2 m7-kaN2 oa2 lai5 chiam3. Hau2-hau2 leh ma7 si7 chiau3-siong5 khi3. 
  Ti7 Jit8-pun2 sit8-bin5 thong2-ti7 ha7, goan2 sng3 cho3 Jit8-pun2 chek8, tong5-ki5-si5, ti7 Pa-siaN5 (Batavia chiu7 si7 Jakarta) kan-ta chit8 keng jit8-pun2 lang5 sio2 hak8-hau7, siat ti7 Jit8-pun2 leng2-su7 koan2 lai7-bin7. Choan5-hau7 hak8-seng put-ko3 si7 ji7-chap8 goa7 lang5, goa2 chit-pan si7 lam5 nng7 e5, lu2 nng7 e5, chiaN5 sim-sek. Hak8-hau7 chhin-chhiuN7 thok-ji5-sou2, tiong-tau3 chiu7 pang3-oh8. To3 lai5 chhu3 tak8-jit8 kap chai7-te7 gin2-a2 chhit-tho5, png7-tng3 i2-goa7 long2 si7 ti7 goa7-bin7. Chhiang5-chai7 kau3 am3-si5 8~9 tiam2 chiah tng2 lai5. Giam5-hu7 e5 gan2-tiong goa2 si7 chit8 e5 bo5 chian5-tou5 e5 gin2-a2. Put-si5 hou7 lau7-pe7 siu-li2, ti7 chit chiong2 cheng5-heng5 ha7 boe7 hong3-sim, thoa-loh8 lai5 gou7 tioh8 gin2-a2 e5 chiong-lai5, sou2-i2 goa2 chap8-it hoe3, sio2 hak8 si3 ni5 e5 si5, lau7-pe7 chiu7 koat-sim thok lang5 chhoa7 goa2 tng2 lai5 Tai5-oan5. It-tan3 ti7 goeh8-tai5 chiuN7-chhia beh li7-khui e5 si5, tui3 thang-a2 khoaN3 tioh8 lau7-bu2 i-i put-sia2 siong-sim moa2-bin7 bak8-sai2 chhe7-chhe7 lau5 e5 sin-iaN2, ju2-li7 ju2-hng7 kau3 khoaN3 boe7 tioh8 e5 si5, goa2 chiu7 kim3-boe7-tiau5 hut-jian5 khau3 chhut-lai5. 
  Kia3-toa3 ti7 Tai5-lam5 chhi7 sou-oan2 e5 chhin-chiaN5 tau, chit8 e7 li7-khui pe7-bo2 koe3 tioh8 kou-toaN e5 seng-oah8 chiah chai kan-khou2. Ti7 chit e5 sin khoan5-keng2, goa2 chin boe7 koan3-si3. Sim-lai7 siau3-liam7 a-bu2, chin ut-chut jim2 boe7-tiau5 chiu7 lau5 bak8-sai2. U7 si5-chun7 kio3 goa2 aiN7 chhu3-chu2 e5 tou7-che3 goa7 e5 gin2-a2, na7 hau2 liah8-cho3 goa2 bo5 goan7-i3 tiau5-ti5 phah hou7 hau2, png7-tng3 kau3 e5 si5, na7 khah chheN-chhau u7 ti-bah e5 si5, chiu7 kong2 goa2 m7-kaN2 chiah8, goa2 thai2 oe7 ho2-taN2 ka7 ngeh lai5 chiah8. In-ui7 an2-ni, bo5 joa7-ku2 goa2 chiu7 chau2 khi3 bo2-i5 e5 chhu3 toa3. Lau7-bu2 chai-iaN2 siau-sit chiu7 koaN2-kin2 tui3 Batavia che7 chun5 tng2-lai5, koh chhoa7 khi3 goan5-ui7. 
  Bun5-khai2 chek-a2 chhoa7 goa2 che7 chun5 keng-koe3 poaN3-goeh8 jit8 kau3 Tai5-lam5 chhi7, chiu7 choan2-jip8 Lam5-mng5 sio2 hak8-hau7 si3-ni5 kip. Bun5-khai2 chek-a2 chiu7 sui5-si5 be2 che3-hok8, jit8-iong7 phin2, siong7-kho3 iong7-ku7, chheh-pau, kau3-kho3 su, un7-tong7-hok8 teng2, i ia7 bo5 liau2-kai2 sui5-pian7 be2. 
  U7 chit8-jit8 siong7 the2-chhau kho3 e5 si5, chiu7 oaN7 chheng7 un7-tong7 khou3. Thai2 oe7 chai tak8 e5 liah8 goa2 kim-kim siong3, ki5-tiong chit8 e5 oa2-lai5 khiu2 goa2 e5 un7-tong7 khou3-kiN5, khiu2 chit8 e7 pang3 chit8 e7, kong2 “Che si7 sim2-mih8, che si7 sim2-mih8”, tak8 e5 toa7 siaN chhio3 chhut lai5. Au7 lai5 chiah chai-iaN2 goan5 lai5 hit tiau5 khou3 si7 lu2-seng iong7 e5. Khou3-kiN5 u7 chhia chhiu7-ni toa3, sou2-i2 oe7 sok-kiu, bok8-koai3 hou7 lang5 chhio3 kah hiah toa7 siaN. 
  Thau3-cha2 siong7-kho3 tioh8 kiaN5 chheng-chui2 teng (chit-ma2 kio3 cho3 chheng-lian5-lou7) seh8 Tai7-cheng3 kong-hng5 (chit-ma2 kio3 cho3 bin5-seng liok8-hng5), keng-koe3 Khong2-chu2 bio7 kau3 hak8-hau7 tai7-iok 25 hun. Tu2-a2 choan2-hak8 siong7-kho3 e5 si5, m7-chai an2-choaN2, choan5-sin gih-gih chun3, chhui3-khi2 kok bo5 theng5, sin-khu phih-phih chhoah, it-tit8 koaN5 khi2 lai5, Khula-hala lau7-su (kip chu2-jim7) liah8 cho3 goa2 si7 Lam5-iuN5 gin2-a2 kiaN koaN5, chiu7 kio3 khi3 chau2-long5 phak8-jit8. Chong2-si7 ia7 bo5 hau7. Lou7 boe2 chhiu2 chiah chai goa2 si7 hoan7 tioh8 Ma-la-ria (koaN5-jiat8 peN7). 
  U7 chit8 me5 choan5-ke chhut goa7, goa2 chit8 e5 lau5 teh thak8 chheh, tuh-ku bo5 chu3-i3 ka7 khng3 ti7 toh-kha e5 jio7-thang2 that-to2. Chham2 lah! kui e5 jio7-thang2 ian2-to2 ti7 thou5-kha, koaN2-kin2 tui3 goa7-bin7 m7-chai put8 joa7-che7 pai2 soa lai5 suh jio7 hou7 ta. KiaN chit8 e7 m7 chai lau5 joa7-che7 chhin3-koaN7, choan5-ke lang5 to3 lai5, it chin3-mng5 chiu7 phiN7 tioh8 chhau3 jio7 phoa3 bi7, hou7 goa2 kiaN kah phoa3-taN2. 
  Na7 tu2 tioh8 pai3-lak8 chiu7 to3 khi3 E7-ka-tiaN5 koe3 me5 khoaN3 goa7-ma2, in-ui7 i chin thiaN3 goa2. Hioh-joah8 si5 chiu7 toa3 khah ku2. Goa7-ma2 koe3-sin liau2 au7, u7 si5 chhiah bang7-a2, a-si7 thau3-cha2 saN tiam2 khi2 lai5 ngeh ti-sai2, choe3 ka-ki7 e5 sou2-hui3. A-ma2 na7 ti7 leh oe7 hou7 goa2 chiN5, chit-ma2 bo5 ho2 i3-su3 ng3 bo2-i5 tho2, ia7 m7-kaN2 an2-ni choe3. 
  Tiong-hak8 it-ni5 siu7 soe2-le2 
  Kho2 jip8 Tai5-lam5 ji7-tiong (hian7-chai7 e5 It-tiong) liau2-au7, tng-si5 goa2 it-ni5-kip kia3-toa3 ti7 hak8-liau5, u7 si5 pai3-lak8 chio piau2-sio2-ti7 (雄界) to3-khi3 chhoe7 bo2-i5 toa3 chit8 me5 chiah tng2 lai5 siok-sia3. Beh to3-khi3 Ka-tiaN7 poaN3-tou5 keng-koe3 Hi-chhiu7-a2 kau3 Oan5-li2 tiuN2-lo2 kau3 pou3-to7 sou2, sun7-pian7 khoaN3 le2-pai3 e5 cheng5-heng5. Te7 it pai2 chiap-chhiok tioh8 le2-pai3 e5 khi3-hun, bo5 joa7-ku2 ia7 sek8-sai7 Ong5-heng-bu2 Bok8-su (tong-si5 si7 thoan5-to7). I chiam7-chiam7 liau2-kai2 goa2 si7 chit8 e5 li7-khui si7 toa7 lang5, kou-toaN sio2 liu5-hak8 seng. U7 chit8 jit8 hioh-joah8 si5, chiu7 kio3 goa2 toa3 pou3-to7-sou2. Sou2-i2 ia7 bo5 kheh-khi3 toa3 loh8 khi3 nng7 le2-pai3. KhoaN3 tioh8 Ong5 Bok8-su kap bok8-su niu5 e5 jin7-chin su7-hong7 e5 seng-oah8, hou7 goa2 tui3 Siong7-te3 u7 chit8 tiam2-a2 jim7-sek. KhoaN3 tai7-ke pi2-chhu2 saN-thiaN3, hou7 goa2 the2-hoe7 tioh8, che ia7 oe7 pou2-chiok goa2 sim-lai7 e5 khang-hi kap kou-toaN. Jian5-au7 kam2-kak bo5 heng5 tiong u7 Siong7-te3 e5 leng5 chiam7-chiam7 chiap-kun7. U7 chit8-jit8 Ong5-heng-bu2 Bok8-su chiu7 kio3 goa2 siu7 soe2-le2, chit8 siaN chiu7 tah-eng3 khi3 Tai5-lam5 chhi7 Thai3-peng5-keng2 kau3-hoe7 chiap-siu7 Si-khun-pheng5 Bok8-su e5 soe2-le2. 
  Tut8 jian5 kan kam2-kak pian3 cho3 leng7-goa7 chit8 e5 lang5. Tiong5-sin jim7-sek ka-ki7 chai3 kou2-le7 ka-ki7, chit e5 si5-chun7 chiah siuN7 tioh8 cheng5 a-bu2-a2 ti7 chhui3 lai7 gim5 e5 "讚美歌" chiu7 si7 359, 404, 463 siu2, koh goa2 ai3 gim5 e5 "讚美歌" 285, 273 siu2, bo5 lun7 pi-siong, hoaN-hi2 e5 si5 siong5-siong5 gim5 "讚美歌" lai5 an-ui3 ka-ki7. Ti7 goa2 kou-toaN bo5 oan7 e5 seng-oah8 tiong, m7 chai cheng-ka goa2 joa7-che7 khui3-lat8 kap iong2-khi3 lai5 eng2-hiong2 goa2 it-seng e5 kiaN5-tah8. Tiong-hak8 it ni5 kip si5, thak8 tioh8 chit8 ku3 beng5-gian5, jit8-gu2 kong2 "艱難汝玉??", Eng-bun5 hoan cho3 “Adversity makes man wise,” It tit8 ki3 ti7 goa2 nau2-lai7. 
  Hoe5 ka tham3-chhin 
  Tng sio2-liu5-hak8-seng i2-keng u7 si3 ni5 ku2, chin sim-bun7 chhu3 e5 lang5. Ti7 tiong-hak8 ji7 ni5 kip e5 si5, hioh-joah8 beh chiap-kun7, i2-sim-lian5-sim lau7-bu2 kio3 goa2 khi3 tham3-chhin. Ti7 hoaN-hi2 to boe7 hu3 e5 si5, sui5-si5 khoan2 heng5-li2, che7 chun5 koe3 hai2 su-iau3 poaN3 ko3 goeh8. It jit8 chhian chhiu, hun-li5 si3 ni5 chiah saN-kiN3, khoaN3 tioh8 lau7-bu2 hit chhat8-na2 hoaN-hi2 kah bo5 hoat heng5-iong5. Tu2-tu2 kau3 chhu3 hit tiong-tau3, lau7-bu2 chhin-chhiu2 iong7 ke-nng7 phoe5 kauh jun7-piaN2, koh piak ke-bah, chin chiaN3 si7 ma2-ma2 e5 chu-bi7, m7 chai su-liam7 joa7 ku2. Goa2 lau7-bu2 in-ui7 cho3 chou7-san2-su7, ka7 san2-hu7 chiap-seng chit8 e5 eN-a2 tioh8 ong2-chin2 chap8 jit8 ka7 eN-a2 se2 sin-khu. Sou2-i2 siong5-siong5 kio3 goa2 cho3 phoaN7, che7 be2-chhia keng-koe3 chheN-chhui3 e5 kau goa7, ti7 chhia-lai7 chiu7 mng7 goa2 si3 ni5 lai7 e5 seng-oah8 cheng5-heng5. 
  U7 si5 chhio3, u7 si5 hau2, chin chiaN3 si7 bu2-kiaN2 chhin-cheng5 e5 chit8 pak tou5, hou7 goa2 moa2-sim the2-hoe7 tioh8 bu2-kiaN2 un-loan2 e5 chu-bi7. Ti7 chhu3-lai7 lau7-pe7 bo5 eng5 ui7 tioh8 seng-li2 phau2 goa7, chin chio2 u7 ki-hoe7 cho3-hoe2. Hioh-joah8 ki5-kan sui-jian5 u7 nng7 ko3 goeh8, ong2-lai5 che7 chun5 khau3 chit8 goeh8 jit8, chi2 u7 chhun chit8 ko3 goeh8, hak8-hau7 e5 siok-te5 ia7 tioh8 chhai2-chip8 sit8-but8 chu-liau7, teh cho3 ta e5 piau-pun2, sou2-i2 ia7 chiaN5 bo5 eng5. Lau7-bu2 tan2 ki-hoe7, kau3 goa2 hoe5 kok cheng5 chit8 jit8, lau7-pe7 in-ui7 giap8-bu7 khi3 Sin-ka-pho bo5 ti7 leh, chi2 u7 bu2-kiaN2 chhit e5 hip ka-chok8 ki3-liam7 siong7. SiuN7 boe7 kau3 che chiaN5 cho3 goa2 kap lau7-bu2 e5 eng2-piat8 siong7. 
  Chheng-thian phek-lek8 
  Tiong-hak8 si5-tai7 tui3 In3-ni5 kia3 lai5 e5 phoe, long2 si7 lau7-bu2 sia2, saN-ni5 (chhou-saN) e5 si5, ti7 hak8-hau7 chiap tioh8 tui3 In3-ni5 kia3 chi-phio3 e5 phoe, chin hoaN-hi2 li7-iong7 tiong-tau3 hioh-khun3 si5-kan, khia5 kha-tah8 chhia khi3 gin5-hang5, khui phoe theh8 chhut chi-phio3 pan7 nia2 chiN5 e5 chhiu2-siok8. Li7-iong7 tan2-hau7 e5 si5-kan, khui-phoe chit8 e7 khoaN3, chiah chai si7 lau7-pe7 chhin-pit sia2 e5. Chiu7 kam2-kak ki5-koai3, thak8 loh8 khi3 chiah chai iaN2, lau7-bu2 in-ui7 chit8 ko3 goeh8 cheng5 theh8 chhut pak lai7 e5 thai-ji5, peN7-cheng3 giam5-tiong7 ok-hoa3, chiu7 koe3-sin. Thak8 tioh8 chit e5 siau-sit tut8-jian5 gan2-cheng5 pian3 ou-am3, pi-siong, sit-chi3, cho3 chit8 e5 lai5, bo5 koan2 gin5-hang5 kong-kiong7 tiuN5-sou2, kim3 boe7-tiau5 toa7 siaN khau3, lian5 gin5-hang5 sio2-chia2 kio3 e5 siaN ia7 m7 chai. Nia2 tioh8 chiN5 liau2 au7, it-tit8 khia5 chhia khau3 bo5 theng5, kau3 siok-sia3 lam2 phoe7 toa7 khau3. Lian5 chhu3-chu2 thiaN tioh8 ia7 kap goa2 cho3-hoe2 khau3. Sit khi3 hong-hiong3 kap bok8-phiau, kim-au7 m7 chai beh choaN2-iuN7, lian5 hak8-hau7 ia7 khiam3-kho3 kui2 na7 jit8. 
  Sio2-ti7 sio2-moe7 hoe5-tai5 
  Nng7-ni5 au7, lau7-pe7 su7-giap8 bo5 eng5, boe7 kham tit gin2-na2 tiN5-kha-poaN3-chhiu2, tong5-si5 tui3 gin2-na2 e5 kau3-iok8 siat-siong2, ti7 goa2 tu2-a2 seng gou7 ni5 kip e5 si5, chiu7 thok Bun5-khai2 chek (thau5 chit8 pai2 chhoa7 goa2 tng2-lai5 ia7 si7 i) chhoa7 tng2 lai5 si3 e5 ti7-moe7 (雅雅、麗麗、敏敏、東雄), kia3-siok ti7 A-peh e5 chhu3. Tng-si5 A-peh e5 chhu3 cho3 kong-san ki-chhia hang5, 恩生 keng-eng5, choan5 ke lang5 long2 toa3 cho3-hoe2, chhut-chhut jip8-jip8 lang5 chin che7, kui-keng chhu3 am3 bin5-bong, saN moe7 toa3 chit8 keng long2 teh chhi7 sat-bo2, khoaN3 tioh8 chin put jim2-sim. Au7 lai5 pai3-thok A-peh hou7 si3 ti7-moe7 poaN khi3 keh-piah chhng-khou3 toa3, In-ui7 toa7-moe7 (雅雅) me5-ni5 tioh8 su-iau3 kho2 ko-lu2, toa7-moe7 u7 leng2-to7 e5 chok-iong7. Sou2-i2 bo5 lun7 choaN2-iuN7 it-teng7 ai3 kho2 tioh8. In-ui7 In3-ni5 e5 sio2-hak8 e5 theng5-tou7 thai3 ke7, cho3 toa7-ko su-iau3 hu7 khi2 chek-jim7, lai5 ka-kiong5 ui7 toa7-moe7 pou2-sip8 kong-kho3. Sit8-chai7 ia7 chin kho2-lian5, toa7-moe7 na2 pou2 na2 hau2, keh ni5 ko2-jian5 kho2 jip8 Tai5-lam5 te7 ji7 ko-lu2. Hou7 goa2 pang3-loh8 chit tiau5 hoan5-lo2 e5 sim. In-ui7 goa2 pit-giap8 liau2 au7, chiu7 beh li7-khui Tai5-oan5, chit si5 ho2-ho2 chiau3-kou3 in, toa7-moe7 cho3 chhoa7 thau5 chok-iong7 oe7 tang3 an-tun3 loh8 lai5, goa2 hi-seng tam7-poh8 ma7 u7 ke3-tat8. 
  Hu3 Jit8 kiu5 hak8 
  KhoaN3 tioh8 Jit8-pun2 chip8-bin5 thong2-ti7 ha7, Tai5-oan5 lang5 siu7 Khin-si7 e5 thong3-khou2 seng-oah8, lun2 boe7-tiau5 tiam3 Tai5-oan5 toa3 loh8 khi3, 1940 ni5 Ji7-tiong (現在南一中) pit-giap8 liau2 au7, sui5-si5 koat-sim beh khi3 Jit8-pun2 kiu5 hak8. Bo5-koan2 goa2 kam3-hou7 jin5 Chin-i5-a2 e5 hoan2-tui3, iu5-ki5 si7 thiaN goa2 beh khi3 Tang-kiaN koh khah kek-liat8 chou2-tong3, in-ui7 tong-si5 khi3 Tang-kiaN liu5-hak8 e5, pou7-hun7 long2 pian3 phaiN2 gin2-a2, m7-ku2 goa2 bo5 sit-chi3, lian5-soa3 chheng2-kiu5 saN pai2 chiah bian2-kiong2 chun2 goa2 khi3. Sou2-i2 chiu7 kap It-gok8 hiaN （陳一鶚兄） cho3-hoe2 che7-chun5, keng-koe3 nng7-me5 saN-jit8, chiah kau3 Sin5-hou7, sui5-si5 khi3 kiaN-tou chham-ka i-tai7 u7-kho e5 kho2-chhi3, si7 kho2 sng2 e5 nia7-tiaN7. Liau2 au7 chiu7 kap謝義兄 khi3 jin5 te7 chhiN-sou e5 Tang-kiaN chhi7. Chhoe7 tioh8 li2-siong2 e5 pang5-keng (lak8-thiap8), thau5-cheng5 chit8 tiau5 bok8-cho7 e5 kio5, e7 bin7 lau5 chheng-chheng e5 khe-chui2, siaN-im phoe3-hap8 khi3 lai5, chau3-chhut toa7 chu7-jian5 e5 im-gak8 siaN. Chin kah-i3, chhu3-chu2 u7 i3-su3 beh chou, tan7-si7 chai goan2 si7 Tai5-oan5 lai5 e5, chiu7 ku7-choat8 chou. Tan7 khoaN3 lai5 khoaN3 khi3, khah chhoe7 ia7 boe7 pi2 chit-keng khah ho2. Te7 saN pai2 koh khi3 pai3-thok e5 si5 chiah chai, goan5-lai5 cheng5 chou e5 tai5-oan5 gin2-a2, bo5 siu2 kui-ki2, lim-chiu2 koh oaN3 tng2 lai5. Sou2-i2 tui3 tai5-oan5 gin2-a2 bo5 ho2-kam2. Goa2 chiu7 kong2 jit8-pun2 gin2-a2 kiam2-bo5 phaiN2 gin2-a2, bo5 an2-ni, li2 chou goa2 nng7 goeh8 jit8, na7 boe7-sai2, goan2 chiu7 chu7-tong7 poaN-chhut. Toa3 loh8 khi3 liau2 au7, bo5 gi5-gou7 bo5 joa7 ku2, chhu3 kia3 lai5 peh8-thng5, tong-si5 chian3-cheng tiong ti7 Jit8-pun2 si7 hui-siong5 hi-han2, goa2 chiu7 sang3 chhu3-chu2 chit8 pau thng5. It-chhe3 thai3-tou7 kai2 pian3, i2-au7 sun7-li7 hou7 goan2 toa3 loh8 khi3 chit8 ni5 ku2. Chit tiong-kan goan2 chiu7 chin jin7-chin khi3 Jit8-chin3 pou2-sip8-pan siong7-kho3, ha7-kho3 liau2 chiu7 chham-ka 歐文社 e5 thong-sin3 pou2-sip8, chin chiaN3 phah piaN3 thak8-chheh. 
  KoaN5-thiN chiu7 moa phoe7, joah8 thiN chiu7 tiam3 bang2-ta3 lai7 iong7 chheh cho3 chim2-thau5, an2-ni chit8 ni5 au7 chiu7 kho2-tioh8 ku7-che3 Hrawa ko-teng2 hak8-hau7 kap Lu-sun u7-kho nng7 keng hak8-hau7. ia7 soe2-chheng chhu3-chu2 tui3 tai5-oan5 gin2-a2 e5 chho3-gou7 khoaN3-hoat. Chin sun7-li7 ko-teng2 hak8-hau7 pit-giap8 liau2 chiu7 kho2 jip8 Tang-kiaN te3-kok tai7 hak8 i-kho, si7 1943 ni5 chhit goeh8. Chi2 u7 chit8 pan si3-chap8 e5, tai5-oan5 gin2-a2 u7 劉沼光(一高)、李德義(二高)、樂錦煌(山口高) kap goa2 si3 e5 nia7-tiaN7. Kho2-jip8 Jit8-pun2 e5 choe3-ko hak8-hu2 “A-ka-mong” chin chiaN3 si7 hoaN-hi2. 
  Kak-chheN2 bin5-chok8 i3-sek 
  1941 ni5 12 goeh8 chhe peh, Jit8-pun2 ki5-sip8 chin-chu oan, in2-khi2 Te7-ji7 chhu3 se3-kai3 tai7 chian3, in-ui7 Tiong-jit8 chian3-cheng 1937 ni5 chiu7 khai-si2, tong-si5 tai5-oan5 chheng lian5 kak-chheN2 bin5-chok8 i3-sek, i3-chi3 saN tang5 e5 lang5 u7 si5-kan chiu7 chu7-chip8 tam5 Tai5-oan5 e5 chiong-lai5. Hit chun7 goan2 ia7 u7 si3 gou7 e5 I-kho hak8-seng khi3 Sin-siok e5 Bi7-sian chhan-thiaN (蔡培火經營) chhiaN2 Chhoa3 Poe5-hoe2 sin-seN lai5 ka3 goan2 Pak-kiaN gi2. ThiaN kho3 e5 tiong-kan, i siong5-siong5 kong2 Jit8-pun2 it-teng7 oe7 chian3-iaN5, goa2 chit8 thiaN chiu7 kam2-kak i e5 khoaN3-hoat u7 phian-chha. Bo5 joa7 ku2 ia7 u7 Tai5-oan5 chi3-goan7 peng chhut hian7. Tai7-hak8 ji7 ni5 e5 si5, u7 chit8 ui7 kiaN-tou Te3-tai7 i-kho e5 hak8-seng吳調和 (改名吳思漢) khi3 Tiong5-kheng3 chham-ka khong3-jit8 e5 chian3-cheng. Tong-si5 liu5 jit8 tai5-oan5 chheng-lian5 tiong-kan in2-khi2 toa7 hong-tong7 (make a great sensation), hou7 goan2 kak-chheN2, sou2-i2 Jit8-pun2 tau5-hang5 liau2 au7, long2 saN-cheN hoe5-kok. 
  Loh8 lan7 ---- siu7 liah8 
  In-ui7 1946 ni5-te2 tng2 lai5 Tai5-oan5, koh chai3 choan2-hak8 cheng3-kiaN7 bo5 choan5 cho3 li2-iu5, bo5 koan2 u7 tong5-oh8 lai5 cho3 cheng3, Tou7 Chhong-beng5 i-hak8 iN7-tiuN2 m7 chun2 goa2 choan2-jip8 siong7-ni5 kip, kiat ko2 goa2 ban7 chit8 ni5, 1948 ni5 chiah pit-giap8. 1947 ni5 ji7-ji7-pat su7-kiaN7 hoat-seng liau2 au7, goa2 chiu7 hou7 hak8-seng soan2 cho3 i-hak8-iN7 hak8-seng chu7-ti7-hoe7 siong5-bu7 li2-su7. Chit8 cham7 ti7-an chin loan7 e5 si5 goan2 kui2 e5 hak8-seng ia7 chham-ka thak8-chheh hoe7. Au7-lai5, ka-ki7 siuN7, ui7 siaN2-mih8 siu7 peh8-sek khiong2-pou3 e5 lian5-lui7? 
  1. In-ui7 goa2 chhut-si3 ti7 hui siong5 tong7-loan7 e5 si5-tai7, koh si7 liu5-jit8 e5 ti3-sek hun7-chu2. 
  2. Ji7-ji7-pat su7-kiaN7 au7, cheng3-hu2 hui-siong5 bin2-kam2 chheng-lian5 e5 tong7-hiong3. 
  3. In-ui7 goa2 tng i-hak8 iN7 hak8-seng chu7-ti7-hoe7 siong5-bu7 li2-su7. 
  4. Han5-chian3 pok-hoat, cheng3-hu2 tek8-piat8 ka-kiong5 chu3-i3 chheng-lian5 e5 heng5-tong7. 
  5. Cheng3-hu2 ka7 goan2 chiah e5 tong3 cho3 gan2 tiong teng. 
  Ti7 chit chiong2 cheng5-heng5 ha7, goa2 chiaN5 cho3 hi-seng chia2 chi-it. Sou2-i2 siu7 lian5-lui7, sui5-pian7 phoaN3, chham-ka phoan3-loan7 chou-chit, phoaN3 chhit ni5 iu2-ki5 tou5-heng5. 
  Loh8 lan7 hoe2-sio To2 * Chiu7 sui5-si5 toa3 goa2 khi3 Ki5-san hun-kiok8 
  1950 ni5 10 goeh8 30 jit8 ti7 Ki5-san hun-iN7 siu7-liah8, jian5-au7 theh8 chit8 tiuN tai7-iok u7 30 e5 mia5-toaN hou7 goa2 khoaN3, mng7 goa2 u7 bat kui2 e5, goa2 chiu7 kong2 m7-bat poaN3 e5, an2-ni chiu7 iong7 chhia ka7 goa2 chai3 khi3 Hong7-soaN keng2-chhat kiok8. Long2 bo5 sin3-mng7, tan-tok8 chit8 lang5 koaiN ti7 tok8-pang5, gou7 jit8 au7, chiu7 am3-si5 chit8-lang5 chhoa7 goa2 chiuN7 hoe2-chhia, khi3 Tai5-pak Heng5-keng2 chong2-tui7, koh khi3 Po2-an chhu3, choe3-au7 kau3 kun-hoat chhu3 chiah siu7-phoaN3 iu2-ki5 tou5-heng5 chhit ni5. Tiong-kan goa2 e5 hu7-jin5-lang5 hui-siong5 sin-khou2, tham3-thiaN goa2 e5 sou2-chai7, mui2-jit8 sang3 png7 chhai3 lai5 po2 chhi5 goa2 e5 kian7-khong. Hu-hu7 un-ai3 chin siu7 kam2-tong7. U7 chit8 pai2 siu7 sang3 kau3 Sin-tiam3 khan3-siu2 sou2, tu2-a2 kau3 bo5 chap8 hun, goa2 e5 hu7-jin5-lang5 chiu7 theh8 png7 chhai3 lai5, tong7-chok e5 khin5-khoai3 chin khim-phoe3. 
  Hou7 in sang3 khi3 Hoe2-sio-to2 au7, goa2 e5 hu7-jin5-lang5 mui2 ni5 chhoa7 nng7 hoe3 goa7 e5 cha-bou2 kiaN2, poaN5-soaN koe3-hai2 keng-koe3 saN sio2 si5 e5 hai2-eng2 lai5 kiN3-bin7, au7-lai5 goa2 ki5 moa2 beh tng2 lai5, keng-koe3 saN tiam2-cheng tiam3 chun5-lai7 thou3 20 pai2, chiah chai hu7-jin5-lang5 tong-si5 e5 sin-khou2. Tong-si5 Liok8-to2 (Hoe2-sio-to2) si7 bo5 tian7 hoe2, chi2 u7 iong7 tian7-thou5 hoat teng-hoe2, sou2-i2 me5-si5 kun-pun2 bo5 saN2 chok-iong7, chhoa7 gin2-a2 heng5-tong7 chin bo5 hong-pian7. Koh chai3 ui7 gin2-a2 pian7-khi3 tioh8 hu3-sin toa3, chin chiaN3 si7 ma5-hoan5 kek8 toa7, goa2 e5 hu7-jin5-lang5 khek-hok8 khun3-lan5, chi2 u7 lai5 bian7-hoe7 lak8 pai2, au7-lai5 chiah chai tou7 koe3 hai2 e5 kan-khou2. 
  Goan2 siu7 sang3 lai5 kau3 Liok8-to2 sin-seng Hun3-to7 chhu3, bo5 joa7 ku2 1950 ni5 5 goeh8 Han5-chian3 pok8-hoat, kiok8-se3 hui-siong5 put an e5 si5, mui2 chit8 lang5 khoaN3 ka-ki7 e5 siN3-mia7 tong3 cho3 “hong-cheng5 e5 lah8-chek”, oan5-choan5 bo5 po2-chiong. Ti7 chit chiong2 cheng5-heng5 ha7 tak8-jit8 e5 seng-oah8 si7 hui-siong5 khou2-bun7 kap iu-ut. Tak8-jit8 tioh8 tui3 hai2-hoaN7 kut8 chit8 te7 pah goa7 kong kin chhi3 gia5-gia5 e5 gam5-chioh8. Tioh8 kiaN5 chiam-thau5 e5 gam5-chioh8 hoaN7, nng7 lang5 kng kah pheN7-pheN7 chhoan2, lai5 thiap8 cho3 chhiuN5-a2, nng7 kong-chhioh koaiN5, iaN5-te7 long2 ui5 khi2 lai5. Beh hong5-chi2 goan2 thau-chau2 mah? Chin ho2 chhio3! Tui3 pun2-to2 na7 un7 lai5 niu5-sit8 chit8 te7 pah goa7 kong kin, ia7 tioh8 nng7 lang5 kng chit8 te7, tui3 Lam5-liau5 kau3 iaN5-te7 saN kong li2 chioh8 thau5 lou7, toa7 liap8 koaN7 se3 liap8 koaN7 kng kau3 iaN5-te7. Thak8-chheh lang5 pian3 cho3 lo5-tong7 chia2, chin chiaN3 chiah8 boe7 siau. Lang5 e5 siN3-mia7 m7 tat8 tioh8 chit8 chiah kau2-hia7, chin si7 pi-chham2 se3-kai3. 
  Tak8-jit8 tioh8 siu7 su-siuN2 kau3-iok8, u7 “Kok-hu7 ui5 kau3”, chiu7 si7 sam-bin5 chu2-gi7, “Mou5-tek-tong phe-phoaN3” “Tiong-kok kek-beng7 su2”, “Sou-ngou5 chai7 Tiong-kok” teng2 kho-bok8. ia7 hun sio2-chou lai5 tho2-lun7, sng3 cho3 iong7 chit e5 hong-hoat lai5 ka7 li2 se2-nau2, khong3-che3 li2 e5 su-siuN2. Seng-oah8 chin kin2-tiuN, tu5 liau2 cho3 i-seng hok8-bu7 i2-goa7, mui2-jit8 khou2-kang! peh soaN koah mau5-chhau2, u7 si5 chho3 chhiu7 cho3 pun3-taN si7 bo5 hoat bian2-tiau7. 
</CL>
<HL>

我an2-ni行過變動e5時代 
我1922年出世ti7高雄縣下茄萣e5小漁村，老父為著趁食結婚後就去爪哇（爪哇＝印尼）e5首都「Jakarta」（當時叫做「Batavia」）經商。老母因為beh配合就去「台南醫院」「產婆」補習班講習。提著助產士e5執照了後，我六歲e5時chiah chhoa7我去見離開六年e5老父。 
我e5囡仔時代 
我當初到Batavia e5時是六歲，我e5阿母kap相離6年e5阿爸見面是偌仔nih歡喜，小家庭來團圓。對我來講無法來親近初見e5老父。逐日向阿母吵beh倒轉去台灣。透早起來就走去附近，ti7街路中央e5橋頂，看載貨e5細隻船ti7下面teh行，無beh轉去厝，所以就連續幾若日叫「Babu」（女佣人）來chhoa7我轉去。阿母仔是助產士，阿爸是經商ti7外面，老母人地生疏，所以常在做伙出門，chhun我一個留tiam3厝內，boe7放心，所以鎖我tiam3房間內等kah in轉來。食、放，攏tiam3內底。漸漸慣勢了後也kap在地囡仔做伙去外面chhit-tho5。放風吹、i7珠仔、騎竹馬，逐日都誠無閒。 
講著放風吹真趣味，玻璃片tok幼幼親像白粉，摻一寡樹脂kap水做伙，加熱hou7滾，ka7樹脂熔了，kap玻璃粉攪la7 hou7齊勻，然後歸球tan3落去，勻勻仔流線，就玻璃粉連ti7線，勾tiam3樹枝，中間曝日一下仔就礁。用這個線放風吹，向別e5風吹挑戰（相扑），輸hit爿線斷，風吹就ti7空中漂落地。轉來台灣了後到chit-ma2，iau2 be7 bat看見有這種風吹e5 sng2法。 
暗頓食飽後，就偷走出去kap在地囡仔歸陣坐免錢e5空馬車（因為馬市無載人客無法去，驚防害著交通。）去鬧熱區。其中一個囡仔e5老父開麵小食店，阮3個就去食免費，食了就去露天電影院看電影，差不多有lang3時無lang3日。嚴父逐暝當等我轉來，一入門，就giah8 choe5仔ka7我扑，阿母攏m7敢倚來佔。哮哮leh ma7是照常去。 
Ti7日本殖民統治下，阮算做日本籍，同期時，ti7巴城（Batavia就是Jakarta） kan-ta一間日本人小學校，設ti7日本領事館內面。全校學生不過是二十外人，我這班是男兩個，女兩個，誠心適。學校親像托兒所，中晝就放學。倒來厝逐日kap在地囡仔chhit-tho5，飯頓以外攏是ti7外面。Chhiang5在到暗時8~9點才轉來。嚴父e5眼中我是一個無前途e5囡仔。不時hou7老父修理，ti7這種情形下boe7放心，拖落來誤著囡仔e5將來，所以我十一歲，小學四年e5時，老父就決心託人chhoa7我轉來台灣。一旦ti7月台上車beh離開e5時，tui3窗仔看著老母依依不捨傷心滿面目屎chhe7-chhe7流e5身影，愈離愈遠到看boe7著e5時，我就禁boe7-tiau5忽然哭出來。 
寄toa3 ti7台南市疏遠e5親情兜，一下離開父母過著孤單e5生活才知艱苦。Ti7這個新環境，我真boe7慣勢。心內數念阿母，真鬱卒忍boe7-tiau5就流目屎。有時陣叫我aiN7厝主e5度che3外e5囡仔，若哮掠做我無願意刁持扑hou7哮，飯頓到e5時，若較chheN-chhau有豬肉e5時，就講我m7敢食，我thai2會好膽ka7挾來食。因為an2-ni，無偌久我就走去母姨e5厝toa3。老母知影消息就趕緊tui3 Batavia坐船轉來，koh chhoa7去原位。 
文楷叔仔chhoa7我坐船經過半月日到台南市，就轉入南門小學校四年級。文楷叔仔就隨時買制服、日用品、上課用具、冊包、教課書、運動服等，伊也無了解隨便買。 
有一日上體操課e5時，就換穿運動褲。Thai2會知逐個掠我金金相，其中一個倚來khiu2我e5運動褲墘，khiu2一下放一下，講「Che是甚物，che是甚物」，逐個大聲笑出來。後來才知影原來hit條褲是女生用e5。褲墘有chhia樹奶帶，所以會束糾，莫怪hou7人笑kah hiah大聲。 
透早上課著行清水町（chit-ma2叫做青年路）seh8大正公園（chit-ma2叫做民生綠園），經過孔子廟到學校大約25分。Tu2仔轉學上課e5時，m7知an2-choaN2，全身gih-gih顫，嘴齒kok無停，身軀phih-phih chhoah，一直寒起來，Khula-hala老師（級主任）掠做我是南洋囡仔驚寒，就叫去走廊曝日。總是也無效。路尾手才知我是犯著Ma-la-ria (寒熱病)。 
有一暝全家出外，我一個留teh讀冊，Tuh-ku無注意ka7囥ti7桌腳e5尿桶踢倒。慘lah！歸e5尿桶ian2倒ti7塗腳，趕緊tui3外面m7知put8偌濟擺沙來suh尿hou7礁。驚一下m7知流偌濟凊汗，全家人倒來，一進門就鼻著臭尿破味，hou7我驚kah破膽。 
若tu2著拜六就倒去下腳埕過暝看外媽，因為伊真疼我。歇熱時就toa3較久。外媽過身了後，有時刺網仔，抑是透早三點起來挾豬屎，做家己e5所費。阿媽若ti7 leh會hou7我錢，chit-ma2無好意思向母姨討，也m7敢 an2-ni做。 
中學一年受洗禮 
考入台南二中（現在e5一中）了後，當時我一年級寄toa3 ti7學寮，有時拜六招表小弟（雄界）倒去chhoe7母姨toa3一暝才轉來宿舍。Beh轉去茄萣半途經過喜樹仔到灣裡長老教佈道所，順便看禮拜e5情形。第一擺接觸著禮拜e5氣氛，無偌久也熟悉王興武牧師（當時是傳道）。伊漸漸了解我是一個離開序大人，孤單小留學生。有一日歇熱時，就叫我toa3佈道所。所以也無客氣toa3落去兩禮拜。看著王牧師kap牧師娘e5認真事奉e5生活，hou7我對上帝有一點仔認識。看大家彼此相疼，hou7我體會著，che也會補足我心內e5空虛kap孤單。然後感覺無形中有上帝e5靈漸漸接近。有一日王興武牧師就叫我受洗禮，一聲就答應去台南市太平境教會接受施坤評牧師e5洗禮。 
突然間感覺變做另外一個人。重新認識家己再鼓勵家己，這個時陣才想著前阿母仔ti7嘴內吟e5「讚美歌」就是359，404，463首，koh我愛吟e5「讚美歌」 285，273首，無論悲傷、歡喜e5時常常吟「讚美歌」來安慰家己。Ti7我孤單無援e5生活中，m7知增加我偌濟氣力kap勇氣來影響我一生e5行踏。中學一年級時，讀著一句名言，日語講「艱難汝玉？？」，英文翻做「Adversity makes man wise 」，一直記ti7我腦內。 
回家探親 
當小留學生已經有4年久，真心悶厝e5人。Ti7中學二年級e5時，歇熱beh接近，以心連心老母叫我去探親。Ti7歡喜都boe7赴e5時，隨時款行李，坐船過海需要半個月。一日千秋，分離4年才相見，看著老母hit剎那歡喜kah無法形容。Tu2-tu2到厝hit中晝，老母親手用雞卵皮kauh閏餅，koh piak雞肉，真正是媽媽e5滋味，m7知思念偌久。我老母因為做助產士，ka7產婦接生一個嬰仔著往診十日ka7嬰仔洗身軀。所以常常叫我做伴，坐馬車經過青翠e5郊外，ti7車內就問我四年內e5生活情形。 
有時笑，有時哮，真正是母子親情e5一幅圖，hou7我滿心體會著母子溫暖e5滋味。Ti7厝內老父無閒為著生理跑外，真少有機會做伙。歇熱期間雖然有兩個月，往來坐船扣一月日，只有chhun一個月，學校e5宿題也著採集植物資料，teh做礁e5標本，所以也誠無閒。老母等機會，到我回國前一日，老父因為業務去新加坡無ti7 leh，只有母子7個翕家族紀念像。想boe7到che誠做我kap老母e5永別像。 
青天霹靂 
中學時代tui3印尼寄來e5批，攏是老母寫，三年（初三）e5時，ti7學校接著tui3印尼寄支票e5批，真歡喜利用中晝歇睏時間，騎腳踏車去銀行，開批提出支票辦領錢e5手續。利用等候e5時間，開批一下看，才知是老父親筆寫e5。就感覺奇怪，讀落去才知影，老母因為一個月前提出腹內e5胎兒，病症嚴重惡化，就過身。讀著這個消息突然眼前變烏暗，悲傷、失志，做一個來，無管銀行公共場所，禁boe7-tiau5大聲哭，連銀行小姐叫e5聲也m7知。領著錢了後，一直騎車哭無停，到宿舍攬被大哭。連厝主聽著也kap我做伙哭。失去方向kap目標，今後m7知beh怎樣，連學校也欠課幾若日。 
小弟小妹回台 
兩年後，老父事業無閒，boe7堪得囡仔纏腳絆手，同時tui3囡仔e5教育設想，ti7我tu2仔升五年級e5時，就託文楷叔（頭一擺chhoa7我轉來也是伊）chhoa7轉來4個弟妹（雅雅、麗麗、敏敏、東雄），寄宿ti7阿伯e5厝。當時阿伯e5厝做岡山機車行，恩生經營，全家人攏toa3做伙，出出入入人真濟，歸間厝暗眠摸，三妹toa3一間攏teh飼蝨母，看著真不忍心。後來拜託阿伯hou7四弟妹搬去隔壁倉庫toa3，因為大妹（雅雅）明年著需要考高女，大妹有領導e5作用。所以無論怎樣一定ai3考著。因為印尼e5小學e5程度太低，做大哥需要負起責任，來加強為大妹補習功課。實在也真可憐，大妹那補那哮，隔年果然考入台南第二高女。Hou7我放落這條煩惱e5心。因為我畢業了後，就beh離開台灣，這時好好照顧in，大妹做chhoa7頭作用會當安頓落來，我犧牲淡薄ma7有價值。 
赴日求學 
看著日本殖民統治下，台灣人受輕視e5痛苦生活，忍boe7-tiau5 tiam3台灣toa3落去，1940年二中（現在南一中）畢業了後，隨時決心beh去日本求學。無管我監護人臻姨a2 e5反對，尤其是聽我beh去東京koh較激烈阻擋，因為當時去東京留學e5，部份攏變歹囡仔，m7-ku2我無失志，連續請求三擺才勉強准我去。所以就kap一鶚兄（陳一鶚兄）做伙坐船，經過兩暝三日，才到神戶，隨時去京都參加醫大預科e5考試，是考sng2 e5 nia7-tiaN7。了後就kap謝義兄去人地生疏e5東京市。Chhoe7著理想e5房間（六疊），頭前一條木造e5橋，下面流清清e5溪水，聲音配合去來，奏出大自然e5音樂聲。真合意，厝主有意思beh租，但是知阮是台灣來e5，就拒絕租。但看來看去，較chhoe7也boe7比這間較好。第三擺koh去拜託e5時才知，原來前租e5台灣囡仔，無守規矩，lim酒koh晏轉來。所以對台灣囡仔無好感。我就講日本囡仔kiam2無歹囡仔，無an2-ni，你租我兩月日，若boe7-sai2，阮就自動搬出。Toa3落去了後，無疑誤無偌久，厝寄來白糖，當時戰爭中ti7日本是非常稀罕，我就送厝主一包糖。一切態度改變，以後順利hou7阮toa3落去一年久。這中間阮就真認真去日進補習班上課，下課了就參加歐文社e5通訊補習，真正扑拚讀冊。 
寒天就moa被，熱天就tiam3蚊罩內用冊做枕頭，an2-ni一年後就考著舊制Urawa高等學校kap Lu-sun預科兩間學校。也洗清厝主對台灣囡仔e5錯誤看法。真順利高等學校畢業了就考入東京帝國大學醫科，是1943年7月。只有一班四十個，台灣囡仔有劉沼光（一高）、李德義（二高）、樂錦煌（山口高）kap我4個nia7-tiaN7。考入日本e5最高學府「A-ka-mong 」真正是歡喜。 
覺醒民族意識 
1941年12月初8，日本奇襲珍珠灣，引起第二次世界大戰，因為中日戰爭1937年就開始，當時台灣青年覺醒民族意識，意志相同e5人有時間就聚集談台灣e5將來。Hit陣阮也有四五個醫科學生去新宿e5味仙餐廳（蔡培火經營）請蔡培火先生來教阮北京語。聽課e5中間，伊常常講日本一定會戰贏，我一聽就感覺伊e5看法有偏差。無偌久也有台灣志願兵出現。大學二年e5時，有一位京都帝大醫科e5學生吳調和（改名吳思漢）去重慶參加抗日e5戰爭。當時流日台灣青年中間引起大轟動（Make a great sensation），hou7阮覺醒，所以日本投降了後，攏相爭回國。 
落難----受掠 
因為1946年底轉來台灣，koh再轉學証件無全做理由，無管有同學來做証，杜聰明醫學院長m7准我轉入上年級，結果我慢一年，1948年才畢業。1947年二二八事件發生了後，我就hou7學生選做醫學院學生自治會常務理事。一cham7治安真亂e5時阮幾個學生也參加讀冊會。後來，家己想，為啥物受白色恐怖e5連累？ 
1、因為我出世ti7非常動亂e5時代，koh是留日e5智識分子。 
2、二二八事件後，政府非常敏感青年e5動向。 
3、因為我當醫學院學生自治會常務理事。 
4、韓戰爆發，政府特別加強注意青年e5行動。 
5、政府ka7阮chiah e5當做眼中釘。 
Ti7這種情形下，我誠做犧牲者之一。所以受連累，隨便判，參加叛亂組織，判七年有期徒刑。 
落難火燒島 ※就隨時帶我去旗山分局 
1950年10月30日ti7旗山分院受掠，然後提一張大約有30個名單hou7我看，問我有bat幾個，我就講m7-bat半個，an2-ni就用車ka7我載去鳳山警察局。攏無訊問，單獨一人關ti7獨房，五日後，就暗時一人chhoa7我上火車，去台北刑警總隊，koh去保安處，最後到軍法處才受判有期徒刑七年。中間我e5婦人人非常辛苦，探聽我e5所在，每日送飯菜來保持我e5健康。夫婦恩愛真受感動。有一擺受送到新店看守所，tu2仔到無十分，我e5婦人人就提飯菜來，動作e5勤快真欽佩。 
Hou7 in送去火燒島後，我e5婦人人每年chhoa7兩歲外e5查某子，盤山過海經過3小時e5海湧來見面，後來我期滿beh轉來，經過3點鐘tiam3船內吐20擺，才知婦人人當時e5辛苦。當時綠島（火燒島）是無電火，只有用電塗發燈火，所以暝時根本無啥作用，chhoa7囡仔行動真無方便。Koh再為囡仔便器著附身帶，真正是麻煩極大，我e5婦人人克服困難，只有來面會6擺，後來才知渡過海e5艱苦。 
阮受送來到綠島新生訓導處，無偌久1950年5月韓戰爆發，局勢非常不安e5時，每一人看家己e5性命當做「風前e5蠟燭」，完全無保障。Ti7這種情形下逐日e5生活是非常苦悶kap憂鬱。逐日著tui3海岸掘一袋百外公斤刺gia5-gia5 e5岩石。著行尖頭e5岩石岸，兩人扛kah pheN7-pheN7喘，來疊做牆仔，兩公尺懸，營地攏圍起來。Beh防止阮偷走mah？真好笑！Tui3本島若運來糧食一袋百外公斤，也著兩人扛一袋，tui3南寮到營地三公里石頭路，大粒汗細粒汗扛到營地。讀冊人變做勞動者，真正食boe7消。人e5性命m7值著一隻kau2蟻，真是悲慘世界。 
逐日著受思想教育，有「國父遺教」，就是三民主義，「毛澤東批判」「中國革命史」，「蘇俄在中國」等科目。也分小組來討論，算做用這個方法來ka7你洗腦，控制你e5思想。生活真緊張，除了做醫生服務以外，每日苦工！爬山割茅草，有時剉樹做畚擔是無法免掉。 
</HL>