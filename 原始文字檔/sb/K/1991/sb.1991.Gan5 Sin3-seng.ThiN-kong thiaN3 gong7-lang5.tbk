<CL>
Choe3-kin7 lian5 khoaN3 nng7-phiN3 Jit8-pun2 to7-ian2 Ou-tek8-beng5 e5 tian7-iaN2, “Bang7” kap “Peh-goeh8 e5 kong5-siong2-khek”. Tak8-pai2 khoaN3 i e5 tian7-iaN2, hit-mi5 long2 khun3-boe7-khi3. “Bang7” tui3 jin5-seng3 e5 iok8-bong7, chian3-cheng e5 chan5-hai7, khoan5-keng2 e5 u3-jiam2 the5-chhut it-lian5-chhoan3 e5 khong3-sou3 liau2-au7, eng7 chit8-e5 oan2-li7 bun5-beng5, hoan5 ngou2 sun5-phok e5 “ hui2-chhia-chhoan kou3-su7“ cho3 kiat-sok, the3 jin5-lui7 oe7-chhut chit8-pak to3-tng2 lok8-hng5 seng-oah8 e5 bang7.
Chong2-si7 tu2 chhin-chhiuN7 i ti7 “Peh-goeh8 e5 kong5-siong2-khek” lai7-bin7, chioh-tioh8 a-po5 e5 chhui3 kong2-chhut e5 sim-siaN: “1945 ni5 ui7-tioh8 beh khah-kin2 theng5-chi2 chian3-cheng, Bi2-kok ti7 Jit8-pun2 tim3-loh8 nng7-liap8 thiN-kap te7 long2 pang3-siaN toa7-khau3 e5 Goan5-chu2-toaN5, chian3-cheng chiu7 an2-ni lai5 kiat-sok?“ Tak8-jit8 e5 sin-bun5 peng2-khi3--lai5 thak8 khoaN3-mai7-le3, na7 chhoe7-bo5 chian3-cheng e5 sin-bun5, goa2 kong2 li2 gau5!
Sia2 kau3 chia, boe7-kim3--tit siuN7-khi2 Thian-hian3 e5 si “Koh pou2 phoa3-bang7”. lai7-bin7 e5 si-ku3: “A-pa bat kong2: Chit-nia2 phoa3-bang7 i2-keng kui2-chap8 tang, sit8-chai7 hou7 lang5 thau5 chin tang7, kiaN2-ah! M7-thang ka7 tin2-tang7, chiah boe7 ka-ki7 chhoe7 ma5-hoan5, m7-thang jit8-si5 cho3 bin5-bang7, chiah boe7 hou7-lang5 chhio3 gong7-lang5.”
Ou-tek8-beng5 si7 gong7-lang5, ti7 Tai5-oan5 khia7-ti7 bin5-chu2 chian5-soaN3 teh phah-piaN3 e5 lang5 ma7-si7 gong7-lang5, chong2-si7 na2 chhin-chhiuN7 goan2 kong ia7 bat an2-ni kong2? “ThiN-kong thiaN3 gong7-lang5!”
(Tai5-oan5 Kau3-hoe7 Kong-po3 te7 2074 ki5, 1991 ni5, 12 goeh8) 
</CL>
<HL>

最近連看兩片日本導演黑澤明e5電影，「夢」kap「八月e5狂想曲」。逐擺看伊e5電影，hit暝攏睏boe7去。「夢」對人性e5慾望，戰爭e5殘害，環境e5污染提出一連串e5控訴了後，用一個遠離文明，還吾純樸e5「水車村故事」做結束，替人類畫出一幅倒轉樂園生活e5夢。
總是tu2親像伊ti7「八月e5狂想曲」內面，借著阿婆e5嘴講出e5心聲：「1945年為著beh較緊停止戰爭，美國ti7日本tim3落兩粒天kap地攏放聲大哭e5原子彈，戰爭就an2-ni來結束？」逐日e5新聞peng2起--來讀看mai7-le3，若chhoe7無戰爭e5新聞，我講你gau5！
寫到chia，boe7禁--tit想起天憲e5詩〈Koh補破網〉，內面e5詩句：「阿爸bat講：這領破網已經幾十冬，實在hou7人頭真重。子ah！M7-thang ka7振動，chiah boe7家己chhoe7麻煩，m7-thang日時做眠夢，chiah boe7 hou7人笑憨人。」
黑澤明是憨人，ti7台灣企ti7民主前線teh扑拚e5人ma7是憨人。總是若親像阮公也bat an2-ni講，「天公疼憨人！」
（台灣教會公報第2074期，1991年，12月）
</HL>