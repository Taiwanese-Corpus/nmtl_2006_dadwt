<CL>
  Bi2-kok chhut-mia5 e5 pou3-to7-ka, Moody (Dwight Lyman Moody, 1837-1899) u7 chit8-pai2 siu7-chhiaN2 khi3 bou2 kau3-hoe7 kang2-to7. Hit-keng kau3-hoe7 e5 lang5 ka7 i kong2; hit kau3-hoe7 e5 hoe7-iu2, u7-e5 ti7 le2-pai3 iau2-boe7 kiat-sok e5 si5, e7 tai7-seng liu chhut-khi3; an2-ni choe3 si7 oe7 jiau2-loan7 kang2-to7-chia2 e5 cheng-sin5, sit8-chai7 hou7 lang5 chin tho2-ia3. In-ui7 an2-ni, tai7-seng ka7 Moody kong2-beng5; m7-bian2 hou7 i khoaN3-liau2 kan-khou2. Moody thiaN-liau2 chi2-u7 chhio3-chhio3, bo5 in3 chit8-ku3 oe7. 
  Kau3 kang2-to7 e5 si5, Moody kong2: “ Goa2 kin-a2-jit8 e5 kang2-to7, si7 tui3 nng7-khoan2 lang5 kong2--e5; Tai7-seng si7 tui3 iau2-boe7 hoe2-kai2 e5 choe7-jin5 kong2--e5, au7-lai5 chiah tui3 i2-keng hoe2-kai2 e5 seng3-tou5 kong2--e5. “An2-ni Moody tai7-seng kong2 Hok-im liau2-au7, hut-jian5 theng5-chi2, soan-po3 kong2, “Hian7-chai7 tui3 choe7-jin5 kong2 e5 to7-li2, i2-keng kong2-liau2; kok-ui7 e5 tiong-kan na7-u7 siuN7-beh liu-chhut-khi3--e5, thang tai7-seng tng2-khi3; tan2-hau7 in tng2-khi3 liau2-au7, goa2 chiah koh tui3 seng3-tou5 kong2 chiaN5-seng3 e5 to7-li2.”
  Moody kong2 chiah-e5 oe7 liau2-au7, long2 bo5 chit8-lang5 kaN2 liu-soan, chap8-goa7 ni5 lai5, thau5 chit8-pai2 ti7 le2-pai3 iau2-boe7 soah i2-cheng5, bo5 lang5 tai7-seng liu chhut-khi3. 
  (Tai5-oan5 Kau3-hoe7 Kong-po3 te7 2075 ki5, 1991 ni5 12 goeh8) 
</CL>
<HL>

美國出名e5佈道家，Moody（Dwight Lyman Moody，1837-1899）有一擺受請去某教會講道。Hit間教會e5人ka7伊講；hit教會e5會友，有e5 ti7禮拜iau2-boe7結束e5時，會代先溜出去；an2-ni做是會擾亂講道者e5精神，實在hou7人真討厭。因為an2-ni，代先ka7 Moody講明；m7免hou7伊看了艱苦。Moody聽了只有笑笑，無應一句話。 
到講道e5時，Moody講：「我今仔日e5講道，是tui3兩款人講--e5；代先是tui3 iau2-boe7悔改e5罪人講--e5，後來chiah tui3已經悔改e5聖徒講--e5。」An2-ni Moody代先講福音了後，忽然停止，宣佈講，「現在tui3罪人講e5道理，已經講了；各位e5中間若有想beh溜出去--e5，thang代先轉去；等候in轉去了後，我chiah koh tui3聖徒講誠聖e5道理。」
Moody講chiah-e5話了後，攏無一人敢溜soan，十外年來，頭一擺ti7禮拜iau2-boe7煞以前，無人代先溜出去。 
（台灣教會公報第2075期，1991年12月） 
</HL>