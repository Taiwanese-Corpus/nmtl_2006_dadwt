<CL>
Lang5, si7 kiong5 a2-si7 jiok8, na7 eng7 jiok8-the2 e5 khui3-lat8 cho3 phiau-chun2, tong-jian5 lu2-seng3 chiu7-si7 jiok8-chia2, tan7-si7, Siong7-te3 siuN2-su3 hou7 lang5 e5, m7-na7 si7 jiok8-the2 e5 khui3-lat8, koh u7 chin-choe7 hong-bin7 e5 chai5-tiau7 kap tek8-tiam2.  Iu5-ki5 si7, bun5-beng5 hoat-tian2 kau3 chit-chun7, un7-iong7 the2-lat8 e5 kang i2-keng chin-chio2, kap lam5-seng3 sio pi2, tu5 liau2 the2-lat8 i2-goa7, lu2-seng3 sit8-chai7 m7-si7 jiok8-chia2. 
Lam5-seng3 hou5-lu2-bong2 hou7 lam5-seng3 e5 jiok8-the2 khah hoat-tat8, tan7-si7 ia7 hou7 sim-chong7 kap hoeh-kng2 e5 hu7-tam khah tang7, cha-pou-lang5 khah cha2 si2. 
Lu2-seng3 e5 keng-ki5 hou7 lu2-seng3 chin-choe7 bo5 hong-pian7, tan7-si7, ti7 lu2-seng3 theng5 keng chin3-cheng5, hoan7-tioh8 sim-chong7-piN7--e5, chi2-u7 lam5-seng3 e5 4 hun7 chi 1, kau3 7 hun7 chi 1. 
Lan2 long2 siuN7 kong2, cha-pou-lang5 khah iong2-kam2, m7-thang sio2-khoa2 tai7-chi3 to7 lau5 bak8-sai2, tan7-si7, in-ui7 bo5 lau5 bak8-sai2, chiu7 lau5 hoeh, ap-che3 kam2-cheng5 e5 lang5 siong7-gau5 ui7-chhut-hoeh, lam5-seng3 khah gau5 ui7-chhut-hoeh, che kap siong-sim e5 si5 kiong5-che3 ka-ki7 m7-kheng2 lau5 bak8-sai2 u7 koan-he7, koh in iong7 lim-chiu2 hoat-siap8 kam2-cheng5. Chin-choe7 cha-pou-lang5 lim-chiu2 liau2 chiah e7 khau3. 
Hui-ki sit-su7 kap chhia-ho7, lam5-seng3 khah gau5 si2. 
Hu7-jin5-lang5 e7-tang3 hou7 chit8-e5 bi2-biau7 e5 oah8-mia7 ti7 in e5 pak-tou2-lai7 heng5-seng5, seng-tiong2, chit-e5 tiong7-iau3 e5 kang-chok, si7 lam5-seng3 cho3-boe7-kau3--e5. 
Tui3 jin5-seng3 lai5 kong2, lu2-seng3 u7 chin-choe7 chin-sui2 e5 tek8-chit, chhin-chhiuN7 un-jiu5, chu5-pi, tong5-cheng5, the2-thiap, koan-hoai5, jin7-choe7 e5 sim teng2, chiah-e5 long2-si7 Ia5-sou sou2 kiong5-tiau chin tiong7-iau3 e5 tek8-chit.  Tan7-si7, tai7-pou7-hun7 e5 cha-pou-lang5 gou7-kai2 kong2, “He si7 loan2-jiok8--e5 cha-bou2-lang5 ko3-seng3.” Sou2-i2, cha-pou-lang5 e5 ko3-seng3 piN3-choe3 khah ui-giam5, m7-kaN2 piau2-lou7 kam2-cheng5, m7-kheng2 jin7-choe7, boe7-hiau2 an-ui3 lang5, sit-khi3 chhoa7-gin2-a2 kap gin2-a2 chiap-chhiok8 e5 khoai3-lok8. 
Tui3 lek8-su2 lai5 khoaN3 ko3-jin5 e5 leng5-lek8, lam5-seng3 khah u7 seng5-chiu7, che si7 in-ui7 lan2 hou7 lu2-chu2 khah-chio2 e5 kau3-iok8, koh han7-tiaN7 in kan-na e7-sai2 cho3 chhu3-lai7 e5 kang. 
Lam5-lu2 tong-jian5 u7 bo5-kang7-khoan2 e5 iu-tiam2, lan2 boe7-sai2 kong2 lu2-seng3 it-teng7 pi2 lam5-seng3 khah iu-siu3, tan7-si7, chi3-chio2 lan2 ia7 boe7-sai2 kong2, “Lu2-seng3 si7 jiok8-chia2.” 
(Hong-hiong3 Te7 9 ki5, 1991 ni5 3 goeh8)
</CL>
<HL>

人，是強抑是弱，若用肉體e5氣力做標準，當然女性就是弱者，但是，上帝賞賜hou7人e5，m7若是肉體e5氣力，koh有真濟方面e5才調kap特點。尤其是，文明發展到這陣，運用體力e5工已經真少，kap男性相比，除了體力以外，女性實在m7是弱者。
男性hou5-lu2-bong2  hou7男性e5肉體較發達，但是也hou7心臟kap血管e5負擔較重，查甫人較早死。
女性e5經期 hou7女性真濟無方便。但是，ti7女性停經進前，患著心臟病--e5，只有男性e5 4份之1，到7份之1。
咱攏想講，查甫人較勇敢，m7-thang小可代誌to7流目屎，但是，因為無流目屎，就流血，壓制感情e5人上gau5胃出血，男性較gau5胃出血，che kap傷心e5時強制家己m7肯流目屎有關係，koh in用lim酒發洩感情，真濟查甫人lim酒了才會哭。
飛機失事kap車禍，男性較gau5死。
婦人人會當hou7一個美妙e5活命ti7 in e5腹肚內形成、生長，這個重要e5工作，是男性做boe7到--e5。
對人性來講，女性有真濟真sui2 e5特質，親像溫柔、慈悲、同情、體貼、關懷、認罪e5心等，chiah-e5攏是耶穌所強調真重要e5特質。但是，大部份e5查甫人誤解講，「He是軟弱--e5查某人個性。」所以，查甫人e5個性變做較威嚴，m7敢表露感情，m7肯認罪，boe7曉安慰人，失去chhoa7囡仔kap囡仔接觸e5快樂。
 Tui3歷史來看個人e5能力，男性較有成就，che是因為咱hou7女子較少e5教育，koh限定in kan-na會使做厝內e5工。
男女當然有無共款e5優點，咱boe7使講女性一定比男性較優秀，但是，至少咱也boe7使講，「女性是弱者。」
（風向第9期，1991年3月）
</HL>