<CL>
Goan2 e5 kau3-hoe7 u7 chit8-e5 Hoa5-koan che2, chin gau5 chhah-hoe. I e5 gau5 m7-si7 phou2-thong e5 gau5, si7 to7-heng5 chhim koh kaN5 u7 bi7 e5 sai-hu7-thau5. Kin-ni5 sin-chhun, i eng7 kam-chia3 ui5 kang2-tai5, hou7 goan2 na2 tiam3 ti7 kam-chia3-hng5 tiong cho3 le2-pai3. Kam-chia3 tu2-tu2 chhin-chhiuN7 i e5 mia5, ho2 chiah8 kiam ho2-thiaN, chit8-ki m7-bian2 loa7-choe7 chiN5, pou7 jip8 chhui3-lai7 si7 siang-thau5 tiN, Tai5-oan5 u7 kam-chia3, lan2 e5 sim na2 e7 boe7 kam2-sia7.
Kin-ni5 e5 bu2-chhin-chiat, i koh hui3 sim-hiat, pai3 thok Su3-thin7 hiaN tng2-khi2 Khau2-pi e5 soaN-teng2, chho3 kui2-ki tek, eng7 tek piN cho3 ke3, hou7 Chu2-jit8-oh8 hak8-seng tiam3 hit teng2 koan5 lai5 chhah-hoe. Hoe-ke3 piN ho2 hit e7-pou, bo5 hong ia7 bo5 hou7, Chu2-jit8-oh8 hak8-seng sio-chhoa7 lai5-kau3 le2-pai3-tng5, chhah-hoe chhah kah boe7-ki3-tit thang chiah8-png7. Hoe seng chhah ti7 se3-se3 e5 hoe-na5, theh8 lai5 tek-pho7 kha, tui3 ke7 tiau3 chiuN7 koan5, tui3 koan5 tiau3 loh8 ke7, tiau3 kah kui-e5 hoe-ke3 choan5-si7 hoe. Koe3-jit8 e5 cha2-khi2, cho3 le2-pai3 e5 si5, in chiu7 khia7 tiam3 tek-pho7 kha lai5 hian3-si. Tek koan5, a-bu2 e5 un-cheng5 koh khah koan5, hoe sui2, a-bu2 e5 sim-tng5 koh khah sui2. Goan7 Siong7-te3 chiok-hok lin2, eng2-oan2 chheng-chhun, bi2-le7, chhin-chhiuN7 hoe siong5 khui.
( Tai5-oan5 Kau3-hoe7Kong-po3 te7 2066 ki5, 1991 ni5, 10 goeh8 )
</CL>
<HL>

阮e5教會有一個華娟姐，真gau5插花。伊e5 gau5 m7是普通e5 gau5，是道行深koh kaN5有味e5師父頭。今年新春，伊用甘蔗圍講台，hou7阮若tiam3 ti7甘蔗園中做禮拜。甘蔗tu2-tu2親像伊e5名，好食兼好聽，一支m7免偌濟錢，哺入嘴內是雙頭甜，台灣有甘蔗，咱e5心哪會boe7感謝。
今年e5母親節，伊koh費心血，拜託Su3-thin7兄轉起口埤e5山頂，剉幾支竹，用竹編做架，hou7主日學學生tiam3 hit頂懸來插花。花架編好hit e7晡，無風也無雨，主日學學生相chhoa7來到禮拜堂，插花插kah boe7記得thang食飯。花先插ti7細細e5花籃，提來竹pho7腳，tui3低吊上懸，tui3懸吊落低，吊kah歸e5花架全是花。隔日e5早起，做禮拜e5時，in就企tiam3竹pho7腳來獻詩。竹懸，阿母e5恩情koh較懸；花sui2，阿母e5心腸koh較sui2。願上帝祝福lin2，永遠青春、美麗，親像花常開。
（台灣教會公報第2066期，1991年，10月）
</HL>