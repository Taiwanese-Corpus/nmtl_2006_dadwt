<CL>
ek8
(goan5 chok Ko Thian-hiong)
Chit-ma2, Lu2-koan5 un7-tong7 chit-ku3-oe7 i2-keng thong-lang5-chai, tan7-si7, u7-e5-lang5 tui3 chit-e5 mia5-su5 kam2-kak kiaN-hiaN5, u7-e5 hoN3-ki5, u7-e5 hou5-li2 hou5-tou5 toe3 lang5 hoah, sou2-i2, ti7 chia goa2 beh kong2 chit8-koa2 lang5 khah e7 gou7-hoe7 e5 sou2-chai7, teng5-chheng chit8-koa2 gi5-bun7----
1. Lu2-koan5 un7-tong7 peng7-bo5 chu2-tiuN lu2-seng3 khi3 toat8-chhu2 lam5-seng3 e5 koan5-li7, m7-si7 beh kap lam5-seng3 saN-chiN, sou2 beh cheng-chhu2--e5, si7 Siong7-te3 sou2 siuN2-su3 hou7 lu2-seng3 e5 koan5-li7, cheng-chhu2 mui2 chit8-e5 lang5 thian-seng kap lang5 u7 peng5-teng2 te7-ui7 e5 koan5-li7.  Jin5-lui7 e5 sia7-hoe7, it-hiong3 tui3 lu2-seng3 bo5 peng5-teng2, bo5-lun7 lam5-lu2, long2-u7 chek-jim7 khi3 siau-tu5 bo5 peng5-teng2.
2. Lu2-koan5 un7-tong7 sou2 hoan2-tui3--e5 m7-si7 lam5-seng3 a2-si7 lam5-seng3 e5 koan-tiam2, sou2 hoan2-tui3--e5 si7 sia7-hoe7-siong7 bo5-peng5-teng2, sok-pak8 lang5 e5 che3-tou7, i2-kip8 chho3-gou7 e5 koan-liam7 kap phian-kian3, ki5-sit8, bo5-hun lam5-lu2 long2 u7 siu7 bo5-kang7-khoan2 chho3-gou7 e5 sia7-hoe7 koan-liam7 sou2 sok-pak8.  (ek8-chia2 soeh-beng5: chhin-chhiuN7 it-poaN e5 koan-liam7 kong2, cha-bou2 gin2-a2 m7-bian2 thak8 siuN-choe7 chheh; cha-pou gin2-a2 boe7-sai2 khau3.)
3. Lu2-koan5 un7-tong7 bo5 chu2-tiuN lu2-seng3 pian3-seng5 kap lam5-seng3 it-bou5-it-iuN7, pian3-choe3 cha-pou khoan2, i sou2 hoan2-tui3--e5, si7 sia7-hoe7 tui3 lu2-seng3, iau3-kiu5 in tioh8 hu3-hap8 chit8-e5 kou3-teng7 e5 lu2-seng3 e5 heng5-siong7, kong2 lu2-seng3 to7-si7 eng3-kai an2-ni an2-ni chiah tioh8, chiah si7 cha-bou2-lang5 khoan2.  Lu2-seng3 bo5 beh kiong5-pek ka-ki7 khi3 hu3-hap8 hit-e5 kou3-teng7 e5 heng5, tan7-si7, ia7 bo5 beh tiau-kang khi3 bou5-hong2 lam5-seng3.  Lam5-lu2 sui-jian5 u7 hun-piat8, tan7-si7 bo5 koan5, ke7, ho2, bai2 chi hun, m7-bian2 in-ui7 siN-cho3 lu2-seng3 chiu7 kam2-kak kian3-siau3.  Chi2-iau3 e7-tang3 thoat-li7 sia7-hoe7 kou3-teng7 e5 chho3-gou7 koan-liam7 e5 sok-pak8, hoat-hui ka-ki7 e5 ko3-seng3 kap tek8-tiam2, chiu7 hu3-hap8 lu2-koan5 un7-tong7 e5 cheng-sin5.
4. Lu2-koan5 un7-tong7 sou2 cheng-chhu2--e5 khah m7-si7 gu2-gian5-siong7 e5 kai2-pian3, m7-si7 kong2 eng7 “lu2-lam2 peng5-teng2” lai5 tai7-the3 “lam2- lu2 peng5-teng2”; eng7 lu2-ji7-peng5 e5 i lai5 chheng-hou Siong7-te3, chiu7-si7 u7 chhui-heng5 lu2-koan5 ah, ki5-sit8 che khah bo5 tiong7 iau3, khah m7-si7 kun-pun2.  Sou2 beh cheng-chhu2--e5, si7 sit8-chit-siong7 e5 kai2-pian3, m7-si7 heng5-sek-siong7 e5 kai2-pian3; si7 koan-liam7 kap thai7-tou7 e5 kai2-pian3, m7-si7 gian5-gu2 e5 kai2-pian3.
5. Lu2-koan5 un7-tong7 bo5 hoan2-tui3 hian5-chhe liong5-bio2.  Tui3 lu2-koan5 un7-tong7 siong7-toa7 e5 gou7-kai2, si7 siuN7-kong2 lu2-koan5 un7-tong7 hoan2-tui3 hian5-chhe liong5-bio2, sou2-i2, u7-e5 cha-pou-lang5 kam2-kak in sou2 su-iau3--e5 ti7 chhu3-lai7 sui5-si5 u7 lang5 chiau3-kou3 hok8-sai7 e5 an-choan5-kam2 (a2-si7 i-nai7-kam2) siu7-tioh8 ui-hiap8; u7-e5 eng7 cho3 hian5-chhe liong5-bio2 cho3 jin5-seng bok8-tek8 e5 cha-bou2-lang5 kam2-kak in e5 chun-giam5 siu7-siong, ki5-sit8, tui3 hian5-chhe liong5-bio2, lu2-koan5 un7-tong7 m7-na7 bo5 hoan2-tui3, hoan2-tng2 piau2-si7 keng3-i3.
Lu2-koan5 un7-tong7 si7 hoan2-tui3 eng7 hian5-chhe liong5-bio2 cho3 chia3-khau2 lai5 han7-che3 lu2-seng3 ti7 ki5-thaN hong-bin7 e5 hoat-tian2.  Lu2-seng3 cho3 lang5-e5-bou2, lang5-e5 lau7-bu2 si7 i jin5-seng-tiong e5 nng7-e5 kak-sek na7-tiaN7, m7-si7 choan5-pou7.  Tan7-si7, ki3-jian5 cho3 lang5-e5 bou2 lang5-e5 lau7-bu2, tioh8 choe3 ho2--e5 bou2 ho2--e5 lau7-bu2, che si7 li2-sou2-tong-jian5, si7 mui2 chit8-e5 lu2-seng3 sou2 eng3-kai no2-lek8--e5.  Kang7-khoan2 e5 to7-li2, mui2 chit8-e5 lam5-seng3 ia7 eng3-kai cho3 ho2--e5 tiong7-hu, ho2--e5 lau7-pe7, tan7-si7 koe3-khi3 m7-bat u7 lang5 the5-chhiong3 “hian5-hu liong5-hu7”, lian5 chit-e5 mia5-su5 ma7 m7-bat chun5-chai7--koe3.  Lam5-seng3 kiam2 tioh8 m7-bian2 cho3 ho2-ang-sai3, ho2-lau7-pe7? A2-si7 sia7-hoe7 tui3 lu2-seng3 e5 iau3-kiu5 tek8-piat8 khah giam5, tui3 lam5-seng3 e5 iau3-kiu5 khah sang?  Kan-na iau-kiu5 hian5-chhe liong5-bio2, bo5 iau-kiu5 hian5-hu liong5-hu7, che si7 oai-ko hian7-siong7.  Tui3 taN i2-au7, liong2 hong-bin7 long2 ai3 the5-chhiong3 kiong5-tiau lam5-seng3 ti7 ka-teng5-tiong e5 tiong7-iau3.  
Teng2-bin7 u7 kong2, cho3 bou2 kap lau7-bu2, si7 lu2-seng3 jin5-seng-tiong e5 nng7-e5 kak-sek na7-tiaN7, piau2-si7, ti7 hun-in koan-he7 siong7 e5 chek-jim7 a2-si7 bi2-tek, tan7-si7 m7-si7 in i5-it e5 jin5-seng, ia7 m7-si7 in i5-it e5 bi2-tek.  Na7 siuN7 kong2 hian5-chhe liong5-bio2 si7 lu2-seng3 i5-it e5 jin5-seng kap bi2-tek, an2-ni chiu7-si7 hou2-jin7 bo5-kiat-hun e5 lu2-seng3 ti7 se3-kan chun5-chai7 e5 ke3-tat8, hou2-jin7 koa2-hu7 kap gin2-a2 i2-keng tiong2-seng5 e5 lu2-seng3 ti7 se3-kan ke3-siok8 chun5-chai7 e5 ke3-tat8. 
Lu2-seng3 ti7 sia7-hoe7-siong7 hoat-tian2 kap cho3 hian5-chhe liong5-bio2 peng7 bo5 chhiog-tut8.  Chit-giap8 hu7-lu2 chiau3-siong5 e7-tang3 cho3 hian5-chhe liong5-bio2.  U7-e5 lang5 boe7-tang3 cho3 hian5-chhe liong5-bio2, goan5-in chin-choe7, boe2-sai2 loa7 kong2 long2-si7 in-ui7 lu2-seng3 ti7 sia7-hoe7-siong7 hoat-tian2, chong2-kong2 chit8-ku3, lu2-koan5 un7-tong7 chun-tiong7 hian5-chhe liong5-bio2 chit-e5 bi2-tek, tan7-si7, hoan2-tui3 chiong i choat8-tui3-hoa3.
6. Lu2-koan5 un7-tong7 bo5 chu2-tiuN lu2-seng3 long2 tioh8 hong3-khi3 ka-teng5, ia7 bo5 chu2-tiuN sou2-u7 e5 lu2-seng3 long2 tioh8 khi3 sia7-hoe7-siong7 kiu5 hoat-tian2 chhoe7 chit-giap8.  I sou2 beh cheng-chhu2--e5 si7 ki-hoe7 peng5-teng2, lam5, lu2 u7 kang7-khoan2 e5 ki-hoe7 soan2-tek8 ka-ki7 e5 su7-giap8 kap chi3-hiong3.  Lu2-seng3 si7 m7-si7 beh ti7 goa7-bin7 hoat-tian2, eng3-kai i ka-ki7 e7-sai2 soan2-tek8, ia7 kap tiong7-hu hiap8-tiau.  Lu2-seng3 khi3 sia7-hoe7 kiu5 hoat-tian2, bo5 it-teng7 chiu7-si7 hong3-khi3 ka-teng5.  Tian7-iaN2 kap siau2-soat si5-siong5 ai3 kong2 “su7-giap8 kap ai3-cheng5, ka-teng5 boe7-tang3 liong2 choan5”, ki5-sit8 che si7 chin chio2-sou3 e5 le7.  Hu-hu7 na7 hou7-siong7 the2-thiap pang-chou7, lu2-seng3 ti7 sia7-hoe7-siong7 hoat-tian2 boe7 gui5-hai7 ka-teng5.
Ki5-sit8, ka-teng5 m7-si7 kan-na si7 bou2 e5, ia7-si7 ang e5, si7 kiaN2 e5, si7 ang, bou2, chu2-lu2 tai7-ke e5.  Mui2 chit8-e5 ti7 ka-teng5 long2 u7 i-e5 kak-sek, koan5-li7 kap gi7-bu7, sim-li2-hak8-ka ka7 lan2 kong2, gin2-a2 ti7 seng5-tiong2 e5 koe3-theng5-tiong, tui3 pe7-bu2 e5 chiau3-kou3 kap koan-hoai5, kang7-khoan2 long2 su-iau3.  Chin-choe7 sim-li2 bo5 kian7-choan5 e5 gin2-a2, si7 in-ui7 khiam3-khoeh lau7-pe7 e5 chiau3-kou3 kap koan-hoai5 sou2 cho7-seng5--e5.  Sou2-i2, kau3-iong2 chu2-lu2, pe7-bu2 eng3-kai cho3-hoe2 hu7-khi2 e5 chek-jim7.
Koe3-khi3 e5 sia7-hoe7, lam5-lu2 hun-kang hap8-chok, cha-pou-lang5 koan2 goa7-bin7, cha-bou2-lang5 liau7-li2 lai7-bin7, tan7-si7 lan2 chit-ma2 i2-keng m7-si7 seng-oah8 ti7 long5-giap8 thiok-bok8-giap8 e5 si5-tai7, sou2-i2 chit-chiong2 heng5 e5 hun-kang, i2-keng m7-si7 choat8-tui3 pit-iau3.  Lu2-koan5 un7-tong7 chi-chhi5 lam5-lu2 hap8-chok, hu-chhe hap8-chok e5 goan5-chek, tan7-si7 hap8-chok e5 heng5-thai3 kap hong-sek eng3-kai khah u7 chhun-kiu--leh, eng3-kai chiau3 mui2 chit8-e5 ka-teng5 e5 cheng5-heng5 kap su-iau3 lai5 an-pai5, m7-si7 eng7 bou2 chit8-chiong2 heng5-thai3 cho3 choat8-tui3.
Lu2-koan5 un7-tong7 chu2-tiuN lu2-seng3 kiaN5-jip8 sia7-hoe7, m7-si7 beh kong2 tioh8 hong3-khi3 ka-teng5, tian-to3 si7 beh the5-chhiong3 chit8-e5 pi2 koe3-khi3 koh khah peng5-heng5, koh khah kian7-choan5 e5 ka-teng5 kap sia7-hoe7.  Ia7 chiu7-si7 kong2, ka-teng5 m7-na7 si7 lu2-seng3--e5, ia7-si7 lam5-seng3--e5; sia7-hoe7 m7-na7 si7 lam5-seng3--e5, ia7-si7 lu2-seng3--e5 lam5-lu2 ti7 sia7-hoe7, ti7 ka-teng5 long2 ai3 khan-chhiu2 hap8-chok, saN pang-chan7, saN pou2-chiok.
Lu2-koan5 un7-tong7 ia7 kio3-choe3 lu2-seng3 kai2-hong3 un7-tong7, si7 beh tui3 sok-pak8 in e5 che3-tou7, sip8-koan3, hong-siok8, koan-liam7, thai7-tou7 kai2-hong3 chhut-lai5.
(Hong-hiong3 siang-geh8-khan te7 9 ki5, 1991 ni5 3 geh8)
</CL>
<HL>

譯
(原作高天香)
Chit-ma2，女權運動這句話已經通人知，但是，有e5人對這個名詞感覺驚惶，有e5好奇，有e5糊里糊塗toe3人喝，所以，ti7 chia我beh講一寡人較會誤會e5所在，澄清一寡疑問----
1.女權運動並無主張女性去奪取男性e5權利，m7是beh kap男性相爭，所beh爭取--e5，是上帝所賞賜hou7女性e5權利，爭取每一個人天生kap人有平等地位e5權利。人類e5社會，一向對女性無平等，無論男女，攏有責任去消除無平等。
2.女權運動所反對--e5 m7是男性抑是男性e5觀點，所反對--e5是社會上無平等，束縛人e5制度，以及錯誤e5觀念kap偏見，其實，無分男女攏有受無共款錯誤e5社會觀念所束縛。（譯者說明：親像一般e5觀念講，查某囡仔m7免讀siunn濟冊；查甫囡仔boe7使哭。）
3.女權運動無主張女性變成kap男性一模一樣，變做查甫款，伊所反對--e5，是社會對女性，要求in著附合一個固定e5女性e5形像，講女性to7是應該an2-ni an2-ni chiah著，chiah是查某人款。女性無beh強迫家己去附合hit個固定e5形，但是，也無beh刁工去模仿男性。男女雖然有分別，但是無懸、低、好、bai2之分，m7免因為生做女性就感覺見笑。只要會當脫離社會固定e5錯誤觀念e5束縛，發揮家己e5個性kap特點，就附合女權運動e5精神。 
4.女權運動所爭取--e5較m7是語言上e5改變，m7是講用「女男平等」來代替「男女平等」；用女字爿 e5她來稱呼上帝，就是有推行女權ah，其實che較無重要，較m7是根本。所beh爭取--e5，是實質上e5改變，m7是形式上e5改變；是觀念kap態度e5改變，m7是言語e5改變。
5.女權運動無反對賢妻良母。對女權運動上大e5誤解，是想講女權運動反對賢妻良母，所以，有e5查甫人感覺in所須要--e5 ti7厝內隨時有人照顧服事 e5安全感（抑是依賴感）受著威脅；有e5用做賢妻良母做人生目的e5查某人感覺in e5尊嚴受傷，其實，對賢妻良母，女權運動m7若無反對，反轉表示敬意。
女權運動是反對用賢妻良母做藉口來限制女性ti7其他方面e5發展。女性做人e5某、人e5老母是伊人生中 e5兩個角色na7-tiann7，m7是全部。但是，既然做人e5某人e5老母，著做好--e5某好--e5老母，che是理所當然，是每一個女性所應該努力--e5。共款e5道理，每一個男性也應該做好--e5丈夫，好--e5老父，但是過去m7-bat有人提倡「賢夫良父」，連這個名詞ma7 m7-bat存在--過。男性kiam2著m7免做好翁婿、好老父？抑是社會對女性e5要求特別較嚴，對男性e5要求較鬆？Kan-na要求賢妻良母，無要求賢夫良父，che是oai-ko現象。對今以後，兩方面攏ai3提倡強調男性ti7家庭中 e5重要。
頂面有講，做某kap老母，是女性人生中e5兩個角色na7-tiann7，表示，ti7婚姻關係上e5責任抑是美德，但是m7是in唯一e5人生，也m7是in唯一e5美德。若想講賢妻良母是女性唯一e5人生kap美德，an2-ni就是否認無結婚e5女性ti7世間存在e5價值，否認寡婦kap囡仔已經長成e5女性ti7世間繼續存在e5價值。
女性ti7社會上發展kap做賢妻良母並無衝突。職業婦女照常會當做賢妻良母。有e5人boe7-tang3做賢妻良母，原因真濟，boe2使賴講攏是因為女性ti7社會上發展，總講一句，女權運動尊重賢妻良母這個美德，但是，反對將伊絕對化。
6.女權運動無主張女性攏著放棄家庭，也無主張所有e5女性攏著去社會上求發展chhoe7職業。伊所beh爭取--e5是機會平等，男、女有共款e5機會選擇家己e5事業kap志向。女性是m7是beh ti7外面發展，應該伊家己會使選擇，也kap丈夫協調。女性去社會求發展，無一定就是放棄家庭。電影kap小說時常ai3講「事業kap 愛情，家庭boe7-tang3兩全」，其實che是真少數e5例。夫婦若互相體貼幫助，女性ti7社會上發展boe7危害家庭。
其實，家庭m7是kan-na是某e5，也是翁e5，是子e5，是翁、某、子女逐家e5。每一個ti7家庭攏有伊e5角色，權利kap義務，心理學家ka7咱講，囡仔ti7成長e5過程中，tui3父母e5照顧kap關懷，共款攏需要。真濟心理無健全e5囡仔，是因為欠缺老父e5照顧kap關懷所造成--e5。所以，教養子女，父母應該做伙負起e5責任。
過去e5社會，男女分工合作，查甫人管外面，查某人料理內面，但是咱chit-ma2已經m7是生活ti7農業畜牧業e5時代，所以這種形e5分工，已經m7是絕對必要。女權運動支持男女合作，夫妻合作e5原則，但是合作e5形態kap方式應該較有chhun-kiu--leh，應該照每一個家庭e5情形kap需要來安排，m7是用某一種形態做絕對。
女權運動主張女性行入社會，m7是beh講著放棄家庭，顛倒是beh提倡一個比過去koh較平衡，koh較健全e5家庭kap社會。也就是講，家庭m7若是女性--e5，也是男性--e5；社會m7若是男性--e5，也是女性--e5男女ti7社會，ti7家庭攏ai3牽手合作，相幫贊，相補足。
女權運動也叫做女性解放運動，是beh tui3束縛in e5制度、習慣、風俗、觀念、態度解放出來。
(風向雙月刊第9期，1991年3月)
</HL>