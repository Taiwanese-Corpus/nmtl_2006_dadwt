<CL>
  ek8 
  (goan5 chok Tou7 Lam5-heng5) 
  Hoe7-iu2 pah-pah khoan2, kang7 chit8-keng kau3-hoe7 e5 hoe7-iu2 tui3 thoan5-kau3-chia2 e5 khoaN3-hoat kap iau3-kiu5 si5-siong5 e7 hui-siong5 bo5 kang7-khoan2. 
  Tu2-a2 kiat-hun e5 si5, goa2 si5-siong5 khia5 ki-chhia chai3 sian-siN-niu5 khi3 tham3-hong2, u7-e5 hoe7-iu2 chin hoaN-hi2, it-tit8 giu2 goan2 ang-bou2 cho3-hoe2 chiah8-png7, tan7-si7 ia7 u7 hoe7-iu2 e7 kong2, “Hng2! toe3 kah hiah tiau5, chhiuN7-e2 chit8-kang bo5 cho3-hoe2 to7 boe7-sai2 kang7-khoan2.” Goa2 chhio3-chhio3 bo5 kong2 siaN2, tan7-si7 thiaN tioh8 chit-khoan2 oe7, sim-lai7 chong2-si7 ngai7-gioh8 ngai7-gioh8. Goan2 iu5-goan5 chiau3 an2-ni chin3-heng5 tham3-hong2, e7-tang3 cho3-hoe2 chhut-khi3 chiu7 cho3-hoe2 chhut-khi3. Na7 u7 tai7-chi3 a2-si7 chou2-tong3, goa2 chiah ka-ti7 chit8-e5 khi3. Tng goa2 ka-ti7 chit8-e5 khi3 sun5 hoe7-iu2, chin-choe7 hoe7-iu2 kiN3-bin7 te7 it ku3 oe7 chiu7 si7, “Sian-siN-niu5 na2 e7 bo5 cho3-hoe2 chhoa7--chhut-lai5?”
  U7 chit8-pai2, goa2 khoaN3-chheh khoaN3 liau2 sian7, siuN7 ai3 ka-ti7 chit8-e5 khia5 ou-tou2-bai2 khi3 kau-goa7 chau2-chau2 leh, sun7-lou7 jip8-khi3 hoe7-iu2 e5 chhu3 khoaN3-khoaN3 leh, u7 hoe7-iu2 khoaN3 sian-siN-niu5 bo5-lai5, chiu7 tui3 goa2 kong2, “Sian-siN ah, bian2 hiah-nih8 sioh lah, a7 m7-si7 sim2-mih8 toa7-jit8-thau5, ia7 kiaN sian-siN-niu5 phak8 ou--khi3?” U7-kau3 oan-ong2 koh kiam au3-nau2. 
  Kui2 ni5 au7, goa2 siu7 hong-lip8 cho3 bok8-su, ia7 u7 gin2-a2, ke3-siok8 ti7 chit-keng kau3-hoe7 bok8-hoe7, tham3-hong2 hoe7-iu2, lian5 gin2-a2 ma7 chhoa7--khi3. Hoe7-iu2 toa7-pou7-hun7 hoaN-hi2 khoaN3 goan2 chhoa7 gin2-a2 khi3, si5-siong5 theh8 mih8-kiaN7 hou7 goan2-e5 gin2-a2, ka7 i pho7, kap i sng2. I2-cheng5 tham3-hong2 kong2-oe7 e5 loe7-iong5, khah-choe7 si7 kong2 hoe7-iu2 e5 tai7-chi3. Chit-ma2 ia7 e7 kong2 tioh8 goan2-e5 gin2-a2. Hoe7-iu2 thoan5-siu7 goan2 kai3-choe7 pi3-hng kap keng-giam7, tui3 goan2 chiaN5 u7 pang-chan7. Gin2-a2 e5 phi5-khi3 u7-si5 khah phaiN2 khong3-che3, si5-siong5 ti7 hoe7-iu2 e5 chhu3 che7 bo5-goa7-ku2 to7 chha2 beh tng2--khi3. Sou2-i2, kin7-lai5 goa2 khah-chio2 chhoa7 sian-siN-niu5 kap gin2-a2 cho3-hoe2 tham3-hong2, bian2-tit hong5-gai7 tham3-hong2. An2-ni goa2 ia7 thiaN-tioh8 chit-khoan2 gian5-gi2: “Phian3 siu2--e5, si7-m7-si7 bok8-su e5 gin2-a2 to7 khah po2-poe3, m7-kaN2 chhoa7--chhut-lai5? Goan2 ma7 u7 gin2-a2, ma7 si7 tak8 le2-pai3 chhoa7 khi3 le2-pai3.” 
  Goan2 sit8-chai7 kam2-khai3 choe7-choe7, chiong che e5 tai7-chi3 ka7 hu3-kin7 chit8-ui7 kau3-kai3 e5 tiong2-poe3 kong2, i thiaN liau2 ha-ha tai7-chhio3 kong2: “M7-bian2 ui7 tioh8 chit-khoan2 tai7-chi3 hoan5-lo2, koan3-si3 to7 ho2--lah.” Kiam2 an2-ni? Goa2 chin hoai5-gi5. 
(Hong-hiong3 te7 11 ki5, 1991 ni5 7 goeh8)
</CL>
<HL>

譯 
(原作杜南衡) 
會友百百款，共一間教會e5會友對傳教者e5看法kap要求時常會非常無共款。
Tu2仔結婚e5時，我時常騎機車載先生娘去探訪，有e5會友真歡喜，一直giu2阮翁某做伙食飯，但是也有會友會講，「Hng2！Toe3 kah hiah tiau5，像e2一工無做伙to7 boe7使共款。」我笑笑無講啥，但是聽著這款話，心內總是ngai7-gioh8 ngai7-gioh8。阮猶原照an2-ni進行探訪，會當做伙出去就做伙出去。若有代誌抑是阻擋，我chiah家己一個去。當我家己一個去巡會友，真濟會友見面第一句會就是，「先生娘那會無做伙chhoa7--出-來？」 
有一擺，我看冊看了sian7，想ai3家己一個騎ou-tou2-bai2去郊外走走 leh，順路入去會友e5厝看看leh，有會友看先生娘無來，就對我講，「先生ah，免hiah-nih8惜lah，也m7是甚物大日頭，也驚先生娘曝烏--去？」有夠冤枉koh兼懊惱。
幾年後，我受封立做牧師，也有囡仔，繼續ti7這間教會牧會，探訪會友，連囡仔ma7 chhoa7--去。會友大部份歡喜看阮chhoa7囡仔去，時常提物件hou7阮e5囡仔，ka7伊抱，kap伊sng2。以前探訪講話e5內容，較濟是講會友e5代誌。Chit-ma2也會講著阮e5囡仔。會友傳授阮kai3濟祕方kap經驗，對阮成有幫贊。囡仔e5脾氣有時較歹控制，時常ti7會友e5厝坐無外久to7吵beh轉--去。所以，近來我較少chhoa7先生娘kap囡仔做伙探訪，免得妨礙探訪。An2-ni我也聽著這款言語：「騙痟--e5，是m7 是牧師e5囡仔to7較寶貝，m7敢chhoa7--出-來？阮ma7有囡仔，ma7是逐禮拜chhoa7去禮拜。」 
阮實在感慨濟濟，將che e5代誌ka7附近一位教界e5長輩講，伊聽了哈哈大笑講：「M7免為著這款代誌煩惱，慣勢to7好--lah。」Kiam2 an2-ni？我真懷疑。
(風向第11期，1991年7月) 
</HL>