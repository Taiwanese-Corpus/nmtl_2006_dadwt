<CL>
  Se3-han3 e5 si5 ka-teng5 san3-chhiah, chiah8 han-chi5 chiah8 kah oe7 khi2-kiaN. ChiN3--e5, chu2--e5, hang--e5, pu5--e5, li2 na7 siuN7 oe7 tioh8 e5, goa2 chiu7 chiah8 u7 hun7, iau-kau3--te2--a2 lian5 phoe5 ma7 soa3 thun. Oe7 ki3-tit chiah8 siong7 thiam2 e5, si7 PhiN5-ou5 kia3--lai5 phak8-ta e5 han-chi5-chhiam, u7-si5 chham ti7 png7, u7-si5 kun5 cho3 thng, bo5 mih8 thang phoe3 chheng chiah8 ma7 teh koe3 chit8-tng3. 
  Chong2-si7 san3 bong2 san3, san3 liau2 koan3-si3 to7 a7 bo5 siaN2-mih8 thang oan3-than3, siong7 bo5 kha tah8-e5 si7 ka-ki7 e5 te7, chhui3 kong2-e5 si7 pe7-bu2 e5 oe7, tu5 liau2 chiah8 khah bai2 i2-goa7, chhiok8-thou5-oan5-a2 pan7-kong-ke-hoe2, that-tang5-kong2-a2 kiam am-kok-ke e5 gin2-a2-ni5, koe3 liau2 to7 a7 khuiN3-oah8, khuiN3-oah8. 
  Chiam7-chiam7 toa7-han3, chiam7-chiam7 pian3 khoan2, ji7 lu2 bat lu2 choe7, sim lu2 lai5 lu2 eh8, chhu3 lu2 khi2 lu2 koan5, cheng5 lu2 lai5 lu2 choat8, chhu3-piN-ke3-piah chin oh cho3-hoe2, seng-oah8 soa3 lu2 lai5 lu2 ho2-koe3, m7-na7 toh-teng2 siong5-siong5 kiN, hi5, bah, lian5 goa7-kok liau7-li2 sam-put-gou7-si5 ia7 u7 thang chit8-tng3 kah, chiah8 a3 chiah8, chiah8 kah chhui3-piN choan5 chho-hian3, kha-chhng thoa-sai2-lian5, chit8-liap8 pak-tou2 lu2 lai5 lu2 toa7-khian. 
  Teng2 chit8-cham7, a-bu2 lai5 Tai5-lam5, tak8-jit8 thau3-cha2 khi2 lai5, to kun5 chit8-oe han-chi5 moai5, choan5-ke chiah8 kah chhio3 hai-hai. A-bu2 chit8-e7 tng2--khi3, goan2 soa3 oe7 siuN7 han-chi5. Chhau3-kham2 chit8-e5 hoe7-iu2 sang3-lai5 kui2-tiau5 i ka-ki7 cheng3 e5 han-chi5, goa2 gim7 nng7 tiau5 ti7 chhiu2--nih, bak8-chiu khoaN3 han-chi5, na5-au5 chit8-chun7 tiN, siuN7 tioh8 chiah8 png7-khaN tiong-hng e5 gin2-a2-ni5, m7-chai iN5, m7-chai piN2, m7-chai han-chi5 chit8-kin loa7-choe7 chiN5, m7-chai han-chi5 goan5-lai5 pou7 tioh8 chiah u7 bi7. 
  Ki-lian5-chhiu7, chhiu7-lian5-ki, koh khah toa7-chang5--e5 to7 tui3 thou5-kha siN, goa2 koat-sim beh lai5 cheng3 han-chi5, hai2-khau2 gin2-a2, ti-thau5 gia5-boe7-khi2, ka-chai3 chhiu2 tiong iau2-u7 chit8-ki pit, eng7 pit lai5 cho3-sit, ki5-thai7 kin-ni5 ho2-ni5-tang, hou7 goan2 han-chi5 kin2-kin2 lai5 toa7 chang5. 
  (Tai5-oan5 Kau3-hoe7 Kong-po3 te7 2064 ki5, 1991 ni5, 9 goeh8) 
  (Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2)
</CL>
<HL>

細漢e5時家庭散赤，食蕃薯食kah會起驚。ChiN3--e5、煮--e5、烘--e5、pu5--e5，你若想會著e5，我就食有份，枵到--te3-仔連皮ma7續吞。會記得食上thiam2 e5，是澎湖寄--來曝礁e5蕃薯簽，有時摻ti7飯，有時kun5做湯，無物thang配清食ma7 teh過一頓。 
總是散罔散，散了慣勢to7也無啥物 thang怨嘆，上無腳踏e5是家己e5地，嘴講e5是父母e5話，除了食較bai2以外，chhiok8塗丸仔辦公家伙，踢銅管仔兼掩kok雞e5囡仔年，過了to7也快活、快活。 
漸漸大漢，漸漸變款，字愈bat愈濟，心愈來愈隘，厝愈起愈懸，情愈來愈絕，厝邊隔壁真oh做伙，生活煞愈來愈好過，m7若桌頂常常羹、魚、肉，連外國料理三不五時也有thang一頓kah，食a3食，食kah嘴邊全chho-hian3，kha-chhng拖屎連，一粒腹肚愈來愈大khian。 
頂一cham7，阿母來台南，逐日透早起來，都kun5一鍋蕃薯糜，全家食kah笑咳咳。阿母一下轉--去，阮續會想蕃薯。Chhau3-kham2一個會友送來幾條伊家己種e5蕃薯，我gim7兩條ti7手--nih，目珠看蕃薯，嚨喉一陣甜，想著食飯坩中央 e5囡仔年，m7知圓，m7知扁，m7知蕃薯一斤偌濟錢，m7知蕃薯原來哺著chiah有味。
枝連樹，樹連枝，koh較大欉--e5 to7 tui3塗腳生，我決心beh來種蕃薯，海口囡仔，鋤頭gia5-boe7起，佳哉手中iau2有一支筆，用筆來做穡，期待今年好年冬，hou7阮蕃薯緊緊來大欉。
（台灣教會公報第2064期，1991年，9月） 
（顏信星台語文學選，2002年真平企業出版） 
</HL>