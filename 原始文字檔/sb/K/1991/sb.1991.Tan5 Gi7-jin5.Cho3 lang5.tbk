<CL>
Tui3 jin5-che3-koan-he7 chin u7 gian2-kiu3 e5 Kan2 Chhun-an sian-siN bat an2-ni kong2: “Ho2-lang5 bo5-it-teng7 u7 ho2 e5 jin5-che3-koan-he7.”  I iong7 chit8-e5 chin kan2-tan e5 phi3-ju7 lai5 soeh-beng5. 
Lan2 chu2 ang5-tau7-a2-thng, chiu7 phang5 chit8-koa2 sang3 hou7 keh-piah e5 TiuN sian-siN.  TiuN sian-siN si7 chit8-ui7 heng5-ui5 toan-chiaN3, hong7-kong siu2-hoat, boe7 khi3 phiN--lang5 e5 lang5.  Ang5-tau7-a2-thng sang3 kau3 i hia e5 si5, i kong2: “Ai3 io3! M7-bian2--lah!  Gun2 m7--lah!  Bo5-ian5-bo5-kou3 gun2 m7 chiah8 pat8-lang5 e5 mih8-kiaN7--lah!”  “Bo5 iau3-kin2--lah! Chin ho2-chiah8 neh!” “Chin ho2-chiah8 ma7 m7--lah!”  “Kin2 phang5 leh mah, be7 thau7 li2--lah!” “Be7 thau7 goa2, ma7 bo5-ai3--lah!”  M7-chiah8 to7-si7 m7-chiah8.  Chhin-chhiuN7 TiuN sian-siN chit-khoan2 e5 lang5, si7 ho2-lang5.  Tan7-si7, hou7 lang5 kam2-kak boe7 song2-khoai3.  Hou7 lan2 kam2-kak, ho2-sim, ke soe--e5.
Lan2 koh chiong ang5-tau7-a2-thng sang3 hou7 leng7-goa7 chit8-e5 chhu3-piN Ong5 sian-siN.  “Ai3-io3, hou7 li2 tui3 chiah hng7 phang5 lai5 kau3 chia, phaiN2-se3 lah, bo5-ian5-bo5-kou3 goan2 m7-kaN2 chiap-siu7--lah!” “Bo5 iau3-kin2 lah, theh8 khi3--lah!” Lan2 chiah-ni7 ho2-i3, Ong5 sian-siN choe3-au7 chiu7 chiap-siu7.  Lan2 hoaN-hoaN-hi2-hi2 tng2-lai5.  Tan7-si7 koe3 nng7-tiam2-cheng au7, Ong5 sian-siN lai5 khok8 lan2-tau e5 mng5.  I kong2: “Tu2-a2 chiah8 li2 e5 ang5-tau7-a2-thng, sit8-chai7 kong2, chin ho2-chiah8.  M7-ku2, chhu3-piN-tau, u7 lai5 u7 khi3.  Goan2 bo5-ai3 chiam3 lang5 e5 pan5-gi5. Goa2 chu2 lek8-tau7-a2-thng lai5 heng5 li2.  Chit-ma2 bo5 sio-khiam3 ah.  Chai3-chian2.”  Ong5 sian-siN ma7-si7 ho2-lang5.  E7 hou7 lan2 siuN7 kong2:  Ho2 lah, to-sia7 li2 e5 lek8-tau7-a2-thng lah.  I2-au7 goa2 chu2 mih8-kiaN7 ia7 boe7 koh sang3 hou7 li2 ah lah.
M7 siong-sin3, lan2 koh chiong ang5-tau7-a2-thng sang3 hou7 Tio7 sian-siN.  Tio7 sian-siN sui5-si5 kong2: “Ai3-io3, hou7 li2 tui3 chiah hng7 sang3 lai5, sit8-chai7 kam2-tong7.  To-sia7, to-sia7.  Goa2 sui5 chiah8, goa2 sui5 chiah8.”  Lan2 hoaN-hi2 tng2-khi3.  Ke3 chit8-e7-a2, Tio7 sian-siN ia7 lai5 khok8 lan2 e5 mng5.  Lan2 siuN7 kong2: “Hai7 ah! Koh lai5 ah!”  Khi3 khui-mng5, Tio7 sian-siN kong2: “Eh! Tu2-a2 li2 sang3 lai5 e5 ang5-tau7-a2-thng, goan2 choan5-ke long2 u7 chiah8-tioh.  Chin chan2!  M7-chai iau2 u7-bo5 houh ?”  Chit-pai2 lan2 thiaN liau2, khi2-mou su-pu2-ling2-giang. Na7 bo5-kau3, lan2 koh lai5-khi3 chu2.  Kam-goan7! 
Chin u7 i3-su3 houhN! Chit-e5 phi3-ju7.   
(Hong-hiong3 Te7 2 ki5, 1991 ni5 1 goeh8)
</CL>
<HL>

對人際關係真有研究的簡春安先生bat an2-ni講：「好人無一定有好e5 人際關係。」伊用一個真簡單e5 譬喻來說明。
咱煮紅豆仔湯，就捧一寡送hou7隔壁e5張先生。張先生是一位行為端正，奉公守法，boe7去phiN--人e5 人。紅豆仔湯送到伊hia e5 時，伊講：「Ai3 io3！M7免--lah！阮m7--lah！無緣無故阮m7食別人e5 物件--lah！」「無要緊--lah！真好食neh！」「真好食ma7 m7--lah！」「緊phang5 leh mah，be7毒你--lah！」「Be7毒我，ma7無ai3--lah！」M7食就是m7食。親像張先生這款e5 人，是好人。但是，hou7人感覺boe7爽快。Hou7咱感覺，好心，加衰--e5。
咱koh將紅豆仔湯送hou7另外一個厝邊王先生。「Ai3-io3，hou7你tui3 chiah遠捧來到chia，phaiN2-se3 lah，無緣無故阮m7敢接受lah！「無要緊lah，提去--lah！」咱chiah-ni7好意，王先生最後就接受。咱歡歡喜喜轉--來。但是過兩點鐘後，王先生來khok8咱兜e5 門。伊講：「Tu2仔食你e5紅豆仔湯，實在講，真好食。M7-ku2，厝邊兜，有來有去。阮無愛佔人e5 便宜。我煮綠豆仔湯來還你。Chit-ma2無相欠ah。再見。」王先生ma7是好人。會hou7咱想講：好lah，多謝你e5 綠豆仔湯lah。以後我煮物件也boe7 koh送hou7你ah lah。
M7相信，咱koh將紅豆仔湯送hou7趙先生。趙先生隨時講：「Ai3 io3，hou7你tui3 chiah遠送來，實在感動。多謝，多謝。我隨食，我隨食。」咱歡喜轉去。過一下仔，趙先生也來khok8咱e5 門。咱想講：「害ah！Koh來ah！」去開門，趙先生講：「Eh！Tu2仔你送來e5紅豆仔湯，阮全家攏有食著。真chan2！M7知iau2有無houh？」這擺咱聽了，khi2-mou su-pu2-ling2-giang。若無夠，咱koh來去煮。甘願！
真有意思houhN！這個譬喻。
（風向第2期，1991年1月）
</HL>