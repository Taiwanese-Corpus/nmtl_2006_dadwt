<CL>
  U7 chin-choe7 Siong7-te3 e5 ji5-lu2, sin-the2 bo5 chin kian7-khong, leng5-hun5 bo5 chin iong2-chong3. 
  Si7 an2-choaN2 sin-the2 boe7 kian7-khong? Si7 in-ui7 in e5 leng5-hun5 bo5-kau3 iong2-kiaN7. Ki-pun2-tek8 lai5 kong2, Siong7-te3 e5 ji5-lu2, leng5-hun5 na7 iong2-kiaN7, chu7-jian5 in e5 khoan5-keng2, seng-khu long2 e7 lu2 lai5 lu2 ho2. 
  Hou7 leng5-hun5 iong2-kiaN7, chiu7-si7 loe7-chai7 e5 i-ti7. Chin-choe7 Ki-tok-tou5 e5 i-seng an2-ni kong2, Lang5 pah hun chi 80 e5 piN7 si7 tui3 sim-leng5 lai5--e5, m7-si7 seng-khu chin-chiaN3 u7 piN7. Lang5 e5 seng-khu u7 bun7-te5 lai5 chhoe7 goa2, ai3 goa2 the3 i ki5-to2, tan7-si7 goa2 m7-si7 i-seng, ia7 m7-chai i e5 piN7 si7 seng-khu in2-khi2 a2-si7 sim-leng5 sou2 ti3. Na7-si7 seng-khu e5 piN7, goa2 ai3 i khi3 chhoe7 i-seng, goa2 boe7 kap i-seng chhiuN2 seng-li2. Na7-si7 i chhoe7-koe3 chin-choe7 beng5-i, khai-hui3 chin-choe7 chiN5, bun7-te5 iau2-boe7 kai2-koat, na7 i bat chiap-siu7 Ia5-sou cho3 i e5 Kiu3-chu2, an2-ni i su-iau3 loe7-chai7 i-ti7, i e5 leng5-hun5 u7 koh-iuN7, tioh8 nia2-siu7 Siong7-te3 e5 i-ti7.
  Chiap-siu7 Siong7-te3 e5 i-ti7 i2-cheng5, lan2 seng ai3 liau2-kai2 Siong7-te3 e5 thiaN3. Seng3-keng kong2-khi2 3 chiong2 e5 thiaN3. Te7 1 chiong2 si7 liong2-seng3 e5 thiaN3, lam5-lu2 e5 loan5-bou7, chhin-chhiuN7 Nga2-kok ai3 Liap8-kiat. Te7 2 chiong2 si7 chhin-chhiuN7 A-pek-lah-han2 thiaN3 I2-sat. Te7 3 chiong2 si7 iu2-cheng5. Chit 3 chiong2 long2-si7 lang5 e5 thiaN3, lang5 e5 thiaN3 u7 i ui2-tai7 e5 sou2-chai7. Lam5 ui7 lu2 lai5 si2, pe7-bu2 ui7 ji5-lu2 si2. Lang5 ui7-tioh8 peng5-iu2 hian3 siN3-mia7, thiaN3 bo5 pi2 chit-e5 khah toa7--e5 (Iok-han7 15:13). Tan7-si7 lang5 e5 thiaN3 u7 i e5 han7-che3, liong2-seng3 e5 thiaN3 ia7 bo5 oan5-choan5. Si7 an2-choaN2 lang5 e5 thiaN3 bo5 oan5-choan5 neh? Iok-han7 it su 4:18 kong2, “Ti7 thiaN3 e5 lai7-bin7 bo5 kiaN-hiaN5.” U7 chin-choe7 pe7-bu2 chin thiaN3 kiaN2, chiong gin2-a2 iong2-iok8 liau2 chin ho2-se3, in-ui7 in kiaN-a2 chiong-lai5 ji5-lu2 put-hau3. In iong2-ji5 thai7-lo2. Sim-lai7 u7 kiaN-hiaN5, in e5 thiaN3 bo5 oan5-choan5, in-ui7 u7 kiaN-hiaN5. Goa2 tu2 kiat-hun bo5 goa7-ku2, goa2 e5 chhin-chiaN5 chiu7 ka7 goa2 kong2: “Lin2 sian-siN si7 ian5-tau5-a2 sang3, thiaN kong2 cho3 hui-heng5-oan5 e7 siu7-tioh8 chin-choe7 cha-bou2 gin2-a2 e5 in2-iu2, tng lan2 lu2 lai5 lu2 lau7, li2 tioh8 chu3-i3, ai3 e7-hiau2 khiam7 koa2 sai-khia, i2-bian2 chiong-lai5 jin5 chai5 liong2 sit.” U7 chin-choe7 lang5 long2 teh ng3 lang5 cho3 chit-khoan2 e5 kian3-gi7, goan5-in chiu7-si7 kiaN.
  U7 chin-choe7 pe7-bu2 ui7-tioh8 ji5-lu2 e5 hun-in lai5 chhoe7 goa2 hiap8-tam5, goa2 hoat-hian7 in si7 eng7 chhin-cheng5 teh thiaN3 kiaN2, m7-si7 eng7 Siong7-te3 e5 thiaN3. Na7 bo5 Siong7-te3 e5 thiaN3 chin3-jip8 hun-in, lan2 e5 hun-in e7 chin gui5-hiam2. 
  Beh an2-choaN2 eng7 Siong7-te3 e5 thiaN3 lai5 koe3 hun-in, ka-teng5, kang-chok e5 seng-oah8 neh? Beh an2-choaN2 chiap-siu7 Siong7-te3 e5 thiaN3 lai5 i-ti7 lan2 neh? Chin tiong7-iau3--e5, chiu7-si7 chiap-siu7 Ia5-sou choe3 li2-e5 Kiu3-chu2, hak8-sip8 oa2-kho3 Siong7-te3, an2-ni thiaN3 e5 goan5-choaN5 chiu7 ti7 li2 e5 lai7-bin7, lan2 chiu7 u7 thiaN3-sim chhin-chhiuN7 kang-ho5 put-toan7 chheng3--chhut-lai5. Si7 an2-choaN2 tai7-pou7-hun7 e5 Ki-tok-tou5 bo5 keng-giam7 tioh8 thiaN3 e5 chheng3-chhut? Ti7 Bi2-kok Ka-chiu u7 chit8-te3 ta-so3 khong3-han7 e5 soaN-kok, goan5-pun2 si7 bo5-hoat-tou7 seng-san2 e5 sou2-chai7, bo5 chui2-choaN5, au7-lai5 chioh8-iu5 kong-si lai5 khai-chhai2 chioh8-iu5, u7 chit8-kang, chui2-choaN5 tui3 toa7 chioh8-thau5 phun3-chhut, toa7-chioh8-thau5 e7-bin7 si7 chit8-e5 chui2-choaN5, au7-lai5 ke3-siok8 khai-hoat chin-choe7 chui2-lou7, ta-te7 tit-tioh8 koan3-ak, chit-e5 soaN-kok chiaN5-choe3 Ka-chiu siong7-kui3 e5 thou2-te7. Ki-tok-tou5 ia7-si7 an2-ni, li2 e5 lai7-bin7 u7 chit8-te3 toa7 chioh8-thau5 teh--leh, thiaN3 e5 chui2-choaN5 chheng3 boe7-chhut--lai5, lang5 kap li2 chhin-kun7, khoaN3 boe7 tioh8 Ia5-sou e5 thiaN3, chhui3 kong2 Ia5-sou, tan7-si7 bo5 Ia5-sou e5 hi2-lok8, chioh8-thau5 ka7 li2 tong3 tiau5 leh. Chiap-siu7 Ia5-sou iau2 bo5-kau3, tioh8 tu5-khi3 chioh8-thau5 e5 chou2-tong3. Siong7-te3 eng3-un2 kong2, Goa2 beh eng7 sin--e5 sim siuN2-su3 lin2; ia7 beh eng7 sin--e5 Sin5 he7 ti7 lin2 e5 lai7-bin7; koh beh tui3 lin2 e5 jiok8-the2 tiong tu5-khi3 chhin-chhiuN7 chioh8 e5 sim....” (I-se-kiat 36: 26) hou7 lan2 u7 khui3-lat8 kiaN5 I e5 ka3-si7. 
  Beh an2-choaN2 tu5-khi3 sim-lai7 chit-te3 chioh8-thau5? Chiu7-si7 ai3 jin7-choe7. Jin7-choe7 si7 siong7 ki-pun2 e5 chin-li2, tan7-si7 chin-choe7 Ki-tok-tou5 ti7 chit hong-bin7 cho3 liau2 bo5-kau3-giah8. In kong2, “Siong7-te3 --ah! Sia3-bian2 goa2, goa2 u7 hoan7-choe7, eng7 Po2-hoeh se2-chheng goa2.” Ki5-kiu5 tai7-chi3 chin ku7-the2, tan7-si7 jin7-choe7 bo5-kau3 ku7-the2, beng5-pek8, lan2 hoan7-choe7 chiu7 tioh8 ku7-the2 seng5-jin7. Bo5-ku2 i2-cheng5, u7 chit8-e5 lang5 chham-ka Mou5-li2-su bok8-su e5 pou3-to7-hoe7, chit-e5 lang5 u7 siu-chong5 Bit8-chong e5 Sia3-li7-chu2, boe7 sin3 Chu2 i2-cheng5 ti7 chit hong-bin7 khai chin-choe7 chiN5. I si5-siong5 e7 thau5-khak thiaN3, sim-lai7 chhiong-moa2 kiaN-hiaN5, thiaN bok8-su kang2-to7 liau2 au7, i beh chiap-siu7 Ia5-sou Ki-tok. Pou3-to7-hoe7 liau2, i ai3 goa2 ui7 i ki5-to2. Goa2 kam2-kak na2-chhiuN7 u7 sim2-mih8 teh chou2-tong3 Siong7-te3 tui3 i e5 i-ti7, goa2 chiu7 mng7 i kong2, “U7 chiong hiah-e5 iN7-kau3 e5 mih8-kiaN7 sio-tiau7 a2 bo5?” Au7-lai5 goan2 ti7 Tai5-tang, chiong i sou2 siu-chong5 hiah-e5 iN7-kau3 e5 mih8-kiaN7 sio-tiau7, i e5 thau5 chu7-jian5 chiu7 boe7 koh thiaN3. Na7 ka7 mou5-kui2 lau5 te7-pou7, tioh8 kho3 Ia5-sou e5 Po2-hoeh ka7 se2-chheng.
  U7 chit8-e5 te7 ji7 tai7 Ki-tok-tou5 chi2-moai7, chap8-kui2-hoe3 e5 si5 li7-khui kau3-hoe7. Au7-lai5 ke3 hou7 chit8-e5 Thian-chu2-kau3-tou5, kiat-hun liau2-au7 chiah hoat-hian7 i e5 sian-siN u7 tong5-seng3-loan5 siu7 moa5-phian3 chiah-ku2, i chin siu7-khi3, i khai-si2 eng7 phaiN2 po3 phiaN2, kau chin-choe7 cha-pou peng5-iu2, i tham-tou5 li7-sek, chham-ka pio-hoe7-a2, cho3 hoe7-thau5, pat8-lang5 to2 i e5 hoe7-a2, i ia7 to2 pat8-lang5 e5 hoe7-a2, hu7-che3 60-kui2-ban7. I u7 chit8-e5 peng5-iu2 si2--khi3, i chin kiaN, chiu7 chhiaN2 lang5 siu-kiaN, sui-jian5 i i2-cheng5 si7 Ki-tok-tou5, tan7-si7, i ka7 mou5-kui2 lau5 te7-pou7, hou7 mou5-kui2 cheng-hok8--khi3 toa7-toa7 kong-kek i, hou7 i 19 jit8 boe7-khun3--tit. Lang5 19 jit8 boe7-khun3, e7 khi2-siau2, i e5 lau7-bu2 si7 Ki-tok-tou5, chiu7 ka7 i kong2, Li2 eng3-kai tioh8 tng2-lai5 chhoe7 Ia5-sou, m7-thang koh oa2-kho3 tang oa2-kho3 sai. I tng2-khi3 ka-ki7 e5 bu2-hoe7, bok8-su ui7 i ki5-to2, au7-lai5 i poaN-chhu3, poaN lai5 goan2-tau hu7-kin7, bok8-su kha3 tian7-oe7 ka7 goa2 kong2, ia7 ka3 i tioh8 kap goa2 lian5-lok8. I hou7 mou5-kui2 u7 phang7 thang jip8, chin-choe7 choe7-ok lui2-chek khi2-lai5 chhin-chhiuN7 toa7 chioh8-thau5, chiong goan5-choaN5 teh-tiau5--leh. Goa2 chhoa7 i ki5-to2, kiu5 Seng3 Sin5 su3 hou7 i hoe2-kai2 chai-choe7 e5 sim, te7 it pai2 kap goa2 kong2-oe7, si7 ui7-tioh8 che3-chu2 ka7 i tho2-chiN5, i lai5 ka7 goa2 chioh-chiN5, bo5 kong2 chin-choe7 oe7, goa2 ui7 i ki5-to2. 
  U7 chit8-jit8 poaN3-mi5, i kha3 tian7-oe7 lai5, it-tit8 khau2 kong2, “Goa2 teh beh jim2-siu7 boe7-tiau5 ah, goa2 e5 choe7 chin-tang7....」 goa2 chai-iaN2 i e5 sim khai-si2 chai thang iu-siong thong3-hoe2, goa2 koaN2-kin2 koe3--khi3, i it-it jin7-choe7. I u7 hoan7 chin-choe7 choe7, sit-khi3 sin3-sim,m7 chai-iaN2 Ia5-sou e7 sia3-bian2 i. 
  Tng lan2 keng-lek8 Siong7-te3 e5 i-ti7, Siong7-te3 beh chiong oan5-choan5 e5 thiaN3 koan3-ak li2. Tng li2 chiong chioh8-thau5 sak-khui, thiaN3 chiu7 ban7-ban7 chhiong-moa2 sim-lai7, chui2-choaN5 chiu7 chheng3--chhut-lai5. Hian7-chai7, chit-e5 chi2-moe7 i2-keng choan5-ke sin3 Chu2. 
  Koh lai5, lai5 kong2 seng3 e5 hoan7-choe7 e5 i-ti7, u7 chit8-pai2, goa2 kap chit8-koa2 lang5 cho3-hoe2 ki5-to2, Su2 Bun5-sim su-bio2 khoaN3-kiN3 u7 tham-sim kap im5-loan7 e5 sia5-sin5 cho3-hoe2 kong-kek Tai5-oan5. Goan2 khoaN3-kiN3 Liok8-hap8-chhai2 kap tak8-chiong2 sek-cheng5 e5 hang5-giap8, che si7 u3-oe3 e5 sia5-sin5 teh cho3-kang. Ti7 Tai5-oan5 mui2 chit8-e5 Ki-tok-tou5, long2 e7 siu7 tioh8 sia5-sin5 e5 kong-kek. 
  U7 chit8-ui7 chi2-moe7, i pun2-lai5 u7 chit8-e5 chhou-loan5 e5 cheng5-jin5, m7-chai siaN2 goan5-in, au7-lai5 bian2 goa2 oan3-hun7 ma-ma e5 choe7. tu5-khi3 sim-lai7 oan3-hun7 e5 chioh8-thau5, goa2 keng-giam7 tioh8 Siong7-te3 e5 thiaN3, hian7-chai7 goa2 kap ma-ma u7 kian7-khong e5 koan-he7. 
  Beh tu5-khi3 chioh8-thau5, tai7-seng ai3 jin7-choe7, ki5-chhu3, ai3 jiau5-sia3 pat8-lang5, te7-san, ai3 jiau5-sia3 ka-ki7, tng lan2 jin7-choe7, Siong7-te3 chiu7 sia3-bian2 lan2, chit-si5, lan2 tioh8 chiap-siu7 Siong7-te3 e5 sia3-bian2, m7-thang koh chek-pi7 ka-ki7, khong3-ko3 ka-ki7. Li2 e5 choe7 beh tit-tioh8 sia3-bian2, piN7 tit-tioh8 i-ti7. 
(Hong-hiong3 siang-goeh8-khan te7 11 ki5, 1991 ni5 7 goeh8)
</CL>
<HL>

有真濟上帝e5兒女，身體無真健康，靈魂無真勇壯。 
是an2-choaN2身體boe7健康？是因為in e5靈魂無夠勇健。基本的來講，上帝e5兒女，靈魂若勇健，自然in e5環境，身軀攏會愈來愈好。 
Hou7靈魂勇健，就是內在e5醫治。真濟基督徒e5醫生an2-ni講，人百分之80個病是tui3心靈來--e5，m7是身軀真正有病。」人e5身軀有問題來chhoe7我，ai3我替伊祈禱，但是我m7是醫生，也m7知伊e5病是身軀引起抑是心靈所致。若是身軀e5病，我ai3伊去chhoe7醫生，我boe7 kap醫生搶生理。若是伊chhoe7過真濟名醫，開費真濟錢，問題iau2-boe7解決，若伊bat接受耶穌做伊e5救主，an2-ni伊需要內在醫治，伊e5靈魂有各樣，著領受上帝e5醫治。 
接受上帝e5醫治以前，咱先ai3了解上帝e5疼。聖經講起3種e5疼。第1種是兩性e5疼，男女e5戀慕，親像雅各愛拉結。第2種是親像亞伯拉罕疼以撒。第3種是友情。這3種攏是人e5疼，人e5疼有伊偉大e5所在。男為女來死，父母為兒女死。人為著朋友獻性命，疼無比這個較大--e5(約翰15：13）。但是人e5疼有伊e5限制，兩性 e5疼也無完全。是an2-choaN2人e5疼無完全neh？約翰一書 4：18講，「Ti7疼e5內面無驚惶。」有真濟父母真疼子，將囡仔養育了真好勢，因為in驚仔將來兒女不孝。in養兒待老。心內有驚惶，in e5疼無完全，因為有驚惶。我tu2結婚無外久，我e5親情就ka7我講：「Lin2先生是緣投仔sang3，聽講做飛行員會受著真濟查某囡仔e5引誘，當咱愈來愈老，你著注意，ai3會曉儉寡sai-khia，以免將來人財兩失。」有真濟人攏teh向人做這款e5建議，原因就是驚。 
有真濟父母為著兒女e5婚姻來chhoe7我協談，我發現in是用親情teh疼子，m7是用上帝e5疼。若無上帝e5疼進入婚姻，咱e5婚姻會真危險。 
Beh an2-choaN2用上帝e5疼來過婚姻、家庭、工作e5生活neh？Beh an2-choaN2接受上帝e5疼來醫治咱neh？真重要--e5，就是接受耶穌做你e5救主，學習倚靠上帝，an2-ni疼e5源泉就ti7你e5內面，咱就有疼心親像江河不斷沖--出-來。是an2-choaN2大部份e5基督徒無經驗著疼e5沖出？Ti7美國加州有一塊礁燥曠旱e5山谷，原本是無法度生產e5所在，無水泉，後來石油公司來開採石油，有一工，水泉tui3大石頭噴出，大石頭下面是一個水泉，後來繼續開發真濟水路，礁地得著灌沃，這個山谷成做加州上貴 e5土地。基督徒也是an2-ni，你e5內面有一塊大石頭teh--leh，疼e5水泉沖boe7出-來，人kap你親近，看boe7著耶穌e5疼，嘴講耶穌，但是無耶穌e5喜樂，石頭ka7你擋tiau5 leh。接受耶穌iau2無夠，著除去石頭e5阻擋。上帝應允講，「我beh用新--e5心賞賜lin2；也beh用新--e5神下ti7 lin2 e5內面；koh beh tui3 lin2 e5肉體中除去親像石e5心…」（以西結 36：26）hou7咱有氣力行伊e5教示。 
Beh an2-choaN2除去心內這塊石頭？就是ai3認罪。認罪是上基本e5真理，但是真濟基督徒ti7這方面做了無夠額。In講，「上帝--ah！赦免我，我有犯罪，用寶血洗清我。」祈求代誌真具體，但是認罪無夠具體、明白，咱犯罪就著具體承認。無久以前，有一個人參加毛里斯牧師e5佈道會，這個人有收藏密宗e5舍利子，boe7信主以前ti7這方面開真濟錢。伊時常會頭殼疼，心內充滿驚惶，聽牧師講道了後，伊beh接受耶穌基督。佈道會了，伊ai3我為伊祈禱。我感覺若像有甚物 teh阻擋上帝對伊e5醫治，我就問伊講，「有將hiah-e5異教e5物件燒掉抑無？」後來阮ti7台東，將伊所收藏hiah-e5異教e5物件燒掉，伊e5頭自然就boe7 koh疼。若ka7魔鬼留地步，著靠耶穌e5寶血ka7洗清。 
有一個第二代基督徒姊妹，十幾歲e5時離開教會。後來嫁hou7一個天主教徒，結婚了後才發現伊e5先生有同性戀受瞞騙chiah久，伊真受氣，伊開始用歹報歹，交真濟查甫朋友，伊貪圖利息，參加標會仔，做會頭，別人倒伊e5會仔，伊也倒別人e5會仔，負債60幾萬。伊有一個朋友死--去，伊真驚，就請人收驚，雖然伊以前是基督徒，但是，伊ka7魔鬼留地步，hou7魔鬼征服--去大大攻擊伊，hou7伊19日boe7睏--tit。人19日boe7睏，會起痟，伊e5老母是基督徒，就ka7伊講，「你應該著轉來chhoe7耶穌，m7-thang koh倚靠東倚靠西。」伊轉去家己e5母會，牧師為伊祈禱，後來伊搬厝，搬來阮兜附近，牧師kha3電話ka7我講，也教伊著kap我聯絡。伊hou7魔鬼有縫thang入，真濟罪惡累積起來親像大石頭，將源泉teh-tiau5--leh。我chhoa7伊祈禱，求聖神賜hou7伊悔改知罪e5心，第一擺kap我講話，是為著債主ka7伊討錢，伊來ka7我借錢，無講真濟話，我為伊祈禱。 
有一日半暝，伊kha3電話來，一直口講，「我teh beh忍受boe7-tiau5 ah，我e5罪真重…」我知影伊e5心開始知thang憂傷痛悔，我趕緊過--去，伊一一認罪。伊有犯真濟罪，失去信心，m7知影耶穌會赦免伊。 
當咱經歷上帝e5醫治，上帝beh將完全e5疼灌沃你。當你將石頭sak開，疼就慢慢充滿心內，水泉就沖--出-來。現在，這個姊妹已經全家信主。 
Koh來，來講性e5犯罪e5醫治，有一擺，我kap一寡人做伙祈禱，史文心師母看見有貪心kap淫亂e5邪神做伙攻擊台灣。阮看見六合彩kap逐種色情e5行業，che是污穢e5邪神teh做工。Ti7台灣每一個基督徒，攏會受著邪神e5攻擊。 
有一位姊妹，伊本來有一個初戀e5情人，m7知啥原因，後來免我怨恨媽媽e5罪。除去心內怨恨e5石頭，我經驗著上帝e5疼，現在我kap媽媽有健康e5關係。 
Beh除去石頭，代先ai3認罪，其次，ai3饒赦別人，第三，ai3饒赦家己，當咱認罪，上帝就赦免咱，這時，咱著接受上帝e5赦免，m7-thang koh責備家己，控告家己。你e5罪beh得著赦免，病得著醫治。 
(方向雙月刊第11期，1991年7月) 
</HL>