<CL>
Tai5-oan5-lang5 e5 chhui3-khau2 si5-siong5 koa3 chit-ku3 oe7: “Tai5-oan5 e5 chiah8, siang7 hong-hu3.”  Eng7 an2-ni cho3 moa2-chiok, che hian2-si7 chhut Tai5-oan5-lang5 e5 chan5-chhu3 goa7-ni7-a2 ke7.  
Tai5-oan5-lang5 e5 chhui3-lai7 si5-siong5 khng3 leng7-goa7 chit8-ku3 oe7: “ChiN5 siong7-ho2.” Hian2-si7 chhut Tai5-oan5-lang5 bo5 chhim-khek the2-giam7 tioh8 se3-kan ki5-tha koh khah bi2-ho2 e5 hi2-lok8.  Kho2-lian5.  
“Lang5 ai3 u7 it-ki-chi-tiong2” Tai5-oan5-lang5 an2-ni kong2, tai7-pou7-hun7 ia7-si7 khia7 ti7 but8-chit e5 chan5-bin7 lai5 kong2 chit-ku3 oe7, lai5 khoaN3 jin5-seng.  
Chit-toaN7 si5-kan, Tai5-oan5 lang5-lang5 long2 teh hoah, “Ai3 piaN3 chiah e7 iaN5.” Kho2-sioh, chin-chio2 lang5 mng7, “PiaN3 sim2-mih8?” Tai5-oan5-lang5 sou2 piaN3, bu5-ko3 si7 chiN5, mia5-siaN, te7-ui7.  An2-ni, tong-jian5 si7:  
Tai5-oan5-lang5 piaN3, kok-bin5-tong2 iaN5.  
Tai5-oan5-lang5 piaN3, Sat-tan3 iaN5.  
Tai5-oan5-lang5 piaN3, piN7-mou5 iaN5...... 
Ham-ban7 than3-chiN5, m7-bian2 koe3-thau5 kut-lat8.
Seng-oah8 e5 ki-pun2 su-iau3 tit-tioh8 boan2-chiok liau2-au7 (kau3 sim2-mih8 theng5-tou7 kio3-choe3 ki-pun2 su-iau3 tit-tioh8 boan2-chiok, ti7 chia bo5 beh tho2-lun7), lu2 ham-ban7 than3-chiN5 e5 lang5, lu2 m7-thang koe3-thau5 phah-piaN3 than3-chiN5. Hiah-e5 gau5-than3--e5, chhin3-chhai2 liong3--chit8-e7, to7 than3 hiah-nih8 choe7, lioh8-lioh8-a2 long7-hui3 siN3-mia7 khi3 than3-chiN5, iau2 sng3 e7-ho5.  Ia7 lan2 chiah-e5 ham7-ban7 than3--e5, piaN3-siN piaN3-si2, than3 m7-chiaN5-chiN5, sian sng3 ma7 sng3 boe7-ho5, leng5-khou2 ti7 ki-pun2 e5 kang-chok liau2-au7, ke eng7 koa2 si5-kan cho3 khah u7 i3-gi7, tui3 oah8-mia7 u7 li7-ek e5 tai7-chi3 khah ho2. 
(Hong-hiong3 Te7 11 ki5, 1991 ni5 7 goeh8)
</CL>
<HL>

台灣人e5嘴口時常掛這句話：「台灣e5食，上豐富。」用an2-ni做滿足，che顯示出台灣人e5層次偌ni7仔低。
台灣人e5嘴內時常囥另外一句話：「錢上好。」顯示出台灣人無深刻體驗著世間其他koh較美好e5喜樂。可憐。
「人ai3有一技之長」台灣人an2-ni講，大部份也是企ti7物質e5層面來講這句話，來看人生。
這段時間，台灣人人攏teh喝，「Ai3拚才會贏。」可惜，真少人問，「拚甚物？」台灣人所拚，無過是錢、名聲、地位。An2-ni，當然是：
台灣人拚，國民黨贏。
台灣人拚，撒旦贏。
台灣人拚，病魔贏…
Ham-ban7趁錢，m7免過頭kut力。
生活e5基本需要得著滿足了後（到甚物程度叫做基本需要得著滿足，ti7 chia無beh討論），愈ham-ban7趁錢e5人，愈m7-thang過頭扑拚趁錢。Hiah-e5 gau5趁--e5，chhin3-chhai2 liong3--1-下，to7趁hiah-nih8濟，略略仔浪費性命去趁錢，iau2算會ho5。也咱chiah-e5 ham-ban7趁--e5，拚生拚死，趁m7 成錢，先算ma7算boe7-ho5，寧可ti7基本e5工作了後，加用寡時間做較有意義，對活命有利益e5代誌較好。
（風向第11期，1991年7月）
</HL>