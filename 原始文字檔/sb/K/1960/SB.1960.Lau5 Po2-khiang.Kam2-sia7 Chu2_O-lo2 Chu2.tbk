<CL>
  Goa2 cheng5 si7 toa3 ti7 Hok-kian3 seng2 e5 Tong-san koan7 lang5; na7-si7 hian7-chai7 si7 kap goa2 e5 kiaN2 poaN lai5 toa3 ti7 Tai5-tiong Kong-im Iok8-iu3-iN7. Lun7 Tong-san koan7 si7 chit8 e5 chhut-san2 iam5 kap hi5 e5 hai2-to2, ia7 si7 chit8 e5 seng3-jin5, kun-chu2 e5 chhut-seng-te7; u7 chhut che7-che7 siu3-chai5, ki2-jin5, kong3-seng, Boan2-chheng si5-tai7 e5 koaN. Goa2 e5 lau7-pe7 ia7 si7 siu3-chai5, chit8 ke u7 100 goa7 lang5, long2 si7 Put8-kau3-tou5; lu2-chu2 m7-kaN2 chhut mng5, bo5 thak8 chheh, pak8 se3-kha, chi2-u7 oh8 chiam-chi2 siu3-hoe. Bin5-kok 4 ni5 u7 siat-kau3 kap siat lu2 hak8-hau7. Hit si5 u7 bok8-su-ma2 kap in cha-bou2-sun siong5 kau3 lang5 e5 ke, chio-hou cha-bou2 gin2-a2 chhut-mng5 thak8 chheh. Bin5-kok 12 ni5 u7 thau2 kha kai2 thau5. 
  U7 chit8 jit8, goa2 kap ta-ke kau3 chit8 ui7 chhin-chhek e5 ke cho3 lang5-kheh, ti7 hia thau5 pai2 thiaN-kiN3 le2-pai3-tng5 e5 cheng-siaN kap gim5-si e5 siaN; hit e5 siaN chhui-pek goa2 thau jip8 le2-pai3-tng5-thiaN lai5 thiaN hok-im e5 siaN kong2, “Siong7-te3 thiaN3 lang5 si7 oan5-choan5 e5 thiaN3, bo5 lun7 pin5-chian7 hu3-kui3, koan5-ke7 toa7-se3, I tou long2 thiaN3.” Iok-han7 3:16, “Siong7-te3 chiong tok8-seN e5 KiaN2 siuN2-su3 se3-kan......” chit ku3 chin-chiaN3 kam2-tong7 goa2 e5 sim. Na7-si7 to3-khi3, ta-ke toa7 siu7-khi3, me7 goa2 bo5 bin7-phoe5, m7 kiaN kian3-siau3, khi3 chiah8 hoan-a2-kau3. Te7 2 jit8, bok8-su-ma2 chhut-lai5 mng7 goa2, “Li2 cha7-jit8 thiaN sim2-mih8?” Goa2 chiau3 sou2 thiaN kong2 hou7 i thiaN, i chin hoaN-hi2, sang3 ian5-pit, saN-se cho3 ki3-liam7. Au7-lai5 i siong5 lai5 tham3-hong2, soa3 kap ta-ke saN-bat saN-chhin, ta-ke chiam7-chiam7 hoaN-hi2 chun2 goa2 am3-si5 khi3 cho3 le2-pai3. Kho2-sioh ta-ke si2, tiong7-hu soa3 m7-chun2 goa2 khi3. In-ui7 bok8-su oaN7 jim7, chheng-lian5 thoan5-to7 to3-jim7, sou2-i2 tiong7-hu kong2, “I2-au7 m7 chun2 li2 khi3, ka2-su2 khi3, tioh8 chu7-kak u7 khi3 bo5 jip8.” Goa2 e5 chhui3 khiok si7 in3 ho2, m7-ku2 tak8 pai2 e5 cheng-siaN long2 chhui-pek goa2 khi3 thiaN. Jin5-ke chau2 lai5 ka7 goa2 e5 tiong7-hu kong2, “Lin2 bou2 chau2 khi3 chiah8 hoan-a2-kau3 lah, li2 bo5 iau3-kin2 mah?” Tiong7-hu toa7 siu7-khi3, m7-na7 me7, soa3 phah; goa2 chong5-tioh8 chau3-kak, hoeh lau5 moa2 bin7. Chu2 hit si5 pang-chan7 goa2 ho2-taN2 khui chhui3 kian3-cheng3 kong2, “In le2-pai3 lang5 chin ho2, goa2 khi3 si7 oh8 ho2, bo5 oh8 phaiN2, chaiN2-iuN7 m7-ho2.” Tiong7-hu it-teng7 u7 siu7 Chu2 kam2-tong7, cheng7-cheng7 m7-kaN2 in3 sim2-mih8. U7 chit8 pai2 kiaN2-ji5 phoa3-peN7, i khi3 thiu ioh8-chhiam si7 pou2-ioh8; goa2 kong2, “M7-thang hou7 i chiah8.” I toa7 siu7-khi3, chiong png7-oaN2 siak phoa3, goa2 ia7 m7-kaN2 siu7-khi3, eng7 ho2 oe7 khou2-khng3 i. Koh chit8 pai2, i phoa3-peN7 thiah han3-ioh8 to3-lai5, chin-chiaN3 siu7-khi3, phui3 noa7 ti7 goa2 e5 bin7, goa2 ia7 hoaN-hi2 chhit khi2-lai5, kiu5 Chu2 chin2-kiu3 i. Chhin-chhiuN7 an2-ni siong5-siong5 siu7 i bu2-jiok8. Iu7-koh chit8 pai2, i phoaN3-peN7 ti7 bin5-chhng5 teh chhan, goa2 m7-chai jip8 pang5-lai7, i eng7 oaN2 ka7 goa2 tim3-lai5, kai-chai3 tit-tioh8 Chu2 po2-hou7 bo5 siong-hai7. Goa2 un-jiu5 khou2-khng3 i, “Li2 m7-thang kip-seng3, na7 bo5 Chu2 Ia5-sou chiau3-kou3, bin7 lau5 hoeh, chi7-chui7 beh kio3 i-seng lai5 kou5.”
  U7 chit8 jit8 i koh phoa3-peN7, ka-ki7 thou2-khui3 kong2, “I beh chaiN2-iuN7?” Goa2 than3 ki-hoe7 khou2-khng3 i, “Li2 tioh8 sin3 Chu2 Ia5-sou, it-seng chiah u7 ng3-bang7, na7 bo5 li2 e5 it-seng e7 cho3 Mou5-kui2 e5 lou5-le7, goa2 ui7 li2 siu7 khou2 thai3 che7 lah.” Kam2-sia7 Chu2! Chu2 khui i e5 sim, hou7 i kam-goan7 phoa3-tu5 be5-sin3, hang5-hok8 ti7 Chu2 e5 kha-e7. Hit si5 tiong7-hu khoa3-lu7 bok8-chu2, put8-siong7 beh chaiN2-iuN7 siat-hoat. Goa2 kong2 thang chhiaN2 bok8-su siat-hoat, au7-lai5 ko2-jian5 chiong bok8-chu2, put8-siong7 theh8 khi3 an-pai5 hoa3-sin. Tioh8 kam2-sia7 I, o-lo2 I e5 mia5! Chu2 e5 kiu3-un kau3 goa2 e5 ke! 
  Jian5-au7 goa2 chit8 ke poaN kau3 E7-mng5, ti7 hia tu2-tioh8 Jit8 Chi su7-pian3 e5 khun3-lan5, tiong7-hu u7 siu7 Chu2 keng2-tiau3. Ti7 iN7-te7 chheN-sou bo5 kho2-kho3 e5 sou2-chai7, kai-chai3 tui3 chit8 ui7 chhin-lang5 tit-tioh8 20 khou lai5 cho3 tiong7-hu e5 song-hui3. Chu2 e5 chi2-i3 tit chiaN5, gu7-tioh8 Song3 Phok-su7 lai5 E7-mng5 hun3-heng, goa2 chiu7 hong7-hian3 beh ui7 Chu2 cho3 kang, chin3-jip8 Kou2-long7-su7 Hu7-lu2 hok-im hak8-iN7 thak8 4 ni5 poaN3; hit si5 tu2-tioh8 chhit-chhit su7-pian3 cha3 E7-mng5, goa2 chiu7 tng2-lai5 Tong-san kou3 pai3-tng5 kiam cho3 thoan5-to7. In-ui7 bok8-su the3-jim7 khi3 Siong7-hai2 chou-kai3-te7. Goa2 chhou chhut iN7-mng5, sia7-hoe7 keng-giam7 chio2, ti3-sek chhian2-poh8, sou2-i2 u7 kam2-kak tam7-poh8 e5 han5-sim. Koh tu2-tioh8 tek8-ki siong5 lai5 cha3 Tong-san oa2 u7 poaN3-ni5 ku2. Tong-san siaN5-bin5 long2 to5-mia7 un2-ku khi3 hiong-chhoan; siaN5-lai7 chha-put-to bo5 hoe2-hun, hi5-bin5 sit-giap8, hai2-bin7 chiu-ui5 tou u7 chui2-lui5 hoe2-phau3, hai2-bin7 siu7 si2 chin che7; ke-thau5 hang7-be2 chi2 thiaN lang5 khau3 e5 siaN; ke bo5 thi5, kau2 bo5 pui7, chin-chiaN3 si7 chheN-chhin3 kho2-lin5 e5 Tong-san koan7. Goa2 ia7 chhoa7 ji5-lu2, siang7 si5 toa3 kau3-hoe7 e5 su-lui7, in3-chiong to5-mia7 kau3 hiong-chhoan, m7-kaN2 chu7-su un2-chong5, chhoe7 ki-hoe7 tham3 hoe7-iu2, ui7 chhoan-bin5 kiu5 Chu2 lin5-bin2 chin2-kiu3, sun7 ki-hoe7 kang2 Chu2 e5 kiu3-un. Kam2-sia7 Chu2! Chu2 thiaN ki5-to2, chiau3-kou3 kau3-hoe7 peng5-an sun7-su7, eng5-kng kui hou7 Chu2. Chhoan-bin5 ia7 chai, kau3 peng5-cheng7 e5 si5, koan7-cheng3 jin5-oan5 lai5 chham-ka seng3-koa-tui7, cho3 le2-pai3.
  O-lo2 Chu2! Goa2 e5 kiann2 ia7 iu2-hau3, hou3-oh8, khim5-khiam7, khim5-thak8, toe3 goa2 chiah8 han-chi5 phoe3 chhai3-pou2 ia7 hoann-hi2 kam-goan7. Tiong2-lu2 ji7-chap8 hoe3 chhut-ke3, bo5-lang5 thang tau3-pang-bang5, chhin-chok8 tiong bo5-lang5 sin3 Chu2, m7-kaN2 hiong3 lang5 kio3 khou2. Sui si7 an2-ni, Chu2 e5 peng5-an ti7 sim-lai7; jin5-ke u7 chit8-ui7 chap8 hoe3 e5 lu2-chu2 pun goa2 cho3 phoann7; i leng5-li7 chhong-beng5, gau5 pang-chan7 ka-teng5. Goa2 chhiu2 phang7-se, chhui3 chhiunn3 si-koa ka3 lu2-ji5. Kau3 Seng3-tan3-cheh u7 chu2-pan7 to7-ian2 chhit, peh bou7 e5 oe7-kiok8, chi2-moe7 tak8-e5 kio3 goa2 hi3-thau5-ke. Goan2 tak8-jit8 chhio3-ha-ha, chhio3-hi-hi. Ia7-kan chit8-ki se3-teng-hoe2, chio7 goan2 bu2-kiann2 sann-lang5 kap lin5-sia7 it lu2-chu2 lai5 oh8 chhiu2-ge7. I phoe-pheng5 kong2: “Lan2 chhin-chhiunn7 Beng7-bu2 ka3 kiann2 it-iunn7.” Ji5-lu2 hau3-sun7, khim5-khiam7, khim5-thak8, long2 si7 Chu2 leng2-to7 chiok-hok. Tiong7-hu chai7-se3 e5 si5 siu7 pah-poann e5 kan-khou2, ka-chai3 tit-tioh8 siong7 Chu2 si-un lin5-bin2 su3-hok, chiah thang tit-tioh8 kin-a2-jit8 e5 khoai3-lok8. Tioh8 kam2-sia7 Chu2, o-lo2 i e5 mia5.
（Lu2-soan Geh8-khan Te7 11 ki5, 1960 ni5 11 geh8)
</CL>
<HL>

我前是toa3 ti7 福建省e5 東山縣人；若是現在是kap我e5子搬來toa3 ti7台中光音育幼院。論東山縣是一個出產鹽kap魚e5海島、也是一個聖人、君子e5 出生地；有出濟濟秀才、舉人、貢生，滿清時代e5官。我e5老父也是秀才，一家有100外人，攏是佛教徒；女子m7敢出門，無讀冊，縛細腳，只有學針黹繡花。民國四年有設教kap設女學校。Hit時有牧師媽kap in查某孫常到人e5 家，招呼查某囡仔出門讀冊。民國12年有thau2腳改頭。 
有一日，我kap ta-ke到一位親戚e5家做人客，ti7 hia頭擺聽見禮拜堂e5鐘聲kap 吟詩e5聲；hit個聲催迫我偷入禮拜堂廳來聽福音e5聲講，「上帝疼人是完全e5疼，無論貧賤富貴、懸低大細，伊都攏疼。」約翰3：16，「上帝將獨生e5子賞賜世間…」這句真正感動我e5心。若是倒去，ta-ke大受氣，罵我無面皮，m7驚見笑，去食番仔教。第二日，牧師媽出來問我，「你昨日聽甚物？」我照所聽講hou7伊聽，伊真歡喜，送鉛筆、衫紗做紀念。後來伊常來探訪，續kap ta-ke相bat相親，ta-ke漸漸歡喜准我暗時去做禮拜。可惜ta-ke死，丈夫續m7准我去。因為牧師換任，青年傳道到任，所以丈夫講，「以後m7准你去，假使去，著自覺有去無入」。我e5嘴卻是應好，m7-ku2逐擺e5鐘聲攏催迫我去聽。人家走來ka7我e5丈夫講，「Lin2某走去食番仔教lah，你無要緊mah？」丈夫大受氣，m7-na7罵，續扑；我chong5著灶角，血流滿面。主hit時幫贊我好膽開嘴見證講，「In禮拜人真好，我去是學好，無學歹，怎樣 m7好。」丈夫一定有受主感動，靜靜m7敢應甚物。有一擺子兒破病，伊去抽藥籤是補藥；我講，「M7-thang hou7伊食」。伊大受氣，將飯碗siak破，我也 m7敢受氣，用好話苦勸伊。Koh一擺，伊破病拆漢藥倒來，真正受氣，唾瀾ti7我e5面，我也歡喜拭起來，求主拯救伊。親像an2-ni常常受伊侮辱。又koh一擺，伊破病ti7眠床teh 呻，我m7知入房內，伊用碗ka7我tim3來，佳哉得著主保護無傷害。我溫柔苦勸伊，「你m7-thang急性，若無主耶穌照顧，面流血，是誰beh叫醫生來糊。」 
有一日伊koh破病，家己吐氣講，「伊beh怎樣？」我趁機會苦勸伊，「你著信主耶穌，一生才有向望，若無你e5一生會做魔鬼e5奴隸，我為你受苦太濟lah」。感謝主！主開伊e5心，hou7伊甘願破除迷信，降服ti7主e5腳下。Hit時丈夫掛慮bok8-chu2、佛像beh 怎樣設法。我講thang請牧師設法，後來果然將bok8-chu2、佛像提去安排化身。著感謝伊，o-lo2伊e5 名！主e5救恩到我e5家！ 
然後我一家搬到廈門，ti7 hia tu2著日支事變e5困難，丈夫有受主揀召。Ti7異地生疏無可靠e5所在，佳哉tui3一位親人得著20箍來做丈夫e5喪費。主e5旨意得成，遇著宋博士來廈門奮興，我就奉獻beh為主做工，進入鼓浪嶼婦女福音學院讀四年半；hit時tu2著七七事變炸廈門，我就轉來東山顧拜堂兼做傳道。因為牧師退任去上海租界地。我初出院門，社會經驗少，智識淺薄，所以有感覺淡薄e5寒心。Koh tu2著敵機常來炸東山倚有半年久。東山城民攏逃命隱居去鄉村；城內差不多無火薰，漁民失業，海面周圍都有水雷火砲，海面受死真濟；街頭巷尾只聽人哭e5聲；雞無啼，狗無吠，真正是chheN-chhin3可憐e5東山縣。我也 chhoa7兒女，siang7時帶教會e5書類、印章逃命到鄉村，m7敢自私隱藏，chhoe7機會探會友，為村民求主憐憫拯救，順機會講主e5救恩。感謝主！主聽祈禱，照顧教會平安順序，榮光歸hou7主。村民也知，到平靜e5時，縣政人員來參加聖歌隊，做禮拜。 
O-lo2主！我e5子也有孝、好學、勤儉、勤讀，toe3我食蕃藷配菜脯也歡喜甘願。長女二十歲出嫁，無人thang鬥幫忙，親族中無人信主，m7敢向人叫苦。雖是an2-ni，主e5平安ti7心內；人家有一位十歲e5女子分我做伴；伊伶俐聰明，gau5幫贊家庭。我手紡紗，嘴唱詩歌教女兒。到聖誕節有主辦導演七、八幕e5話劇，姊妹逐家叫我戲頭家。阮逐日笑哈哈、笑嘻嘻。夜間一枝細燈火，照阮母子三人kap 鄰舍一女子來學手藝。伊批評講：「咱親像孟母教子一樣」。兒女孝順、勤儉、勤讀，攏是主領導祝福。丈夫在世e5時受百般e5艱苦，佳哉得著上主施恩憐憫賜福，才thang得著今仔日e5快樂。著感謝主，o-lo2伊e5名。 
﹝女宣月刊第11期，1960年11月﹞ 
</HL>