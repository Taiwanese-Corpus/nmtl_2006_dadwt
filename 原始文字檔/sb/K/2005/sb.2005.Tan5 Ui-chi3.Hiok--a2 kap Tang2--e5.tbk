<CL>
U7 nng7-e5 peng-a2, long2 si7 1984 ni5 chhut-si3--e5, chit8-e5 kok-tiong chhut-giap8 to7 leh kang-te7 cho3 khang-khoe3, ho7-cho3 “Hiok--a2”, si7 poaN-soa2 loh8-lai5 Hong-goan5 e5 Tayal; leng7-goa7 chit8-e5 kok-tiong thak8 bo5 thau3, ma7 u7 cho3 chit8-cham7-a2 khang-khoe3, lang5 long2 kio3 i “Tang2--e5”. Hiok--a2 bou2 chhoa7--a, kiann2 ma7 seN--a, sui-bong2 ni5-hoe3 iau2 sng3 chio2, m7-koh e7-sai2 kong2 i2-keng u7 tam7-poh8-a2 sia7-hoe7 keng-giam7--a.
U7 chit8-pai2, Hiok--a2 hioh gou7-kang ka2, chiau3-li2 kong2, pai3-si3 hit-jit8 ai3 siu-ka2 tng2--lai5, tui7--nih kui-teng7 chhit-tiam2 chin3-cheng5 ai3 oan5-seng5 siu-ka2 e5 teng5-su5. Kau3 chap8-tiam2 beh khun3--a, soah iau2 bo5 khoaN3-kiN3 lang5, kun-koaN ham7 su7-koaN lau7--e5 hoan5-lo2 i e7 chhut i3-goa7, ma7 siuN7 bo5 i u7 jin7-ho5 to5-peng e5 tong7-ki: kam2-cheng5 un2-teng7, cho3-peng-a2-lang5 goeh8-kip iu2-han7, ma7 bo5 thiaN-koe3 i teh ai, kun-tiong e5 choan-giap8 ki-sut8 sui-bong2 oh-laiu2 u7 khah ban7, chong2--si7 “giam7-siu” ma7 long2 u7 koe3.
Chit8-kang, nng7-kang, saN-kang, kau3 te7-gou7-kang, tui7-a2 be7 kham-tit tan2--a, beh ka7 “li7-iaN5 thong-po3” hoat--chhut-khi3, ti7 chit-e5 si5-chun7, koh it-tit8 ham7 in tau e5 lang5 lian5-lok8, ma7 long2 iau2 bo5 i e5 siau-sit, ui5-it khak-teng7--e5 si7 i chau2 be7 ku2, sin-khu tann-a2 saN-chheng-khou. Te7-gou7-kang e5 si5, in tau e5 lang5 chong2-sng3 chiap-tioh8 i kha3--tng2-khi3 e5 tian7-oe7, sui5 to7 ka7 tui7--nih kong2, e7 chhin-sin ka7 i chai3-lai5 Cho2-iaN5. Tan2 i tng2--lai5, chiah thiaN in thin5-siong7 e5 su7-koaN lau7--e5 kong2, kai siu-ka2 hit-kang, i kau3 Cho2-iaN5 e5 si5 to7 chhian5 chit8-tiam2-cheng ku2--a, m7-kaN2 kha3 tian7-oe7 tng2 tui7--nih, ma7 m7-kaN2 kha3 tian7-oe7 tng2 chhu3--nih, choann-a2 ti7『網咖』chiu2 gou7-kang, bo5-chiN5--a chiah ham7 chhu3--nih lian5-lok8.
To5-peng ti7 kun-tiong tiann7 thiaN-kong2, m7-koh na7 m7-si7 toa3 be7 tiau5, to7-si7 kam2-cheng5 in-sou3, iau2 m7-bat u7 chhiuN7 i an2-ne: si5-kan be7-hu3--a, to7 kui-khi3 mai3 tng2--khi3. Chit chan5 tai7-chi3 hian2-si7, i bo5 chhu2-li2 tai7-chi3 e5 leng5-lek8, tu2-tioh8 tai7-chi3 to7 siuN7 beh siam2, an2-ne beh an2-choann2 chhiann5 i e5 gin2-a2? Khah hou7 lang5 hoan5-lo2--e5 si7, chit-ma2 e5 siau3-lian5-lang5 kam2 long2 an2-ne? Mai3 kong2 beh sio-chian3 iah beh kian3-kok, lian5 cho3-lang5 e5 lau7-pe7, chhu2-li2 ka-ti7 e5 su7-hang7 khiong2-kiaN to u7 bun7-te5--a, i koh si7 u7 tam7-poh8-a2 sia7-hoe7 keng-giam7--e5. Na7 tann-a2 i chit8-e5 an2-ne, hoan7-se3 si7 goa2 siuN7 siunn che7. M7-koh goan2 tui7--nih leng7-goa7 chit8-e5 soah koh ju2 ham3-kou2.
Tang2--e5 pang3-ka2 hit-kang, ui3 Cho2-iaN5 che7 ba2-suh kau3 Ko-hiong5 hoe2-chhia-thau5, kau3 hia chiah hoat-hian7 chiN5-te7-a2 phang2--khi3, m7-kaN2 kha3 tian7-oe7 tng2-khi3 tui7--nih, ma7 m7-kaN2 kap chhu3--nih lian5-lok8, to7 iong7 kiaN5--e5, kiaN5 nng7-kang chiah tng2 kau3 Cho2-iaN5 (tiong-ng koh kiaN5 bo5--khi3). Che sit8-chai7 hou7 lang5 siuN7 bo5, i soah m7-chai chhia-thau5 long2 u7 kun-jin5 hok8-bu7-cham7? I kam2 m7-chai e7-sai2 chhoe7 keng2-chhat?
ChhiuN7 chit-khoan2 ki5-ki5-khoai3-khoai3 e5 tai7-chi3, ti7 goan2 tui7--nih e7-sai2 kong2 chin su3-siong5, khah hoan5-lo2 --e5 si7, che to7-si7 chin2 siau3-lian5-ke e5 sou3-chit, pau-khoah chin3-cheng5 thiaN-tioh8『草莓世代』e5 chiong2-chiong2 ham3-kou2, lan2 kam2 be7 hoan5-lo2? Kau3 si5-chun7, in ai3 lai5 keng chit-e5 kok-ka neh?
Siong5-se3 ka7 siuN7, che si7 an2-choann2 cho7-chiann5--e5?
(TGB Thong-sin3 te7 66 ki5, 2005 ni5 3 goeh8)
</CL>
<HL>

有2-e5兵a2，long2是1984年出世--e5，1-e5國中出業to7 leh工地做khang-khoe3，號做「旭--a2」，是搬soa2落來豐原e5 Tayal； 另外1-e5國中讀無透，ma7有做chit8-cham7-a2 khang-khoe3，人long2叫i「董--e5」。 旭--a2 bou2娶--a，kiann2 ma7生--a，雖bong2年歲iau2算chio2，m7-koh e7-sai2講已經有tam7-poh8-a2社會經驗--a。
有1-pai2，旭--a2 hioh 5工假，照理講，拜4 hit日ai3收假tng2--來，隊--nih規定7點chin3前ai3完成收假e5程序。 到十點beh睏--a，soah iau2無看見人，軍官ham7士官老--e5煩惱i e7出意外，ma7想無i有任何逃兵e5動機: 感情穩定，做兵a2人月給有限，ma7無聽過i teh哀，軍中e5專業技術雖bong2 oh了有khah慢，總--是「驗收」ma7 long2有過。
1工，2工，3工，到第5工，隊a2 be7堪得等--a，beh ka7「離營通報」發--出-去，ti7 chit-e5時chun7，koh一直ham7 in tau e5人連絡，ma7 long2 iau2無i e5消息，唯一確定--e5是i走be7久，身軀tann-a2 3千khou。 第5工e5時，in tau e5人總算接tioh8 i kha3--tng2-去e5電話，隨to7 ka7隊--nih講，e7親身ka7 i載來左營。 等i tng2--來，chiah聽in艇上e5士官老--e5講，該收假hit工，i到左營e5時to7 chhian5 1點鐘久--a，m7敢kha3電話tng2隊--nih，ma7 m7敢kha3電話tng2厝--nih，choann-a2 ti7『網咖』chiu2 5工，無錢--a chiah ham7厝--nih聯絡。
逃兵ti7軍中tiann7聽講，m7-koh若m7是toa3 be7 tiau5，to7是感情因素，iau2 m7-bat有像i an2-ne：時間be7赴--a，to7 kui-khi3 mai3 tng2--去。 Chit chan5 tai7-chi3顯示，i無處理tai7-chi3 e5能力，tu2-tioh8 tai7-chi3 to7想beh閃，an2-ne beh an2-choann2 chhiann5 i e5 gin2-a2？ Khah hou7人煩惱--e5是，chit-ma2 e5少年人kam2 long2 an2-ne？ Mai3講beh sio戰iah beh建國，連做人e5老pe7，處理ka-ti7 e5事項恐驚to有問題--a，i koh是有tam7-poh8-a2社會經驗--e5。 若tann-a2 i 1-e5 an2-ne，hoan7-se3是goa2想siunn che7。 M7-koh goan2隊--nih另外1-e5 soah koh ju2 ham3-kou2。
董--e5放假hit工，ui3左營坐ba2-suh到高雄火車頭，到hia chiah發現錢袋--a2 phang2--去，m7敢kha3電話tng2去隊--nih，ma7 m7敢kap厝--nih連絡，to7用行--e5，行2工chiah tng2到左營(中ng koh行無--去)。 Che實在hou7人想無，i soah m7知車頭long2有軍人服務站？ I kam2 m7知e7-sai2 chhoe7警察？
像chit款奇奇怪怪e5 tai7-chi3，ti7 goan2隊--nih e7-sai2講真su3常，khah煩惱--e5是，che to7是chin2少年家e5素質，包括chin3前聽tioh8『草莓世代』e5種種ham3-kou2，lan2 kam2 be7煩惱？ 到時chun7，in ai3來keng chit-e5國家neh？
詳細ka7想，che是an2-choann2造chiann5--e5？
(TGB通訊第66期，2005年3月)
</HL>