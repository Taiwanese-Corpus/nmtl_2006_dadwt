<CL>
10 goeh8-chhoe, thiN-khi3 khah bo5 hiah hip hiah sio-joah8--a, tiam3--nih ma7 bo5 teng2 goeh8-jit8 hiah-ni7 bo5-eng5 chhih-chhah, m7-koh tng7-tioh8 goeh8-te2 kiat-siau3, A-hong7 ma7 si7 tak8-am3 ka-pan, kin2 beh ka7 siau3-toaN cheng2-li2 ho2-se3, thang ho2 sang3 hou7 thau5-ke khui-phio3.
Eng-am3 chhit-peh tiam2-a2 hia, A-hong7 tu2 ka7 chhiu2-thau5 e5 khang-khoe3 chhu2-li2 soah, to7 khoaN3-tioh8 thau5-ke mouh chit8-siuN chheh kiaN5--jip8-lai5, kau-tai3 chit8-koa2 tai7-chi3 soah to7 an3-sng3 beh chau2--a, A-hong7 than3 ki-hoe7 kap thau5-ke cho3-hoe2 kiaN5--chhut-khi3, u7 kui2-hang7 tai7-chi3 ai3 chhoe7 i chham-siong5.
Teng2 goeh8-jit8 khang-khoe3-liong7 toa7 kah kiaN--lang5, tak8 e5 kang-chok jin5-oan5 long2 chih-chai3 be7 tiau5, u7 chit8-e5 lau7-chiau2 be7 kham-tit ap-lek8 siunn toa7, ka-ti7 koh tioh8 chun2-pi7 kho2-chhi3, i2-keng bo5 cho3--a, koh lau5--leh e5 lang5, kui-kang teh chha2 beh ka-sin, bo5, hioh-khun3-jit8 e5 sin-sui2 ma7 tioh8 ke khah koan5--koa2, A-hong7 chai-iann2 tak8-e5 long2 cho3 kah chiann5 piaN3-mia7, u7 khau2-thau5 in2 in kong2 e7 ka7 thau5-ke cheng-chhu2 khoaN3-mai7.
A-hong7 in chit-keng tiam3 kang-chok jin5-oan5 e5 khi2-sin pun2-te2 to7 ke khah ke7, m7-koh chit8-siaN beh kio3 thau5-ke ka7 tak8-e5 long2 ka-sin, pah-hun chi nng7-pah bo5 kho2-leng5, m7-chiah A-hong7 ka7 thau5-ke kong2 hioh-khun3-jit8 e5 pan khoaN3 e7-tang3 ke khah che7 chinn5--bo5, an2-ne lang5 khah beh lai5 siong7, bo5, tek8-piat8 si7 lian5-soa3 ka2-jit8 e5 pan long2 chhoe7 bo5 lang5 beh siong7, koh-chai3 kong2, chong2-kong-si hit-peng5 e5 che3-tou7 u7 ka2-jit8 ka-sin chit-tiau5. Thau5-ke thiaN--tioh8 sui5 hainn3-thau5 kong2 be7-sai2, i kong2 chia chit8-tiam2-cheng e5 sin-sui2 75~90 khou i2-keng chiok koan5--a, lian5 chong2-kong-si hit-peng5 e5 kang-thok8-seng ma7 toe3 leh tiau5 kau3 75~90 khou, pun2-te2 chong2-kong-si e5 kang-thok8-seng ka2-jit8 u7 ke khah che7 chinn5, si7 in-ui7 in e5 sin-sui2 si7 60 khou khi2-thiau3 chiah u7, chit-ma2 sin-sui2 tiau5 koan5, sou2-i2 i ka7 ka2-jit8 ka-sin chhu2-siau--a. Thau5-ke koh ka7 A-hong7 kong2 be7-sai2 in boai3 siong7 ka2-jit8-pan to7 choann-a2 bo5 pai5, nge7 chhiau5 ma7 ai3 chhiau5--chhut-lai5, bo5, to7-si7 tak8-e5 lun5-liu5, kai siang2 siong7 e5 pan to7 siang2 ai3 siong7, boai3--e5, hit-e5 lang5 to7 mai3 cho3, lan2 koh chhoe7 ma7 u7 lang5.
Koe3 2~3 kang, chong2-kong-si e5 Hok-chek--a2 lai5 ti7 tiam3--nih tau3-sann-kang7, i u7 thiaN thau5-ke teh nau2 kong2 chit-hang7 tai7-chi3, tiong-tau3 hioh-khun3 e5 si5 i kap A-hong7 kong2-tioh8 che, i kian3-gi7 A-hong7 ai3 u7 cho3 tiam3-tiuN2 e5 ui-giam5 kap pan7-se3, m7-thang kang-thok8-seng hoah beh ka-sin to7 the3 in cheng-chhu2, i jin7-ui7 cho3 tiam3-tiuN2 e5 lang5 ai3 the3 kong-si siat-siong2, the3 kong-si seng2 seng5-pun2 chiah tioh8. A-hong7 thiaN chit8-e7 chiann5 be7-song2, bo5 siann2 ho2 siaN-sau3 in3-kong2 i jin7-ui7 chit-e5 iau-kiu5 si7 hap8-li2--e5, m7-chiah e7 the3 lang5 cheng-chhu2, m7-koh Hok-chek--a2 thiaN-liau2 ma7 si7 bo5 siann2 beh chiap-siu7 e5 khoan2.
Hok-chek--a2 ti7 chong2-kong-si cho3 beh lak8-tang--a, si7 ui5-it chu-chhim e5 oan5-kang, i ka-ti7 ma7 tui3 kong-si e5 che3-tou7 ham7 hok-li7 chiann5 put-boan2, ma7 bat ka7 A-hong7 kong2 thau5-ke tui3 oan5-kang e5 hok-li7 si7 ju2-lai5-ju2 khok-heng5, ti7 hia cho3 bo5 chian5-tou5.
Hit-chun7 A-hong7 iau2 ti7 chong2-kong-si e5 si5, tong5-su7 chi-kan long2 e7 tho2-lun7 kong2 beh an2-choann2 ka7 thau5-ke cheng-chhu2 hok-li7, A-hong7 siuN7 bo5 si7 an2-choann2 chit-ma2 oaN7-cho3 si7 kang-thok8-seng beh iau-kiu5 eng-kai u7 e5 hok-li7, cho3 choan5-chit--e5 soah pian3-cho3 kap thau5-ke khia7 kang7-peng5 teh ka7 lang5 ah? Tak8-e5 penn5-penn5 si7 chiah8 lang5 thau5-lou7 nia2 lang5 sin-sui2--e5, cheng-chha chit8-e5 nia2 goeh8-kip, chit8-e5 sng3 tiam2-cheng--e5, nah e7 hit-tiau5 soaN3 oe7 kah chiah chheng-chhou2? Chong2-kong-si e5 lang5 lai5-lai5 khi3-khi3, liu5-tong7-lut8 koan5, to7-si7 che3-tou7 bo5 ho2 hok-li7 bo5 ho2 chiah lau5 lang5 be7 tiau5, chit-ma2 A-hong7 toa3--e5 chit-keng hun-tiam3, kan-tann A-hong7 chit8-e5 choan5-chit, ki5-thaN long2 si7 kang-thok8-seng, na7 bo5 hiah-e5 kang-thok8-seng, kan-tann kho3 chit8-e5 choan5-chit, tiam3 kam2 khui e7 seng5? Tui3 thau5-ke lai5 kong2, ka2-jit8 ka 5 khou 10 khou be7 cheng-ka joa7 che7 seng5-pun2, lang5 cho3--khi2-lai5 khi-mou-chih ke chiann5-song2, ma7 khah lau5 lang5 e7 tiau5, an2-ne ma7 bo5 thang? A-hong7 ju2 siuN7 ju2 sian7, ju2 cho3 ju2 ia3--a.
(TGB Thong-sin3 te7 74 ki5, 2005 ni5 11 goeh8)
</CL>
<HL>

10月初，天氣khah無hiah hip hiah燒熱--a，店--nih ma7無頂月日hiah-ni7無eng5 chhih-chhah，m7-koh tng7 tioh8月底結siau3，A-hong7 ma7是tak8暗加班，緊beh ka7 siau3單整理好勢，thang好送hou7頭家開票。
Eng暗7~8點a2 hia，A-hong7 tu2 ka7手頭e5 khang-khoe3處理soah，to7看tioh8頭家mouh 1箱冊行--入-來，交帶chit8-koa2 tai7-chi3 soah to7 an3-sng3 beh走--a，A-hong7趁機會kap頭家cho3-hoe2行--出-去，有kui2項tai7-chi3 ai3 chhoe7 i參詳。
頂月日khang-khoe3量大kah驚--人，tak8 e5工作人員long2 chih-chai3 be7 tiau5，有1-e5老鳥be7堪得壓力siunn大，ka-ti7 koh tioh8準備考試，已經無做--a，koh留--leh e5人，kui工teh吵beh加薪，無，hioh-khun3日e5薪水ma7 tioh8 ke khah koan5--koa2，A-hong7知iann2 tak8-e5 long2做kah chiann5拚命，有口頭允in講e7 ka7頭家爭取看mai7。
A-hong7 in chit間店工作人員e5起薪本底to7 ke khah ke7，m7-koh 1聲beh叫頭家ka7 tak8-e5 long2加薪，百分之2百無可能，m7-chiah A-hong7 ka7頭家講hioh-khun3日e5班看e7-tang3 ke khah che7 chinn5--無，an2-ne人khah beh來上，無，特別是連續假日e5班long2 chhoe7無人beh上，koh再講，總公司hit-peng5 e5制度有假日加薪chit條。頭家聽--tioh8隨hainn3頭講be7-sai2，i講chia 1點鐘e5薪水75~90 khou已經chiok koan5--a，連總公司hit peng5 e5工讀生ma7 toe3 leh調到75~90 khou，本底總公司e5工讀生假日有ke khah che7 chinn5，是因為in e5薪水是60 khou起跳chiah有，chit-ma2薪水調koan5，所以i ka7假日加薪取消--a。頭家koh ka7 A-hong7講be7-sai2 in boai3上假日班to7 choann-a2無排，nge7 chhiau5 ma7 ai3 chhiau5--出-來，無，to7是tak8-e5輪流，該siang2上e5班to7 siang2 ai3上，boai3--e5，hit-e5人to7 mai3做，lan2 koh chhoe7 ma7有人。
過2~3工，總公司e5 Hok叔--a2來ti7店--nih tau3-sann-kang7，i有聽頭家teh nau2講chit項tai7-chi3，中tau3 hioh-khun3 e5時i kap A-hong7講tioh8 che，i建議A-hong7 ai3有做店長e5威嚴kap pan7勢，m7-thang工讀生hoah beh加薪to7替in爭取，i認為做店長e5人ai3替公司設想，替公司省成本chiah tioh8。A-hong7聽chit8-e7 chiann5 be7爽，無siann2好聲sau3應講i認為chit-e5要求是合理--e5，m7-chiah e7替人爭取，m7-koh Hok叔--a2聽了ma7是無siann2 beh接受e5款。
Hok叔--a2 ti7總公司做beh 6冬--a，是唯一資深e5員工，i ka-ti7 ma7對公司e5制度ham7福利chiann5不滿，ma7 bat ka7 A-hong7講頭家對員工e5福利是ju2來ju2 khok-heng5，ti7 hia做無前途。
Hit-chun7 A-hong7 iau2 ti7總公司e5時，同事之間long2 e7討論講beh an2-choann2 ka7頭家爭取福利，A-hong7想無是an2-choann2 chit-ma2換做是工讀生beh要求應該有e5福利，做全職--e5 soah變做kap頭家khia7 kang7-peng5 teh ka7人壓？ Tak8-e5 penn5-penn5是食人頭路領人薪水--e5，增差1 e5領月給，1 e5算點鐘--e5，nah e7 hit條線劃kah chiah清楚？ 總公司e5人來來去去，流動率koan5，to7是制度無好福利無好chiah留人be7 tiau5，chit-ma2 A-hong7 toa3--e5 chit間分店，kan-tann A-hong7 1 e5全職，其他long2是工讀生，若無hiah-e5工讀生，kan-tann靠1 e5全職，店kam2開e7成？ 對頭家來講，假日加5 khou 10 khou be7增加joa7 che7成本，人做--起-來khi-mou-chih ke chiann5爽，ma7 khah留人e7 tiau5，an2-ne ma7無thang？ A-hong7 ju2想ju2 sian7，ju2做ju2 ia3--a。
(TGB通訊第74期，2005年11月)
</HL>