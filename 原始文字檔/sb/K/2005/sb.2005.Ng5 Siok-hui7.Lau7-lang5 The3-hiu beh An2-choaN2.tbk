<CL>
Ku7-ni5 saN--goeh8, ma-ma li7-khui chiah8-thau5-lou7 15 ni5 e5 peN7-iN7. Iau2 e7 ki3-tit 15 ni5-cheng5, sit-giap8 saN-ni5 e5 ma-ma chin bo5 kan2-tan chiah chhoe7-tioh8 peN7-iN7 chhan-thiann e5 khang-khoe3, hu7-chek hit-e5 pou7-mng5--e5 u7 gou7 e5 lang5, hu7-chek peN7-iN7 lai7-te2 sou2-u7 i-hou7 jin5-oan5 kap peN7-lang5 e5 saN-tng3; in-ui7 kang-chok seng3-chit khah tek8-su5, khang-khoe3 chhai2 lun5-pan-che3, pun-cho3 jit8-pan kap sio2-ia7-pan, bo5-lun7 loh8-hou7, chhut jit8-thau5, hioh-khun3-jit8 iah-si7 29 me5, koe3-ni5, long2 kho2-leng5 ai3 lun5 i tit8-pan.
In3-siong2 tiong, che 10 goa7 ni5 lai5, tak8-ni5 e5 29 me5, ma-ma chha-put-to long2 tiam3 ti7 peN7-iN7 , chong2--si7 ka7 peN7-iN7--nih tit8-pan i-hou7 jin5-oan5 kap toa3-iN7 peN7-lang5 e5 am3-tng3 chhoan5-ho2 liau2-au7, chiah koaN2-kin2 chong5 tng2-lai5 chhu3--nih kap goan2 chiah8 thoan5-iN5-png7.
Kin-ni5 koe3-ni5, goan2 chin hoaN-hi2 ma-ma chong2-sng3 e7-tang3 lau5 ti7 chhu3--nih, kui ke-hoe2-a2 tau3-tin7 chiah8-png7, m7-bian2 tiam3 peN7-iN7 tit-pan, m7-koh ma-ma e5 sim-cheng5 na2-chhiunn7 u7 khah tim5-tang7. Sui-bong2 u7 teh chu3-i3 po3-choa2 jin5-su7 kong2-ko3, chhin-chiann5 peng5-iu2 ma7 long2 e7 tau3 sio-po3, m7-koh ui3 saN--goeh8 hong5 chu-khian2 kau3-tann, long2 it-tit8 chhoe7 bo5 thau5-lou7, 56 hoe3--a, bin7-tui3 sit-giap8, to7-sng3 si7 kiong5-che3 thoe3-hiu--a, bi7-lai5, kam2 si7 ai3 kho3 hau7-senn? I m7 chai-iann2 au7 poaN3-si3-lang5 e5 seng-oah8 beh an2-choann2, siuN7-tioh8 che, it-hiong3 kian-kiong5 e5 ma-ma bin7--nih choan5-si7 hoan5-lo2 kap jiau5-hun5.
PeN7-iN7 chhim2-thau5 iong7 giap8-bu7 liau2-chinn5 cho3 li2-iu5, khiam3 oan5-kang sin-sui2, ma7 khui-koe3 kui2 na7 pai2 oan5-kang hoe7-gi7, tap-eng3 kong2 beh ka7 gin5-hang5 tai7-khoan2, lai5 lap8-chheng sou2 khiam3 e5 sin-sui2. M7-koh, thiaN-kong2 peN7-iN7 keng-eng5-chia2 tau5-chu chho3-gou7, peN7-iN7 e5 chai5-bu7 i2-keng piann3-khang--khi3-a, chai5-bu7 gui5-ki ma7 hoat-seng kui2 na7 pai2, thoa koh-chai3 thoa, ai3 hou7 oan5-kang e5 sin-sui2 iu5-goan5 hoat be7 chhut--lai5, khiam3 chhiau-koe3 poaN3-ni5--a.
Chiann5-che7 oan5-kang ui7-tioh8 seng-oah8 kap keng-che3, i2-keng leng7-goa7 chhoe7 thau5-lou7, m7-koh tui3 hiah-e5 cho3 15~20 ni5, i2-keng u7-hoe3 e5 chu2-chiah8 kang-chok jin5-oan5, tek8-piat8 si7 hu7-lu2 lai5 kong2, cha2 to7 hou7 chiu7-giap8 chhi7-tiuN5 pai5-tu5--khi3-a, kan-tann e7-tang3 chit8-kang thoa-koe3 chit8-kang, tan2-thai7 ki5-chek chhut-hian7.
Ki5-chek bo5 kho2-leng5 chhut-hian7, siong7 bu5-nai7 e5 si5, thau5-ke theh8 gou7-hun7 chhiat-kiat-su kap gou7-tiuN 10-ban7-khou e5 chi-phio3, ti7 gou7-e5 tiong-lau7-ni5 hu7-lu2 bin7-thau5-cheng5, poaN3-siann5 poaN3-ui-hiap8, poaN3-ni5 bo5 nia2-tioh8 sin-sui2--a, tui3 chit gou7-e5 chhut-be7 lo5-tong7-lat8 e5 hu7-lu2 lo5-tong7-chia2, 10-ban7-khou khak-sit8 e7 hou7 in chin gian3, sui5 to7 ka7 hit  gou7-hun7 chhiat-kiat-su chhiam--loh8-khi3, chhut-be7 ka-ti7, ma7 chhut-be7 10 goa7 ni5 e5 lo5-tong7 ke3-tat8, lo5-tong7-chia2 e5 chun-giam5 koh chit8-pai2 ki3-chai7 chu-hong chau-that.
Chiau3 lo5-ki-hoat kui-teng7, thau5-ke in-ui7 liau2-chinn5 iah-si7 giap8-bu7 sok an5 e5 si5, e7-tang3 chiong-chi2 lo5-tong7 khe3-iok, thau5-ke ai3 chiau3 kui-teng7 hoat hou7 lo5-kang khian2-san3-hui3: ti7 kang7 chit8-e5 thau5-ke e5 su7-giap8 tan-ui7 chiah8-thau5-lou7, mui2 moa2 chit8-ni5 ai3 hoat chit8-ko3-goeh8 peng5-kun kang-chu e5 khian2-san3-hui3. Oann7 chit8-ku3 oe7 kong2, ma-ma eng3-kai e7-tang3 nia2-tioh8 chha-put-to 15 ko3-goeh8 sin-sui2 e5 khian2-san3-hui3, m7-koh i oan5-choan5 bo5 liau2-kai2 ka-ti7 e5 lo5-tong7 koan5-ek, soah nia2 bo5-kau3 saN-ko3-goeh8 e5 khian2-san3-hui3 lai5 chu7-tong7 li7-chit.
Goa2 m7-kann2 ka7 i kong2, i sui5 ai3 bin7-tui3 koh khah bo5-cheng5 e5 hian7-sit8: chit8-e5 lo5-tong7 hu7-lu2, keng-koe3 kui-si3-lang5 e5 lo5-tong7 hu3-chhut liau2-au7, lau7--lai5 bo5 thoe3-hiu-kim, si7-se3 ui7-tioh8 au7-chit8-te7 e5 seng-oah8 to kiong7-beh be7 chhoan2-khui3--a, i be7 chhun-chhiu2 ka7 si7-se3 tho2 poaN3-kak-gin5, an2-ne lai5, lau7-lang5 thoe3-hiu liau2-au7 e5 seng-oah8 si7 beh an2-choann2 koe3?
(TGB Thong-sin3 te7 74 ki5, 2005 ni5 11 goeh8)
</CL>
<HL>

舊年3--月，ma-ma離開食頭路15年e5病院。Iau2 e7記得15年前，失業3年e5 ma-ma真無簡單chiah chhoe7-tioh8病院餐廳e5 khang-khoe3，負責hit-e5部門--e5 有5 e5人，負責病院內底所有醫護人員kap病人e5 3-tng3； 因為工作性質khah特殊，khang-khoe3採輪班制，pun做日班kap小夜班，無論落雨，出日頭，hioh-khun3日iah是29暝，過年，long2可能ai3輪i值班。
印象中，che 10外年來，tak8年e5 29暝，ma-ma差不多long2 tiam3 ti7病院，總--是ka7病院--nih值班醫護人員kap toa3院病人e5暗tng3 chhoan5好了後，chiah趕緊chong5 tng2來厝--nih kap goan2食團圓飯。
今年過年，goan2真歡喜ma-ma總算e7-tang3留ti7厝--nih，kui家伙a2 tau3-tin7食飯，m7免tiam3病院值班，m7-koh ma-ma e5心情na2像有khah沉重。雖bong2有teh注意報紙人事廣告，親chiann5朋友ma7 long2 e7 tau3 sio報，m7-koh ui3 3--月hong5資遣到tann，long2 一直chhoe7無頭路，56歲--a，面對失業，to7算是強制退休--a，未來，kam2是ai3靠hau7-senn？ I m7知iann2後半世人e5生活beh an2-choann2，想tioh8 che，一向堅強e5 ma-ma面--nih全是煩惱kap jiau5痕。
病院chhim2頭用業務了chinn5做理由，欠員工薪水，ma7開過kui2 na7 pai2員工會議，答應講beh ka7銀行貸款，來lap8清所欠e5薪水。M7-koh，聽講病院經營者投資錯誤，病院e5財務已經piann3-khang--去-a，財務危機ma7發生kui2 na7 pai2，拖koh再拖，ai3 hou7員工e5薪水猶原發be7出--來，欠超過半年--a。
Chiann5-che7員工為tioh8生活kap經濟，已經另外chhoe7頭路，m7-koh對hiah-e5做15~20年，已經有歲e5煮食工作人員，特別是婦女來講，早to7 hou7就業市場排除--去-a，kan-tann e7-tang3 1工拖過1工，等待奇蹟出現。
奇蹟無可能出現，siong7無奈e5時，頭家theh8 5份切結書kap 5張10萬khou e5支票，ti7 5-e5中老年婦女面頭前，半siann5半威脅，半年無領tioh8薪水--a，對chit 5 e5出賣勞動力e5婦女勞動者，10萬khou確實e7 hou7 in真gian3，隨to7 ka7 hit 5份切結書簽--落-去，出賣ka-ti7，ma7出賣10外年e5勞動價值，勞動者e5尊嚴koh 1-pai2據在資方chau-that。
照勞基法規定，頭家因為了chinn5 iah是業務sok an5 e5時，e7-tang3終止勞動契約，頭家ai3照規定發hou7勞工資遣費： ti7 kang7 1 e5頭家e5事業單位食頭路，每滿1年ai3發1個月平均工資e5資遣費。換1句話講，ma-ma應該e7-tang3領tioh8差不多15個月薪水e5資遣費，m7-koh i完全無了解ka-ti7 e5勞動權益，soah領無到3個月e5資遣費來自動離職。
Goa2 m7敢ka7 i講，i隨ai3面對koh khah無情e5現實： 1 e5勞動婦女，經過kui世人e5勞動付出了後，老--來無退休金，si7細為tioh8後1代e5生活to kiong7-beh be7喘khui3--a，i be7 chhun手ka7 si7細討半角銀，an2-ne來，老人退休了後e5生活是beh an2-choann2過？
(TGB通訊第74期，2005年11月)
</HL>