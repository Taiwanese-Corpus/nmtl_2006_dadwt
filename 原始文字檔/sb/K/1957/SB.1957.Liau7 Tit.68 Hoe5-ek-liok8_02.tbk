<CL>
  Goa2 Oh8 Khia7 Tai5 
  Ti7 chiong-hoa3 koan7-cheng5-khau2 kap chhi7-tiuN5, a2-si7 chng--nih8 e5 tiam3-a2-thau5 kap chhiu7-kha, goa2 kong2 tai7-seng, si7 kui2-hun cheng-ku2; tng2-lai5 pun2 sou2-chai7, Ji7-lun7-a2 Hok-im-tng5 e5 hoe7-iu2, kio3 goa2 Chu2-jit8 tioh8 chhoa7 le2-pai3 kong2 to7-li2; goa2 kong2, goa2 13 hoe3 gin2-na2, thai2-e7 khia7 tai5? In kong2, Lan2 chia si7 jip8-kau3-hoe7 e5 lang5 teh lun5--e5, ia7 li2 i2-keng jip8 kau3-hoe7; sou2-i2 tioh8 kap lang5 lun5 chiah e7 eng7--tit! Goa2 chiu7 keng2 Si kap Ma2-thai3 20 chiuN, i2-kip8 te5-bak8: “ChhiaN3 kang jip8 phu5-to5-hng5;” chong2-si7 chit8-e7 chiuN7 tai5, thau5-khak gong5-liau2-liau2, long2 loan7-khi3, m7 chai beh kong2 sim2-mih8? Te7 ji7 pai2 khi2 chiu7 chu7-chai7! 
  Goa2 Pai3-Tioh8 Ho2 Sian-SeN 
  Goa2 14 hoe3 e5 ni5-thau5, Kau3-su7-hoe7 phai3 chit8-e5 thak8 3 ni5 liau2 e5 Li2 Chiong Toa7-oh8 hak8-seng khi3 Chui2-boe2 Hok-im-tng5 ka3 Sio2-oh8: goeh8-hong7 6 khou, si7 ti7 Sio2-thian-tong5 Seng3-jin5 Thoan5-to7, Ng5 Chok-pang sian-siN sou2 ka3 e5 Sio2-oh8 thak8 koe3--e5. Sui-jian5 si7 24 hoe3 e5 chheng-lian5, lang5 si7 chin lo2-seng5 khin5-khiam7, m7-bat thiaN--tioh8 i chit8-ku3 e5 hi3-hiauh sit-gian5! Chheh chin gau5 ka3! to7-li2 chin gau5 kong2! I ti7 Toa7-oh8 e5 seng5-chek, si7 iu-teng2-seng, thau5-ji7-mia5. 
  Mui5 bok8-su chan7 goa2 kap i2-goa7 5 e5 tong5-chhong kiong7 6 lang5 kap i thak8. Sian-seN chhut-lat8 ka3, goan2 ia7 chin7-lat8 thak8; bo5 lun7 khoaN3-liam7, oat8-liam7 si7 chhin-chhiuN7 hui-heng5-ki teh poe. Chin sim-sek! 
  Sian-seN kap hak8-seng kiong7 7 lang5, tang5 che7 chit8-te3 pat-sian-toh, ka3 kap thak8; chit8-ni5 ku2, sian-seN tui3 hak8-seng, m7-bat phah, m7-bat me7, ia7 m7-bat gin5; hak8-seng na7 u7 chho3, sian-seN chi2-u7 eng7 khoaN3, hak8-seng chiu7 chin kiaN! 
  Goa2 E5 Chi3-khi3 Chhi3-giam7 
  Pe3 Ka-tang-a2 Tong5-hoe7 u7 chhut chit8-e5 chin chai5-tiau7, toa7 kong-lo5 e5 siu7 bian2-chit e5 Han3-hak8-ka Thoan5-to7, i u7 tu3 che7-che7 khoan2 chin chhut-mia5 e5 koa, i u7 khi3 PheN5-ou5 thoan5-to7. Ia7 siu7 ke phai3 khi3 Au7-soaN: Chheng-tiau5 thai5-su e5 si5, i ti7 hia kap hoe7-iu2 chhang3 soaN, bih ti7 ngeh8-lai7 kui2-na7 goeh8-jit8 ku2, suh tek-a2 phut-tng7 lau5-chhut e5 chui2 koe3-jit8. I cho3 kui-pun2 e5 koa teh kong2 hit si5 e5 chham2-keng2; thau5-chat, “Au7-soaN e5 lou7 chin phaiN2 kiaN5, Chap8-e5 Thoan5-to7 kau2-e5 kiaN; Goa2 kho3 Siong7-te3 e5 po2-hou7, Chiah e7 lai5 kau3 kui3 PeN5-pou !!!” 
  Liau2-au7 phai3 tng2-lai5 Tau2-lak8 kau3-hoe7, ti7 hia u7 pou7-peng-iaN5 e5 chhin3-png7 thang khioh, ka-chok8 chiaN5 chap8 lang5, tit-tioh8 khah e7 tang3 koe3-jit8. Bo5 phah-sng3 Kau3-su7-hoe7 hut-jian5 koh phoe kau3, beh ka7 i oaN7 khi3 Sia7-thau5-lun7-a2. I chin3-the3 liong2-lan5! bou2-kiaN2 cho3-hoe2 khi3, oh seN-oah8! bo5 cho3-hoe2 khi3, tak8 le2-pai3 na7 beh ong2-ong2 lai5-lai5, Lo5-chui2 khe-pou iu7 chhiang5-chai7 teh chhiuN2-lang5, chin gui5-hiam2! Kau3-su7-hoe7 e5 phoe, chai3-saN tit8-tit8 pek. I siuN7 kong2, koan3-le7 khi3 PheN5-ou5, chiu7 bo5 khi3 Au7-soaN; khi3 Au7-soaN chiu7 bo5 khi3 PheN5-ou5: taN 2 ui7 long2 khi3 chham2--koe3; chai3-saN khi3 kiu5 khoan-han7, to kiu5 bo5 cheng5; sou2-i2 choe3-au7 chiu7 sia2 phoe kong2,“Lin2 bo5 goa2, bo5 iau3-kin2! Goa2 e5 bou2-kiaN2, bo5 goa2 be7 eng7--tit !!!” Kau3-su7-hoe7 chiu7 hoe5 phoe ka7 i kong2, “Goan2 m7 chhiaN3--li2 !!!” Chu7 an2-ne Thoan5-to7 bian2-chit. 
  I tu2-tioh8 “Iu2-kong bo5 siuN2, phah-phoa3 tioh8 poe5” e5 thai7-gu7, kap siu7-tioh8 “Chioh8-to khia7-boa5, Chioh8-gu5 tham-koa3” e5 bo5 the2-thiap, i2-kip8 “Noa7-thou5 chhim-kut8” e5 khi-hu7. Sim-koaN kek kau3 chat8 thong2-thong2, u7 oe7 bo5 tang3 kong2; sou2-i2 kiN3-na7 i kap goa2 cho3-hoe2, bo5-lun7 eng5-oe7 kang2-to7, long2 thiaN-tioh8 i teh kong2 i tui3 Se-kau3-su7 sou2 siu7 e5 ap-pek, jim7-chit-chia2 e5 khek-pok8, hoe7-iu2 e5 bo5 le2: Seng3-keng tak8-pai2 thak8 Su3-tou5 7 chiuN. Te5-bak8 long2 kong2 “Ho2-lang5 siu7 ham7-hai7.” 
  Goa2 14 hoe3 ni5-thau5 thiaN--tioh8 i teh kong2, sim-lai7 siuN7--tioh8 Kiu3-chu2 chhut-si3 ti7 Be2-tiau5! Thoan5-to7 e5 si5, jit8 bo5 chiah8, me5 bo5 khun3!! Choe3-au7 iau2-siu7, kou-khut8 bo5-ho2-si2!!! Ia7 Su3-tou5 Po2-lo5 e5 thoan5-to7: Si7 siu7 phah! siu7 koaiN!! siu7 iau-koaN5!!! Choe3-au7 kong2 hou7 lang5 thai5-thau5. Na7-si7 Tai5-oan5 Thoan5-to7 e5 kan-khou2, ban7-hun7 si7 bo5 in chit8-hun7!!! Na7 lun7 goan2 e5 ka-teng5, tui3 ti7 se3-kan tak8 khoan2 e5 kan-khou2, khah che7 long2 u7 thoan3-lian7 koe3. Koh goa2 e5 lau7-bo2 e5 iuN2-pe7 4 pang5-thau5, long2 bo5 lang5! Goa2 e5 lau7-pe7 4 hiaN-ti7, ia7 chi2-u7 chhun goa2 chit8-lang5. Tng goa2 10 hoe3 khi3 le2-pai3 e5 si5, goa2 e5 lau7-bo2 chiu7 hoat chhui3-khau2-goan7, kong2 beh hou7 goa2 cho3 Thoan5-to7 liau2, kan-khou2 khoaN3-oah8 taN si7 bo5 bun7-te5. Siat-su2 goa2 na7 e7 toe3 Chu2 lai5 siu7-khou2, si7 chin eng5-kng! Siat-su2 na7 e7 ui7-tioh8 Chu2 lai5 si2, si7 koh khah hok-khi3!! Phah-sng3 goa2 na7 bo5 hou7 Chu2 kiu3, kaN2 i2-keng chham2-si2 liau2 !!! 
  Khi2-thau5 thiaN liau2 sin3-sim bo5 io5-tang7, thiaN kau3 ni5-boe2, sim-koaN soa3 siuN7 kong2, U7 cho3 Thoan5-to7 ho2! Na7 bo5, cho3 Tng chit--e5 ia7 sio-siang7 cho3 Chu2 e5 kang !!! Chu7 an2-ni sim-chi3 pian3-hoa3. 
  Ti7 Sin-lek8 12 goeh8, Mui5 bok8-su kau3 Ka-tang-a2 sun5 kau3-hoe7 e5 si5, soa3 mng7 thok teh hou7 goa2 theh8 hak8-hui3 e5 tong5-chek chip-su7 khoaN3 chan7 goa2 thak8-chheh an2-choaN2? Pe3 tong5-chek in3 i kong2, Bo5 lou7-eng7! 
  Liau2-au7 Chui2-boe2 Kau3-hoe7 e5 Lau7-ong5 chek, kah goa2 tioh8 kin2-kin2 khi3 Chiong-hoa3 chhoe7 Mui5 bok8-su; goa2 kong2, Theng3-hau7 boe2-ge5 liau2, sio2-oh8 hioh-khun3 chiah khi3; i kong2, Be7 eng7-tit! Tioh8 kin2-kin2 khi3!! U7 iau3-kin2 tai7-chi3 !!! Goa2 chiu7 thiaN i e5 chhui3, khi3 Chiong-hoa3 chhoe7 Mui5 bok8-su. I ti7 thiaN--nih8 teh sia2-ji7, khoaN3--tioh8 goa2 kau3, gong5-ngiah8 mng7 kong2, Ouh-ah kiam2 hioh-khun3 ah? Goa2 kong2, Boe7! I kong2, Boe7 hioh-khun3, li2 an2-choaN2 lai5? Goa2 kong2, Lau7-ong5 chek kio3 goa2 lai5! Goa2 ka7 i kong2, Pang3-oh8 chiah lai5! I kong2, Be7 eng7-tit!! U7 iau3-kin2 tai7-chi3, tioh8 kin2-kin2 lai5 chhoe7--li2!!! Mui5 bok8-su kong2, Li2 bo5 ai3 thak8-chheh houhN? Goa2 kong2, Ai3! Goan2 sian-seN tng2-khi3 Hai2-kiN5-chhu3, tu2--tioh8 toa7-chui2, be7 tang3 koe3 Lo5-chui2-khe, goa2 sui-jian5 loh8-hou7 bo5 chha5 thang khioh, bo5 chiah8-png7, goa2 ia7 si7 chit8-lang5 toa3 ti7 pai3-tng5 teh thak8!!! Mui5 bok8-su kong2, Li2 ai3 koh thak8 chhi3-khoaN3 bo5? Goa2 kong2, Chhut-chai7 Siong7-te3 e5 chi2-i3 !!! 
  Liau2-au7 tai7-ke tiam7-tiam7, goa2 khia7-khia7--teh, chiu7 li7-khui Mui5 bok8-su tng2-kau3 Chui2-boe2 sio2-oh8. Chit8-e5 lang5 kiaN5 koe3 Sai-le5, Po2-tau2, 2 tiau5 toa7-khe, ong2-hoe5 kiaN5 koe3 koaN5-chhin3 e5 12 phou3-lou7. 
  Mui5 bok8-su beh chan7 goa2 thak8 10 ni5 ku2 e5 chheh, cho3 chit8-ni5 thak8; it-seng e5 hak8-hui3, tit--tioh8 i chan7 goa2 chap8-goa7 khou. 
  Tui3 chit-tiap8 khi2, Siong7-te3 ka-ki7 ka7 goa2 kau3-iok8 !!! 
  Long7-ka2 Seng5-chin 
  Ti7 cheng5-ni5 u7 chit8-tin7 e5 Se-kau3-su7 kau3 Tai5-lam5, chhiaN2 lang5 kang2-ian2 Mui5 bok8-su e5 Thoan5-to7-hoat, ai3 chai i heng-khi2 Kau3-hoe7 e5 pi3-koat. 
  Mui5 bok8-su i e5 heng-khi2 Kau3-hoe7, si7 tui3 i si7 sin iong2, thau5 gau5, sim ho2, oan5-choan5 e5 lang5! I “sek si5-bu7,” i “ti chin3-the3,” i “Sin3 ho2, ng3-bang7 lang5 e7 ho2!” I sou2 cho3--e5, chiau3 lang5 khoaN3, si7 chin long7-hiam2; chong2-si7 i si7 teh “Long7-ka2 seng5-chin!” 
  1. I beh khi3 to2-ui7 siat-kau3, hia bo5 lang5 sin3, tioh8 tit8-tit8 thoan5 kau3 u7 lang5 sin3; na7 u7 saN kui2 hou7 sin3, i chiu7 chiong “Thian-kok e5 so2-si5” kau-tai3--in: Tim5-lun5 tit-kiu3, long2 si7 beh hou7 hit saN kui2 hou7 hu7-chek! 
  2. Na7 khoaN3--tioh8 ho2 khi2 pai3-tng5 e5 tiong7-te7, chek-si5 eng7 su-hui3 be2; bian2 hoe7-gi7, bian2 kho2-lu7. 
  3. Na7 khoaN3--tioh8 lang5 teh kan-khou2, chek-si5 the3 Chu2 lai5 kai2-koat hit e5 su7; Tu2--tioh8 i, si7 chhin-chhiuN7 tu2--tioh8 Chu2: “Oah8 Ia5-sou” 
  4. I ia7 siat-lip8 che7-che7 hit ho7 te7 kui2 e5 i5-thai3-thai3 cho3 chip-su7. 
  5. I ia7 siat-lip8 boe7 kiat-hun e5 19 hoe3 gin2-na2 cho3 Chiong-hoa3 TiuN2-lo2: Niu5 Siu3-tek bok8-su e5 lau7-pe7, Niu5 Tim5 Thoan5-to7. 
  6. I ia7 kou2-bu2 Tai5-oan5 lang5 cho3 Bok8-su: Eng7 kang, eng7 chiN5, ai3-hou7 oan7-chou7. 
  7. I ia7 kou2-bu2 i e5 khu-hek8 lai7 (Tai7-kah khe kau3 Hou2-boe2 khe), e5 kau3-hoe7 tok8-lip8: Lam5-hu7 lo2-iu3, hu3-kui3 pin5 chian7; mui2-lang5 tak8 goeh8-jit8 chi3-chio2 tui3 hian3 5 chiam khi2, kio3-cho3 Pou2-chou7-hoe7. 
  Goa2 Thak8-chheh, Kap Khioh Beh8-seh 
  Goa2 15 hoe3 e5 si5, toa7-oh8 koh phai3 chit8-e5 thak8 3 lian5 liau2 e5 hak8-seng, kio3 cho3 Lo5 Chhan3 sian-seN, khi3 Chui2-boe2 ka3 sio2-oh8. 
  Hit ni5 e5 hak8-seng khah-che7; goa2 koh kiaN5 ku7-lou7, khaiN ti5-thau5-na5-a2 khioh han-chi5, kap pat8-mih8 cheng2-chi2; eng5 e5 si5, khi3 thak8-chheh. 
  Goa2 Cho3 Tiam3-oan5 
  15 hoe3 ni5-boe2, Iu5-chhia Khu-tiuN2 chhiaN3 goa2 kap i toa3 seng-li2-tiam3, Chu2-jit8 hou7 goa2 khi3 Chui2-boe2 le2-pai3, chiah8--i chit8 goeh8-jit8 khou-poaN3 gin5. Thau3-cha2 khi2-lai5 sau3-te7 taN-chui2, jit8--si5 chhut-chng phah-chhek kap kou3-tiam3, poaN3-me5 koaiN tiam3-mng5 khun3. U7 si5-chun7 thau5-chhiu2 e5 tiam3-oan5 bo5 ti7-teh, tioh8 theh8 the3-sin peh8-hou2 kap kim-hiuN choa2-chek be7--lang5, chin m7 koan3-si3; kau3 chit8-pai2 ti7 chhia-teng2 teh thoa chhek-pau e5 si5, hou7 gu5 chhoah siak ti7 tiaN5--nih8, ka-chiah-kut ham7-chham3, chiu7 si5 thau5-lou7. Hit-si5 hit keng tiam3, ah-nng7 chit8 khou-gin5 ka7 lang5 koah 96 liap8; ia7 sio2-be7 si7 chit8-kak gin5 10 liap8: che kio3-cho3 seng-li2-hoat. 
  Goa2 Tham-sim 
  U7 chit8-jit8 khi3 Lun7-poe3 be2 chhai3, u7 chit8-e5 sek8-sai7 e5 Hok-chiu lang5, ka-lauh8 chit8-kak gin5 ti7 chhai3-ke3-a2-kha, goa2 bo5 ka7 i kong2; kau3 i bo5 ti7 hia e5 si5, goa2 chiu7 ka7 i khioh-lai5. 
  Leng7-jit8 TiuN thoan5-to7-niu5, thok goa2 koh khi3 Lun7-poe3, ka7 i be2-chhai3. Be2 liau2, hit e5 te2 khioh e5 chit8-kak gin5 e5 gin5-te7-a2 kap khou-goa7 gin5, long2 bo5 khi3! 
  Goa2 Cho3 Siau2-su2 
  Goa2 16 hoe3 e5 si5, hou7 pe3 chhin-chhek in2-chin3 khi3 Iu5-chhia phai3-chhut-sou2 cho3 siau2-su2 kap chu2-chiah8. Chu2-jit8 hou7 goa2 khi3 Chui2-boe2 le2-pai3; mui2-goeh8 2 khou-gin5, u7 png7 thang-chiah8, bo5 chhai3 thang phoe3. Khi2-thau5 phoe3 kun2-chui2, au7-lai5 cheng3 u7 ku2-chhai3 e5 si5, tak8-tng3 phoe3 ku2-chhai3-thng; ti3-kau3 ku7-te2 e5 ha7-siau-cheng3 koh khi2: “Iau-chhan pa2-lan2, chiah8-pa2 kio3 kan-lan5!” tioh8--tioh8 “toa7-chiah8-peN7.” 
  Goa2 Poah8-kiau2 
  Ti7 chiaN-goeh8 chhe-it, ui7-tioh8 ge5-mng5 bo5 eng5, beh khi3 Chui2-boe2 hu3 chheng-sia7-hoe7 siuN oaN3 soa3 bo5 khi3; chiu7 ti7 chng tiong thit-tho5. Tu2-ho2 goa2 e5 ku7 thau5-ke (khu-tiuN2), teh cho3 lian2-po2 hou7 lang5 teh; tai7-seng goa2 khoaN3 be7-hiau2, au7-lai5 na2 khoaN3 soa3 bat, kiN3-ioh kiN3-tioh8, chiu7 theh8 chiN5 ka7 i teh, tit8-tit8 iaN5 khou-goa7 gin5; kau3 boe2; tit8-tit8 su, lian5 ge5-mng5 koe3-ni5 sou2 siuN2--e5, ia7 su liau2-liau2! Gin5-te7-a2 bo5 chhun poaN3 chiam. 
  Goa2 Hoe2-sio Chhu3 
  Tak8 goeh8-jit8 ti7 ge5-mng5 sou2 nia2 2 khou-gin5 e5 goeh8-kip, long2 theh8 hou7 goa2 e5 lau7-bo2 chek-chu7 thang hou7 goa2 thak8 tiong-oh8. Bo5 phah-sng3 chit8-e5 e7-tau3, goa2 e5 chhau2-liau5-a2 hou7 hoe2 sio-khi3, ia7 goa2 e5 10 goeh8-jit8 e5 goeh8-kip 20 khou gin5-phio3, ia7 piN3-cho3 choa2-hu. Goa2 8 hoe3 e5 si5, ti7 Ji7-lun7-a2 cho3 toa7-chui2, to2 hia7-chhu3; goa2 14 hoe3, ti7 Iu5-chhia cho3 toa7-chui2, to2 chhau2-chhu3; taN 17 hoe3, ti7 Chui2-boe2 koh hoe2-sio-liau5. 
  Cheng5 2 pai2 e5 chui2-chai, noa7 bo5-liau2, kong3-phoa3 bo5 liau2--e5; chit pai2 e5 hoe2-sio, long2 liau2! Lian5 kui2-tiau5 han-chi5-a2, ia7 pu5 kau3 sek8-sek8! Hoe7-goa7 e5 lang5, khoaN3-tioh8 goa2, chiu7 kong2, “TaN tioh8 Siong7-te3 tioh8!” Hoe7-lai7 e5 lang5 kong2 goan2 e7 poe7-kau3! Goa2 nng7-e5 toa7-chi2, chit8-e5 ke3 hou7 cho3 po2-cheng3--e5 cho3 sim-pu7, chit8-e5 ke3 hou7 cho3 chong3-teng e5 cho3 hiaN-so2; nng7-ui7 long2 si7 toa7 choh-chhan5 e5 lang5. Chit8-e7 hoe2-sio chhu3, nng7-ui7 long2 tu2--tioh8 ka-teng5 put-ho5; nng7-e5 toa7-chi2 long2 tng2-lai5 tau3 chiah8 hiah e5 hoe2-sio han-chi5. 
  Hit si5 tu2-ho2 u7 kui2-na7 ui7 cha2 tian2--lang5 e5 chou2-kong-giap8, lai5 beh chan7 khe3-boe2 (chin7); goan2 ng3-bang7 e7 tit-tioh8 tam7-poh8 chiN5, thang koh chhong3 chit8-e5 siu7. Bo5 phah-sng3 chioh-chiN5 khi3 khek in3-a2, kau3 tng3-liau2 e5 si5; chok8-chhin chhiaN2-chiu2 mng7 lau7-toa7, khoaN3 lang5 lai5 chau7 khe3-boe2 e5 chiN5, goan2 e7 pun-tit be7? Lau7-toa7 chiah8 soah, chiu7 kong2, goan2 khi3 jip8-kau3 be7 pun-tit, ho2-tit in bo2-a2-kiaN2; na7 bo5, chiu7 kong-ma2 long2 tioh8 phak kau2-sai2! Tui3 an2-ne, goa2 e5 chok8-chhin chiu7 theh8 2 khou-gin5, beh thiap goa2 e5 lau7-bo2 cho3 khek in3-a2 kap tiam2-sim chiN5. 
  Hit si5 goan2 chiu7 ka7 lang5 chioh 4 khou gin5, lai5 be2 2 keng phoa3 chhu3-thang2-a2: “Hou7 loh8 tin-tong-kou2, jit8 chhut ho2 phah hou2!” 
  Goan2 Thoat-li7 Si2-im3 SoaN-kok 
  Ti7 hit e5 ge5-mng5 lai7 e5 lang5, eng5 e5 si5, kiN3 kong2 long2 si7 im5-su5. Tai7-seng goa2 m7 koan3-si3, thiaN--tioh8 chiu7 chau2; thiaN ku2, “koan3-si3 seng5 chu7-jian5.” Lou7-boe2 thiaN liau2 soa3 e7 sim-sek! 
  Tui3 ti7 Chui2-boe2 hoe2-sio chhu3 liau2, to3-tng2 toa3 Iu5-chhia, tui3 an2-ne Chu2-jit8 chiu7 khah bo5 ki-hoe7 thang khi3 Chui2-boe2 le2-pai3; koh kiN3-na7 ka-ti7 teh thak8 Seng3-keng, a2-si7 teh ki5-to2 e5 si5, lang5 chiu7 teh kio3. Goa2 e5 sim-sin5 chiam7-chiam7 soe-lam2! Jiok8-iok8 tit8-tit8 chhiong3-kong5!! Goa7-iu2 jit8-jit8 cheng-kiong5!!! Hit si5 soa3 teh siuN7, sin-lek8 koe3-ni5 u7 eng5 e5 si5, beh kap hiah e5 lai7-bin7 teh hong3-tong7 e5 lang5, khi3 gu5-chau3 thit-tho5. 
  Ti7 chit e5 gui5-hiam2 ban7-hun e5 si5! Chu2 choan5-leng5 chin2-kiu3 e5 Seng3-chhiu2 lim5-kau3!! Kai-si2 e5 goa2, chiu7 thoat-li7 ban7-leng5 mou5-chhiu2, kap hit e5 biat8-bo5 e5 hoe2-kheN !!! 
  Goa2 Sak Thih-ki 
  Au7-lai5 kap lang5 khi3 Tau2-lam5 sak thih-ki, kng bo5 hoat, sak be7 kiaN5; chhut-lat8 kng, bian2-kiong2 sak, chhui3-ta ian5-lou7 chiah8 chhan5-chui2; sak kau3 Hou2-boe2, than3 4 kak-gin5. Tng2 kau3 Iu5-chhia, peN7 3 jit8 be7 loh8 bin5-chhng5-kha; goa7-sin7 phaiN2 chit8-peng5. 
  Goa2 Giau5-gi5 Seng3-keng 
  Hit si5 thak8-tioh8 chit8-pun2 Seng3-chheh chin-sit8 e5 chheh, teh cheng3-beng5 Seng3-keng si7 Siong7-te3 khe2-si7, m7-si7 lang5 cho3--e5; lai7-bin7 sou2 kong2--e5, che7-che7 hang7 kap lang5 cho3--e5 bo5 sio-siang7. 
  Goa2 ti7 Tau2-lak8 Gu5-taN-oan teh ka7 lang5 koah-chhau2, tak8 jit8 ka-ti7 teh cho3-kang e5 si5, ia7 sim-lai7 teh siuN7, lang5 kiam2 be7 tiau5-ti5 sia2 hou7 i bo5 sio-siang7? 
  Tak8-jit8 chit8-bin7 giau5-gi5; ia7 chit8-bin7 ki5-to2 kong2, “Kiu5 Chu2 chiong khak-sit8 e5 cheng3-ku3 hou7--goa2.” Keng-koe3 chin-ku2, ti7 chit8-me5 bin5-bang7 2 e5 bang7: 
  (1) Kui2 lai5 teh ka7 goa2 chhih8! Goa2 chin kiaN, long2 bo5 pan7-hoat; chiu7 ti7 bin5-bang7 tiong ki5-to2 kong2, “Chu2 ah! kiu3--goa2 !!!” Kui2 chiu7 chau2--khi3; goa2 tit-tioh8 peng5-an ho2-khun3 bo5 chheN2. 
  (2) Khi3 ti7 chit8-e5 bio7-khau2 teh pou3-to7; na2 kong2, sim na2 hoaN-hi2! 
  ThiN-kng teh siuN7 khi2 goa2 14 hoe3, goa2 e5 lau7-bo2 khi3 le2-pai3 liau2-au7, teh ka7 goa2 kong2, I boe7 pai3 Siong7-te3 e5 si5, kiN3-na7 bin5-bang7 tioh8 kui2, si7 kiaN kau3 chheN2, sim-koaN-kou2 phok8-phok8-chheng3, lau5-koaN7, tioh8 kio3 sin-piN khun3 e5 lang5 chheN2 thang kong2-oe7; tui3 le2-pai3 liau2, kiN3-na7 bin5-bang7 tioh8 kui2, chiu7 ti7 bin5-bang7 tiong ki5-to2 kong2, “Chu2 ah! kiu3--goa2!!!” ia7 kui2 chiu7 chau2-khi3, peng5-an ho2-khun3 bo5 chheN2! TaN pun2-sin ia7 keng-giam7--tioh8!! Ke2--e5 kiam2 e7 an2-ni? !!! 
  Koh pou3-to7 bo5 chiN5 than3, bo5 lang5 o-lo2! An2-choaN2 thoan5-to7 e7 hoaN-hi2? Lang5 cho3--e5 kiam2 e7 an2-ne? !!! 
  Tui3 an2-ni, goa2 e5 giau5-gi5 chiu7 kai2-siau !!! 
</CL>
<HL>

我學企台 
Ti7彰化縣前口kap市場，抑是庄--nih8 e5店仔頭kap樹腳，我講代先，是幾分鐘久；轉來本所在，二崙仔福音堂e5會友，叫我主日著chhoa7禮拜講道理；我講，我13歲囡仔，thai2會企台？In講，咱chia是入教會e5人teh輪--e5，也你已經入教會；所以著kap人輪chiah會用--tit！我就揀詩kap馬太20章，以及題目：「倩工入葡萄園；」總是一下上台，頭殼gong5了了，攏亂去，m7知beh講甚物？第二擺起就自在！ 
我拜著好先生 
我14歲e5年頭，教士會派一個讀3年了e5李Chiong大學學生去水尾福音堂教小學：月俸6箍，是ti7小天堂聖人傳道，黃Chok-pang先生所教e5小學讀過--e5。雖然是24歲e5青年，人是真老成勤儉，m7-bat聽著伊一句e5戲hiauh失言！冊真gau5教！道理真gau5講！伊ti7大學e5成績，是優等生，頭二名。 
梅牧師贊我kap以外5個同窗共6人kap伊讀。先生出力教，阮也盡力讀；無論看唸，閱唸是親像飛行機teh飛。真心適！ 
先生kap學生共7人，同坐一塊八仙桌，教kap讀；一年久，先生tui3學生，m7-bat扑，m7-bat罵，也m7-bat gin5；學生若有錯，先生只有用看，學生就真驚！ 
我e5志氣試驗 
敝佳冬仔堂會有出一個真才調，大功勞e5受免職e5漢學家傳道，伊有著濟濟款真出名e5歌，伊有去澎湖傳道。也受加派去後山：清朝thai5輸e5時，伊ti7 hia kap會友藏山，bih ti7狹內幾若月日久，suh竹仔phut斷流出e5水過日。伊做歸本e5歌teh講hit時e5慘境；頭節，「後山e5路真歹行，十個傳道九個驚；我靠上帝e5保護，才會來到貴平埔！！！」 
了後派轉來斗六教會，ti7 hia有步兵營e5凊飯thang拾，家族成十人，得著較會當過日。無打算教士會忽然koh批到，beh ka7伊換去社頭崙仔。伊進退兩難！某子做伙去，難生活！無做伙去，逐禮拜若beh往往來來，濁水溪埔又常在teh搶人，真危險！教士會e5批，再三直直迫。伊想講，慣例去澎湖，就無去後山；去後山就無去澎湖：今2位攏去慘--過；再三去求寬限，都求無情；所以最後就寫批講，「Lin2無我，無要緊！我e5某子，無我be7用--tit！！！」教士會就回批ka7伊講，「阮m7倩--你！！！」自an2-ne傳道免職。 
伊tu2著「有功無賞，扑破著賠」e5待遇，kap受著「石刀企磨，石牛貪掛」e5無體貼，以及「爛塗深掘」e5欺負。心肝激夠chat8統統，有話無當講；所以見若伊kap我做伙，無論閒話講道，攏聽著伊teh講伊tui3西教士所受e5壓迫，任職者e5刻薄，會友e5無禮：聖經逐擺讀使徒7章。題目攏講「好人受陷害。」 
我14歲年頭聽著伊teh講，心內想--著救主出世ti7馬槽！傳道e5時，日無食，暝無睏！！最後夭壽，孤倔無好死！！！也使徒保羅e5傳道：是受扑！受關！！受枵寒！！！最後講hou7人thai5頭。若是台灣傳道e5艱苦，萬分是無in一份！！！若論阮e5家庭，tui3 ti7世間逐款e5艱苦，較濟攏有鍛練過。Koh我e5老母e5養父4房頭，攏無人！我e5老父4兄弟，也只有chhun我一人。當我10歲去禮拜e5時，我e5老母就發嘴口願，講beh hou7我做傳道了，艱苦快活今是無問題。設使我若會toe3主來受苦，是真榮光！設使若會為著主來死，是koh較福氣！！扑算我若無hou7主救，kaN2已經慘死了！！！ 
起頭聽了信心無搖動，聽到年尾，心肝續想講，有做傳道好！若無，做當職--e5也相像做主e5工！！！自an2-ni心志變化。 
Ti7新曆12月，梅牧師到佳冬仔巡教會e5時，續問託teh hou7我提學費e5堂叔執事看贊我讀冊an2-choaN2？敝堂叔應伊講，無路用！
了後水尾教會e5老王叔，kah我著緊緊去彰化chhoe7梅牧師；我講，聽候尾牙了，小學歇睏才去；伊講，Be7用tit！著緊緊去！！有要緊代誌！！！我就聽伊e5嘴，去彰化chhoe7梅牧師。伊ti7廳nih8 teh寫字，看著我到，gong5-ngiah8問講，Ouh-ah kiam2歇睏ah？我講，Boe7！伊講，Boe7 歇睏，你an2-choaN2來？我講，老王叔叫我來！我ka7伊講，放學chiah來！伊講，Be7用tit！！有要緊代誌，著緊緊來chhoe7--你！！！梅牧師講，你無ai3讀冊houhN？我講，Ai3！阮先生轉去海墘厝，tu2--著大水，be7 當過濁水溪，我雖然落雨無柴thang拾，無食飯，我也是一人toa3 ti7拜堂teh讀！！！梅牧師講，你ai3 koh讀試看無？我講，出在上帝e5旨意！！！
了後大家恬恬，我企企--teh，就離開梅牧師轉到水尾小學。一個人行過西螺、寶斗，2條大溪，往回行過寒凊e5 12舖路。 
梅牧師beh贊我讀10年久e5冊，做一年讀；一生e5學費，得--著伊贊我十外箍。 
Tui3 chit-tiap8起，上帝家己ka7我教育！！！ 
弄假成真 
Ti7前年有一tin7 e5西教士到台南，請人講演梅牧師e5傳道法，ai3知伊興起教會e5祕訣。 
梅牧師伊e5興起教會，是tui3伊是身勇、頭gau5、心好，完全e5人！伊「識時務，」伊「知進退，」伊「信好，向望人會好！」伊所做--e5，照人看，是真弄險；總是伊是teh「弄假成真！」 
1、伊beh去to2位設教，hia無人信，著直直傳到有人信；若有三幾戶信，伊就將「天國e5鎖匙」交代--in：沈淪得救，攏是beh hou7 hit三幾戶負責！ 
2、若看著好起拜堂e5重地，即時用私費買；免會議、免考慮。 
3、若看著人teh艱苦，即時替主來解決hit個事；Tu2著伊，是親像tu2著主：「活耶穌」 
4、伊也設立濟濟hit號第幾個姨太太做執事。 
5、伊也設立未結婚e5 19歲囡仔做彰化長老：梁秀德牧師e5老父，梁沈傳道。 
6、伊也鼓舞台灣人做牧師：用工、用錢、愛護援助。 
7、伊也鼓舞伊e5區域內（大甲溪到虎尾溪），e5教會獨立：男婦老幼，富貴貧賤；每人逐月日至少tui3獻5 chiam起，叫做補助會。 
我讀冊Kap拾麥屑 
我15歲e5時，大學koh派一個讀3年了e5學生，叫做羅燦先生，去水尾教小學。 
Hit年e5學生較濟；我koh行舊路，khaiN鋤頭籃仔拾蕃薯，kap別物種子；閒e5時，去讀冊。 
我做店員 
15歲年尾，油車區長倩我kap伊toa3生理店，主日hou7我去水尾禮拜，食--伊一月日箍半銀。透早起來掃地擔水，日--時出庄扑粟kap顧店，半暝關店門睏。有時陣頭手e5店員無ti7-teh，著提替身白虎kap金香紙燭賣--人，真m7慣勢；到一擺ti7車頂teh拖粟包e5時，hou7牛chhoah摔ti7埕--nih8，ka-chiah骨ham7-chham3，就辭頭路。Hit時hit間店，鴨卵一箍銀ka7人割96粒；也小賣是一角銀10粒：che叫做生理法。 
我貪心 
有一日去崙背買菜，有一個熟悉e5福州人，ka落一角銀ti7菜架仔腳，我無ka7伊講；到伊無ti7 hia e5時，我就ka7伊拾來。 
另日張傳道娘，託我koh去崙背，ka7伊買菜。買了，hit個te2拾個一角銀e5銀袋仔kap箍外銀，攏無去！ 
我做小使 
我16歲e5時，hou7敝親戚引進去油車派出所做小使kap煮食。主日hou7我去水尾禮拜；每月2箍銀，有飯thang食，無菜thang配。起頭配滾水，後來種有韭菜e5時，逐頓配韭菜湯；致到舊底e5下消症koh起：「枵呻飽懶，食飽叫艱難！」著--著「大食病。」 
我Poah8-kiau2 
Ti7正月初一，為著衙門無閒，beh去水尾赴青社會siuN晏續無去；就ti7庄中thit-tho5。Tu2好我e5舊頭家（區長），teh做輪寶hou7人teh；代先我看be7曉，後來那看續bat，見臆見著，就提錢ka7伊teh，直直贏箍外銀；到尾；直直輸，連衙門過年所賞--e5，也輸了了！銀袋仔無chhun半chiam。 
我火燒厝 
逐月日ti7衙門所領2箍銀e5月給，攏提hou7我e5老母積聚thang hou7我讀中學。無打算一個e7晝，我e5草寮仔hou7火燒去，也我e5 10月日e5月給20箍銀票，也變做紙灰。我8歲e5時，ti7二崙仔做大水，倒瓦厝；我14歲，ti7油車做大水，倒草厝；今17歲，ti7水尾koh火燒寮。 
前2擺e5水災，爛無了、摃破無了--e5；這擺e5火燒，攏了！連幾條蕃薯仔，也pu5到熟熟！會外e5人，看著我，就講，「今著上帝著！」會內e5人講阮會背教！我兩個大姊，一個嫁hou7做保正--e5做新婦，一個嫁hou7做壯丁e5做兄嫂；兩位攏是大作田e5人。一下火燒厝，兩位攏tu2著家庭不和；兩個大姊攏轉來鬥食hiah e5火燒蕃薯。 
Hit時tu2好有幾若位早典--人e5祖公業，來beh贊契買（盡）；阮向望會得著淡薄錢，thang koh創一個siu7。無打算借錢去刻印仔，到tng3了e5時；族親請酒問老大，看人來找契買e5錢，阮會分tit be7？老大食煞，就講，阮去入教be7分tit，好tit in母仔子；若無，就公媽攏著仆狗屎！Tui3 an2-ne，我e5族親就提2箍銀，beh貼我e5老母做刻印仔kap點心錢。 
Hit時阮就ka7人借4箍銀，來買2間破厝桶仔：「雨落珍咚鼓，日出好扑虎！」 
阮脫離死蔭山谷 
Ti7 hit個衙門內e5人，閒e5時，見講攏是淫詞。代先我m7慣勢，聽--著就走；聽久，「慣勢成自然。」路尾聽了續會心適！ 
Tui3 ti7水尾火燒厝了，倒轉toa3油車，tui3 an2-ne主日就較無機會thang去水尾禮拜；koh見若家己teh讀聖經，抑是teh祈禱e5時，人就teh叫。我e5心神漸漸衰lam2！肉慾直直縱狂！！外誘日日增強！！！Hit時續teh想，新曆過年有閒e5時，beh kap hiah e5內面teh放蕩e5人，去牛灶thit-tho5。 
Ti7這個危險萬分e5時！主全能拯救e5聖手臨到！！該死e5我，就脫離萬能魔手，kap hit個滅無e5火坑！！！ 
我Sak鐵支 
後來kap人去斗南sak鐵支，扛無法，sak be7行；出力扛，勉強sak，嘴礁沿路食田水；sak到虎尾，趁4角銀。轉到油車，病3日be7落眠床腳；外腎歹一爿。 
我Giau5疑聖經 
Hit時讀著一本聖冊真實e5冊，teh證明聖經是上帝啟示，m7是人做--e5；內面所講--e5，濟濟項kap人做--e5無相像。 
我ti7斗六牛挑灣teh ka7人割草，逐日家己teh做工e5時，也心內teh想，人kiam2 be7刁持寫hou7伊無相像？ 
逐日一面giau5疑；也一面祈禱講，「求主將確實e5證據hou7--我。」經過真久，ti7一暝眠夢2個夢： 
（1）鬼來teh ka7我chhih8！我真驚，攏無辦法；就ti7眠夢中祈禱講，「主ah！救--我！！！」鬼就走去；我得著平安好睏無醒。 
（2）去ti7一個廟口teh佈道；那講，心那歡喜！ 
天光teh想起我14歲，我e5老母去禮拜了後，teh ka7我講，伊boe7拜上帝e5時，見若眠夢著鬼，是驚到醒，心肝鼓phok8-phok8-chheng3，流汗，著叫身邊睏e5人醒thang講話；tui3禮拜了，見若眠夢著鬼，就ti7眠夢中祈禱講，「主ah！救--我！！！」也鬼就走--去，平安好睏無醒！今本身也經驗--著！！假--e5 kiam2會an2-ni?！！！ 
Koh佈道無錢趁，無人o-lo2！An2-choaN2傳道會歡喜？人做--e5 kiam2會an2-ne?！！！ 
Tui3 an2-ni，我e5 giau5疑就解消！！！ 
</HL>