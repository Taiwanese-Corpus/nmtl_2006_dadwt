<CL>
  Goa2 Hou7 Liau5 Teh--tioh8 
  Goa2 kap chit8-e5 Ji7-chui2 lang5, ti7 Tau2-lak8 pak-peng5 e5 khe-te2, teh cheng3 han-chi5. Ti7 e7-pou-si5 kong5-hong tai7-chok, goan2 teh bih-hou7 e5 chhau2-liau5, soa3 to2--loh8-khi3; pat8-lang5 chau2-li7, goa2 hou7 i teh ti7 lai7-bin7 hun7--khi3. Au7-lai5 goa2 cheng-sin5 chhut-siaN, tang5-phoaN7 thiah chhu3-teng2, ka7 goa2 thoa chhut. Goa2 chiu7 aN3-aN3 pai2 kau3 Tau2-lak8 ke 5 li2-lou7, tui3 Ong5 i-seng be2 chit8-kak-gin5 chhat-ioh8, chat siong-jiah8; tui3 an2-ne, sin-siong in2 ku7-siong, cheng5 ka-chiah siak ham7-chham3 e5 ui7, soa3 ho2--khi3. 
  Goa2 Hong7-hian3 
  Goa2 keh-jit8 koh kau3 hou7 liau5 teh--tioh8 hit khu hng5 cheng3 han-chi5, goa2 chiu7 kui7-loh8 ki5-to2 kong2, ThiN-pe7 ah! Goa2 beh oan5-choan5 hong7-hian3 hou7 Li2!! Kiu5 Li2 ka7 goa2 an-pai5 thau5-cheng5 e5 lou7 !!! 
  Goa2 Cho3 Ku-Li2 Kam-tok 
  Goa2 18 hoe3 e5 si5, u7 hou7 Sai-le5 Pou-sim e5 ku-li2-thau5, chhoa7 Khi3 Tek-san khi2 kong-hak8-hau7. 
  Am3-si5 goa2 khi3 tham3 chit8-ke seN3 Khou2 e5 hiaN-ti7, i chhiaN2 goa2 chu2-li2 ka-teng5 le2-pai3. Hit ke si7 Ka-tang-a2 hoe7-iu2, Chhiu7-a2-kha lang5; tui3 in poaN khi3 liau2, chiah in2-chhoa7 lang5 kap siat kau3-hoe7. Hit-si5 tu2-ho2 in ang-bou2 ku2-ku2 bo5 kong2-oe7; le2-pai3 soah, put-bok8 e5 so2-lian7 thau2-pang3! Thong-ke toa7 hoaN-hi2!! Thian-kok lim5-kau3 !!! 
  Chu2-jit8 cha2-khi2, goa2 ti7 kang-tiuN5 chu2 chiah8-pa2, chiu7 koaN2-kin2 khi3 chio hoe7-iu2 le2-pai3; chu7-hoe7 soah tng2-khi3, Jit8-jin5 kam-tok mng7 goa2, “Thai2 bo5 cho3-kang?” Goa2 kong2, “Khi3 le2-pai3!” I mng7 kong2, “Li2 si7 Ia5-sou lang5 mah? Goa2 kong2, “Tioh8 !!!” 
  U7 chit8 jit8 teh cho3 kang e5 si5, iu5-pian7 theh8 goa2 e5 lau7-bo2 kia3 e5 phoe kau3, goa2 chai7 tiuN5 thiah-khui thak8, si7 eng7 kng2-choa2 sia2--e5, kui2-na7 chhioh tng5, tui3 Tau2-lak8 khi3 e5 Jit8-jin5 bauh8-thau5 khoaN3--tioh8 si7 sia2 goa7-kok ji7--e5, mng7 goa2 kong2, “Li2 bat mah?” Goa2 kong2,“Bat!” I tioh8 chit8-kiaN !!! 
  U7 chit8-am3 nng7-e5 Jit8-jin5 kam-tok kio3 goa2 khi3 chhiaN2, chit8-e5 khui-cheN2 kam-tok, hiahN i e5 saN-a2-khou3 hou7--goa2, kio3 goa2 the3 i cho3 kam-tok. Goa2 kong2, “Li2 toa7-lang5 to koan2 bo5 hoat, goa2 si7 gin2-na2 thai2 koan2 u7 hoat?” Hit e5 chhu3-teng2 kam-tok kong2, “Goa2 tak8-jit8 khoaN3 li2 chin7-lat8 cho3 kang! m7 bat chhin-chhiuN7 pat8-lang5 put-si5 thau chhiau5 si5-cheng !!!” I2-cheng5 hou7 ku-li2-thau5 thiu-liau2, chit8 kang than3 ji7-kak-si3; hit-tiap8 khi2 kau3 oan5-kang chi2, chit8-jit8 than3 5 kak, bian2 hou7 ku-li2-thau5 thiu. 
  Lau2-sit8 Ho2 Cho3 Pun2 
  Au7-lai5 khi3 Tau2-lak8 Chu-tan-oan, Tan5 tiuN2-lo2 chhiaN2 goa2 chu2-li2 in am3-si5 e5 ka-teng5 le2-pai3; le2-pai3 soah, in ang-bou2 e5 put-ho5, long2 ho2--khi3! 
  Soa3 thiaN Tan5 tiuN2-lo2 kong2 hu3 Lam5-pou7 Tiong-hoe7, e7-hng-si5 teh khun3 e5 si5, sou2 thiaN e5 sin3-giong2 bi2-tam5: 
  U7 chit8-e5 seN3 Li2 e5 E7-mng5 gin2-na2, lai5 Tai5-pak beh kap lang5 toa3 tiam3. Thau5-ke mng7 i e5 tiau5-kiaN7. I kong2, “Le2-pai3-jit8 hou7 goa2 le2-pai3! ChiN5 che7-chio2 bo5 iau3-kin2 !!!” 
  Thau5-ke Chu2-jit8 chiu7 hou7 i khi3 le2-pai3. 
  Chit e5 gin2-na2, me5-si5 am3-am3 khun3, cha2-khi2-si5 cha2-cha2 khi2. Chin kut-lat8! Tak8 jit8 chiap-thai7 lang5-kheh chin chhin-chhiat!! Kap lang5 be2-be7 si7 hoe3-chin ke3-sit8: “Tong5-sou2 bu5 khi !!!” 
  Tui3 an2-ne hit keng tiam3, jit8-jit8 jin5-khi3 na2 ho2, ni5-boe2 kiat-siau3 toa7 than3-chiN5. Pat8-keng tiam3 chai-iaN2, chiu7 thah8 ke3 chhiaN3--khi3; ku7-te2 hit keng e5 chu2-kou3, ia7 che7-che7 toe3 i koe3-khi3 sin-toa3 e5 sou2-chai7 be2-be7: ni5-boe2 kiat-siau3, sin chhiaN3--i hit keng ia7 toa7 than3-chiN5. Sin-ni5 pat8-keng iu5-goan5 koh thah8 ke3 chhiaN3--khi3: hit keng chhiaN3 liau2 teh khoa3-lu7 sin-ni5 kaN2 e7 koh hou7 pat8-keng chhoaN5--khi3; sou2-i2 chiu7 kap i iok-sok, ni5-boe2 than3-chiN5 beh hou7 i thiu-hun. 
  Au7-lai5 u7 kui2 chiah iuN5-chun5 lai5! Beh be7, beh be2, chhoe7 bo5 sin3-iong7 e5 lang5 thang kau-thok. Chin lo5-hoan5!! Teh si3-ke3 tiau-cha e5 si5, u7 lang5 ka7 i kong2, “Jip8-kau3 Li2--e5, kai3 u7 sin3-iong7 !!!” Hiah e5 chun5 e5 be2-be7, chu7 an2-ne thok i tai7-pan7: Bian2 pun2-chiN5 cho3 toa7 thau5-lou7 !!! 
  Goan2 Tit Seng3-Sin5 Chhiong-moa2 
  Ti7 goa2 18 hoe3 e5 chhiu-thiN si5, u7 chit8-e5 Chu2-jit8, kap Tau2-lak8 chit8-e5 seN3 Liau7, bi7-hun bou7-to7-iu2 chheng-lian5; i2-kip8 Iu5-chhia Kang2-au7 seN3 Li2, kiat-hun liau2, jip8 kau3-hoe7 6 ni5 ku2, 32 hoe3 e5 tiong-lian5 lang5; cho3 tin7 khi3 Chui2-boe2 le2-pai3, goan2 teng2 e7-pou soa3 ti7 hia chu2-li2 le2-pai3: in-ui7 hit si5 hia bo5 sian-seN. 
  Hit keng pai3-tng5 si7 thou5-kat kham3-chhau2--e5, joah8-thiN me5-si5, siong5-siong5 u7 lang5 ti7 pai3-tng5 i2-tiau5 khun3; goan2 3 lang5 hit me5 toa3 Chui2-boe2 keh-me5, soa3 ti7 pai3-tng5 lai7 khun3 i2-tiau5. 
  To2--teh boe7 khun3 e5 si5, tai7-ke teh hoe7 kau3-hoe7 lai7 che7-che7 hang7 e5 su7; hoe7 liau2 chiu7 peh khi2-lai5 kui7 teh ki5-to2; ki5-to2 liau2, chiu7 koh to2 teh hoe7; hoe7 liau2, chiu7 koh peh khi2-lai5 ki5-to2. Na2 hoe7, na2 ki5-to2, sim na2 jiat8; ki5-to2 kau3 iok poaN3-me5 koe3; hut-jian5 kam2-kak chhu3 tin2-tang7, thiaN-kiN3 chhu3-lai7 u7 siaN, khoaN3-kiN3 chhu3-teng2 u7 kng; 3 lang5 tang5-che5 bak8-sai2 lau5-chhut, kam2-kak ka-ti7 e5 choe7 siang7-tang7 !!! 
  1. Boe7 sin3 e5 lang5 teh tim5-lun5, bo5 khi3 po3--i! 
  2. Leng2-sim bo5 le2-pai3 e5 hoe7-iu2, bo5 khi3 chio--i! 
  3. Hoan7-choe7 e5 sin3-tou5, bo5 khi3 kiu3--i! 
  Che (1) Bo5 the2-thiap Pe7 e5 thiaN3-sim! Put-hau3 !!! 
  (2) Bo5 tong5-cheng5 Chu2 sip8-ke3 e5 khou2-sim! Put-tiong !!! 
  (3) Bo5 hiap8-lek8 Po2-hui7-su e5 chu5-sim! Put-gi7 !!! 
  Hit si5 3 lang5 chiu7 lip8-chi3, beh kau3 Tai5-oan5 tak8-chng tak8-sia7, than3-chiah8 kap thoan5-to7: chhin-chhiuN7 Po2-lo5-sek. Bo5-lun7 si2-oah8, u7 chiah8 bo5 chiah8, hek8-si7 chheng7 pou3-te7, khun3 na5-tau5-kha, long2 bo5 bun7-te5. 
  Kui-me5 bo5 khun3, thiN-kng bak8-chiu cheng2-cheng2; chong2-si7 sim-koaN chin chheng! Sim-sin5 chin peng5-an!!! Tui3 chit-tiap8 khi2, si5-si5 khek-khek chhoe7 ki-hoe7 thoan5-to7. 
  Kiu3-lang5 Chiu7-si7 Kiu3 Ka-ti7 
  Cha2-ni5 In3-tou7 e5 Sat-hu Sun-tai7 sian-seN, khi3 Se-chong7 thoan5-to7. U7 chit8-jit8 teh loh8 seh-soaN e5 si5, tu2--tioh8 u7 lang5 koaN5 to2 ti7 lou7--nih8, i beh ka7 i kiu3; chong2-si7 aiN7 bo5 hoat--tit! Tu2-ho2 u7 chit8-lang5, tui3 soaN-teng2 teh chau2 loh8--lai5. Sun-tai7 sian-seN, chiu7 chio--i kong2, “Peng5-iu2 ah! lai5 tau3 kha-chhiu2--teh !!!” Hit e5 lang5 kong2, “Ka-ti7 kou3-mia7, to kou3 be7-li7 ah! Soa3 e7 kou3 pat8-lang5? !!!” cho3 i chau2-khi3. 
  Sun-tai7 sian-seN chiu7 chhut-lat8 piaN3-mia7, chiong hit e5 lang5 thoa khi2-lai5 phaiN7 ti7 ka-chiah-phiaN, io5-io5 pai2-pai2 loh8 soaN. KiaN5 bo5 loa7-hng7, khoaN3-kiN3 chit8-lang5 koaN5 to2 ti7 thau5-cheng5 e5 lou7-piN; chim-chiok ka7 i khoaN3, to si7 tu2-a2 hit e5 beh kiu3 ka-ti7 e5 seN3-mia7 e5, soa3 sit-loh8 seN3-mia7!!! Ia7 Sun-tai7 sian-seN ui7-tioh8 beh kiu3 lang5, soa3 bu2 kau3 chit8-sin tang7-koaN7. 
  Kiu3 lang5 soa3 kiu3 tioh8 ka-ti7 !!! 
  Chhut-chiN5 Khi2-bio7, Ia5-Sou M7 HoaN-hi2 
  SaN-lang5 hian3-sin au7, Tau2-lak8 pe3 tong5--e5, ui7-tioh8 lau7-pe7 e5 seN-oah8, tioh8 koh chun2-pi7; seN3 Li2--e5, ui7-tioh8 gu5-iuN5 kap chhan5-hng5 kau-tai3 lang5 keng-eng5 liau2, lang5 koh si5-heng5, tui3 an2-ne 3 lang5 tioh8 sui5-lang5 kiaN5. 
  Hit si5 Iu5-chhia ge5-mng5 lim5-si5 kio3 goa2 khi3 tau3 kha-chhiu2. 
  Tu2--tioh8 Beh8-liau5 beh khi2-bio7, kong2 u7 tui3 chong2-tok-hu2 hi2-kho2 liau2, Beh8-liau5 khu-tiuN2 chiu7 toa3 chit8-taN3 beh8-a2-chiu2 lai5 ge5-mng5 pai3-thok. Jit8-jin5 處堤 chiu7 tah-eng3 koan2-lai7 5 po2 beh khioh chiN5 hou7--i; chiu7 lim5-si5 khui po2-kah hoe7-gi7. 
  Tu2-ho2 Chui2-boe2 u7 2 kah e5 hoe7-iu2, ia7 po2-cheng3 Cheng Tek-hi2, kah-tiuN2 Li2 Lau7-ong5, 2 lang5 si7 Ki-tok-tou5, m7-kheng2 tah-eng3. 處堤 mng7 in an2-choaN2 m7 tah-eng3. In kong2, “Chhut-chiN5 khi2 bio7, Ia5-sou m7 hoaN-hi2!” 處堤 kong2, “An2-ne lin2 jip8 Ki-tok-kau3 soa3 u7 be5-sin3! TaN lin2 2 lang5 e5 po2-cheng3 kah-tiuN2, long2 tioh8 bian2-chit oaN7 pat8-lang5 !!!” 
  Kau3 u7 chit8 me5-hng, chit e5 處堤, chiu7 chhiaN2 thong-ek8 lai5 i e5 siok-sia3. Kio3 goa2 khi3 mng7 kong2, “Lin2 Chui2-boe2 kau3-hoe7, cho3 kah-tiuN2 po2-cheng3 e5 lang5, ti7 po2-kah hoe7-gi7 e5 si5, kong2 chhut-chiN5 khi2-bio7, Ia5-sou m7 hoaN-hi2! An2-choaN2 hiah be5-sin3?!!!” Goa2 in3 kong2, “Ki-tok-kau3 e5 lang5 si7 siuN7 bo5 siang7-kau3, si7 chhin-chhiuN7 bo5 siang7-kok. Kin-a2-jit8 na7 u7 pat8-kok e5 lang5, beh tui3 lan2 te5-chiN5 khi3 khi2 ge5-mng5, a2-si7 peng-iaN5, lan2 tek-khak m7; in-ui7 lan2 na7 u7 chiN5 thang chhut, ka-ti7 e5 kok-ka khah che7 to u7 khiam3! Siat-su2 lang5 na7 theh8 chiN5 hou7 pat8-kok khi2 ge5-mng5, a2-si7 peng-iaN5, goa2 siuN7 kok-ka na7 chai, tek-khak e7 m7 hoaN-hi2 !!!”
  Goan2 Ki-tok-kau3 khi2 le2-pai3-tng5, chhiaN2 sian-seN, long2-si7 sin3-tou5 ka-ti7 chhut, bo5 tui3 pat8-kau3 e5 lang5 te5; goan2 na7 u7 chiN5, kau3-hoe7 khah che7 to u7 khiam3-eng7! Sou2-i2 goan2 bo5 ai3 chhut-chiN5 khi3 khi2-bio7, si7 kap jin5-bin5 chhut-chiN5 hou7 pat8-kok khi2 cheng3-hu2 sio-siang7 sim-li2 !!! 
  處堤 e5 tiuN7-m2 si7 jiat8-sim e5 hut8-kau3-tou5, thiaN liau2 kong2, “An2-ne u7 li2!” 處堤 e5 ok-sang3 thiaN liau2, ia7 chin hoaN-hi2! 處堤 kong2, “An2-ne chin-ho2 !!! M7-tioh8 kong2 li2-khi3, chit8-ku3 ia7 kong2, “Ia5-sou m7 hoaN-hi2” 2 ku3 ia7 “Ia5-sou m7 hoaN-hi2!!” “An2-ne to piN3 cho3 be5-sin3 khi3 ah !!!” 
  處堤 i2-goa7 koh mng7 3 hang7: 1. Hun-chiu2 an2-choaN2 m7-thang chiah8? Chiah8-liau2, an2-choaN2 u7 choe7? 
  Goa2 in3: Ki-tok-kau3 kong2, Bo5 li7-ek e5 mih8 long2 m7-thang chiah8! Na7 chiah8 bo5 li7-ek, u7 hai7 e5 mih8, long2 si7 choe7 !!! 
  2. Lin2 sin3 Ki-tok-kau3, si7 ng3-bang7 beh tit-tioh8 sia3-choe7 mah? 
  Goa2 in3: Si7! M7 chai kap cho3 be7 kau3--e5, chiah e7 sia3--tit! Na7-si7 chai, kap cho3 e7 kau3--e5, be7 sia3--tit !!! 
  I kong2: Tioh8! Kok-ka e5 lut8-hoat: m7 chai kap cho3 be7 kau3--e5, kio3-cho3 “Koe3-sit!” Chit-khoan2 choe7 e7 kiam2-khin, a2-si7 sia3-bian2! Na7-si7 chai kap cho3 e7 kau3--e5, che kio3-cho3 “Beng5-ti kou3-hoan7!” Chit-khoan2 e5 choe7 heng5-hoat8 khah tang7, u7 si5 si7 “si2-heng5!” a2-si7 “bu5-ki5-tou5-heng5,” kap koaiN khah ku2. 
  3. Lin2 Ki-tok-kau3-tou5 an2-choaN2 bo5 hau3 chou2-sian? 
  Goa2 in3: Si7! Ki-tok-kau3 si7 ka3 seng5-sit8!!! Chai7-seN tioh8 choat8-tui3 iu2-hau3 hong7-iong7: Chhin-chhiuN7 Ki-tok ti7 sip8-ji7-ke3-teng2 beh lim5-chiong e5 si5, u7 chiong i e5 lau7-bo2 Ma2-li7-a kau-tai3 i sou2 thiaN3 e5 hak8-seng Iok-han7 hu7-chek hong7-iong7 kau3 60 hoe3 12 ni5 ku2 piat8-se3 liau2-au7 Iok-han7 chiah chhut-goa7 thoan5-to7. 
  Na7 lun7 si2-au7, Ki-tok-kau3-tou5 si7 siuN7 che3-su7 mia5 “che3-chou2”, ki5-sit8 si7 “hau3 ka-ti7 e5 pak-tou2.” Chit-khoan2 ke2-cho3, Ki-tok-kau3 si7 khoaN3 cho3 toa7-choe7; sou2-i2 si7 ai3 seng5-sit8 chiau3 pe7-bo2 chou2-kong chai7-seN sou2 ai3, sou2 ka3-si7 lai5 sit8-heng5, thang eng5-hian2 cheng5-tai7,kap heng-ong7 hou7-e3. 
  處堤 kong2, “Li2 i2-keng gian2-kiu3 kau3 an2-ne, tioh8 koh khi3 hak8-sip8 cho3 thoan5-to7!” 
  Goa2 in3 kong2, “Bo5 tek-khak! Chhin-chhiuN7 jin5-bin5 eng-kai bat hoat-lut8, m7-si7 bat hoat-lut8, chiu7 tioh8 khi3 cho3 keng2-chhat!” 
  處堤 kong2, “U7 iaN2! Chong2-si7 na7 bo5 lang5 thoan5, li2 thai2 u7 thang thiaN-tioh8!” 
  Au7-lai5 goa2 22 hoe3 teh thak8 Sin5-hak8 e5 si5, i u7 sia2-phoe kio3 goa2 na7 khiam3 hak8-hui3 e5 si5 tioh8 ka7 i kong2, i beh kia3 hou7--goa2; goa2 kap bou2-kiaN2 tak8-pai2 khi3 kau3 i e5 sou2-chai7, choan5-ke lau7-chiN2 hoaN-hi2 hoan-geng5: na2 chhiuN7 “ThiN poah8--loh8 goeh8!” Kui2-chap8-ni5 ku2, kap peng5-iu2 han5-tam5 e5 si5, tauh8-tauh8 teh gian5-khi2 goa2 e5 tai7-chi3!! 
  Ti7 chit e5 23 ni5 ku2, goa2 e5 ‘Chu7-iu5 Thoan5-to7!’ ia7 si7 Chu2 eng7 chit e5 ap-pek Ki-tok-tou5 e5 處堤, si7 ti7 PheN5-ou5 kap Bi2-kok Ka-chiu cho3 hoe5-siuN7--e5 e5 tiuN7-lang5 e5 To2-tian5 Sun5-cha, ka7 goa2 tau3 kha-chhiu2 sou2-hui3--e5 !!! 
  Goa2 Choh-sit 
  Goa2 19 hoe3 e5 si5, Chu2 an-pai5 7 hun chhan5 hou7 goa2 choh. Hit e5 chhan5 si7 ti7 chhan5-iuN5 e5 tiong-ng, li7 si3-bin7 e5 chng-sia7 long2 chin hng7; chhan5-piN u7 chit8-te3 khui-khoah, koan5-thiau3, chheN-chhui3, chheng-cheng7 e5 chhau2-pou. Goa2 6 jit8 kan, ti7 hia choh-sit; bo5-lun7 le5-chhan5, so-chhau2, phoa3-chui2 e5 si5; chu7-iu5 gim5-si kap sim-lai7 ki5-to2; na2 chhin-chhiuN7 A-tong toa3 ti7 Ai-tian5. Chin hoaN-hi2! 
  Tiong-tau3 toa3 ti7 na5-tau5 kha im3-ng2 e5 sou2-chai7 hioh-khun3, thak8 Chin-keng ChiaN3-chham3; lai5 kap Chu2 i2-kip8 su3-tou5, kap lek8-tai7 sian-ti seng3-tou5 kau-thong: na2 chhin-chhiuN7 Chu2 kap hak8-seng ti7 Hek-bun5 soaN-teng2 e5 cheng5-keng2. Chin khoai3-lok8! 
  Am3 e5 si5, tng2-khi3 chhu3--nih8 chiah8-pa2, se2-kha liau2, kap lau7-bo2 le2-pai3 chheng-chho2, chiu7 thak8-chheh; khah siong5 thak8 kau3 3 keN, me5-poaN3, lau7-bo2 khun3 kui2-na7 chheN2, kio3 kui2-na7 pian3; goa2 to si7 kap chheh pun be7 li7. Chin sim-sek! 
  Chu2-jit8 cha2-cha2 chiah8-pa2, chiu7 khi3 5 li2 lou7 hng7 e5 Chui2-boe2 le2-pai3-tng5, ka3 lang5 thak8 ji7-bo2 kap gim5-si. Chit8-ni5 52 le2-pai3 long2 choan-siu2; bo5 cho3-kang, bo5 ak-chhai3, bo5 sun5 chhan5-chui2. Sim chin chheng! 
  Jit8-si5 beh khi3 kang2-piN khioh-chha5, a2-si7 am3-si5 beh khi3 kio3 kang, kap mi5-si5 beh khi3 pang3 chhan5-chui2 e5 si5; long2 chio chhu3-piN ti-ki2 e5 peng5-iu2 cho3 phoaN7; kiaN-liau2 chhin-chhiuN7 Ha7-oa, kou-toaN khi3 tu2-tioh8 choa5 e5 gui5-hiam2! 
  Chhan5 khi2-loh8 tang e5 si5, tu2-tioh8 loh8 ku2-tng5 hou7, sim-koaN siuN7 chhai3 be2--e5, bi2 tiah8--e5, chiN5 chioh--e5, na7 hou7 lang5 chiah8 hou7-png7--khi3 chiu7 hai7! Thau3-cha2 khi3 beh kio3-lang5 chiah8-png7 e5 si5,thiN chheng, chheN beng5. Kai-chai3! 
  Boa2-tang chhau2 hoan-liau2, lang5 eng5, ka-teng5 bo5 sou2-hui3; chiu7 kiu5 Chu2 khui-lou7 siuN2-su3. Ge5-mng5 liam5-piN lai5 teh kio3 goa2 khi3 cho3 siau2-su2; kong2 in sou2 chhiaN3 e5 lang5, chiah8-pa2 pha-pha-chau2, put-si5 kio3 bo5 lang5; koh si3-ke3 beh ka7 lang5 sia-mih8; kho3 ge5-mng5-se3, teng2-e7 beh kap lang5 oan-ke, be7 eng7--tit. Kio3 goa2 tioh8 poah-khi3 tau3 kha-chhiu2; goa2 kong2, Be7 eng7--tit! Goa2 toa3 ge5-mng5, le2-pai3-jit8 bo5 thang choan-siu2! Ge5-mng5 e5 lang5 kong2, Bo5 iau3-kin2! Le2-pai3-jit8 chiah hou7 li2 long2 hioh-khun3! 
  Au7-lai5 goa2 koh khi3 toa3 ge5-mng5, Chu2-jit8 cha2-khi2, thau5-ke boe7 khi2-chhng5, thau5-ke-niu5 chiu7 seng thiN chhai3 hou7--goa2, kio3 goa2 seng chiah8 thang khi3 le2-pai3. Beh am3, le2-pai3 tng2-lai5, thau5-ke-niu5 kong2, Ek8-thang2-chui2 hiaN5 sio lah, kin2 khi3 se2-se2 thang chiah8-png7! Am3-si5 thau5-ke siong5-siong5 ho2-i3 kio3 goa2 kong2, Tek-ku chiu2 sio-sio lim chit8-chhui3 ah! 
  Tui3 an2-ne Chu2-jit8 m7-bian2 cho3 po2-kah kang, u7 thang siu2 le2-pai3, u7 png7 thang chiah8, u7 chiN5 thang theh8! 
  Kau3 siu-tang liau2, chit8 e5 seN3 Li2 e5 chhu3-piN, put-peng5 kong2, In ang-bou2 long2 siau3-lian5 iong2-kiaN7, kui-ni5 cho3 kau3 bo5 me5 bo5 jit8; ia7 goa2 si7 gin2-na2, lau7-bo2 gou7-lak8-chap8 hoe3, chit-ni5 koh ke theng5 52 le2-pai3-jit8; ia7 sou2 than3 e5 chhek-a2 kap han-chi5, tai7-ke chha-put-to peN5 che7! In chin m7-tat8!! Goa2 in3 kong2, He si7 Siong7-te3 in-tian2 siuN2-su3--e5 !!! 
  Le2-pai3-jit8 Hioh-khun3 U7 Than3-chiN5 
  Cha2-ni5 Bi2-kok lam5-pak e5 un7-poaN, long2 si7 oa2-kho3 be2-chhia teh kau-thong. 
  U7 chit8 e5 sai2 be2-chhia--e5 kio3 cho3 Tam5, i chit8-pai2 ti7 le2-pai3-jit8 tu2-tioh8 pak-tou2 thiaN3 chin siong-tiong7. Tui3 an2-ne hit jit8 chiu7 theng5-khun3 bo5 kiaN5. Kau3 pai3-it peN7 ho2, chiu7 koh khi2 kiaN5. Pai3-lak8 chiu7 jiok-tioh8 i hiah e5 le2-pai3-jit8 bo5 hioh-khun3 e5 sai2 be2-chhia peng5-iu2. I ki5-koai3, chiu7 mng7 i e5 phoaN7 kong2, Lin2 ti7 lou7-tiong u7 hioh-khun3 chit8-jit8 bo5? In kong2, Bo5! Goan2 tak8-jit8 ma7 long2 chiau3-siong5 teh kiaN5! 
  Kau3 koh kau3 e5 le2-pai3-jit8, chit e5 sai2 be2-chhia Tam5--a3 chiu7 koh chiong ka-ti7 sou2 sai2 e5 be2-chhia theng5-khun3; pai3-it koh khi2-kiaN5, kau3 pai3-lak8 me5, koh jiok-tioh8 in hiah e5 le2-pai3-jit8 bo5 hioh-khun3 e5 be2-chhia-tui7. 
  Tui3 an2-ni, chit e5 Tam5--a3, chiu7 koat-sim le2-pai3-jit8 beh long2 hioh-khun3 !!! Hit si5 khi2, in lang5 khah cheng-eng iong2-kiaN7! Be2 khah oah8-tang7 gau5 kiaN5!! Chhia-au7 bian2 koh toa3 be2 the3-oaN7!! Ia7 bo5 koh sai2-si2 be2 !!! 
  Tam5--a3 keng-giam7 tioh8 le2-pai3-jit8 hioh-khun3 si7 toa7 than3-chiN5! Au7-lai5 le2-pai3-jit8, lang5 beh khah che7 chiN5 chhiaN3--i, i to bo5 ai3 than3!! I kong2, Le2-pai3-jit8 cho3 kang si7 sit-pun2 !!! 
</CL>
<HL>

我Hou7寮teh--著 
我kap一個二水人，ti7斗六北爿e5溪底，teh種蕃薯。Ti7 e7晡時狂風大作，阮teh bih雨e5草寮，續倒--落-去；別人走離，我hou7伊teh ti7內面昏--去。後來我精神出聲，同伴拆厝頂，ka7我拖出。我就aN3-aN3跛到斗六街5里路，tui3王醫生買一角銀擦藥，紮傷跡；tui3 an2-ne，新傷引舊傷，前ka-chiah摔ham7-chham3 e5位，續好--去。 
我奉獻 
我隔日koh到hou7寮teh--著hit區園種蕃薯，我就跪落祈禱講，天父ah！我beh完全奉獻hou7你！！求你ka7我安排頭前e5路！！！
我做苦力監督 
我18歲e5時，有hou7西螺埔心e5苦力頭，chhoa7去竹山起公學校。 
暗時我去探一家姓許e5兄弟，伊請我主理家庭禮拜。Hit家是佳冬仔會友，樹仔腳人；tui3 in搬去了，才引chhoa7人kap設教會。Hit時tu2好in翁某久久無講話；禮拜煞，不睦e5鎖鍊thau2放！通家大歡喜！！天國臨到！！！ 
主日早起，我ti7工場煮食飽，就趕緊去招會友禮拜；聚會煞轉去，日人監督問我，「Thai2無做工？」我講，「去禮拜！」伊問講，「你是耶穌人mah？我講，「著！！！」 
有一日teh做工e5時，郵便提我e5老母寄e5批到，我在場拆開讀，是用捲紙寫--e5，幾若尺長，tui3斗六去e5日人bauh8頭看著是寫外國字--e5，問我講，「你bat mah？」我講，「Bat！」伊著一驚！！！ 
有一暗兩個日人監督叫我去請，一個開井監督，hiahN伊e5衫仔褲hou7--我，叫我替伊做監督。我講，「你大人都管無法，我是囡仔thai2管有法？」Hit個厝頂監督講，「我逐日看你盡力做工！m7 bat親像別人不時偷chhiau5時鐘！！！」以前hou7苦力頭抽了，一工趁二角四；hit-tiap8起到完工止，一日趁5角，免hou7苦力頭抽。 
老實好做本 
後來去斗六珠丹灣，陳長老請我主理in暗時e5家庭禮拜；禮拜煞，in翁某e5不和，攏好--去！ 
續聽陳長老講赴南部中會，e7昏時teh睏e5時，所聽e5信仰美談： 
有一個姓李e5廈門囡仔，來台北beh kap人toa3店。頭家問伊e5條件。伊講，「禮拜日hou7我禮拜！錢濟少無要緊！！！」 
頭家主日就hou7伊去禮拜。 
這個囡仔，暝時暗暗睏，早起時早早起。真骨力！逐日接待人客真親切！！Kap人買賣是貨真價實：「童叟無欺！！！」 
Tui3 an2-ne hit間店，日日人氣那好，年尾結帳大趁錢。別間店知影，就疊過倩--去；舊底hit間e5主顧，也濟濟toe3伊過去新toa3 e5所在買賣：年尾結帳，新倩--伊hit間也大趁錢。新年別間猶原koh疊過倩--去：hit間倩了teh掛慮新年kaN2會koh hou7別間chhoaN5--去；所以就kap伊約束，年尾趁錢beh hou7伊抽分。 
後來有幾隻洋船來！Beh賣，beh買，chhoe7無信用e5人thang交託。真勞煩！！Teh四界調查e5時，有人ka7伊講，「入教李--e5，蓋有信用！！！」Hiah e5船e5買賣，自an2-ne託伊代辦：免本錢做大頭路！！！ 
阮得聖神充滿 
Ti7我18歲e5秋天時，有一個主日，kap斗六一個姓廖，未婚慕道友青年；以及油車港後姓李，結婚了，入教會6年久，32歲e5中年人；做陣去水尾禮拜，阮頂e7晡續ti7 hia主理禮拜：因為hit時hia無先生。 
Hit間拜堂是塗結蓋草--e5，熱天暝時，常常有人ti7拜堂椅tiau5睏；阮3人hit暝toa3水尾隔暝，續ti7拜堂內睏椅tiau5。 
倒--teh boe7睏e5時，大家teh會教會內濟濟項e5事；會了就爬起來跪teh祈禱；祈禱了，就koh倒teh會；會了，就koh爬起來祈禱。那會，那祈禱，心那熱；祈禱到約半暝過；忽然感覺厝振動，聽見厝內有聲，看見厝頂有光；3人同齊目屎流出，感覺家己e5罪上重！！！ 
1、Boe7信e5人teh沈淪，無去報--伊！ 
2、冷心無禮拜e5會友，無去招--伊！ 
3、犯罪e5信徒，無去救--伊！
Che（1）無體貼父e5疼心！不孝！！！ 
（2）無同情主十架e5苦心！不忠！！！ 
（3）無協力保惠師e5慈心！不義！！！ 
Hit時3人就立志，beh到台灣逐庄逐社，趁食kap傳道：親像保羅瑟。無論死活，有食無食，抑是穿布袋，睏林投腳，攏無問題。 
歸暝無睏，天光目珠腫腫；總是心肝真清！心神真平安！！！Tui3 chit-tiap8起，時時刻刻chhoe7機會傳道。 
救人就是救家己 
早年印度e5撒夫孫大 先生，去西藏傳道。有一日teh落雪山e5時，tu2著有人寒倒ti7路--nih8，伊beh ka7伊救；總是aiN7無法--tit！Tu2好有一人，tui3山頂teh走落--來。孫大先生，就招--伊講，「朋友ah！來鬥腳手--teh！！！」Hit個人講，「家己顧命，都顧be7離ah！續會顧別人？！！！」做伊走去。 
孫大先生就出力拚命，將hit個人拖起來揹ti7 ka-chiah-phiaN，搖搖擺擺落山。行無偌遠，看見一人寒倒ti7頭前e5路邊；斟酌ka7伊看，to是tu2仔hit個beh救家己e5性命e5，續失落性命！！！也孫大先生為著beh救人，續舞到一身重汗。 
救人續救著家己！！！ 
出錢起廟，耶穌M7歡喜 
3人獻身後，斗六敝堂--e5，為著老父e5生活，著koh準備；姓李--e5，為著牛羊kap田園交代人經營了，人koh辭行，tui3 an2-ne 3人著隨人行。 
Hit時油車衙門臨時叫我去鬥腳手。 
Tu2著麥寮beh起廟，講有tui3總督府許可了，麥寮區長就toa3一擔麥仔酒來衙門拜託。日人處堤就答應館內5保beh拾錢hou7--伊；就臨時開保甲會議。 
Tu2好水尾有2甲e5會友，也保正鐘德喜，甲長李老王，2人是基督徒，m7肯答應。處堤問in an2-choaN2 m7答應。In講，「出錢起廟，耶穌m7歡喜！」處堤講，「An2-ne lin2入基督教續有迷信！今lin2 2人e5保正甲長，攏著免職換別人！！！」 
到有一暝昏，這個處堤，就請通譯來伊e5宿舍。叫我去問講，「Lin2水尾教會，做甲長保正e5人，ti7保甲會議e5時，講出錢起廟，耶穌m7歡喜！An2-choaN2 hiah迷信？！！！」我應講，「基督教e5人是想無siang7教，是親像無siang7國。今仔日若有別國e5人，beh tui3咱te5錢去起衙門，抑是兵營，咱的確m7；因為咱若有錢thang出，家己e5國家較濟都有欠！設使人若提錢hou7別國起衙門，抑是兵營，我想國家若知，的確會m7歡喜！！！」 
阮基督教起禮拜堂、請先生，攏是信徒家己出，無tui3別教e5人te5；阮若有錢，教會較濟都有欠用！所以阮無ai3出錢去起廟，是kap人民出錢hou7別國起政府相像心理！！！ 
處堤e5丈姆是熱心e5佛教徒，聽了講，「An2-ne有理！」處堤e5 ok-sang3聽了，也真歡喜！處堤講，「An2-ne真好！！！M7著講理氣，一句也講，「耶穌m7歡喜」2句也「耶穌m7歡喜！！」「An2-ne都變做迷信去ah！！！」 
處堤以外koh問3項：1、薰酒an2-choaN2 m7-thang食？食了，an2-choaN2有罪？ 
我應：基督教講，無利益e5物攏m7-thang食！若食無利益，有害e5物，攏是罪！！！
2、Lin2信基督教，是向望beh得著赦罪mah？ 
我應：是！M7知kap做be7到--e5，才會赦--tit！若是知，kap做會到--e5，be7赦--tit！！！
伊講：著！國家e5律法：m7知kap做be7到--e5，叫做「過失！」這款罪會減輕，抑是赦免！若是知kap做會到--e5，che叫做「明知故犯！」這款e5罪刑罰較重，有時是「死刑！」抑是「無期徒刑，」kap關較久。
3、Lin2基督教徒an2-choaN2無孝祖先？ 
我應：是！基督教是教誠實！！！在生著絕對有孝奉用：親像基督ti7十字架頂beh臨終e5時，有將伊e5老母瑪莉亞交代伊所疼e5學生約翰負責奉養到60歲12年久別世了後約翰才出外傳道。
若論死後，基督教徒是想祭祀名「祭祖」，其實是「孝家己e5腹肚。」這款假做，基督教是看做大罪；所以是ai3誠實照父母祖公在生所ai3，所教示來實行，thang榮顯前代，kap興旺後裔。 
處堤講，「你已經研究到an2-ne，著koh去學習做傳道！」 
我應講，「無的確！親像人民應該bat法律，m7是bat法律，就著去做警察！」 
處堤講，「有影！總是若無人傳，你thai2有thang聽著！」 
後來我22歲teh讀神學e5時，伊有寫批叫我若欠學費e5時著ka7伊講，伊beh寄hou7--我；我kap某子逐擺去到伊e5所在，全家老嫩歡喜歡迎：那像「天poah8--落月！」幾十年久，kap朋友閒談e5時，tauh8-tauh8 teh言起我e5代誌！！ 
Ti7這個23年久，我e5「自由傳道！」也是主用這個壓迫基督徒e5處堤，是ti7澎湖kap美國加州做和尚--e5 e5丈人e5島田巡查，ka7我鬥腳手所誨--e5！！！ 
我作穡 
我19歲e5時，主安排7分田hou7我作。Hit個田是ti7田洋e5中央，離四面e5庄社攏真遠；田邊有一塊開闊、高跳、青翠、清靜e5草埔。我6日間，ti7 hia作穡；無論犁田、so草、破水e5時；自由吟詩kap心內祈禱；那親像亞當toa3 ti7伊甸。真歡喜！ 
中晝toa3 ti7林投腳蔭影e5所在歇睏，讀真經正懺；來kap主以及使徒，kap歷代先知聖徒溝通：那親像主kap學生ti7黑門山頂e5情境。真快樂！ 
暗e5時，轉去厝--nih8食飽，洗腳了，kap老母禮拜清楚，就讀冊；較常讀到3更，暝半，老母睏幾若醒，叫幾若遍；我都是kap冊分be7離。真心適！ 
主日早早食飽，就去5里路遠e5水尾禮拜堂，教人讀字母kap吟詩。一年52禮拜攏專守；無做工、無沃菜、無巡田水。心真清！ 
日時beh去港邊拾柴，抑是暗時beh去叫工，kap暝時beh去放田水e5時；攏招厝邊知己e5朋友做伴；驚了親像夏娃，孤單去tu2著蛇e5危險！ 
田起落冬e5時，tu2著落久長雨，心肝想菜買--e5，米tiah8--e5，錢借--e5，若hou7人食雨飯--去就害！透早去beh叫人食飯e5時，天清、星明。佳哉！ 
Boa2冬草翻了，人閒，家庭無所費；就求主開路賞賜。衙門liam5-piN來teh叫我去做小使 ；講in所倩e5人，食飽pha-pha走，不時叫無人；koh四界beh ka7人賒物；靠衙門勢，頂下beh kap人冤家，be7用--tit。叫我著poah去鬥腳手；我講，Be7用--tit！我toa3衙門，禮拜日無thang專守！衙門e5人講，無要緊！禮拜日chiah hou7你攏歇睏！
後來我koh去toa3衙門，主日早起，頭家boe7起床，頭家娘就先添菜hou7--我，叫我先食thang去禮拜。Beh暗，禮拜轉來，頭家娘講，浴桶水hiaN5燒lah，緊去洗洗thang食飯！暗時頭家常常好意叫我講，竹居酒燒燒lim一嘴ah！
Tui3 an2-ne主日m7免做保甲工，有thang守禮拜，有飯thang食，有錢thang提！ 
到收冬了，一個姓李e5厝邊，不平講，In翁某攏少年勇健，歸年做到無暝無日；也我是囡仔，老母五六十歲，這年koh加停52禮拜日；也所趁e5粟仔kap蕃薯，大家差不多平濟！In真m7值！！我應講，He是上帝恩典賞賜--e5！！！
禮拜日歇睏有趁錢 
早年美國南北e5運搬，攏是倚靠馬車teh交通。 
有一個駛馬車--e5叫做譚，伊一擺ti7禮拜日tu2著腹肚疼真siong重。Tui3 an2-ne hit日就停睏無行。到拜一病好，就koh起行。拜六就jiok著伊hiah e5禮拜日無歇睏e5駛馬車朋友。伊奇怪，就問伊e5伴講，Lin2 ti7路中有歇睏一日無？In講，無！阮逐日ma7攏照常teh行！
到koh到e5禮拜日，這個駛馬車譚--仔就koh將家己所駛e5馬車停睏；拜一koh起行，到拜六暝，koh jiok著in hiah e5禮拜日無歇睏e5馬車隊。 
Tui3 an2-ni，這個譚--仔，就決心禮拜日beh攏歇睏！！！Hit時起，in人較精英勇健！馬較活動gau5行！！車後免koh toa3馬替換！！也無koh駛死馬！！！ 
譚--仔經驗著禮拜日歇睏是大趁錢！後來禮拜日，人beh較濟錢倩--伊，伊都無ai3趁！！伊講，禮拜日做工是失本！！！
</HL>