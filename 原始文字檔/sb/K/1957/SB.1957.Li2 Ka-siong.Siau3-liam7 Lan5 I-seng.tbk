<CL>
  Na7 kong2-tioh8 Lan5 I-seng chiu7 beh kong2 siau3-liam7 kam2-in e5 oe7, kam2-kak kong2 long2 be7 liau2 e5 lang5 un2-tang3 hui-siong5 che7. 
  U7 e5 si7 siu7-tioh8 i kiu3-tioh8 seN3-mia7 khi2-si2 hoe5-seng, u7 e5 si7 hou7 i kong-jian5 a2-si7 am3-chiN7 thiaN3-thang3 pang-chan7 khan-seng5 lai5 tit-tioh8 seng-ke3 oah8-lou7 a2-si7 the5-poat8 hoat-tian2. U7 lang5 tui3 ti7 bat i, hou7 i jin5-keh sin3-giong2 e5 kam2-hoa3 lai5 hun3-hoat lip8-chi3 toe3 i e5 kha-pou7 lai5 cho3 Chu2 e5 hak8-seng. U7 sou2-chai7 kau3-hoe7 siu7 i khek-ki2 hong7-hian3, tit-tioh8 chha-put-to choan5-giah8 e5 kian3-tiok8-hui3. U7 lang5 tui3 i e5 su7-giap8 siu7 kam2-tong7 tit-tioh8 to7-li2, tit-tioh8 bat Chu2 e5 thiaN3, tit-tioh8 sin3-giong2 e5 kou2-le7. Chong2-si7 chit e5 chhin-chhiuN7 seng3-jin5 e5 Lan5 I-seng taN khi3-se3 lah! Tek-khak u7 lang5 kam2-kak iau2 u7 che7-che7 pai2 iau2-boe7 ka7 i piau2 kam2-in, ka7 i piau2 kam2-sia7, m7-ku2 taN i2-keng koe3-sin lah. 
  Lan5 I-seng ti7 87 ni5 cheng5 chhut-si3 ti7 Sou-kek-lan5 chit8 ui7 bok8-su e5 ke. Lian5-chheng e5 si5 siu7 tiau3-beng7 ai3 cho3 Chu2 e5 kang, lang5 kou2-bu2 i thak8 sin5-hak8; i ka-ki7 kou3-khiam kong2 thai3 bo5 khau2-chai5, m7-kaN2 tng chit ho7 chit. Khiok u7 iaN2; Lan5 I-seng m7-si7 gian5-lun7 e5 lang5, m7-si7 khau2-chai5 e5 lang5, m7-ku2 i e5 un-sun5, khoan-su3, koaN2-bek8, jin5-chu5, tok-heng7, tiong-hou7, jim2-nai7, sin3-sit8, khek-khin5, bu5-su, hi-seng, hong7-su7, i2-goa7 iau2-ku2 chin che7 chin che7 e5 ho2 tek-heng7, beh pi2-kau3 ti7 tai5-teng2 che7-che7 hiong5-pian7 e5 kang2-ian2-su5 si7 iaN5-koe3 che7-che7 be7 sng3-tit lah! 
  I ti7 1895 ni5 12 goeh8 18 jit8 kau3 Tai5-oan5 tui3 An-peng5 chiuN7-liok8. Tong5-heng5 e5 u7 Liam5 Tek-liat8 Bok8-su kap Mui5 Kam-bu7 Bok8-su 3 lang5, long2 si7 Sou-kek-lan5 chhut-sin e5 ho2 tong5-chi3, lip8-chi3 beh hai2-goa7 thoan5-kau3, ka-jip8 Eng-kok TiuN2-lo2 Kau3-hoe7 Soan-kau3 Hiap8-hoe7. Lai5 kau3 Tai5-oan5 liau2, ko2-jian5 bo5 ui5-poe7 Siong7-chu2 e5 kau-tai3. Tai7-seng tui3 Lim5 Ian3-sin5 Sian-siN hak8-sip8 Tai5-oan5 oe7 e5 si5, chiu7 kam2-hoa3 Lim5 Sian-siN hou7 i jip8 sin3-giong2, jian5-au7 chiaN5-cho3 Lam5-pou7 kau3-hoe7 e5 toa7 goan5-lo2. Li7-khui Tai5-lam5 Sin-lau5 kap Mui5 Bok8-su kau3 Tiong-pou7, ko2-jian5 chit8 e5 thoan5-to7, chit8 e5 i-liau5, kian3-lip8 Chiong-hoa3 I-koan2, i2-kip8 Toa7-sia7, Tai5-tiong, Chiong-hoa3, Lok8-kang2, Khe-ou5, Toa7-siaN5, Ji7-lim5, Hoan-oah (Hong-oan2), Chhau2-tun, Lam5-tau5, Toa7-tou7 cheng3 kau3-hoe7. Nng7 lang5 tang5 tiN-khou2, tang5 seN-si2, tang5 iau-go7, tang5 chhui3-ta lai5 kian3-siat poe5-iuN2 chiah-nih8 che7 keng e5 kau3-hoe7. 
  Iu5-ki5-si7 ti7 Chiong-hoa3 I-koan2 e5 kong-chek sit8-chai7 si7 oh-tit u7 lang5 e7 thang pi2-gi2 e5. In-ui7 i u7 kau3-giah8 e5 chin7-tiong, thun-lun2, khin5-khiam7, hi-seng kap kek8 iu-oat8 e5 i-sut8 lai5 i-ti7 lang5 e5 piN7-thiaN3, ng3-bang7 tui3 an2-ni thang chhoa7 lang5 sin3 Chu2 Ia5-sou. 
  I 25 hoe3 kau3 Tai5-oan5, 67 hoe3 li7-khui Tai5-oan5, 42 ni5 ku2 si7 phok-sou3, khek-ki2, khian5-seng5 e5 koe3 jit8. Pit-chia2 hak8-seng si5-tai7 ui7 phoa3-peN7 siu7 i chiau-thai7 toa3 I e5 chhu3 kui goeh8-jit8 ku2, tak8 jit8 u7 tit-tioh8 i chong5-ko jin5-keh kam2-hoa3, siang7 si5 koh u7 chit8 ui7 choan5-sin moa2-moa2 ti7 thiaN3-sim chhin-chhiat ai3 chio-hou lang5, ai3 pang-chan7 lang5 e5 I-seng-niu5 e5 ho2 khoan2-thai7, chiaN5-cho3 pit-chia2 chit8-si3-lang5 siu7 kam2-hoa3 choe3 chhim e5 chit8 e5 si5-ki5. 
  TaN siu7 in hu-hu7 thiaN3-thang3, khan-seng5, the5-poat8, chai-poe5--e5 un2-tang3 u7 kui-pah e5; siu7 in in2-chhoa7, kam2-hoa3, thiaN3-thang3, taN2-tiap8 peN7-thiaN3 lai5 bat Chu2, soa3 ke-thiN sin3-giong2 e5, un2-tang3 u7 kui2-na7 chheng; na7 kong2 siu7 i i-ti7, taN2-tiap8 peN7-thiaN3 koh kam2-kek in e5 thiaN3-sim e5, un2-tang3 u7 kui-ban7. M7-ku2 chit e5 chiah-nih ho2 e5 lang5, taN i2-keng koe3-si2 lah! 
  Koh i e5 si2 si7 chin kho2-siong, in-ui7 8 goeh8 boe2 e5 chit8-jit8, i chhut-khi3 toa7-lou7 kiaN5 e5 si5, hou7 chu7-tong7 chu7-choan2-chhia tong7-tioh8, poah8-to2, thau5-khak tioh8-siong, chu7 an2-ni sit--khi3, m7-chai-lang5, au7-lai5 chai-iaN2 nau2 u7 tioh8-siong, chiah ka7 chhiu2-sut8, chong2-si7 kho2-sioh bo5 hau7. Chap8 goeh8 11 jit8, ti7 thang3-thiaN3 siong-sim e5 tiong-kan piat8-se3. Ui5-chok8, u7 lau7 I-seng-niu5, Tai7-pit8 I-seng, Tai7-pit8 I-seng-niu5, cha-bou2-kiaN2 Jin5-ai3, sun 3 e5. I-seng Tai7-pit8 ke3-siok8 ui5-giap8, iau2 ti7 Chiong-hoa3 I-koan2 hok8-bu7, hian7-si5 kui-kok hiu-ka3 tiong, che si7 lan2 sou2 chai, sim-pu7 ia7 si7 I-koan2 e5 i-seng; lau7 I-seng-niu5 chhu2-khi3 si7 kou-tok8 e5 lo2-keng2, cha-bou2-kiaN2 kap chit8 e5 ta-pou goa7-sun thang kap i cho3-phoaN7 na7-tiaN7. 
  Siau3-liam7 in e5 lang5 un2-tang3 hui-siong5 che7, su7-sit8 in e5 ui5-tek ia7 si7 chin-che7, pit-chia2 ti7 moa2-pak e5 kam2-kek kap siong-sim, seng sia2 kui2-ji7 lai5 po3-ko3, soa3 kiu5 Chu2 lin5-bin2 chiau3-kou3, lau7 I seng-niu5 kap chu ui5-chok8 e5 teng2-bin7, koh hou7 i e5 ui5-giap8 ti7 Chiong-hoa3 toa7-toa7 thang ke3-siok8 eng5-kng Chu2. A-beng7. 
 (Tai5-oan5 Kau3-hoe7 Kong-po3 te7 827 ho7, 1957 ni5 11 goeh8) 
</CL>
<HL>

若講著蘭醫生就beh 講數念感恩e5話，感覺講攏be7了e5人穩當非常濟。 
有e5是受著伊救著性命起死回生，有e5是hou7伊公然抑是暗靜疼痛幫贊牽成來得著生計活路抑是提拔發展。有人tui3 ti7 bat伊，hou7 伊人格信仰e5感化來奮發立志 toe3伊e5腳步來做主e5學生。有所在教會受伊克己奉獻，得著差不多全額e5建築費。有人tui3伊e5事業受感動得著道理，得著bat主e5疼，得著信仰e5 鼓勵。總是這個親像聖人e5蘭醫生今去世lah！的確有人感覺iau2有濟濟擺iau2未ka7伊表感恩，ka7伊表感謝，m7-ku2今已經過身lah。 
蘭醫生ti7 87年前出世ti7 蘇格蘭一位牧師e5家。年青e5時受召命ai3做主e5工，人鼓舞伊讀神學；伊家己固謙講太無口才，m7敢當這號職。卻有影；蘭醫生m7是言論e5人，m7是口才e5人，m7-ku2伊e5溫純、寬恕、koaN2默、仁慈、篤行、忠厚、忍耐、信實、克勤、無私、犧牲、奉事，以外 iau2-ku2真濟真濟e5好德行，beh 比較ti7台頂濟濟雄辯e5講演詞是贏過濟濟be7算tit lah！ 
伊ti7 1895年12月18日到台灣 tui3安平上陸。同行e5有廉德烈牧師kap 梅監務牧師三人，攏是蘇格蘭出身e5好同志，立志 beh海外傳教，加入英國長老教會宣教協會。來到台灣了，果然無違背上主e5交代。代先tui3 林燕臣先生學習台灣話e5時，就感化林先生hou7伊入信仰，然後成做南部教會e5大元老。離開台南新樓kap梅牧師到中部，果然一個傳道，一個醫療，建立彰化醫館，以及大社、台中、彰化、鹿港、溪湖、大城、二林、Hoan-oah (芳苑) 、草屯、南投、大肚眾教會。兩人同甜苦，同生死，同枵餓，同嘴礁來建設培養 chiah-nih8濟間e5教會。 
尤其是ti7彰化醫館e5功績實在是oh-tit有人會thang比擬e5。因為伊有夠額e5 盡忠、吞忍、勤儉、犧牲kap極優越e5醫術來醫治人e5病痛，向望對an2-ni thang chhoa7人信主耶穌。 
伊25歲到台灣，67歲離開台灣，42年久是樸素、克己、虔誠e5 過日。筆者學生時代為破病受伊招待toa3伊e5厝歸月日久，逐日有得著伊崇高人格感化，siang7時koh 有一位全身滿滿ti7疼心親切ai3 招呼人，愛幫贊人e5醫生娘e5好款待，成做筆者一世人受感化最深e5一個時期。 
今受in夫婦疼痛、牽成、提拔、裁培--e5穩當有幾百個；受in引chhoa7，感化、疼痛、打tiap8 病痛來bat 主，續加添信仰e5，穩當有幾若千；若講受伊醫治，打tiap8 病痛koh感激in e5疼心e5，穩當有歸萬。M7-ku2這個 chiah-nih好e5人，今已經過世lah！ 
Koh伊e5死是真可傷，因為8 月尾e5一日，伊出去大路行e5時，hou7自動自轉車tong7著、跋倒，頭殼著傷，自an2-ni失--去，m7知人，後來知影腦有著傷，才ka7手術，總是可惜無效。十月11日ti7 痛疼傷心e5中間別世。遺族，有老醫生娘、大衛醫生、大衛醫生娘、查某子仁愛、孫三個。醫生大衛繼續遺業，iau2 ti7彰化醫館服務，現時歸國休假中，che是咱所知，新婦也是醫館e5醫生；老醫生娘此去是孤獨e5老境，查某子kap一個查甫外孫thang kap伊做伴na7-tiaN7。 
數念in e5人穩當非常濟，事實in e5遺德也是真濟，筆者ti7 滿腹 e5感激kap傷心，先寫幾字來報告，續求主憐憫照顧，老醫生娘 kap諸遺族e5頂面，koh hou7伊 e5遺業ti7彰化大大thang繼續榮光主。阿們。 
(台灣教會公報第827號，1957年11月) 
</HL>