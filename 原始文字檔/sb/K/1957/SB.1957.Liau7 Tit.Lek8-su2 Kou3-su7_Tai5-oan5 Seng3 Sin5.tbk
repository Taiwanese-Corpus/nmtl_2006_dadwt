<CL>
  Mou5-kui2 pek lang5 chiuN7 Thian-tong5
  40 goa7 ni5 cheng5, ti7 Tai5-lam5 e7, u7 chit8 sia7 kio3-cho3 Hai2-pou. Chit chng che7-che7 lang5 lai5 pai3 Siong7-te3, kong2 si7 ui7-tioh8 u7 kau5-kui2 ti7 hia chin heng, lang5 hou7 i leng5-ti7 liau2 bo5 pan7-hoat, tong3-be7-tiau5, chiu7 lai5 jip8 Ki-tok-kau3. 
  U7 chit8 pai2, chit8 e5 chi2-moe7 e5 cha-bou2-kiaN2 ia7 khi3 hoan7-tioh8 kau5-kui2, hoat-jiat8 chin siong-tiong7. Hit e5 chi2-moe7 chiu7 khi3 chhiaN2 Thoan5-to7 Tan5 Tiau5-beng5 Sian-siN beh lai5 ki5-to2 koaN2-kui2. Boe7 kau3 e5 si5, hit e5 cha-bou2 gin2-na2 hou7 kau5-kui2 chiuN7-sin, toa7 me7 Thoan5-to7 Sian-siN. Tan5 Sian-siN kau3-ui7, chiu7 mng7 hou7 kau5-kui2 chiuN7-sin e5 cha-bou2 gin2-na2 kong2, “Li2 u7 kiaN Siong7-te3 bo5 ?” Hit e5 hoan7-tioh8 kau5-kui2 e5 cha-bou2-gin2-na2 in3 kong2, “KiaN!” Thoan5-to7 Sian-siN kong2, “Na7 kiaN, chit ke si7 pai3 Siong7-te3 e5 lang5, li2 an2-choaN2 kaN2 lai5 chok-long7--i ?” Hou7 kau5-kui2 hu7-sin e5 cha-bou2 gin2-na2 kong2, “I pai3 Siong7-te3, to na2 u7, na2 bo5--teh, goa2 chiu7 lai5 koh8!” 
  Thoan5-to7 sian-siN chiu7 the3 hit ke ki5-to2, ki5-to2 liau2, hit e5 cha-bou2 gin2-na2 chiu7 cheng-sin5, m7-chai i tai7-seng teh me7 thoan5-to7 sian-siN, kap sou2 in3-tap e5 oe7. 
  M7-bat Seng3-keng, kiN3 Chu2 kian3-siau3. 
  Ti7 45 ni5 cheng5, Tan5 Tiau5-beng5 Sian-siN kap goa2 khi3 Heng5-chhun thoan5-to7 e5 si5, ti7 Peh8-soa u7 Chui2-choaN5 Khu-tiuN2,Tan5 Kim-leng5 hiaN, in chit8 ke lai5 pai3 Siong7-te3 (Au7-lai5 Ko-hiong5 Pak-ia2-teng kap Chian5-kim e5 TiuN2-lo2 Tan5 Chui2-seng si7 i e5 sio2-ti7). I e5 lau7-bo2 tak8 le2-pai3 kap kiaN2-sun kiaN5 khi3 Heng5-chhun le2-pai3. U7 chit8 pai2 phoa3-piN7 chin siong-tiong7, ka-ti7 teh siuN7 i kaN2 e7 li7-khui se3-kan? teh khoa3-lu7 i pai3 Siong7-te3 che7-che7 ni5-ku2, bo5 jiat8-sim oh8 thak8 Seng3-keng, na7 li7-khui se3-kan, khi3 kiN3 Chu2 si7 chin kian3 siau3! Sou2-i2 ti7 peN7-chhng5 tiong, kiN3-na7 khoaN3-tioh8 i e5 sun tui3 hak8-hau7 tng2-lai5, chiu7 kio3 in oa2 lai5 ka3 i ji7-bo2. Au7-lai5 phoa3-peN7 ho2 khi2-lai5, soa3 e7-Hiau2 thak8 Seng3-keng. 
  Goa2 iau2 u7 iuN5
  Ti7 40 goa7 ni5 cheng5, Tau2-lak8 Chu-tan-oan, u7 chit8 e5 bo5-oe7 bo5 ku3 e5 lau2-sit8 lang5; chai7-lai5 kap sia7-hoe7 si7 bo5 kau-poe5, tui3 ki-tok-tou5 ia7 si7 bo5 siaN2 ong2-lai5, m7-bat khi3 le2-pai3. 
  Teh-beh lim5-chiong e5 si5, hoan-hu3 i e5 bou2, tioh8 chiau3 kau3-hoe7 e5 khoan2 ka7 i taN2-pan7; ia7 tioh8 chhiaN2 ki-tok-tou5 lai5 ka7 i cho3 chong3-sek. 
  Choe3-au7 kap i e5 ka-chok8 saN-si5, chin hoaN-hi2 kong2, “Chu2 kap nng7 e5 thiN-sai3 chheng7 peh8-saN, ti7 tiaN5-boe2 teh tan2 beh chhoa7 goa2 khi3 lah!
 (Tai5-oan5 Kau3-hoe7 Kong-po3 te7 822 ho7, 1957 ni5 6 goeh8) 
</CL>
<HL>

魔鬼迫人上天堂
40外年前，ti7 台南下，有一社叫做海埔。這庄濟濟人來拜上帝，講是為著有猴鬼ti7 hia真興，人hou7 伊凌治了無辦法，擋未tiau5，就來入基督教。
有一擺，一個姊妹e5 查某子也去患著猴鬼，發熱真傷重。Hit e5 姊妹就去請傳道陳朝明先生beh來祈禱趕鬼。未到e5 時，hit e5 查某囡仔hou7猴鬼上身，大罵傳道先生。陳先生到位，就問hou7猴鬼上身e5 查某囡仔講，「你有驚上帝無！」Hit e5患著猴鬼e5查某囡仔應講，「驚！」傳道先生講，「若驚，這家是拜上帝e5 人，你an2-choaN2 敢來作弄--伊？」Hou7 猴鬼附身e5 查某囡仔講，「伊拜上帝，都那有、那無--teh，我就來koh8 ！」 
傳道先生就替hit 家祈禱，祈禱了，hit e5 查某囡仔就精神，m7 知伊代先teh 罵傳道先生，kap所應答e5 話。
M7-bat 聖經，見主見笑。
Ti7 45年前，陳朝明先生kap我去甯K傳道e5時，ti7 白沙有水泉區長，陳金能兄，in一家來拜上帝( 後來高雄北野町kap前金e5 長老陳水生是伊e5 小弟 )。伊e5 老母逐禮拜kap子孫行去甯K禮拜。有一擺破病真傷重，家己teh想伊kaN2會離開世間？teh掛慮伊拜上帝濟濟年久，無熱心學讀聖經，若離開世間，去見主是真見笑！所以ti7 病床中，見若看著伊e5 孫tui3 學校轉來，就叫in倚來教伊字母。後來破病好起來，續會曉讀聖經。
我iau2有羊 
Ti7 40外年前，斗六珠丹灣，有一個無話無句e5 老實人；在來kap社會是無交陪，對基督徒也是無啥往來，m7-bat去禮拜。
Teh-beh臨終e5 時，吩咐伊e5 某，著照教會e5 款ka7 伊打扮；也著請基督徒來ka7伊做葬式。
最後kap伊e5 家族相辭，真歡喜講，「主kap兩個天使穿白衫，ti7 埕尾teh等beh chhoa7我去lah！
(台灣教會公報第822號，1957年6月) 
</HL>