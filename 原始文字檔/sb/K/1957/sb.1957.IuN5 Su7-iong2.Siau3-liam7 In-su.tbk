<CL>
Phi2-jin5 ti7 Tai5-lam5 Sin5-hak8-hau7 chai7-hak8 tiong, u7 3 ui7 sio chiap-soa3 cho3 hau7-tiuN2:  Liam5 Tek-liat8 Bok8-su kap Pa Khek-le2 Bok8-su, Song3 Tiong-kian Bok8-su.  Liam5 Bok8-su seng3-cheng5 un-sun5, bin7-iong5 chhio3-chhi7, hou7 lang5 ho2 chhin-kin7; hoan7-su7 ia7 chin jin7-chin.  Sit8-chai7 si7 ho2 e5 hau7-tiuN2.  Pa Bok8-su e5 su7 m7-bian2 goa2 kong2, che7-che7 long2 chai.  I si7 kiat8-chhut e5 soan-kau3-su, phok-hak8 to-chai5 koh ia7 to-ge7:  Cheng-thong che7-che7 e5 hak8-sut8 kap gu2-gian5.  I u7 ka3 cha2-tai7 e5 sin5-hak8-seng soa3 gian2-kiu3 but8-li2, hoa3-hak8, thian-bun5, te7-li2 teng2-teng2.  I m7-na7 u7 ko-chhim kong2-tai7 ji5-chhiaN2 u7 sun5-cheng5 e5 sin5-hak8 su-siuN2 gau5 ka3 hak8-seng; koh ia7 kai2-ek8 Peh8-oe7-ji7 Sin Ku7-iok chin chiau3 goan5-bun5.  Pa Phok-su7 han3-hak8 chin pa2, eng7基督道綱 a2-si7 基督教與科學 cho3 kho3-pun2 lai5 ka3 hak8-seng, koh u7 thak8 三國誌, 二度梅 teng2-teng2 e5 han3-chheh kap siau2-soat.  I e7 toaN5-khim5 ka3 seng-gak8, ia7 e7 phah-kiu5 kap kiaN5-ki5.  Pa Phok-su7 tui3-tiong7 leng5-siu, mui2-jit8 thak8 Siong7-te3 e5 oe7:  Sin Ku7-iok Seng3-keng mui2 ni5 tiaN7-tioh8 thak8 chit8 pian3; chhut-goa7 lu2-heng5 tiong ia7 chiau3 siong5 bo5 lang3.  Ti7 Sin5-hak8-hau7 i u7-si5 kong2, ‘Lan2 lai5 le2-pai3,’ si7 kan-ta ki5-to2 na7-tiaN7.  Pa Phok-su7 kap phi2-jin5 tui3 Siong7-hai2 beh to3-lai5 e5 si5 (1922 ni5), ti7 Hok-chiu saN-kap keh chit8 me5.  Beh khun3 e5 i2-cheng5 Pa Bok8-su kong2, ‘Lan2 lai5 le2-pai3.’  Goa2 siuN7 si7 chhin-chhiuN7 ti7 hak8-hau7 e5 si5 kan-ta beh ki5-to2 na7-tiaN7.  Bo5 phah-sng3 i theh8 chit8 pun2 Sin Ku7-iok toa7-toa7 pun2 e5 Seng3-keng chhut-lai5 kau-thok8 chiah saN-kap ki5-to2.  Le2-pai3 liau2, goa2 kong2 kan-ta ti7-chia keh chit8 me5 na7-tiaN7, li2 ia7 theh8 Sin Ku7-iok lai5!  Pa Bok8-su kong2, ‘Tioh8--nou3! Ai3 thak8 m7 to7 theh8 lai5.’ Sit8-chai7 u7 chin ho2 e5 bou5-hoan7.  Hak8-seng na7 khi3 chhoe7 Pa Bok8-su7 kong2 oe7, beh li7-khui e5 si5 i siong5-siong5 chio lang5 ki5-to2. I2-cheng5 ti7 Sin5-hak8-hau7 pai3-lak8 bo5 thak8-chheh, u7 ki5-to2-hoe7.  Cheng3 sian-siN kap hak8-seng long2 chu7-chip8.  Tak8 lang5 u7 chit8 te3 chhau2-tun2, ki5-to2 e5 si5 tai7-ke long2 kui7 ti7 chhau2-tun2 e5 teng2-bin7.  Lang5 kong2 Pa Bok8-su e5 khou3 ti7 kha-thau5-u e5 sou2-chai7 che7-che7 u7 phoa3-khang, si7 in-ui7 i siong5-siong5 kui7-teh ki5-to2 e5 ian5-kou3.  (Hian7-si5 Eng-kok Kiam3-kio5 Sin5-hak8-iN7 ia7 si7 an2-ni le2-pai3 ki5-to2 e5 si5 tai7-ke long2 kui7 loh8-khi3).
Song3 Tiong-kian Bok8-su cho3 Sin5-hak8 hau7-tiuN2, ia7 u7 lau5 chin che7 e5 kam2-hoa3 ti7 hak8-seng e5 nau2-lai7.  I e5 seng3-chit sui-jian5 u7 khah kip, chong2-si7 kau3-hak8 jin7-chin, tui3 hak8-seng u7 jiat8-liat8 e5 thiaN3-cheng5.  Sit8-chai7 si7 thiaN3 kau3-hoe7, thiaN3 hak8-hau7, ia7 chin thiaN3 hak8-seng e5 hau7-tiuN2.  I ka-ki7 e5 jit8-siong5 seng-oah8 hui-siong5 khiam7-phok, chong2-si7 u7 thiaN3-sim gau5 tong5-cheng5 kan-khou2 lang5.  Song3 Bok8-su chin giam5-siu2 si5-kan: m7-bat ban7 lai5, m7-bat thoa-koe3 tiam2.  Tak8 hang7 chin ai3 chiau3 kui-ki2, kong2 oe7 na2 chioh8 cham7 ji7.
Ai3 koh sia2 chit8 hang7 siau3-liam7 Song3 Bok8-su chiah lai5 kiat-sok.  A. D. 1918 ni5, PheN5-ou5 Tang-kiat e5 hiaN-ti7 Lim5 Chong lai5 tui3 Song3 Bok8-su chheng2 phai3 hak8-seng khi3 ha7-ki5 thoan5-to7.  I2-keng koat-teng7 phai3 IuN5 Chiau-gi7 kap IuN5 Su7-iong2 beh khi3 Tang-kiat.  Lim5 Chong hiaN ti7 6 goeh8 boe2 lai5 Tai5-lam5 be2 sam-liau7, ai3 to3-khi3 thang khi2 chhu3 cho3 khia7-ke kap chu7-hoe7 e5 sou2-chai7.  Chhai5-liau7 pan7 ho2, chiu7 lai5 ka7 chit nng7 e5 hak8-seng kong2, lan2 cho3-hoe2 tui3 chia che7 chun5 kau3 Tang-kiat khah li7-pian7; m7-bian2 hou7 lin2 che7 chun5 kau3 Ma2-keng chiah koh lai5 Tang-kiat e5 kan-khou2.  Goan2 thiaN-liau2 chin hoaN-hi2, m7-ku2 tioh8 koh kui2-na7 jit8 hak8-hau7 chiah hioh-joah8.  Sou2-i2 chiu7 khi3 ka7 Song3 Bok8-su kong2.  Song3 Bok8-su thiaN liau2 chiu7 kong2, “Goa2 koat-toan3 m7 chun2, in-ui7 hak8-hau7 iau2-boe7 hioh-khun3.”  Hit-si5 goan2 sit8-chai7 u7 put-boan2, in-ui7 cheng-chha 4, 5 jit8 na7-tiaN7 Song3 Bok8-su m7-chun2 goan2 khi3.  Au7-lai5 tioh8 ke khai sou2-hui3, hou7 goan2 che7 chun5 oan chin hng7 ke loa7-che7 kan-khou2.  Chong2-si7 hau7-tiuN2 m7-chun2 to7 si7 m7-chun2, bo5 hoat-tou7 chi2-u7 sun7-hok8.  1918 ni5 6 goeh8 30 jit8, Lim5 Chong hiaN in e5 chun5 tui3 An-peng5 chhut kang2 liau2-au7, chiu7 khi2 hong-thai.  Hit chiah chun5 kap chun5-lai7 e5 lang5 put-ti khi3-hiong3; i2-goa7 u7 sun2-sit chin che7 chun5-chiah.  Au7-lai5 ti7 Hou2-cheN2 u7 lang5 khioh-tioh8 nng7 ki sam, koh 3 e5 sin-si, si7 kap Lim5 Chong hiaN siang7 chun5 e5 lang5.
Kau3 7 goeh8 chhe, goan2 tui3 Ko-hiong5 che7 hoe2-chun5 kau3 Ma2-keng.  Goan2 che7 Hong7-thian-oan5 jip8 kang2 e5 si5, IuN5 Se3-chu3 Bok8-su kap kui2-na7 e5 hiaN-ti7 chiuN7 chun5 chhiN-chin tit8-tit8 chhoe7.  IuN5 Bok8-su khoaN3-tioh8 goan2 e5 si5, tah sim-koaN kong2, “Ho2 ka-chai3, ho2 ka-chai3!  Goan2 chin hoan5-lo2, kiaN-liau2 lin2 che7 Chong hiaN e5 chun5.”  In-ui7 Chong-hiaN kap chun5 hoan7-hong, put-ti khi3-hiong3!  Hit tiap8 goan2 thiaN liau2 chiah chai tioh8 kam2-sia7 ThiN-pe7, ia7 tioh8 kam2-sia7 Song3 Bok8-su.  Na7 m7-si7 Song3 Bok8-su kong2, “Goa2 koat-toan3 m7-chun2,” chiu7 goan2 m7-chai tui3 to2-ui7 khi3 lah!  (Iok-han7 13:7)
(Tai5-oan5 Kau3-hoe7 Kong-po3 te7 819 ho7, 1957 ni5 3 geh8)
</CL>
<HL>

鄙人ti7 台南神學校在學中，有三位相接續做校長：廉德烈牧師kap巴克禮牧師，宋忠堅牧師。廉牧師性情溫純，面容笑chhi7，hou7人好親近；凡事也真認真。實在是好e5校長。巴牧師e5事m7免我講，濟濟攏知。伊是傑出e5宣教師，博學多才koh也多藝：精通濟濟e5學術kap語言。伊有教早代e5神學生續研究物理、化學、天文、地理等等。伊m7-na7有高深廣大而且有純情e5神學思想gau5教學生；koh 也改譯白話字新舊約真照原文。巴博士漢學真飽，用基督道綱抑是基督教與科學做課本來教學生，koh 有讀三國誌、二度梅等等e5漢冊 kap小說。伊會彈琴教聲樂，也會扑球kap行棋。巴博士tui3重靈修，每日讀上帝e5 話：新舊約聖經每年定著讀一遍；出外旅行中也照常無lang3。Ti7神學校伊有時講，「咱來禮拜」，是kan-ta祈禱na7-tiaN7。巴博士kap鄙人tui3 上海beh倒來e5時 (1922 ni5)，ti7福州相kap隔一暝。Beh 睏e5以前巴牧師講，「咱來禮拜」。我想是親像ti7學校e5時kan-ta beh祈禱na7-tiaN7。無扑算伊提一本新舊約大大本e5聖經出來交讀才相kap 祈禱。禮拜了，我講kan-ta ti7-chia 隔一暝na7-tiaN7，你也提新舊約來！巴牧師講，「著--nou3！Ai3讀m7 to7 提來」。實在有真好e5模範。學生若去chhoe7巴牧師講話，beh 離開e5時伊常常招人祈禱。以前ti7 神學校拜六無讀冊，有祈禱會。眾先生kap學生攏聚集。逐人有一塊草tun2，祈禱e5時逐家攏跪ti7草tun2 e5頂面。人講巴牧師e5褲ti7 腳頭u e5所在濟濟有破空，是因為伊常常跪teh祈禱e5緣故。(現時英國劍橋神學院也是an2-ni禮拜祈禱 e5時逐家攏跪落去)。
宋忠堅牧師做神學校長，也有留真濟e5感化ti7學生e5腦內。伊e5性質雖然有較急，總是教學認真，對學生有熱烈e5疼情。實在是疼教會、疼學校，也真疼學生e5校長。伊家己e5日常生活非常儉樸，總是有疼心gau5同情艱苦人。宋牧師真嚴守時間：m7-bat 慢來，m7-bat拖過點。逐項真ai3照規矩，講話若石鏨字。
Ai3 koh寫一項數念宋牧師才來結束。A. D. 1918 年，澎湖東吉e5兄弟林宗來對宋牧師請派學生去夏期傳道。已經決定派楊昭義kap楊士勇beh去東吉。林宗兄ti7 6月尾來台南買杉料，ai3倒去thang起厝做企家kap聚會e5所在。材料辦好，就來ka7 這兩個學生講，咱做伙tui3 chia 坐船到東結較利便；m7免 hou7 lin2坐船到媽宮才koh 來東吉e5艱苦。阮聽了真歡喜，m7-ku2 著koh幾若日學校才歇熱。所以就去ka7宋牧師講。宋牧師聽了就講，「我決斷m7准，因為學校 iau2未歇睏。」 Hit時阮實在有不滿，因為精差四、五日na7-tiaN7宋牧師 m7准阮去。後來著加開所費，hou7 阮坐船彎真遠加偌濟艱苦。總是校長m7准to7是m7准，無法度只有順服。1918 年6 月30日，林宗兄in e5船tui3安平出港了後，就起風颱。Hit隻船kap船內e5人不知去向；以外有損失真濟船隻。後來ti7 虎井有人拾著兩枝杉，koh三個身屍，是kap 林宗兄siang7船e5 人。
到七月初，阮tui3高雄坐火船到媽宮。阮坐奉天丸入港e5時，楊世註牧師kap幾若個兄弟上船生真直直 chhoe7。楊牧師看著阮e5時，搭心肝講，「好佳哉，好佳哉！阮真煩惱，驚了lin2坐宗兄e5船。」因為宗兄kap 船犯風，不知去向！Hit tiap8 阮聽了才知著感謝天父，也著感謝宋牧師。若m7是宋牧師講，「我決斷m7准」，就阮m7知tui3 to2位去lah！(約翰 13：7)
(台灣教會公報第819號，1957年3月)
</HL>