<CL>
  Tai5-oan5 Seng3 Sin5 
  Oa2 70 ni5 cheng5, ti7 Sio2-thian-tong5 u7 chit8 e5 siN3 Chng e5 chi2-moe7, boe7 sin3 Chu2 e5 si5, kiaN2 chit8 e5 seN, chit8 e5 si2; kau3 sin3 Chu2 liau2, seN loa7-che7 e5, ia7 long2 si2 ! 
  Au7-lai5 tiong7-hu khi3 Tai5-lam5 ka7 Thou5 Bok8-su chu2-chiah8; pun2-sin si7 ti7 pun2 sou2-chai7, ka7 hoe7-iu2 e5-lang5 cheng-bi2, in-chha5 lak8-chhau2, oaN7 chhui3-chiah8. Jit8-me5 siuN7-tioh8 ka-ti7 e5 phaiN2-mia7, san3-hiong, kou-tok8; put-si5 lau5 bak8-sai2! 
  Thau5-ke-ma2 khoaN3-liau2 tong5-cheng5, an-ui3 i kong2, ”Li2 mai3 khau3, goan2 cha-bou2-sun-a2 chiah pun li2 thiaN3!” U7 chit8 jit8, i chiu7 mng7 thau5-ke-ma2 kong2, “Lin2 cha-bou2-sun-a2 kong2 beh hou7 goa2, u7 iaN2 bo5?” Thau5-ke-ma2 in3 kong2, “Goan2 cha-bou2-sun-a2 hou7 li2, li2 kiam2 u7 thang hou7 i chiah8?” 
  Chit e5 phaiN2-mia7 chi2-moe7 thiaN-tioh8 an2-ni, chiu7 toa7-khau3 ki5-to2 kong2,“Siong7-te3 ah! Li2 na7 siuN2-su3 goa2 kiaN2-ji5, bo5-lun7 lam5-lu2, long2 beh hian3 cho3 Chu2 e5 kang. Na7 hou7 goa2 u7 chiN5 thang Chioh--lang5, goa2 beh pang3 lang5 ka-ji7-lai7 chiu7 ho2.” 
  Bo5 loa7-ku2, tiong7-hu si5 thau5-lou7 tng2--lai5, ang-bou2 tang5-sim keng-eng5. Lian5-lian5 seN nng7 e5 cha-bou2, kap nng7 e5 ta-pou--e5. Su7-giap8 ia7 chiam7-chiam7 hoat-tian2. Tiong7-hu bo5 thak8-chheh, chi2-u7 bat peh8-oe7-ji7; mui2-me5 khah bo5 eng5,beh khun3 e5 si5, ia7 tioh8 seng thak8 kui2 chiuN e5 Seng3-keng, a2-si7 Thian-lou7 lek8-theng5; sui-jian5 m7-bat han3-bun5, iau2-ku2 au7-lai5 tng 11 hang7 kong-chit, tu5-khi3 tiuN2-lo2 kap po2-cheng3 nng7-hang7 i2-goa7, ki5-u5 long2 u7 than3-chiN5. TaN chit e5 chi2-moe7, si7 chit8 e5 “Khi2 thiaN3 chiah chai khi2 thiaN3 lang5”--e5, tui3 ti7 san3-hiong lang5, u7 toa7 liong7! Ho2 khoan2-thai7 chhut-goa7 lang5, bo5-lun7 hoe7-lai7 hoe7-goa7, na2 chhin-chhiuN7 hit chng e5 kong-koan2. Ho2 khoan2-thai7 thoan5-kau3-ka, na7 kau3-hoe7 lai7 e5 lang5-kheh lai5,soa3 chhiaN2 khi3 cho3 poe5-pin, siu-seng5 e5 si5, bi2 sang3 kui chioh8, chha5 sang3 kui chhia. 
  Tui3 ti7 hong7-hian3, ang-bou2 long2 chin kam. Khi2 pai3-tng5 e5 si5, kheh kam-chia3 e5 chiN5 lak8-chhit-pah khou long2 theh8 khi3 kau; hian3-tng5-sek e5 si5, cha-bou2-kiaN2 e5 sai-khia ti liah8 khi3 thai5. Hian3 hng5 cho3 kau3-hoe7 e5 ki-pun2 chai5-san2. Tak8 khoan2 ian5-hang7, ang-bou2 sui5-lang5 hian3. 
  Nng7 e5 cha-bou2-kiaN2 ui7-tioh8 beh ke3 thoan5-to7, long2 hou7 in thak8 7 goeh8-jit8 e5 Hu7-oh8. 
  Nng7 e5 hau7-seN ui7-tioh8 beh hou7 in cho3 thoan5-to7, long2 hou7 in thak8 Tiong-oh8. 
  Au7-lai5 kau3 80 goa7 hoe3 lim5-chiong. 
  Hian7-si5 e5 hou7-e3 oa2 pah-it lang5, ki5-tiong i2-keng hong7-hian3 cho3 Thian-kok e5 tek8-kong-tui7, kam2-su2-kun, koat-si2-tui7, kap phou2-thong-peng--e5, kiong7 u7 11 lang5, ng3-bang7 bo5 ku2 e7 ke kau3 14 mia5. I2-goa7 ia7 u7 nng7-mia5 tng koe3 lim5-si5-peng--e5. 
 (Tai5-oan5 Kau3-hoe7 Kong-po3 te7 820 ho7, 1957 ni5 4 goeh8) 
</CL>
<HL>

台灣聖神 
倚70年前，ti7 小天堂有一個姓莊e5 姊妹，未信主e5 時，子一個生，一個死；到信主了，生偌濟個，也攏死！ 
後來丈夫去台南ka7 涂牧師煮食；本身是ti7 本所在，ka7 會友e5 人舂米，in柴lak8 草，換嘴食。日暝想著家己e5歹命、散hiong、孤獨；不時流目屎！ 
頭家媽看了同情，安慰伊講，「你mai3 哭，阮查某孫仔才分你疼！」有一日，伊就問頭家媽講，「Lin2查某孫仔 講beh hou7 我，有影無？」頭家媽應講，「阮查某孫仔hou7 你，你kiam2有thang hou7 伊食？」 
這個歹命姊妹聽著an2-ni，就大哭祈禱講： 「上帝ah！你若賞賜我子兒，無論男女，攏beh獻做主e5 工，若hou7 我有錢thang借--人，我beh放人加二利就好。」 
無偌久，丈夫辭頭路轉--來，翁某同心經營。連連生兩個查某，kap兩個查甫--e5。事業也漸漸發展。丈夫無讀冊，只有bat白話字；每暝較無閒，beh睏e5 時，也著先讀幾章e5 聖經，抑是天路歷程；雖然m7-bat漢文，iau2-ku2 後來當11項公職，除去長老kap保正兩項以外，其餘攏有趁錢。今這個姊妹，是一個「齒疼才知齒疼人」--e5，對ti7 散hiong人，有大量！好款待出外人，無論會內會外，那親像hit 庄e5 公館。好款待傳教家，若教會內e5 人客來，續請去做陪賓，收成e5 時，米送歸石，柴送歸車。
對ti7 奉獻，翁某攏真甘。起拜堂e5 時，kheh甘蔗e5 錢六七百箍攏提去交；獻堂式e5時，查某子e5 sai-khia豬掠去thai5。獻園做教會e5 基本財產。逐款ian5項，翁某隨人獻。
兩個查某子為著beh 嫁傳道，攏hou7 in讀7月日e5婦學。
兩個後生為著beh hou7 in做傳道，攏hou7 in讀中學。
後來到80外歲臨終。
現時e5 後裔倚百一人，其中已經奉獻做天國e5 特攻隊、敢死軍、決死隊，kap普通兵--e5，共有11 人，向望無久會加到14名。以外也有兩名當過臨時兵--e5。
(台灣教會公報第820號，1957年4月) 
</HL>