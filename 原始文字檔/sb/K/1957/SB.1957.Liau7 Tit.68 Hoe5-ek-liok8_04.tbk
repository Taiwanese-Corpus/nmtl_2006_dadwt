<CL>
  M7-thang Hong3-su3 
  Ti7 goan2 e5 chhu3-piN, u7 chit8-e5 seN3 Li2--e5, mia5 kio3 Kham2. Chit e5 lang5 chin iong2! Chin pun2-su7 !!! 
  Pou3-chhan5 sai-hu7, bo5-lun7 loa7-che7 lang5, teh pou3-chhan5, ia7 i ti7 siang7 lou7-boe2, e7 jiok koe3 long2-chong2 tai7-seng--e5, cho3 i tit8-tit8 phoa3-choa7 khi3, bo5 khah-su khan soh-a2 e5 tit8. Ia7 koah tiu7-a2 e5 si5, bo5-lun7 tai7-seng loa7-che7 lang5, i ti7 lou7-boe2, to e7 ka7 i jiok-koe3, sui-jian5 liam5-lek8-a2 phaiN2-khi3, i eng7 chhiu2 ia7 beh chhoah iaN5 lang5. I na7 taN chhek-taN3, si7 beh siang-taN3 sio-thah8, lang5 kiaN5 chhan5-hoaN7, i si7 kiaN5 chhan5-te2, beh taN chiuN7 chhia-teng2 e5 si5, i taN chhek-taN3, chhiu2 bian2 hoaN7. 
  I kap lang5 sio-su chiah8 kui poah8-thang2 chui2, kui png7-le7 e5 bah, i ka7 lang5 pou3-chhan5 koah-tiu7, na7 beh chhong3-ti7 au7-tiuN5 e5 cha-bou2 lang5, i chiu7 chiong sou2 u7 e5 png7, ka7 i chiah8 liau2-liau2! 
  Chit e5 lang5 au7-lai5 tai3 kha-hong, chhiu2-hong. Sou2 seN e5 hau7-seN, cha-bou2-kiaN2 long2 bo5 oah8! 
  (khiam3 1957 ni5 7 geh8) 
  Goa2 Jip8 Toa7-oh8 
  Goa2 22 hoe3 e5 4 goeh8 chhe, kap 8 e5 peng5-iu2, chi3-goan7 jip8 Toa7-oh8: pai5-pian2 si7 koa3 Hok-im-su-iN7, au7-lai5 oaN7 sia2 Sin5-hak8-hau7. 
  Kau2-e5 lang5 hou7 Ma2 i-seng kiam2-cha sin-the2: 7 lang5 thong-koe3; chi2-u7 PhoaN A-hoe2 hiaN, kap goa2 koh hou7 Lan5 i-seng giam7 te7-ji7 pian3; liau2-au7 Ma2 i-seng koh ka7 goa2 kiam2-cha te7 3 pian3. 
  Kau2 lang5 tiong, Ong5 Tiong5-seng3 hiaN 40 goa7 hoe3, i si7 chiah8-chhai3 lang5, teh be7 pou3: goan5 te7 1 siu2 si “Siong7-te3 chhong3-cho7 thiN kap te7” e5 tiau7, bo5 siaN2 e7 hiau2 gim5; peh8-oe7-ji7 Seng3-keng ia7 chheN-chheN; chong2-si7 i koat-i3 beh cho3 thoan5-to7; sou2-i2 goa2 chiu7 ka3 i gim5, thak8, kho2: chhin-chhiuN7 goa2 ti7 Tiong-oh8, hou7 Ang5 Su3 hiaN tang5-kip8-seng, ka3 soan3-sut8 su3-chek e5 khoan2. I ti7 hioh-joah8 koe3, koh jip8 oh8 e5 si5, kan-khou2 tong3 be7-tiau5, che7 ti7 chau3-kha au7-piah mng5 teh kiu5 si2! Goa2 an-ui3--i, po3 i e5 chhut-lou7; au7-lai5 i thak8 2 ni5 ku2, phai3 khi3 toa3 Hong-oan2 (Hoan-oah):thoan5-to7 che7-che7 ni5, ti7 kau3-hoe7 jiat8-sim kau3 si2! 
  Te7 ji7 e5 Li2 Khun-giok8 hiaN, i 30 goa7 hoe3, kui2-na7 e5 kiaN2; thak8 2 ni5 ku2, phai3 khi3 toa3 kau3-hoe7. I2-goa7 Lim5 Kui3-sun7 hiaN 24 hoe3; PhoaN A-hoe2 hiaN kap goa2 peN5-che7 hoe3; Ang5 Tek-sin, Gi5 Tiau5-chheng, Tan5 Tiau5-beng5, Ou5 Chai3-heng, chit 4 lang5 long2 20 cho2-iu7 hoe3: hian7-si5 9 lang5 tiong, chhun Lim5 Kui3-sun7 sian-seN, Tan5 Tiau5-beng5 sian-seN kap goa2, 3 lang5 toa3 ti7 se3-kan. 
  Hit si5 jip8 oh8 e5 kho2-te5:
  1. Nga2-kok cheng5-au7 3 tai7 e5 lang5 mia5? 
  2. Chu2 e5 phi3-ju7 kap sin5-jiah? 
  3. Su3-tou5 Po2-lo5 sou2 sia2 e5 phoe mia5; sia2 e5 ni5-ho7 kap sou2-chai7? 
  4. Au-chiu e5 toa7 kok kap kiaN-siaN5 e5 mia5? Goa2 e5 chong2 tiam2-sou3 154. 
  Hit ni5 choan5 oh8 e5 hak8-seng, lian5 IuN5 Se3-chu3 bok8-su teh pou2-sip8--e5, kiong7 22 lang5; long2 hap8 cho3-hoe2 thak8 Lo5-ma2 Jin5-su, thau5 pai2 chhi3-giam7, si3-lian5 saN-lian5 kap goa2 it-lian5, 3 lang5 peN5-che7 tiam2:132. 
  Goa2 teh mng7 hau7-tiuN2 Pa phok-su7, kang2-to7 e5 hong-hoat. Pa phok-su7 kong2, “Kang2-to7 be7 ka3--tit!” Au7-lai5 e7-pou si5 ti7 kiu5-tiaN5-nih8, goa2 mng7 kang2-su Ko Kim-seng bok8-su, kang2-to7 e5 hong-hoat. Ko bok8-su kong2, “Bat--e5 kong2, m7-bat--e5 m7-thang kong2 !!!” 
  Pa phok-su7 mng7 goa2 beh sia2 sim2-mih8 te5-bak8 e5 lun7-bun5? Goa2 kong2, “Thian-tong5 Te7-gek8! ” Pa phok-su7 kong2, “Thian-tong5 Te7-gek8 e5 te5-bak8, goa2 m7 kaN2 kong2! Kong2 na2 beng5, na2 m7 tioh8 !!!” Au7-lai5 goa2 thak8 goa2 sia2 e5 “Thian-tong5 Te7-gek8” e5 lun7-bun5 liau2, Pa phok-su7 kong2, “Thian-tong5 Te7-gek8 li2 sia2 an2-ne ou3!” 
  Hit si5 goan2 u7 kui2-na7 e5 hak8-seng, khi3 tui3 Pa hau7-tiuN2 chheng2 beh thak8 Eng-gu2. Pa phok-su7 in3-kong2, “Lin2 ia7 m7 si7 beh thoan5 hou7 Eng-kok lang5 thiaN! oh8 Eng-gu2 beh chhong3-siaN2 hoe3? Eng-bun5 e5 chheh ia7 chin kui3! lin2 kiam2 u7 chiN5 thang be2?” bo5 hu2-kho2. 
  E7-pou si5 Ia-ga-oa2 tiuN2-lo2 lai5 ka3 Jit8-gu2, che7-che7 hak8-seng si7 siuN7 kong2, “Lan2 ia7 m7 si7 beh khi3 chiah8 Jit8-pun2 thau5-lou7! oh8 Jit8-pun2 oe7, beh chhong3 siaN2 hoe3? ”Khah siong5 gou7 lak8 lang5 teh thak8. 
  Hit ni5 tu2-ho2 cheng3-hu2 teh kah Jin5-bin5 chian2 thau5-chang;Goan2 22 e5 hak8-seng chiu7 long2 chian2; Song3 Tiong-kian Se kau3-su7 khoaN3--tioh8 chin bo5 hoaN-hi2 kong2, “Toa7-oh8 I2-ka-pok lah!” Kui2 jit8 au7 e5 chit8 cha2-khi2 chu7-hoe7 e5 si5, Pa hau7-tiuN2 teh mng7,“Goa7-bin7 u7 lang5 chian2 thau5-chang bo5?”Hak8-seng in3 kong2, “Ke-bin7 tit8-tit8 che7 lah!” Hau7-tiuN2 kong2, “An2-ne chin ho2! lan2 cho3 bou5-iuN7 !!!” Song3 bok8-su kong2, “PhaiN2 bou5-iuN7 !!!” Hau7-tiuN2 kong2, “Ho2-phaiN2 long2 bou5-iuN7 !!!” 
  U7 chit8 e5 e7-pou, choan5-oh8 e5 hak8-seng, long2 chheng7 6 khou-a-sah iuN5-hok8, kui-tin7 beh khi3 Sin-lau5 kiu5-tiaN5, beh ka7 Ban7 kou-niu5 sang3-piat8; Song3 bok8-su ti7 Kam Bok8-su lau5-cheng5 sio siam2-sin, khi3-khi3 kong2, “Chheng7 kau3 hiah sui2 !!!” Hak8-seng thiaN-liau2 chin kian3-siau3 m7 kam-goan7. 
  Siang7 hit si5 Siong7-hai2 Kong2-hak8-hoe7, teh be7 tek8-ke3 chheh;chit8 chou toa7-sio2 oa2 60 pun2, 6 khou-gin5; si7 iau3-kin2 e5 chheh. Toa7-oh8 hou7 goan2 mui2-goeh8 e5 kip-hui3 si3-khou poaN3, beh be2 iu7 bo5 chiN5, m7 be2 iu7 phah-sng2! Teh siuN7 thoan5-kau3 e5 lang5, sou2 tioh8 kau-chiap-e5, si7 hoe7 lai7 goa7, lam5-hu7 lo2-iu3, hu3-kui3 pin5-chian7, ti3-gu5 hian5-ho2, kiu2-liu5 sam-kau3, sin ku7 su-siuN2, tak8-khoan2 lang5 long2 u7; na7 m7 si7 u7 siong-tong e5 hak8-bun7, si7 oh-tit tui3-hu3!!! Sou2-i2 che7-che7 jit8 kek-sim ki5-to2, au7-lai5 siuN7--tioh8 chit8 hoat: chiu7-si7 chheng2-kiu5 hau7-tiuN2, chiong goan2 ti7 chheh-pang5 chit8-ni5 ku2 e5 choa2-pit chiN5, 4 khou-gin5 seng theh8 khi3 pan7 chheh, choa2-pit chiah eng7 hian7-chiN5 be2; chheh na7 kau3, put-chiok e5 2 khou-gin5, chiah theh8 khi3 lap8 chheng-chho2. Hau7-tiuN2 in2-chun2: au7-lai5 che7-che7 tong5-chhong toe3-iuN7 khi3 chu3-bun5. 
  Goa2 Ti7 Toa7-oh8 E5 Kang-chok 
  1. Hak8-ki5 tiong: Goan2 chiah e5 sin e5 hak8-seng, jip8 oh8 e5 si5, tu5-khi3 lim5-si5 chham-ka ti7 siaN5-lai7-goa7 e5 pou3-to7, cho3 ki5-to2-hoe7 chu2-li2, Chu2-jit8 kang2-to7 i2-goa7; tak8 le2-pai3 long2 tioh8 kap ku7 hak8-seng siu7 phai3, mui2-lang5 lun5-liu5 khi3 hu7-tam chit8-keng bo5 thoan5-kau3-ka e5 kau3-hoe7 kang-chok: Cha2-khi2-si5 liau7-li2 Chu2-jit8-oh8, chhoa7 le2-pai3, kang2-to7; e7-tau3-si5 ka3 si-tiau7, chhoa7 le2-pai3, kang2-to7; u7 si5 pai3-lak8 me5, seng khi3 hit e5 kau3-hoe7 hoe7-iu2 e5 ka-teng5 cho3-kang; ia7 u7-si5 e7-pou le2-pai3 soah, hoe7-iu2 koh chhiaN2 khi3 in e5 sou2-chai7 ki5-to2, a2-si7 pou3-to7; pai3-it cha2-cha2 tng2-khi3 hak8-hau7, hu3 8 tiam2 e5 kang-chok po3-ko3. Ia7 le2-pai3-jit8 khi3 kau3-hoe7 cho3-kang, ong2-hoe5 long2 pou7-kiaN5 bo5 che7 chhia; bo5-lun7 Sin-chhi7, Sin-hoa3, Koan-bio7, Tiong-lou7, Hai2-pou, kap i2-goa7 hng7 kin7 e5 sou2-chai7 long2 an2-ni. 
  2. Hioh-joah8 tiong:Hioh-joah8 e5 si5, goan2 chia e5 hak8-seng, bo5-lun7 sin ku7, long2 phai3 khi3 toa3 ti7 bo5 thoan5-kau3-ka e5 kau3-hoe7, 6 le2-pai3 cho2-iu7 ku2; hu7-chek chhoa7 le2-pai3, ka3-oh8, pou3-to7, hong2-bun7 hoe7-iu2; chit8 goeh8-jit8 sin-sui2 6 khou. 
  Goa2 it-lian5 e5 si5, koh hou7 Sin-chhi7 kau3-hoe7 chhiaN2--khi3. Kau3 boe2 le2-pai3 e5 pai3-gou7 e7-tau3, u7 chit8 e5 sin hoe7-iu2 lai5 chhoe7--goa2; kong2, Sian-seN! goa2 ki5-to2 chin u7 kong-hau7 !!! Hian7-chai7 goa2 u7 chit8 e5 cha-bou2 sun-a2, 22 hoe3 ke3-lang5 liau2; chit-pang ui7-tioh8 phah-m7-kiN3 kim-khi3, soa3 sit-sim, hian7-si5 koaiN-ti7 lok8-tu5-a2 lai7, bo5 chheng7 saN-a2-khou3; in chhu3 e5 lang5 ka7 i mng7 sin5, kong2 si7 hoan7--tioh8 “Tiong-goan5!” Goa2 ka7 in chu2-ka kong2, “Li2 7 goeh8-poaN3 hau3 ho2-hiaN-ti7-a2, cho3-hi3, chiN5 khai bo5 kau3, koh ka7 lang5 chioh lai5 tau3! taN ho2-hiaN-ti7-a2 koh lai5 ka7 lin2 kim7-a2 chok-long7 kau3 be7 chheng7 saN-a2-khou3, tioh8 koaiN toa3 lok8-tu5-a2 lai7, li2 thai2 m7 lai5 khi3 sin3 Ia5-sou, pai3 he beh ni5?! In kou-tiuN7 in3 goa2 kong2, “Ia5-sou na7 e7 hou7 goa2 e5 kim7-a2 ho2! goa2 chek-si5 ma7 beh lai5 khi3 sin3--I !!!” 
  TaN lan2 lai5 kio3 khah che7 hoe7-iu2, khi3 ka7 i le2-pai3 koaN2-kui2! Goan2 cha-bou2 sun-a2 na7 e7-tang3 ho2, Sin-chhi7 ke chha-put-to e7 chit8-poaN3 e5 lang5 lai5 le2-pai3 !!! 
  Goa2 in3 i kong2, “Bo5 tek-khak! Lan2 e5 Chu2 hou7 tai5 4 jit8 e5 Liap8-sat-lou7, koh-oah8 chhut-bong7; ui7-tioh8 an2-ne Iu5-thai3 kok-hoe7 koat-gi7 beh hai7-si2 Chu2, kap beh thai5 Liap8-sat-lou7! Put-ko3 lan2 tioh8 chin7 pun2-hun7 !!! Ia7 lan2 na7 u7 sin3, 2 lang5 khi3 chiu7 kau3-giah8! TaN lan2 kui7-teh lai5 ki5-to2! Kiu5 Chu2 chi2-si7 lan2 sou2 tioh8 kiaN5 e5 lou7 !!! 
  Ki5-to2 liau2, goa2 kap hit e5 sin hoe7-iu2, chiu7 khi3 ti7 ke-bin7 khui thang2-tiam3 e5 koh chit8 e5 sin hoe7-iu2 e5 sou2-chai7 taN2-theng3. Hut-jian5 hit e5 sit-sim--e5 e5 kou-tiuN7, ti7 tui3-bin7 tiam3 koe3 lai5. Sit-sim--e5 e5 a-peh chiu7 mng7 i kong2, “Kiong-a2! Lin2 kim7-a2, goan2 lai5 ka7 i ki5-to2, na7 ho2, lin2 kiam2 u7 iaN2 beh pai3 Siong7-te3 ?!” I in3 kong2,“Boeh nou3! Na7 e7 ho2, chap8-ke ma7 beh lai5 khi3 pai3 Siong7-te3, bo5 kong2 chit8-ke !!!” 
  Hit e5 chu2-ka chek-si5 chhoa7 goan2 khi3, kio3 lang5 khui tiam3-mng5, khui pang5-mng5, khui tek-kang-a2 eng7 ian5-soaN3 pak8 e5 lok8-tu5-a2 mng5. Hit e5 cha-bou2 gin2-na2, bak8-chiu ang5-ang5, thau5-mng5 sam3-sam3, bo5 pak8-kha, saN-a2-khou3 long2 lih8-phoa3. Goa2 khoaN3-liau2 chin kiaN! Goan2 2 lang5 chiu7 ki5-to2; ki5-to2 liau2, goa2 la7 chin-che7 hoe-hiu3 (chhau3-pak) hou7 i chiah8; i lim-liau2, soa3 chiong au-a2, chit8 e7 ka7 phoa3 cho3 loa7-che7 te3. 
  Au7-lai5 goa2 ka7 hit e5 chu2-ka kong2, “Li2 e5 kim7-a2 chit-tiap8 m7 chai lang5, be7 hiau2 sin3! Li2 tioh8 the3 i sin3 chiah e7 ho2!” I in3 kong2,“U7 lah! u7 lah!! goa2 u7 sin3 !!!” Goa2 kong2, “Li2 na7 u7 sin3, au7--jit8 tioh8 chhoa7 i lai5 khi3 le2-pai3-tng5 le2-pai3 !!!” Hit e5 chu2-ka in3 kong2,“Ho2-lah! ho2-lah! Na7 u7 khah ho2, goa2 le2-pai3-jit8 chiah chhoa7 i khi3 le2-pai3 !!!” 
  Kau3 Chu2-jit8, goan2 teh le2-pai3 e5 si5-chun7, sit-sim e5 cha-bou2 gin2-na2 che7 gu5-chhia lai5 le2-pai3; thau5 se kng-kng, u7 chheng7 saN-a2-khou3. Ke-nih8 toe3 chin-che7 lang5 lai5, pai3-tng5 e5 cheng5-au7-mng5 kap thang-a2, lang5 long2 ui5 tiN7-tiN7! Le2-pai3 soah, i e5 toa7-niu5-kou kap i e5 tiong7-hu, ka7 i chhih8 toa3 the-i2, chit8 lang5 liah8 chit8-chhiu2; i na7 chhut-siaN kun2-liong3, i e5 tiong7-hu chiu7 ka7 i sian3 chhui3-phoe2; goa2 ka7 i kong2 m7-thang sian3, ho2 khoan2-thai7--i chiah e7 ho2! I e5 tiong7-hu kap kui ke lang5, soa3 long2 chau2 liau2-liau2. 
  Au7-lai5 i chiu7 loh8 khi3 to2 ti7 pai3-tng5-thiaN e5 thou5-kha-nih8, seng-khu kau2-hia7 ngiauh8-ngiauh8-so5; goa2 chiu7 koh la7 chin che7 hoe-hiu3 hou7 i chiah8, i lim-liau2 chiu7 koh chiong hit te3 chhou-kau7 e5 hui5-oaN2 chit8-e7 koh ka7 phoa3 cho3 kui2-na7 te3. 
  E7-pou beh le2-pai3 e5 si5, i chiu7 peh khi2-lai5 che7 ti7 thou5-kha--nih8, bak8-chiu peh kim teh khoaN3 lang5, khoaN3-tioh8 ka-ti7 bo5 pak8-kha, chiu7 khan saN khi3 am. Le2-pai3 soah koh che7 gu5-chhia tng2-khi3, ti7 koaiN i hit keng lok8-tu5-a2 mng5-au7 pang3 chin-che7 jio7, ang5 kau3 chhin-chhiuN7 hoeh-chui2. 
  In-ui7 hit e7-pou le2-pai3 soah, goa2 tioh8 tng2-khi3 hu3 khui-oh8; chiu7 thok hoe7-iu2 Li2 Poat8 hiaN hu7-chek chiau3-kou3, kap in2-chhoa7 i le2-pai3. Kau3 sit-sim oan5-choan5 ho2 e5 si5, chit e5 cha-bou2 gin2-na2 kap in kui-ke long2 bo5 lai5 sin3 Chu2. Goa2 koh khi3 kou2-bu2 in, hit e5 chu2-ka eng7 cheng2-cheng2 e5 oe7 oan2-choan2 the-thok! 
  Goa2 ji7-lian5 phai3 ti7 pun2 tong5-hoe7. 
  Goa2 saN-lian5 phai3 ti7 Chong2-thau5-liau5. 
  Goa2 si3-lian5 phai3 ti7 Chiong-hoa3. 
  Hit-si5 Chiong-hoa3 si7 chhiaN2 Lim5 Hak8-kiong bok8-su, sio2-oh8 chhiaN2 Ng5 Su7-beng7 thoan5-to7, pai3-tng5 si7 chhiaN2 Khou2 Chin3-hong pou3-to7-su (Thai3-peng5-keng2 Ko Kim-seng bok8-su, 4 e5 40 oh8 hak8-seng e5 chit8 e5); kap sin chin3-kau3 e5 Lim5 KeN-che2 tiuN2-lo2, tai7-ke hiap8-lek8 hap8-chok. Kau3-hoe7 u7 chou-chit pou3-to7-tui7, khi3 si3-bin7 e5 chng-sia7, kap chi-hoe7 e5 sou2-chai7 kang-chok. Ti7 pun2-tong5 ia7 khui Ki-tok-kau3 toa7 kang2-ian2-hoe7 chin seng7-hong2, pai3-tng5 lai7-goa7 lang5 tiN7-that-that, pai3-tng5 e5 lau5-teng2; ia7 chin-choe7 lang5, sia7-hoe7 e5 beng5-su7 ia7 lai5 chhut-sek8; goa2 e5 kang2-te5: “Ki-tok-kau3 sam-tai7-koan”, “Ki-tok-kau3 kap Hau3-to7”, “Ki-tok-kau3 kap Oe7-seng”, “Ki-tok-kau3 e5 Hok-jit8”; “Lim5 Hian3-tong5 sian-seN thiaN-liau2 chhut-khi3, ka7 lang5 kong2 goa2 bo5 chau2-te5. 
  Goan2 khi3 Ho5-bi2 hong2-bun7 hoe7-iu2 e5 si5, u7 chit8 e5 theng3-to7-chia2, tui3 goan2 kong2, “Ki-tok-kau3 i u7 gi5-bun7! M7-na7 i u7 gi5-bun7, i Cho2-tiu7-tian5 Tai7-hak8 e5 sian-seN ia7 gi5-bun7!! Lian5 i Bi2-kok e5 sian-seN-kong ia7 gi5-bun7!!!? Chiu7-si7 Siong7-te3 na7 choan5-ti3! thai2 beh chhong3-cho7 Mou5-kui2? Siong7-te3 na7 choan5-leng5! thai2 be7 chiong Mou5-kui2 ka7 i tu5-khi3?” 
  Goa2 in3 i kong2, Hou3! An2-ne ou3 !!! He na7 chiau3 lan2 Chong2-thau5-liau5 chi2-moe7 si7 kong2, “Mou5-kui2 pek lang5 chiuN7 Thian-tong5 !!!” au7-lai5 chit e5 hoe7-iu2 khi3 cho3 pat8 kong-hoe7 e5 ki-koan-po3 chu2-pit; kap cho3 hit e5 thoan5-the2 e5 hu7-chek kau3-taN oa2 30 ni5 ku2. 
  ( khiam3 1957 ni5 10 goeh8 ) 
  Heng5-chhun Ka-le2 
  1. Ka-le2 e5 i3-gi7: Ka-le2 e5 i3-su3 chiu7-si7 hiaN-ti7: chhin-chhiuN7 i na7 beh ka7 lan2 tho2 iam5, i chiu7 beh tui3 lan2 kong2, Ka-leh! Ka-tiah8 (iam5) chi-bih chi-bih (chit8-sut-a2) phuh-sang2 (hou7 goa2)! Lan2 na7 kio3 i, HiaN-ti7 ah! lai5 khi3 !!! Chiu7 tioh8 kong2, Ka-leh! Hou-leh !!! Ka-le2 si7 ho2 i3-su3, sio tu2--tioh8 saN chheng-hou, tai7-ke long2 sio kio3 Ka-leh: lan2 kio3 i Ka-leh, i ia7 kio3 lan2 Ka-leh. 
  2. Ka-le2 e5 chhu3-theh8: In e5 tiaN5-tau2 long2 sau3 kau3 chheng-khi3 liu-liu, chhu3-lai7 thou5-kha kim-tang-tang; lang5-kheh khi3, in tui3 piah--nih8 theh8 tiam7-thau5-a2 loh8 lai5 hou7 lang5 che7, lang5 tng2-khi3, chiu7 koh siu khi2-lai5 tiau3 ti7 piah--nih8, thou5-kha long2 koh koe3-sau3(in am3-si5 long2 khun3 thou5-kha; goan2 khi3 pou3-to7 in ia7 si7 eng7 thou5-kha hou7 goan2 khun3). In png7 chu2-liau2, chau3-bai5 long2 koh chhong3 chui2 so, in e5 chau3-thau5 put-si5 chhin-chhiuN7 sin choh--e5. 
  3. Ka-le2 e5 lang5-cheng2 thoan5-soat: In kong2, khi2-thau5 u7 chit8 te3 toa7 chioh8, tui3 pak lau5 kau3 Long5-kiau, tong7--tioh8 Heng5-chhun e5 hai2-hoaN7, hit te3 chioh8-thau5 piak-khui, chau2 chhut chit8-tui3 e5 lam5-lu2 lai5 cho3 in e5 chou2-sian. 
  4. Ka-le2 e5 hun-in: Ka-le2 sia7, toh chit8 khau2-chau3 na7 u7 cha-bou2 gin2-na2, tak8-me5 to chin che7 lam5 chheng-lian5 khi3 hia boe5, chhiuN3-koa lang7-khek, thit-tho5 kau3 saN-keN poaN3-me5; pe7-bo2 hiaN-ti7, ki5-u5 e5 lang5 cho3 in am3 chiu7 khi3 khun3. Kau3 nng7-saN ni5 ku2, cha-bou2 gin2-na2 khoaN3 toh chit8 e5 siang7 sit8-sim teh i3-ai3--i, chiah kap su-hun; thiN-kng hit e5 lam5 chheng-lian5, chiah taN-chha5 taN-chui2 khi3 hou7 lu2-ka cho3 pheng3-le2: tiuN7-lang5 tiuN7-m2 khoaN3 liau2 na7 koe3-bak8, chha5-chui2 chiu7 ka7 i siu khi2-lai5; khoaN3-liau2 na7 bo5 moa2-i3, chha5-chui2 chiu7 ka7 i hiat-kak8, ia7 chit e5 sin kiaN2-sai3 chiu7 liah8 khi2-lai5 koaiN, ka7 i hoat8 toan7-chui2-ngou2 chit8 le2-pai3 ku2: sin-niu5 e7 thau theh8 khi3 hou7 i chiah8. 
  Sia7 lai7 e5 lam5-lu2 na7 su-thong lai5 u7 sin--e5, i e5 hiaN-ti7 e7 chiong pak-tou2 lai7 e5 thai-ji5 noa2 chhut--lai5, kap kiah8 to khi3 thai5 kan-hu: Hoan-sia7 bo5 im5-loan7, kap cha2 e5 PheN5-ou5 Hang7-kang2 sia7 sio-siang5. 
  5. Ka-le2 iu5 se3-kai3: 50 cho2-iu7 ni5 cheng5, cheng3-hu2 beh khi3 Ka-le2 sia7 siat hak8-hau7, Ka-le2 m7-kheng2; koaN-hu2 ka7 in kong2, Lin2 tioh8 thak8-chheh, chiah e7 khai-hoa3 bun5-beng5! Ka-le2 hoan2-tui3 kong2, goan2 chou2-kong kau3 taN, to long2 m7-bian2 thak8-chheh! Li2 khoaN3!! goan2 phaiN7 e5 gin5-pai5 chiah sui2!!! KoaN-hu2 kong2, Tek-khak tioh8 siat, lin2 chiah e7 chin3-pou7! In kong2, M7! lin2 na7 tek-khak beh lai5 siat!! beh kap lin2 thai5 kau3 bo5 lang5!! 
  Cheng3-hu2 bo5 pan7-hoat! Hit-si5 tu2-ho2 Lun5-tun beh khui “Lang5-cheng2 phok-lam2-hoe7,” cheng3-hu2 chiu7 khi3 chio-bou7 18 sia7 e5 thau5-bak8, ka7 in kong2 beh chhoa7 in khi3 hai2-bin7 thit-tho5, khi3 e5 lang5, chit8 lang5 beh sang3 in chit8 kiong sin leng5-a2-gin5. Au7-lai5 chap8-goa7 e5 iu2-lek8 lam5-lu2 chi3-goan7, chiu7 chhoa7 in tui3 In3-tou7 iuN5, keng-koe3 Te7-tiong-hai2 kau3 Lun5-tun. Phok-lam2-hoe7 soah, chiu7 chhoa7 in iu5 tui3 Jit8-pun2 lai5. 
  Tng2 kau3 soaN-nih8, ban7-hang7 m7-koan3-si3, sin-the2 thau5-nau2 long2 oaN7 cho3 sin! Ku7-te2 si7 chhin-chhiuN7 cheN2-te2 chui2-ke, taN si7 piN3-cho3 cheN2-teng2 e5 chui2-ke! Chiong it-chhe3 keng-koe3 e5 su7, po3-ko3 in soaN-nih8 e5 lang5; tai7-ke chiu7 iau-kiu5 cheng3-hu2, tioh8 kin2-kin2 khi3 soaN-nih8 siat hak8-hau7, ka7 in kau3-iok8!! chiah e7 chhin-chhiuN7 lang5 !!! 
  Ti7 45 ni5 cheng5, Ko-su7-hut8 sia7 u7 kui2-na7 lang5 lai5 Heng5-chhun pou3-to7-sou2 chhoe7--goan2, kong2 in chheng7 e5 saN-khou3, si7 Eng-kok sang3--e5, kio3 goan2 tioh8 khi3 in hia thoan5-to7, ia7 pai3-tng5 in beh khi2, soa3 hoah, Hip! Hip!! Phut-le2 !!! 
</CL>
<HL>

M7-thang放肆 
Ti7阮e5厝邊，有一個姓李--e5，名叫坎。這個人真勇！真本事！！！ 
播田師父，無論偌濟人，teh播田，也伊ti7上路尾，會jiok過攏總代先--e5，做伊直直破choa7去，無較輸牽索仔e5直。也割稻仔e5時，無論代先偌濟人，伊ti7路尾，都會ka7伊jiok過，雖然鐮lek8仔歹去，伊用手也beh chhoah贏人。伊若擔粟擔，是beh雙擔相疊，人行田岸，伊是行田底，beh擔上車頂e5時，伊擔粟擔，手免hoaN7。 
伊kap人相輸食歸poah8桶水，歸飯耒e5肉，伊ka7人播田割稻，若beh創治後場e5查某人，伊就將所有e5飯，ka7伊食了了！ 
這個人後來帶腳風、手風。所生e5後生，查某子攏無活！ 
(欠1957年7月) 
我入大學 
我22歲e5 4月初，kap 8個朋友，志願入大學：牌匾是掛福音書院，後來換寫神學校。 
9個人hou7馬醫生檢查身體：7人通過；只有潘阿火兄，kap我koh hou7蘭醫生驗第二遍；了後馬醫生koh ka7我檢查第3遍。 
9人中，王長勝兄40外歲，伊是食菜人，teh賣布：原第1首詩「上帝創造天kap地」e5調，無啥會曉吟；白話字聖經也青青；總是伊決意beh做傳道；所以我就教伊吟、讀、考：親像我ti7中學，hou7洪賜兄同級生，教算術四則e5款。伊ti7歇熱過，koh入學e5時，艱苦擋be7-tiau5，坐ti7灶腳後壁門teh求死！我安慰--伊，報伊e5出路；後來伊讀2年久，派去toa3芳苑（Hoan-oah）：傳道濟濟年，ti7教會熱心到死！ 
第二e5李坤玉兄，伊30外歲，幾若個子；讀2年久，派去toa3教會。以外林貴順兄24歲；潘阿火兄kap我平濟歲；洪德新、宜朝清、陳朝明、胡再興，這4人攏20左右歲：現時9人中，chhun林貴順先生、陳朝明先生kap我，3人toa3 ti7世間。 
Hit時入學e5考題： 
1、雅各前後3代e5人名？ 
2、主e5譬喻kap神蹟？ 
3、使徒保羅所寫e5批名；寫e5年號kap所在？ 
4、歐洲e5大國kap京城e5名？我e5總點數154。 
Hit年全學e5學生，連楊世註牧師teh補習--e5，共22人；攏合做伙讀羅馬人書，頭擺試驗，四年三年kap我一年，3人平濟點：132。 
我teh問校長巴博士，講道e5方法。巴博士講，「講道be7教--tit！」後來e7晡時ti7球埕nih8，我問講師高金生牧師，講道e5方法。高牧師講，「Bat--e5講，m7-bat--e5 m7-thang講！！！」 
巴博士問我beh寫甚物題目e5論文？我講，「天堂地獄！」巴博士講，「天堂地獄e5題目，我m7 kaN2講！講那明，那m7著！！！」後來我讀我寫e5「天堂地獄」e5論文了，巴博士講，「天堂地獄你寫an2-ne ou3！」 
Hit時阮有幾若個學生，去tui3巴校長請beh讀英語。巴博士應講，「Lin2也m7是beh傳hou7英國人聽！學英語beh創啥貨？英文e5冊也真貴！Lin2 kiam2有錢thang買？」無許可。 
E7晡時Ia-ga-oa2長老來教日語，濟濟學生是想講，「咱也m7是beh去食日本頭路！學日本話，beh創啥貨？」較常五六人teh讀。 
Hit年tu2好政府teh教人民剪頭鬃；阮22個學生就攏剪；宋中堅西教士看--著真無歡喜講，「大學I2-ka-pok lah！」幾日後e5一早起聚會e5時，巴校長teh問，「外面有人剪頭鬃無？」學生應講，「街面直直濟lah！」校長講，「An2-ne真好！咱做模樣！！！」宋牧師講，「歹模樣！！！」校長講，「好歹攏模樣！！！」 
有一個e7晡，全學e5學生，攏穿6箍a-sah洋服，歸陣beh去新樓球埕，beh ka7萬姑娘送別；宋牧師ti7甘牧師樓前相閃身，氣氣講，「穿到hiah sui2！！！」學生聽了真見笑m7甘願。 
Siang7 hit時上海講學會，teh賣特價冊；一組大小倚60本，6箍銀；是要緊e5冊。大學hou7阮每月e5級費4箍半，beh買又無錢，m7買又扑損！Teh想傳教e5人，所著交接e5，是會內外、男婦老幼、富貴貧賤、智愚賢好、九流三教、新舊思想，逐款人攏有；若m7是有相當e5學問，是oh-tit對付！！！所以濟濟日激心祈禱，後來想--著一法：就是請求校長，將阮ti7冊房一年久e5紙筆錢，4箍銀先提去辦冊，紙筆chiah用現錢買；冊若到，不足e5 2箍銀，chiah提去納清楚。校長允准：後來濟濟同窗toe3樣去chu3-bun5 。 
我ti7大學e5工作 
1、學期中：阮chiah e5新e5學生，入學e5時，除去臨時參加ti7城內外e5佈道，做祈禱會主理、主日講道以外；逐禮拜攏著kap舊學生受派，每人輪流去負擔一間無傳教家e5教會工作：早起時料理主日學，chhoa7禮拜，講道；e7晝時教詩調，chhoa7禮拜，講道；有時拜六暝，先去hit個教會會友e5家庭做工；也有時e7晡禮拜煞，會友koh請去in e5所在祈禱，抑是佈道；拜一早早轉去學校，赴8點e5工作報告。也禮拜日去教會做工，往回攏步行無坐車；無論新市、新化、關廟、中路、海埔，kap以外遠近e5所在攏an2-ni。 
2、歇熱中：歇熱e5時，阮chia e5學生，無論新舊，攏派去toa3 ti7無傳教家e5教會，6禮拜左右久；負責chhoa7禮拜、教學、佈道、訪問會友；一月日薪水6箍。 
我一年e5時，koh hou7新市教會請--去。到尾禮拜e5拜五e7晝，有一個新會友來chhoe7--我；講，先生！我祈禱真有功效！！！現在我有一個查某孫仔，22歲嫁人了；這幫為著扑m7見金器，續失心，現時關ti7鹿櫥仔內，無穿衫仔褲；in厝e5人ka7伊問神，講是犯著「中元！」我ka7 in主家講，「你7月半孝好兄弟仔，做戲，錢開無夠，koh ka7人借來鬥！今好兄弟仔koh來ka7 lin2妗仔作弄到be7穿衫仔褲，著關toa3 lok8櫥仔內，你thai2 m7來去信耶穌，拜he beh呢？！In姑丈應我講，「耶穌若會hou7我e5妗仔好！我即時ma7 beh來去信--伊！！！」 
今咱來叫較濟會友，去ka7伊禮拜趕鬼！阮查某孫仔若會當好，新市街差不多會一半e5人來禮拜！！！ 
我應伊講，「無的確！咱e5主hou7埋4日e5拉撒路，復活出墓；為著an2-ne猶太國會決議beh害死主，kap beh thai5拉撒路！不過咱著盡本份！！！也咱若有信，2人去就夠額！今咱跪teh來祈禱！求主指示咱所著行e5路！！！ 
祈禱了，我kap hit個新會友，就去ti7街面開桶店e5 koh一個新會友e5所在打聽。忽然hit個失心--e5 e5姑丈，ti7對面tiam3過來。失心--e5 e5阿伯就問伊講，「宮仔！Lin2妗仔，阮來ka7伊祈禱，若好，lin2 kiam2有影beh拜上帝？！」伊應講，「Boeh nou3！若會好，十家ma7 beh來去拜上帝，無講一家！！！」 
Hit個主家即時chhoa7阮去，叫人開店門，開房門，開tek-kang仔用鉛線縛e5鹿櫥仔門。Hit個查某囡仔，目珠紅紅，頭毛sam3-sam3，無縛腳，衫仔褲攏裂破。我看了真驚！阮2人就祈禱；祈禱了，我la7真濟hoe-hiu3(chhau3-pak）hou7伊食；伊lim了，續將au仔，一下咬破做偌濟塊。 
後來我ka7 hit個主家講，「你e5妗仔chit-tiap8 m7知人，be7曉信！你著替伊信chiah會好！」伊應講，「有lah！有lah！！我有信！！！」我講，「你若有信，後--日著chhoa7伊來去禮拜堂禮拜！！！」Hit個主家應講，「好lah！好lah！若有較好，我禮拜日chiah chhoa7伊去禮拜！！！」 
到主日，阮teh禮拜e5時陣，失心e5查某囡仔坐牛車來禮拜；頭梳光光，有穿衫仔褲。街nih8 toe3真濟人來，拜堂e5前後門kap窗仔，人攏圍tiN7-tiN7！禮拜煞，伊e5大娘姑kap伊e5丈夫，ka7伊chhih8 toa3推椅，一人掠一手；伊若出聲滾liong3，伊e5丈夫就ka7伊搧嘴phoe2；我ka7伊講m7-thang搧，好款待--伊chiah會好！伊e5丈夫kap歸家人，續攏走了了。 
後來伊就落去倒ti7拜堂廳e5塗腳--nih8，身軀kau2蟻ngiauh8-ngiauh8-so5；我就koh la7真濟hoe-hiu3 hou7伊食，伊lim了就koh將hit塊粗厚e5瓷碗一下koh咬破做幾若塊。 
E7晡beh禮拜e5時，伊就peh起來坐ti7塗腳--nih8，目珠peh金teh看人，看著家己無縛腳，就牽衫去掩。禮拜煞koh坐牛車轉去，ti7關伊hit間lok8櫥仔門後放真濟尿，紅到親像血水。 
因為hit e7晡禮拜煞，我著轉去赴開學；就託會友李拔兄負責照顧，kap引chhoa7伊禮拜。到失心完全好e5時，這個查某囡仔kap in歸家攏無來信主。我koh去鼓舞in，hit個主家用種種e5話婉轉推託！ 
我二年派ti7本堂會。 
我三年派ti7總頭寮。 
我四年派ti7彰化。 
Hit時彰化是請林學恭牧師，小學請黃俟命傳道，拜堂是請許振豐佈道師（太平境高金生牧師，4個40學學生e5一個）；kap新進教e5林庚che2長老，大家協力合作。教會有組織佈道隊，去四面e5庄社，kap支會e5所在工作。Ti7本堂也開基督教大講演會真盛況，拜堂內外人tiN7塞塞，拜堂e5樓頂；也真濟人，社會e5名士也來出席；我e5講題，「基督教三代觀」，「基督教kap孝道」，「基督教kap衛生」，「基督教e5福日」；「林獻堂先生聽了出去，ka7人講我無走題。 
阮去和美訪問會友e5時，有一個聽道者，tui3阮講，「基督教伊有疑問！M7若伊有疑問，伊早稻田大學e5先生也疑問！！連伊美國e5先生公也疑問！！！？就是上帝若全智！thai2 beh創造魔鬼？上帝若全能！thai2 be7將魔鬼ka7伊除去？」 
我應伊講，Hou3！An2-ne ou3！！！He若照咱總頭寮姊妹是講：「魔鬼迫人上天堂！！！」後來這個會友去做別公會e5機關報主筆；kap做hit個團體e5負責到今倚30年久。 
( 欠1957年10月) 
恆春Ka-le2  
1、Ka-le2 e5意義：Ka-le2 e5意思就是兄弟：親像伊若beh ka7咱討鹽，伊就beh tui3咱講，加leh！家tiah8(鹽）chi-bih chi-bih(一屑仔)phuh-sang2(Hou7我）！咱若叫伊，兄弟ah！來去！！！就著講，家leh！hou-leh！！！Ka-le2 是好意思，相tu2--著相稱呼，大家攏相叫家leh：咱叫伊家leh，伊也叫咱家leh。 
2、Ka-le2 e5厝宅：In e5埕斗攏掃到清氣溜溜，厝內塗腳金冬冬；人客去，in tui3壁--nih8提墊頭仔落來hou7人坐，人轉去，就koh收起來吊ti7壁--nih8，塗腳攏koh過掃（In暗時攏睏塗腳；阮去佈道in也是用塗腳hou7阮睏）。In飯煮了，灶眉攏koh chhong3水so，in e5灶頭不時親像新作--e5。 
3、Ka-le2 e5人種傳說：In講，起頭有一塊大石，tui3北流到農嬌，撞--著恆春e5海岸，hit塊石頭爆開，走出一對e5男女來做in e5祖先。 
4、Ka-le2 e5婚姻：Ka-le2 社，toh一口灶若有查某囡仔，逐暝都真濟男青年去hia boe5，唱歌弄曲，thit-tho5到三更半暝；父母兄弟，其餘e5人做in暗就去睏。到兩三年久，查某囡仔看toh一個上實心teh意愛--伊，chiah kap私婚；天光hit個男青年，chiah擔柴擔水去hou7女家做聘禮：丈人丈姆看了若過目，柴水就ka7伊收起來；看了若無滿意，柴水就ka7伊hiat-kak8，也這個新子婿就掠起來關，ka7伊罰斷水伍一禮拜久：新娘會偷提去hou7伊食。 
社內e5男女若私通來有身--e5，伊e5兄弟會將腹肚內e5胎兒noa2出--來，kap kiah8刀去thai5姦夫：番社無淫亂，kap早e5澎湖巷港社相像。 
5、Ka-le2 遊世界：50左右年前，政府beh去ka-le2 社設學校，ka-le2 m7肯；官府ka7 in講， Lin2著讀冊，才會開化文明！Ka-le2 反對講，阮祖公到今，都攏m7免讀冊！你看！！阮揹e5銀牌chiah sui2！！！官府講，的確著設，lin2 chiah會進步！In講，M7！lin2若的確beh來設！！beh kap lin2 thai5到無人！！
政府無辦法！Hit時tu2好倫敦beh開「人種博覽會，」政府就去招募18社e5頭目，ka7 in講beh chhoa7 in去海面thit-tho5，去e5人，一人beh送in一弓新龍仔銀。後來十外個有力男女志願，就chhoa7 in tui3印度洋，經過地中海到倫敦。博覽會煞，就chhoa7 in遊tui3日本來。 
轉到山nih8，萬項m7慣勢，身體頭腦攏換做新！舊底是親像井底水蛙，今是變做井頂e5水蛙！將一切經過e5事，報告in山nih8 e5人；大家就要求政府，著緊緊去山nih8設學校，ka7 in教育！！才會親像人！！！ 
Ti7 45年前，高士佛社有幾若人來恆春佈道所chhoe7--阮，講in穿e5衫褲，是英國送--e5，叫阮著去in hia傳道，也拜堂in beh起，續喝，Hip！Hip！！Phut禮！！！ 
</HL>