<CL>
  Tai7-seng lai5 khoaN3 nng7 chat e5 Seng3-keng. Pi2-tek chian5-su te7 2 chiuN te7 1 chat kap te7 2 chat.“Lin2 ki3-jian5 tu5-khi3 it-chhe3 e5 ok-tok8, khui2-khiat, kap ke2-ho2, oan3-tou3, kap it-chhe3 hui2-pong3 e5 oe7, chiu7 tioh8 ai3-bou7 hit e5 choan e5 sin5-leng5 e5 lin, chhin-chhiuN7 tu2-a2 chhut-si3 e5 eN-a2 ai3-bou7 lin chit8-iuN7, hou7 lin2 tui3 chit e5, chiam7-chiam7 tiong2-toa7, kau3 tit-tioh8 kiu3.” 
  Ti7 chia ka7 lan2 kong2 i2-keng teng5-thau5-siN e5 lang5 khiam3-eng7 siok8-leng5 e5 lin. Sim2-mih8 si7 siok8-leng5 e5 lin? Seng3-keng (Siong7-te3 e5 oe7) chiu7-si7 siok8-leng5 e5 lin. EN-a2 chhut-si3 i2-au7, chiu7 khiam3-eng7 chiah8-mih8. Tai7-seng eng7 lin iuN2-chhi7, khah toa7-han3 chiu7 chiah8 be5, koh-khah toa7-han3 e5 si5 chiu7 chiah8-png7. Chiah8-mih8 hou7 eN-a2 chiam7-chiam7 tiong2-toa7, po2-siu2 jiok8-the2 e5 oah8-mia7. Tu2 chhin-chhiuN7 an2-ni, i2-keng teng5-thau5-siN e5 lang5, si7 siok8-leng5 e5 eN-a2, ia7 khiam3-eng7 siok8-leng5 e5 lin. Thak8 Seng3-keng chiu7-si7 chiah8 siok8-leng5 e5 lin. Chit-pun2 Seng3-keng si7 ki5-biau7 e5 chheh, m7-na7 si7 siok8-leng5 e5 lin, ia7 si7 siok8-leng5 e5 be5, ia7 si7 siok8-leng5 e5 png7. Sou2-i2 bo5-lun7 li2 teng5-thau5-siN loa7-choe7 ni5, bo5-lun7 li2 e5 leng5-seng3 loa7-nih8 tiong2-chin3, sim7-chi3 chiaN5-choe3 siok8-leng5 e5 toa7-lang5, li2 iu5-goan5 si7 khiam3-eng7 chit pun2 Seng3-keng lai5 po2-siu2 li2 e5 leng5-mia7. 
  Tu2-chiah sou2 thak8 Seng3-keng e5 lou7-be2 ku3 kong2: “Hou7 lin2 tui3 chit e5, chiam7-chiam7 tiong2-toa7, kau3 tit-tioh8 kiu3.” Chit-ku3 e5 i3-su3 m7-si7 kong2 tioh8 thak8 Seng3-keng chiah oe7 tit-tioh8 kiu3. Lan2 tit-kiu3 si7 tui3 un-tian2. Lan2 e5 choe7 tit-tioh8 sia3-bian2, koh chiap-siu7 Seng3 Sin5, a2-si7 chheng choe3 gi7, long2 si7 un-tian2. Si7 tui3 sin3 Ia5-sou lai5 tit-tioh8 peh8-peh8 e5 un-tian2. Lan2 m7-bian2 loh8 Te7-gek8 oe7 thang chiuN7 Thian-tong5 chiah e5 un-tian2 ti7 lan2 teng5-thau5-siN e5 si5, Chu2 i2-keng su3 hou7 lan2 lah. Sou2-i2 m7-si7 oa2-kho3 thak8 Seng3-keng lai5 tit-tioh8 kiu3. Tu2-chiah sou2 thak8 “Hou7 lin2 tui3 chit e5 (thak8 Seng3-keng), chiam7-chiam7 tiong2-toa7 kau3 tit-tioh8 kiu3” e5 i3-su3, si7 kong2 thak8 Seng3-keng oe7 hou7 lan2 e5 leng5-seng3 tiong2-chin3, koh oe7 po2-siu2 lan2 e5 leng5-mia7. 
  Li2 him-bou7 ka-ki7 e5 leng5-seng3 tiong2-chin3 mah? Li2 ai3 li2 e5 leng5-mia7 iong2-kiaN7 hoat8-phoat a2-bo5? Tioh8 thak8 Seng3-keng. 
  “Beh chaiN2-iuN7 thak8 Seng3-keng?” Siong5-siong5 tu2-tioh8 lang5 mng7 chit e5 bun7-toe5. Ti7 chia beh tui3 liat8-ui7 kong2-khi2 koan-he7 thak8 Seng3-keng e5 kui2-hang7 su7. 
  1. Kiu3-se3-kun e5 Ui-liam5 Bu2-su3 Kai3-siau7 Thak8 Seng3-keng e5 Hong-hoat Tioh8 Chhin-chhiuN7 Chiah8 Hi5 e5 Khoan2. 
  Lan2 teh chiah8 hi5, peng3-bo5 u7 kui-teng7 tek-khak tioh8 chiau3 sun7-su7 tui3 hi5-thau5 chiah8 khi2, chiah8 kau3 hi5-be2. U7 lang5 hoaN-hi2 an2-ni, thang an2-ni choe3. Chong2-si7 u7 e5 ai3 seng chiah8 liam2-tou2, u7 e5 ai3 tai7-seng chhng2 hi5-be2, tak8-lang5 thang chiau3 ka-ki7 e5 sou2 ai3, ai3 tai7-seng chiah8 ta2-loh8 chit8 pou7-hun7, chiu7 seng chiah8 hit pou7-hun7. Chhin-chhiuN7 an2-ni, thak8 Seng3-keng ia7 m7-si7 kui-teng7 tek-khak tioh8 chiau3 sun7-su7 tui3 Chhong3-se3-ki2 it-tit8 thak8 kau3 Khe2-si7-liok8. Thang chiau3 li2 e5 sou2-ai3, ai3 beh tai7-seng thak8 Chim-gian5 Si-phian, a2-si7 beh seng thak8 Iok-han7 hok-im-su, a2-si7 beh seng thak8 Chhong3-se3-ki2, long2 bo5 iau3-kin2. Chong2-si7 ai3 chiah8 hi5 liam2-tou2 e5 lang5, na7 tak8-pai2 long2 chiah8 hi5 e5 liam2-tou2, chiu7 m7-chai choan5 be2 hi5 e5 chu-bi7. Chhin-chhiuN7 an2-ni, ai3 thak8 Si-phian Chim-gian5 e5 lang5 m7-thang tak8-pai2 kan-ta thak8 Si-phian Chim-gian5 na7-tiaN7, su-iau3 ban7-ban7 chiong Seng3-keng choan5-pou7 ia7 long2 thak8-liau2, an2-ni chiah oe7 chai choan5-pun2 Seng3-keng e5 chu-bi7. 
  Koh lan2 chiah8 hi5 e5 si5, peng5-siong5 chi2-u7 chiah8 hi5-bah na7-tiaN7, hi5-kut hi5-lan5 bo5 chiah8. M7-si7 hi5-kut hi5-lan5 boe7-chiah8-tit a2-si7 bo5 chu-iong2, si7 in-ui7 bo5 keng-ke3 tu2-ho2 e5 chu2-hoat, phaiN2-se3 chiah8, sou2-i2 lan2 chiah bo5 chiah8. Tng lan2 teh thak8 Seng3-keng e5 si5, u7 e5 pou7-hun7 si7 lan2 e5 hi5-kut kap hi5-lan5. U7 lang5 thak8 Bin5-sou3-ki3 e5 si5, thak8 kau3 ki3-liok8 choe7-choe7 lang5-mia5 a2-si7 sou2-chai7-mia5 e5 sou2-chai7, chiu7 kam2-kak khun3-lan5 thak8, chia-e5 si7 i e5 hi5-kut kap hi5-lan5. Ti7 thak8 Seng3-keng e5 si5, oe7 hou7 li2 kam2-kak khun3-lan5 thak8, khun3-lan5 liau2-kai2 e5 pou7-hun7, chiu7-si7 li2 e5 hi5-kut kap hi5-lan5. Li2 thang chiong chia-e5 lang3 ke3-khi3, bo5 thak8 bo5 iau3-kin2. Chong2-si7 chhiaN2 m7-thang ngou7-hoe7, peng3 m7-si7 kong2 chia-e5 i3-su3, bo5 lou7-eng7. Li2 put-ko3 si7 chiong chiah e5 chiam7-chhiaN2 pang3 he7-teh bo5 chiah8, theng3-hau7 i2-au7 ki-hoe7 thak8 cha-keng e5 chheh, a2-si7 hu3 cha-keng-hoe7 e5 si5, pat8-lang5 oe7 chu2 hou7 li2 chiah8. U7 si5 thak8 Seng3-keng, hian7-chai7 thak8 boe7 liau2-kai2, tioh8 theng3-hau7 kui2-ni5 au7, Seng3 Sin5 chiah oe7 hou7 li2 beng5-pek8, hou7 li2 hiong2-siu7. Sou2-i2 thak8 Seng3-keng e5 si5, chi2-u7 hiong2-siu7 li2 sou2 oe7 liau2-kai2 e5 pou7-hun7 chiu7 ho2, khun3-lan5 thak8 e5 pou7-hun7 thang chiam7-chhiaN2 lang3 ke3-khi3, boh8-tit hou7 chia-e5 hi5-kut hi5-lan5 lai5 chou2-tong3 li2 ke3-siok8 Seng3-keng. I2-siong7 si7 Ui-liam5 Bu2-su3 kai3-siau7 lan2 thak8 Seng3-keng e5 hoat-tou7.
  2. Ui7-tioh8 Ka-ki7 Thak8. 
  Lan2 teh thak8 Seng3-keng tioh8 chhin-chhiuN7 niu5-a2 teh chiah8 sng-chai5-chhiu7-hioh8 e5 khoan2. Tu2-chiah chhut nng7 e5 niu5-a2, chin soe3-be2 ou-phu2-sek. Na2 chiah8 sng-chai5-chhiu7-hioh8, chiu7 chiam7-chiam7 toa7 be2 pian3 peh8-sek, au7-lai5 sin-the2 pian3 na2 chhin-chhiuN7 thau3-beng5 e5 khoan2, sim7-chi3 thou3-chhut sui2-sui2 e5 si. Thak8 Seng3-keng na7 ui7-tioh8 ka-ki7 thak8, ia7 beh chhin-chhiuN7 an2-ni. In-ui7 Seng3-keng si7 Siong7-te3 e5 oe7, m7-na7 oe7 hou7 lan2 e5 leng5-seng3 tiong2-toa7, koh oe7 hou7 lan2 tit-tioh8 chheng-khi3 e5 chok-iong7. Chu2 kong2: “TaN lin2 in-ui7 Goa2 sou2 ka7 lin2 kong2 e5 to7-li2 i2-keng chheng-khi3 lah.” (Iok-han7 15:3).“Siau3-lian5 lang5 tioh8 eng7 sim2-mih8 lai5 chheng-khi3 i e5 sou2-kiaN5? Si7 tioh8 chiau3 Li2 e5 oe7 lai5 soe3-ji7 kiaN5” (Si-phian 119:9). Sou2-i2 lan2 na7 ui7-tioh8 ka-ki7 thak8 Seng3-keng, Seng3 Sin5 e5 kong-chok beh hou7 lan2 chhin-chhiuN7 niu5-a2 e5 khoan2, m7-na7 leng5-seng3 tiong2-chin3, na2-ku2 na2 seng3-kiat, hoat-kng, koh oe7 thou3-chhut si lai5 li7-ek pat8-lang5. 
  Bat u7 chit8-ui7 hak8-hau7 e5 kau3-oan5 lai5 tui3 goa2 tau5 i hu7-jin5-lang5 e5 tai7-chi3. Lian5-siok8 lai5 tau5 kui2-na7 pai2. U7 chit8-cha2-khi2 chin cha2 lai5 chhe7 goa2, mng7 khoaN3 thang kap i e5 hu7-jin5-lang5 li7-hun a2-bo5? Hit si5, goa2 hut-jian5 siuN7-khi2 chit-ui7 hiaN-ti7 boe7 thang thun-lun2 tek-seng3, kiam2-chhai2 si7 bo5 teh thak8 Seng3-keng ki5-to2, sou2-i2 khiam3-kheh lek8-liong7. Sou2-i2 goa2 mng7 i mui2 cha2-khi2 u7 teh leng5-siu a2-bo5? Cha2-khi2 u7 thak8 Seng3-keng a2-bo5? I kong2 u7. Goa2 mng7 i cha2-khi2 thak8 to2-ui7 e5 Seng3-keng. I kong2, thak8 kau3 Chim-gian5 te7 14 chiuN.
  Goa2 koh mng7 i thak8-liau2 u7 tit-tioh8 sim2-mih8 ka3-si7 a2-bo5? I kong2 thak8-tioh8 hit ku3 “So3-seng3 e5, toa7 hian2 gu5-gong7”, put-chi2 u7 sou2 kam2-kak. I kong2 che tu2-tu2 si7 i hu7-jin5-lang5 e5 khoan2-sit. Goa2 ka7 i kong2: “HiaN-ti7 ah, li2 thak8 Seng3-keng, si7 ui7-tioh8 li2 e5 hu7-jin5-lang5 teh thak8, bo5 ui7 ka-ki7 thak8, an2-ni, tui3 li2 bo5 li7-ek.” U7 chit8-pai2, ti7 goa2 kang2-to7 liau2 e5 si5, liam5-piN u7 chit8-ui7 chi2-be7 lai5 chhe7 goa2, ka7 goa2 kong2: “E7-pou e5 kang2-to7 chin ho2, chin hah8 bou2-lang5 thiaN, chin kho2-sioh, e7-pou khoaN3 i long2 bo5 lai5 chu7-hoe7.” U7 loa7-choe7 lang5 thiaN kang2-to7, si7 teh ui7-tioh8 pat8-lang5 thiaN, kan-ta teh chu3-i3 “chit ku3 hah8 sim2-mih8 hiaN thiaN, hit-ku3 hah8 sim2-mih8 che2 thiaN, ”thoe3 pat8-lang5 thiaN-kau3 chin bo5 eng5, chong2-si7 ui7-tioh8 ka-ki7 khiok bo5 thiaN poaN3-ku3, sit8-chai7 chin kho2-sioh. Bat u7 chit8-ui7 bok8-su siu7 chhiaN2 khi3 chit8-keng kau3-hoe7 chu2-li2 le2-pai3. Hit-jit8 in-ui7 hong-hou7 chin-toa7, sui-jian5 kong3-cheng liau2, lai5 le2-pai3 e5 lang5 chi2-u7 chit8-ui7 na7-tiaN7. Bok8-su pun2-lai5 siuN7 m7 ku2-heng5 le2-pai3, chong2-si7 koh siuN7 to3-tng2, siuN7 kong2 tioh8 choe3 Chu2 tiong-sim e5 lou5-pok8, sou2-i2 chiu7 chiuN7 kang2-tai5 teng2, chhin-chhiuN7 teh chhoa7 hoe7-chiong3 le2-pai3 e5 khoan2, chiau3 i sou2 pi7-pan7 e5, chhoa7 hit-ui7 hiaN-ti7 choe3 le2-pai3, le2-pai3 soah e5 si5, hit-ui7 hiaN-ti7 ka7 bok8-su kong2: “Bok8-su ah, cha2-khi2 li2 e5 kang2-to7 toa7-toa7 chhi3-chhak8 goa2 e5 sim. I2-cheng5 goa2 lai5 le2-pai3, long2 siuN7 kong2 tai5-teng2 e5 kang2-to7 si7 tui3 tai7-ke teh kong2, na7-si7 cha2-khi2 kan-ta goa2 chit8-e5 teh thiaN to7-li2 na7-tiaN7, sou2-i2 chiu7 siuN7 kong2 cha2-khi2 li2 sou2 kong2 e5, long2 si7 teh tui3 goa2 kong2--e5, sou2-i2 goa2 e5 sim siu7 chhi3-chhak8. TaN goa2 i2-au7 beh hoe2-kai2, choe3 tiong-sit8 e5 Ki-tok-tou5.” Chit-ui7 hiaN-ti7 i2-cheng5 long2 si7 ui7-tioh8 hoe7-chiong3 teh thiaN to7-li2, sou2-i2 ka-ki7 bo5 tit-tioh8 pang-chan7. Ti7 chit-pai2 ui7-tioh8 ka-ki7 thiaN to7-li2 e5 si5, pun2-sin chiah tit-tioh8 li7-ek. Sou2-i2 bo5-lun7 thak8 Seng3-keng a2-si7 thiaN kang2-to7, long2 tioh8 ui7-tioh8 ka-ki7 thak8, ui7-tioh8 ka-ki7 thiaN, chiah u7 li7-ek. 
  3. M7-thang In-ui7 Thak8-liau2 Khoai3 Boe7 Ki3-tit Chiu7 Bo5 Thak8 
  U7 lang5 kong2 i thak8 Seng3-keng bo5 chhai2-kang, in-ui7 thak8-liau2 chin khoai3 boe7-ki3-tit, ui7-tioh8 an2-ni soa3 theng5-chi2 bo5 koh ke3-siok8 thak8. Seng3-keng na7 si7 siok8-leng5 e5 chiah8-mih8, chiu7 thak8 liau2 boe7-ki3-tit, ia7 si7 u7 li7-ek, m7-thang kong2 bo5 chhai2-kang. Chhi3-siuN7, li2 iau2-ku2 oe7 ki3-tit ti7 chit8 le2-pai3 cheng5 sou2 chiah8--e5, si7 sim2-mih8 mih8-kiaN7 a2-bo5? Ti7 chit8 le2-pai3 cheng5 e5 kin-a2-jit8, li2 phoe3 kui2-hang7 chhai3? Si7 phoe3-sim2-mih8 chhai3? Kiam2-chhai2 li2 i2-keng siuN7 boe7 chhut-lai5, chong2-si7 lan2 tiong-kan peng3 bo5 lang5 in-ui7 gau5 boe7-ki3-tit ka-ki7 sou2 chiah8 e5 si7 sim2-mih8 mih8, chiu7 theng5-chi2 bo5 beh ke3-siok8 chiah8. Lan2 tak8-jit8 sou2 chiah8 e5 mih8, sui-jian5 chin khoai3 boe7-ki3-tit, lan2 iu5-goan5 si7 ke3-siok8 beh chiah8, in-ui7 sui-jian5 gau5 boe7-ki3-tit, it-tan3 na7 u7 chiah8-loh8--khi3, chong2-si7 tui3 lan2 e5 sin-the2 u7 li7-ek, siau-hoa3 i2-au7, oe7 chiaN5-choe3 lan2 sin-the2 e5 lek8-liong7. Thak8 Seng3-keng e5 cheng5-heng5 ia7 chhin-chhiuN7 an2-ni. Li2 eng7 ki5-to2 sou2 thak8 e5 Seng3-keng, u7 Seng3 Sin5 e5 kong-chok, tek-khak chiaN5 choe3 li2 leng5-seng3 siong7 e5 chu-iong2, chiaN5-choe3 li2 siok8-leng5 e5 khui3-lat8.
  Chiau3 chit8-poaN Ki-tok-tou5 e5 keng-giam7, peng5-si5 sou2 thak8 e5 Seng3-keng chhin-chhiuN7 chin gau5 boe7-ki3-tit e5 khoan2, chong2-si7 it-tan3 na7 tu2-tioh8 khiam3-eng7 Siong7-te3 e5 oe7 e5 si5, u7 chin ki5-biau7 e5 hian7-siong7, chiu7-si7 oe7 eng3 hit-si5 e5 khiam3-eng7, siuN7-chhut Siong7-te3 e5 oe7. Che si7 Chu2 bat eng3-un2 e5 su7, Chu2 kong2 che si7 Seng3 Sin5 sou2 choe3 e5 kang. “Na7 si7 Po2-hui7-su chiu7-si7 Seng3-Sin5, Pe7 ti7 goa2 e5 mia5 sou2 beh chhe e5, I beh chiong it-chhe3 e5 su7 ka3-si7 lin2, koh beh hou7 lin2 ki3-tit (Tiong-bun5 e5 hoan-ek8 si7 “siuN7-khi2”) goa2 it-chhe3 sou2 ka7 lin2 kong2 e5.” (Iok-han7 14:26) 
  U7 chit8-pai2 goa2 tui3 Hok-kian3 e5 Ko-phou2 chhiaN3 chit8-chiah sio2-chun5 beh khi3 Au7-khoe. Ke3-chiN5 kong2 ho2-se3 i2-au7, goan2 chiu7 chhut-hoat. Chong2-si7 chun5 sai2 kau3 TaiN3-chaiN5 (sou2-chai7 mia5), hit e5 ko3-chun5 e5 lang5 chiu7 kio3 goa2 chiu7 an2-ni chiuN7 hoaN7. Goa2 ka7 i kong2, goa2 si7 beh Au7-khoe, na7-si7 i bian2-kiong2 goa2 eng7 kiaN5 lou7 khi3, in-ui7 chi2-u7 chiaN5-li2-lou7 na7-tiaN7. Goa2 kong2, goa2 u7 toa3 heng5-li2, kiaN5-lou7 bo5 li7-pian7, koh goa2 kap i iok, si7 kau3 Au7-khoe, m7-si7 kau3 TaiN3-chaiN5. I kong2 koh khi2-khi3 hit cham7, chui2 lau5 khah kip kan-khou2 ko3, ia7 jit8-thau5 teh beh loh8-soaN, kiaN-liau2 i beh to3-khi3 Ko-phou2 siuN am3. Goa2 sit8-chai7 bo5 goan7-i3 koaN7 heng5-li2 kiaN5-lou7, goa2 ia7 bo5 hoaN-hi2 ko3-chun5 e5 lang5 bo5 chiau3 iok kiaN5. Ti7 hit-si5, hut-jian5 ti7 goa2 e5 sim-lai7 phu5-chhut chit8-chat Seng3-keng e5 oe7, chiu7-si7 Chu2 sou2 kong2 e5 oe7: “Na7 u7 lang5 bian2-kiong2 li2 kiaN5 chit8 li2, chiu7 tioh8 kap i kiaN5 nng7 li2.” (Ma2-thai3 5:41) Tng Seng3 Sin5 hou7 goa2 siuN7-khi2 chit ku3 oe7 e5 si5, goa2 liam5-piN chiu7 chin hoaN-hi2 koaN7 heng5-li2 chiuN7 hoaN7. 
  Peng5-si5 chhin-chhiuN7 boe7-ki3-tit e5 khoan2, chong2-si7 ti7 su-iau3 e5 si5, Seng3 Sin5 oe7 hou7 lan2 siuN7-khi2 Chu2 e5 oe7. Sou2-i2 thak8 Seng3-keng gau5 boe7-ki3-tit, m7-bian2 hoe-sim, m7-thang theng5-chi2 bo5 thak8. 
  4. M7-thang Sim2-phoaN3 Seng3-keng 
  Tng Chu2 Ia5-sou khia7 ti7 chong2-tok Pi2-liap8-to e5 bin7-cheng5 siu7 khong3-ko3 siu7 sim2-mng7 e5 si5, “Chu2 Ia5-sou bo5 in3 i chit8-ku3 oe7, ti3-kau3 chong2-tok toa7 ki5-koai3.” (Ma2-thai3 27:14) Peng5-siong5-si5 lan2 khoaN3-kiN3 Chu2 si7 un-jiu5 khiam-sun3, hou7 lang5 ho2 chhin-kun7. U7 si5 Chu2 Ia5-sou kang2-to7 soah, chin ia3-sian7, hak8-seng mng7 i boe7-beng5 e5 tai7-chi3, Chu2 it-it siong5-se3 soat-beng5 hou7 in thiaN. Ti7 bo5 eng5 e5 si5, choe3 lau7-bu2 e5 lang5 chhoa7 gin2-na2 lai5 beh kiu5 Ia5-sou ka7 in chiok-hok. Chu2 Ia5-sou ia7 it-it chhin-chhiat chiap-thai7 hiah e5 gin2-na2. Siang7 chit chit8-ui7 Ia5-sou, ti7 Pi2-liap8-to e5 bin7-cheng5 khiok koaiN-chhui3 m7 in3-tap, ti3-kau3 Pi2-liap8-to toa7 ki5-koai3. Che si7 sim2-mih8 ian5-kou3? Chiu7-si7 in-ui7 Pi2-liap8-to khia7 ti7 sim2-phoaN3 e5 te7-ui7 teh mng7 Ia5-sou. Bo5-lun7 siaN2-lang5 na7 eng7 sim2-phoaN3 e5 thai7-tou7 tui3-thai7 Ia5-sou, Chu2 Ia5-sou long2 beh ng3 i cheng7-bek8 m7 in3-tap. Sou2-i2 thak8 Seng3-keng e5 si5, na7 u7 chun5 pheng5-phoaN3 e5 sim lai5 thak8, thak8 ia7 bo5 chhai2-kang, m7-na7 bo5 li7-ek hoan2-tng2 u7 sun2-hai7.
  5. Tioh8 Sin3-hok8 Siong7-te3 e5 Oe7 
  U7 chit8-ui7 se-kau3-su7 kong2: “Lin2 Tiong-kok lang5 teh thak8 Seng3-keng e5 thai7-tou7 chin-ho2. Na2 thak8 na2 teh thim3-thau5.” (In-ui7 Tiong-bun5 e5 Seng3-keng si7 sia2 tit8-choa7, thak8 e5 si5 tui3 teng2-bin7 khoaN3 loh8 e7-bin7, chhin-chhiuN7 teh thim3-thau5 e5 khoan2.) I koh kong2: “Goan2 goa7-kok lang5 thak8 Seng3-keng e5 thai7-tou7 chin m7-ho2,na2 thak8 na2 io5-thau5.” (In-ui7 Eng-bun5 e5 Seng3-keng si7 sia2 hoaiN5-choa7, thak8 e5 si5 tui3 to3-peng5 khoaN3-kau3 chiaN3-peng5, chhin-chhiuN7 teh io5-thau5 e5 khoan2.) I an2-ni kong2, si7 teh kong2 chhio3. Ti7 Tai5-oan5,sou2 teh eng7 Peh8-oe7-ji7 e5 Seng3-keng, ia7 si7 sia2 hoaiN5-choa7 e5, chong2-si7 lan2 e5 goa7-bin7 sui-jian5 io5-thau5, sim-lai7 khiok tioh8 thim3-thau5.“Tioh8 sin3-hok8 Siong7-te3 e5 oe7!” 
  U7 lang5 cho7 chit8-e5 kou3-su7, kong2 u7 chit8-e5 sin-phai3 e5 sin5-hak8-hau7, ti7 siong7-kho3 ka3 Seng3-keng e5 si5, hoan-hu3 hak8-seng long2 tioh8 oe7-ki3-tit toa3 ka-to lai5. Ti7 siong7-kho3, kau3-siu7 kang2-kai2 Seng3-keng e5 si5, na7 hoat-hian7 bo5 hap8 li2-ti3, bo5 hap8 kho-hak8 e5 pou7-hun7, thang eng7 ka-to ka7 i ka khi2--lai5, ka7 i san-tu5. Kiat-ko2, chiong Seng3-keng long2 cha-oan5 chit8-pian3 liau2-au7, chi2-u7 ka chhun 2 tiuN na7-tiaN7, chiu7-si7 chi2-u7 chhun 2 tiuN Seng3-keng phe5. Che si7 teh hong2-chhi3 sin phai3 sin5-hak8 e5 kou3-su7. I3-su3 si7 kong2 tui3 Seng3-keng na7 u7 khng3 giau5-gi5, chiu7 choan5-pun2 e5 Seng3-keng long2 beh chiaN5 choe3 gi5-bun7, sin3 boe7 loh8. 
  Na7-si7 an2-ni, Seng3-keng tiong hiah e5 boe7 thang liau2-kai2 e5 pou7-hun7 beh chaiN2-iuN7 chhu2-li2 nih? Tok8-tok8 sin3-hok8 Seng3-keng e5 oe7, in-ui7 Seng3-keng long2 si7 Siong7-te3 sou2 bek8-si7 e5! (II The5-mou5-thai3 3:16). U7 chit8-chat Seng3-keng pang-chan7 goa2 tui3 Seng3-keng m7-kaN2 khng3 giau5-gi5. Chiu7-si7 Pi2-tek hou7-su te7 3 chiuN te7 8 chat, kong2: “HiaN-ti7 ah, u7 chit8-hang7 lin2 m7-thang boe7-ki3-tit, chiu7-si7 Chu2 khoaN3 chit8-jit8 chhin-chhiuN7 chit8-chheng ni5, chit8-chheng ni5 chhin-chhiuN7 chit8-jit8. ” Chu2 khoaN3 lan2 e5 chit8-chheng ni5 chhin-chhiuN7 chit8-jit8! Chu2 na7 khoaN3 lan2 e5 chit8-chheng ni5 chhin-chhiuN7 chit8-jit8, an2-ni, Chu2 khoaN3 lan2 sou2 teh kong2 e5 “jin5-seng 50 ni5”si7 loa7-ku2? Put-ko3 si7 1 tiam2 koh 12 hun-cheng na7-tiaN7! Lan2 kong2“Jin5-seng 50 ni5”, Chu2 kong2 “Jin5-seng si7 1 tiam2 koh 12 hun-cheng.” OaN7 ku3 oe7 kong2, chit8-e5 i2-keng 50 he3 e5 lang5, kiam2-chhai2 i2-keng choe3 a-kong lah, keng-giam7 choe7 lah, na7-si7 ti7 Siong7-te3 e5 bak8-chiu tiong si7 chhin-chhiuN7 lan2 teh khoaN3 chit8-e5 tu2 chhut-si3 1 tiam2 12 hun-cheng e5 eN-a2 chit8-iuN7. Chit e5 su-siong2, po2-siu2 goa2 khiam-pi m7-kaN2 giau5-gi5 Seng3-keng e5 oe7.
  Ti7 chia na7 u7 chit8-e5 gou7, lak8-he3 e5 kiaN2-ji5 thiaN lang5 kong2 “Sia7-hoe7 chu2-gi7” chit e5 beng5-su5 chiu7 lai5 mng7 lau7-pe7 khoaN3 “Sia7-hoe7 chu2-gi7” si7 sim2-mih8 i3-su3, lau7-pe7 chai-iaN2 gin2-na2 e5 li2-kai2-lek8 iau2 bo5 kau3-giah8 thang beng5-pek8, chit-khoan2 e5 soat-beng5, chiu7 chi2-u7 oe7 tui3 i kong2 “theng3-hau7 khah toa7-han3 e5 si5 chiah ka7 li2 kong2.” Siong7-te3 tui3 lan2 ia7 si7 an2-ni, ti7 Seng3-keng tiong sou2 ki3-chai3 e5 su7, u7 e5 lan2 thak8 liau2 boe7 beng5-pek8, chia-e5 peng3 m7-si7 sia2 m7-tioh8 a2-si7 bo5 i3-su3. Si7 hian7-chai7 lan2 boe7 thang liau2-kai2, chong2-si7 u7 chit8-jit8 Seng3 Sin5 beh hou7 lan2 liau2-kai2. Chu2 kong2: “Goa2 iau2 u7 choe7-choe7 hang7 beh ka7 lin2 kong2, tok8-tok8 lin2 hian7-kim boe7 oe7 liau2-kai2, kau3 chin-li2 e5 Sin5 lai5, I beh chhoa7 lin2 beng5-pek8 it-chhe3 e5 chin-li2.” (Iok-han7 16:12,13. Tiong-bun5 e5 hoan-ek8.) Sou2-i2 hian7-chai7 lan2 thak8 Seng3-keng u7 boe7 liau2-kai2 e5 pou7-hun7, lan2 tioh8 siong-sin3. Chiau3 lan2 leng5-seng3 tiong2-chin3 e5 theng5-tou7, Seng3 Sin5 beh ban7-ban7 chhoa7 lan2 beng5-pek8 it-chhe3 e5 chin-li2. U7 e5, kiam2-chhai2 tioh8 ban7 kau3 li7-khui se3-kan i2-au7 chiah hoe7 beng5-pek8. Sou2-i2 lan2 thak8 Seng3-keng sui-jian5 u7 boe7 beng5-pek8 e5 sou2-chai7, ia7 tioh8 sin3-hok8 lai7-bin7 sou2 kong2 e5! 
  6. Seng3-keng Ki3 Hoan7 Choe7 e5 Su7-sit8, Si7 Beh Choe3 Lan2 e5 Kam3-kai3 
  U7-lang5 thak8 Seng3-keng, khoann3-kinn3 lai7-bin7 u7 ki3-chai3 Siong7-te3 e5 peh-senn3 chhoa7 se3-i5, chiu2-chui3, iah8-si7 kong2 peh8-chhat8 chiong2-chiong2 hoan7-choe7 e5 su7-sit8, chiu7 siunn7-kong2 an2-ni cho3, kann2 si7 bo5 iau3-kin2. Chhiann2 m7-thang boe7-ki3-tit, Seng3-keng ki3 chia-e5 su7, si7 beh cho3 lan2 e5 kam3-kai3, m7-si7 beh cho3 lan2 e5 bou5-iunn7. Seng3-keng m7-na7 ki3 chiah e5 hoan7-choe7 e5 heng5-ui5, ia7-u7 ki3 chia-e5 choe7 e5 kiat-ko2, si7 ui7-tioh8 beh hou7 lan2 beng5-pek8 “cheng3 sim2-mih8 chiu7 siu sim2-mih8” e5 to7-li2, thang choe3 kam3-kai3 siu7 ka3-si7. Sou2-i2 m7-thang lam7-sam2 ku2 Seng3-keng tiong sou2 ki3 hoan7-choe7 e5 le7 lai5 choe3 iam-hou7 e5 oe7 lai5 hong3-chhiong3 ka-ki7 e5 su-iok8. 
  7. Thak8 Seng3-keng e5 Si5 Tioh8 Ki5-kiu5 Seng3 Sin5 Ka3-si7 
  Chu2 eng3-un2: “chin-li2 e5 Sin5 lai5, I beh in2-chhoa7 lin2 beng5-pek8 it-chhe3 e5 chin-li2.” (Iok-han7 16:13) Sou2-i2 thak8 Seng3-keng e5 si5 tioh8 kiu5 Seng3 Sin5 khui lan2 e5 sim-khiau3, hou7 lan2 oe7 hiau2-ngou7 beng5-pek8. Seng3 Sin5 si7 chin-li2 e5 Sin5, ia7 si7 ti3-hui7 e5 Sin5, I si7 chiau3 tak8-lang5 sou2 oe7 liau2-kai2 e5 theng5-tou7 khe2-si7 chin-li2. Tu2-chiah i2-keng u7 kong2 liau2, u7 e5 bun7-toe5, Seng3 Sin5 bo5 liam5-piN hou7 lan2 beng5-pek8, chong2-si7 li2 na7 u7 ki5-kiu5 I ka3-si7, li2 thang chiong sou2 u7 boe7 beng5 e5 bun7-toe5 long2 kau-tai3 I, I oe7 thoe3 li2 ki3 hiah e5 bun7-toe5, i2-au7 ti7 tu2-ho2 e5 ki-hoe7, i heh chiau3 li2 sou2 oe7 liau2-kai2 e5 theng5-tou7, chit8-hang7 chit8-hang7 tui3 li2 soat-beng5. Goa2 pun2-sin si7 an2-ni siong-sin3, ia7 si7 an2-ni keng-giam7. 
  U7 chit8-pai2 ti7 chham-ka chheng-lian5 lang5 e5 cho7-tam5-hoe7 e5 si5, u7 chit8-ui7 tiong-hak8-seng khi2-lai5 kong2 i ia7 u7 chit-khoan2 e5 keng giam7. I kong2 u7 chit8 cha2-khi2, i thak8 kau3 Lo5-ma2 te7 12 chiuN te7 20 chat, kong2: “Li2 e5 tui3-tek8 na7 iau, tioh8 hou7 i chiah8, chhui3-ta tioh8 hou7 i lim, in-ui7 kiaN5 an2-ni, si7 chiong jiat8-jiat8 e5 he2-thoaN3 thiap8 ti7 i e5 thau5-khak teng2.” I boe7 liau2-kai2 chit-chat e5 i3-su3, chiu7 ki5-to2 kiu5 Seng3 Sin5 ka3-si7 i beng5-pek8. Ki5-to2 liau2, Seng3 Sin5 chiu7 hou7 i siuN7 kau3 na7 chiong jiat8-jiat8 e5 he2-thoaN3 thiap8 ti7 thau5-khak teng2 si7 sim2-mih8 khoan2 e5 kam2-kak. Chiu7-si7 oe7 sio, oe7 thiaN3, oe7 kam2-kak tong3-boe7-tiau5 peh-khi2-lai5 thiau3. Seng3 Sin5 chit8-e7 an2-ni khui i e5 sim-khiau3, i chiu7 liam5-piN hiau2-ngou7 beng5-pek8 lah. I beng5-pek8,tui3-tek8 iau e5 si5, na7 hou7 i chiah8, chhui3-ta e5 si5, na7 hou7 i lim, eng7 thiaN3-sim, eng7 ho2, khoan2-thai7 i, chiu7 tui3-tek8 beh siu7 toa7 e5 kam2-kek kau3 tong3-boe7-tiau5, tu2 chhin-chhiuN7 chiong jiat8-jiat8 e5 he2-thoaN3 thiap8 ti7 thau5-khak teng2 hit-khoan2 kiong5-liat8 tong3-boe7-tiau5 e5 kam2-kak. Kam2-sia7 Seng3 Sin5, I beh in2-chhoa7 lan2 beng5-pek8 it-chhe3 e5 chin-li2.
  (Oah8-mia7 e5 Bi2-niu5 te7 33 ki5, 1957 ni5 2 geh8) 
</CL>
<HL>

代先來看兩節e5聖經。彼得前書第2章第1節kap第2節。「Lin2既然除去一切e5惡毒、詭譎，kap改好、怨妒、kap一切毀謗e5話，就著愛慕hit個專e5神靈e5乳，親像tu2仔出世e5嬰仔愛慕乳一樣，hou7 lin2 tui3這個，漸漸長大，到得著救。」 
Ti7 chia ka7咱講已經重頭生e5人欠用屬靈e5乳。甚物是屬靈e5乳？聖經（上帝e5話）就是屬靈e5乳。嬰仔出世以後，就欠用食物。代先用乳養飼，較大漢就食糜，koh較大漢e5時就食飯。食物hou7嬰仔漸漸長大，保守肉體e5活命。Tu2親像an2-ni，已經重頭生e5人，是屬靈e5嬰仔，也欠用屬靈e5乳。讀聖經就是食屬靈e5乳。這本聖經是奇妙e5冊，m7若是屬靈e5乳，也是屬靈e5糜，也是屬靈e5飯。所以無論你重頭生偌濟年，無論你e5靈性偌nih8長進，甚至成做屬靈e5大人，你猶原是欠用這本聖經來保守你e5靈命。 
Tu2-chiah所讀聖經e5路尾句講：「Hou7 lin2 tui3這個，漸漸長大，到得著救。」這句e5意思m7是講著讀聖經chiah會得著救。咱得救是tui3恩典。咱e5罪得著赦免，koh接受聖神，抑是稱做義，攏是恩典。是tui3信耶穌來得著白白e5恩典。咱m7免落地獄會thang上天堂chiah e5恩典ti7咱重頭生e5時，主已經賜hou7咱lah。所以m7是倚靠讀聖經來得著救。Tu2-chiah所讀「Hou7 lin2 tui3這個（讀聖經），漸漸長大到得著救」e5意思，是講讀聖經會hou7咱e5靈性長進，koh會保守咱e5靈命。 
你欣慕家己e5靈性長進mah？你ai3你e5靈命勇健活潑抑無？著讀聖經。 
「Beh怎樣讀聖經？」常常tu2著人問這個問題。Ti7 chia beh tui3列位講起關係讀聖經e5幾項事。 
1、救世軍e5威廉武賜介紹讀聖經e5方法著親像食魚e5款。 
咱teh食魚，併無有規定的確著照順序tui3魚頭食起，食到魚尾。有人歡喜an2-ni，thang an2-ni做。總是有e5 ai3先食liam2肚，有e5 ai3代先chhng2魚尾，逐人thang照家己e5所ai3，ai3代先食ta2落一部份，就先食hit部份。親像an2-ni，讀聖經也m7是規定的確著照順序tui3創世紀一直讀到啟示錄。Thang照你e5所愛，ai3 beh代先讀箴言詩篇，抑是beh先讀約翰福音書，抑是beh先讀創世紀，攏無要緊。總是ai3食魚liam2肚e5人，若逐擺攏食魚e5 liam2肚，就m7知全尾魚e5滋味。親像an2-ni，ai3讀詩篇箴言e5人m7-thang逐擺kan-ta讀詩篇箴言na7-tiaN7，需要慢慢將聖經全部也攏讀了，an2-ni chiah會知全本聖經e5滋味。 
Koh咱食魚e5時，平常只有食魚肉na7-tiaN7，魚骨魚鱗無食。M7是魚骨魚鱗boe7食tit抑是無滋養，是因為無經過tu2好e5煮法，歹勢食，所以咱chiah無食。當咱teh讀聖經e5時，有e5部份是咱e5魚骨kap魚鱗。有人讀民數記e5時，讀到記錄濟濟人名抑是所在名e5所在，就感覺困難讀，chia-e5是伊e5魚骨kap魚鱗。Ti7讀聖經e5時，會hou7你感覺困難讀，困難了解e5部份，就是你e5魚骨kap魚鱗。你thang將chia-e5 lang3過去，無讀無要緊。總是請m7-thang誤會，併m7是講chia-e5意思，無路用。你不過是將chiah-e5暫請放下teh無食，聽候以後機會讀查經e5冊，抑是赴查經會e5時，別人會煮hou7你食。有時讀聖經，現在讀boe7了解，著聽候幾年後，聖神chiah會hou7你明白，hou7你享受。所以讀聖經e5時，只有享受你所會了解e5部份就好，困難讀e5部份thang暫請lang3過去，莫得hou7 chia-e5魚骨魚鱗來阻擋你繼續聖經。以上是威廉武賜介紹咱讀聖經e5法度。 
2、為著家己讀。 
咱teh讀聖經著親像niu5仔 teh食酸材樹 葉e5款。Tu2-chiah出卵e5 niu5仔，真細尾烏phu2色。那食酸材樹葉，就漸漸大尾變白色，後來身體變那親像透明e5款，甚至吐出sui2-sui2 e5絲。讀聖經若為著家己讀，也beh親像an2-ni。因為聖經是上帝e5話，m7若會hou7咱e5靈性長大，koh會hou7咱得著清氣e5作用。主講：「今lin2因為我所ka7 lin2講e5道理已經清氣lah。」（約翰15：3）。「少年人著用甚物來清氣伊e5所行？是著照你e5話來細膩行」（詩篇119：9）。所以咱若為著家己讀聖經，聖神e5工作beh hou7咱親像niu5仔e5款，m7若靈性長進，那久那聖潔、發光，koh會吐出絲來利益別人。 
Bat有一位學校e5教員來tui3我投伊婦人人e5代誌。連續來投幾若擺。有一早起真早來chhe7我，問看thang kap伊e5婦人人離婚抑無？Hit時，我忽然想起這位兄弟boe7 thang吞忍得勝，kiam2-chhai2是無teh讀聖經祈禱，所以欠缺力量。所以我問伊每早起有teh靈修抑無？早起有讀聖經抑無？伊講有。我問伊早起讀to2位e5聖經。伊講，讀到箴言第14章。
我koh問伊讀了有得著甚物教示抑無？伊講讀著hit句「燥性e5，大顯愚憨 」，不止有所感覺。伊講che tu2-tu2是伊婦人人e5款式。我ka7伊講：「兄弟ah，你讀聖經，是為著你e5婦人人teh讀，無為家己讀，an2-ni，tui3你無利益。」有一擺，ti7我講道了e5時，liam5-piN有一位姊妹來chhe7我，ka7我講：「E7晡e5講道真好，真合某人聽，真可惜，e7晡看伊攏無來聚會。」有偌濟人聽講道，是teh為著別人聽，kan-ta teh注意「這句合甚物兄聽，hit句合甚物姐聽，」替別人聽教真無閒，總是為著家己卻無聽半句，實在真可惜。Bat有一位牧師受請去一間教會主理禮拜。Hit日因為風雨真大，雖然槓鐘了，來禮拜e5人只有一位na7-tiaN7。牧師本來想m7舉行禮拜，總是koh想倒轉，想講著做主忠心e5奴僕，所以就上講台頂，親像teh chhoa7會眾禮拜e5款，照伊所備辦e5，chhoa7 hit位兄弟做禮拜，禮拜煞e5時，hit位兄弟ka7牧師講：「牧師ah，早起你e5講道大大刺鑿我e5心。以前我來禮拜，攏想講台頂e5講道是tui3大家teh講，若是早起kan-ta我一個teh聽道理na7-tiaN7，所以就想講早起你所講e5，攏是teh tui3我講--e5，所以我e5心受刺鑿。今我以後beh悔改，做忠實e5基督徒。」這位兄弟以前攏是為著會眾teh聽道理，所以家己無得著幫贊。Ti7這擺為著家己聽道理e5時，本身chiah得著利益。所以無論讀聖經抑是聽講道，攏著為著家己讀，為著家己聽，chiah有利益。
3、M7-thang因為讀了快Boe7記得就無讀 
有人講伊讀聖經無采工，因為讀了真快boe7記得，為著an2-ni續停止無koh繼續讀。聖經若是屬靈e5食物，就讀了boe7記得，也是有利益，m7-thang講無采工。試想，你iau2-ku2會記得ti7一禮拜前所食e5，是甚物物件抑無？Ti7一禮拜前e5今仔日，你配幾項菜？是配甚物菜？Kiam2-chhai2你已經想boe7出來，總是咱中間併無人因為gau5 boe7記得家己所食--e5是甚物物，就停止無beh繼續食。咱逐日所食e5物，雖然真快boe7記得，咱猶原是繼續beh食，因為雖然gau5 boe7記得，一但若有食落--去，總是tui3咱e5身體有利益，消化以後，會成做咱身體e5力量。讀聖經e5情形也親像an2-ni。你用祈禱所讀e5聖經，有聖神e5工作，的確成做你靈性上e5滋養，成做你屬靈e5氣力。 
照一般基督徒e5經驗，平時所讀e5聖經親像真gau5 boe7記得e5款，總是一但若tu2著欠用上帝e5話e5時，有真奇妙e5現象，就是會應hit時e5欠用，想出上帝e5話。Che是主bat應允e5事，主講che是聖神所做e5工。「若是保惠師就是聖神，父ti7我e5名所beh差--e5，伊beh將一切e5事教示lin2，koh beh hou7 lin2記得（中文e5翻譯是「想起」）我一切所ka7 lin2講e5。」（約翰14：26） 
有一擺我tui3福建e5高浦倩一隻小船beh去後溪。價錢講好勢以後，阮就出發。總是船駛到TaiN3-chaiN5（所在名），hit個ko3船e5人就叫我就an2-ni上岸。我ka7伊講，我是beh後溪，但是伊勉強我用行路去，因為只有成哩路na7-tiaN7。我講，我有toa3行李，行路無利便，koh我kap伊約，是到後溪，m7是到TaiN3-chaiN5。伊講koh起去hit站，水流較急艱苦划，也日頭teh beh落山，驚了伊beh倒去高浦siuN暗。我實在無願意koaN7行李行路，我也無歡喜ko3船e5人無照約行。Ti7 hit時，忽然ti7我e5心內浮出一節聖經e5話，就是主所講e5話：「若有人勉強你行一哩，就著kap伊行兩哩。」（馬太5：41）當聖神hou7我想起這句話e5時，我liam5-piN就真歡喜koaN7行李上岸。 
平時親像boe7記得e5款，總是ti7需要e5時，聖神會hou7咱想起主e5話。所以讀聖經gau5 boe7記得，m7免灰心，m7-thang停止無讀。 
4、M7-thang審判聖經 
當主耶穌企ti7總督彼拉多e5面前受抗告受審問e5時，「主耶穌無應伊一句話，致到總督大奇怪。」（馬太27：14）平常時咱看見主是溫柔謙遜，hou7人好親近。有時主耶穌講道煞，真厭sian7，學生問伊boe7明e5代誌，主一一詳細說明hou7 in聽。Ti7無閒e5時，做老母e5人chhoa7囡仔來beh求耶穌ka7 in祝福。主耶穌也一一親切接待hiah e5囡仔。上這一位耶穌，ti7彼拉多e5面前卻關嘴m7應答，致到彼拉多大奇怪。Che是甚物緣故？就是因為彼拉多企ti7審判e5地位teh問耶穌。無論啥人若用審判e5態度對待耶穌，主耶穌攏beh向伊靜默m7應答。所以讀聖經e5時，若有存評判e5心來讀，讀也無采工，m7若無利益反轉有損害。 
5、著信服上帝e5話 
有一位西教士講：「Lin2中國人teh讀聖經e5態度真好。那讀那teh thim3頭。」（因為中文e5聖經是寫直choa7，讀e5時tui3頂面看落下面，親像teh thim3頭e5款。）伊koh講：「阮外國人讀聖經e5態度真m7好，那讀那搖頭。」（因為英文e5聖經是寫橫choa7，讀e5時tui3倒爿看到正爿，親像teh搖頭e5款。）伊an2-ni講，是teh講笑。Ti7台灣，所teh用白話字e5聖經，也是寫橫choa7--e5，總是咱e5外面雖然搖頭，心內卻著thim3頭。「著信服上帝e5話！」 
有人造一個故事，講有一個新派e5神學校，ti7上課教聖經e5時，吩咐學生攏著會記得帶鉸刀來。Ti7上課，教授講解聖經e5時，若發現無合理智，無合科學e5部份，thang用鉸刀ka7伊鉸起--來，ka7伊刪除。結果，將聖經攏查完一遍了後，只有鉸chhun 2張na7-tiaN7，就是只有chhun 2張聖經皮。Che是teh諷刺新派神學e5故事。意思是講tui3聖經若有囥giau5-gi5，就全本e5聖經攏beh成做疑問，信boe7落。 
若是an2-ni，聖經中hiah e5 boe7 thang了解e5部份beh怎樣處理nih？獨獨信服聖經e5話，因為聖經攏是上帝所默示e5！（II提摩太3：16）。有一節聖經幫贊我tui3聖經m7敢囥giau5-gi5。就是彼得後書第3章第8節，講：「兄弟ah，有一項lin2 m7-thang boe7記得，就是主看一日親像一千年，一千年親像一日。」主看咱e5一千年親像一日！主若看咱e5一千年親像一日，an2-ni，主看咱所teh講e5「人生50年」是偌久？不過是1點koh 12分鐘na7-tiaN7！咱講「人生50年」，主講「人生是1點koh 12分鐘。」換句話講，一個已經50歲e5人，kiam2-chhai2已經做阿公lah，經驗濟lah，若是ti7上帝e5目珠中是親像咱teh看一個tu2出世1點12分鐘e5嬰仔一樣。這個思想，保守我謙卑m7敢giau5疑聖經e5話。 
Ti7 chia若有一個五、六歲e5子兒聽人講「社會主義」這個名詞就來問老父看「社會主義」是甚物意思，老父知影囡仔e5理解力iau2無夠額thang明白，這款e5說明，就只有會tui3伊講「聽候較大漢e5時chiah ka7你講。」上帝tui3咱也是an2-ni，ti7聖經中所記載e5事，有e5咱讀了boe7明白，chia-e5並m7是寫m7著抑是無意思。是現在咱boe7 thang了解，總是有一日聖神beh hou7咱了解。主講：「我iau2有濟濟項beh ka7 lin2講，獨獨lin2現今boe7會了解，到真理e5神來，伊beh chhoa7 lin2明白一切e5真理。」（約翰16：12，13。中文e5翻譯。）所以現在咱讀聖經有boe7了解e5部份，咱著相信。照咱靈性長進e5程度，聖神beh慢慢chhoa7咱明白一切e5真理。有e5，kiam2-chhai2著慢到離開世間以後才會明白。所以咱讀聖經雖然有boe7明白e5所在，也著信服內面所講e5！
6、聖經記犯罪e5事實，是Beh做咱e5鑑戒 
有人讀聖經，看見內面有記載上帝e5百姓chhoa7細姨、酒醉，抑是講白賊種種犯罪e5事實，就想講an2-ni做，kaN2是無要緊。請m7-thang boe7記得，聖經記chia-e5事，是beh做咱e5鑑戒，m7是beh做咱e5模樣。聖經m7若記chiah e5犯罪e5行為，也有記chia-e5罪e5結果，是為著beh hou7咱明白「種甚物就收甚物」e5道理，thang做鑑戒受教示。所以m7-thang lam7-sam2舉聖經中所記犯罪e5例來做掩護e5話來放縱家己e5私慾。 
7、讀聖經e5時著祈求聖神教示 
主應允：「真理e5神來，伊beh引chhoa7 lin2明白一切e5真理。」（約翰16：13）所以讀聖經e5時著求聖神開咱e5心竅，hou7咱會曉悟明白。聖神是真理e5神，也是智慧e5神，伊是照逐人所會了解e5程度啟示真理。Tu2-chiah已經有講了，有e5問題，聖神無liam5-piN hou7咱明白，總是你若有祈求伊教示，你thang將所有boe7明e5問題攏交代伊，伊會替你記hiah e5問題，以後ti7 tu2好e5機會，伊heh照你所會了解e5程度，一項一項tui3你說明。我本身是an2-ni相信，也是an2-ni經驗。 
有一擺ti7參加青年人e5座談會e5時，有一位中學生起來講伊也有這款e5經驗。伊講有一早起，伊讀到羅馬第12章第20節，講：「你e5對敵若枵，著hou7伊食，嘴礁著hou7伊lim，因為行an2-ni，是將熱熱e5火炭疊ti7伊e5頭殼頂。」伊boe7了解這節e5意思，就祈禱求聖神教示伊明白。祈禱了，聖神就hou7伊想到若將熱熱e5火炭疊ti7頭殼頂是甚物款e5感覺。就是會燒、會疼，會感覺tong3-boe7-tiau5 peh起來跳。聖神一下an2-ni開伊e5心竅，伊就liam5-piN曉悟明白lah。伊明白，對敵枵e5時，若hou7伊食，嘴礁e5時，若hou7伊lim，用疼心、用好，款待伊，就對敵beh受大e5感激到tong3-boe7-tiau5，tu2親像將熱熱e5火炭疊ti7頭殼頂hit款強烈擋boe7-tiau5 e5感覺。感謝聖神，伊beh引chhoa7咱明白一切e5真理。 
(活命e5米糧第33期，1957年2月) 
</HL>