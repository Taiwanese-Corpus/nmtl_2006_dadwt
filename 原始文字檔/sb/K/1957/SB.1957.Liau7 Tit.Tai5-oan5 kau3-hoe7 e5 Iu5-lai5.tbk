<CL>
  Chu2-au7 1865 ni5 khi2, hok-im te7 2 pian3 thoan5 kau3 Tai5-oan5, kau3-taN thau5 boe2 93 ni5 ku2. 
  Chit pai2 lai5 thoan5 e5 kong-hoe7, si7 Sou-kek-lan5 kui2-na7 pah-ban7 sin3-tou5 tiong e5 kui2-na7 ban7-lang5 chhut-goa7 ti7 Eng-kiat-li7 than3-chiah8 e5 sin3-tou5, sou2 chou-chit e5 Soan-to7-hoe7. 
  Ia7 lam5-lu2 e5 Soan-to7-hoe7, ni5-ni5 kok u7 siu-jip8 kui2-chap8-ban7 e5 hian3-kim, tan7-si7 thoan5-to7 jin5-chai5 toa7 khiam3; sou2-i2 khi2-thau5 khah che7 si7 tng2-khi3 Sou-kek-lan5, chhiaN2 pun2 sou2-chai7 e5 lang5 lai5. Koh Sou-kek-lan5 si7 chin kan-kiat8 e5 te7-hng; chong2-si7 Toa7-oh8 chin siok8, bo5 lun7 loa7 san3 e5 lang5 to u7 ki-hoe7 thang thak8; sou2-i2 lai5 Tai5-oan5 e5 Se-kau3-su khah che7 long2 chin3 u7 hak8-bun7, ia7 khin5-khiam7, u7 chu5-sim, koh chhin-chhiat, u7 le2-sou3! 
  Ti7 60 goa7 ni5 cheng5, goa2 5, 6 hoe3 e5 si5, na7 thiaN-tioh8 “Ang5-mng5-hoan” 3 ji7, kam2-kak chin ko-kui3, sim-koaN seN-khi2 chin ho2 kam2-cheng5 hoan-geng5. 
  Goa2 13 hoe3 khi3 hou7 Mui5 Bok8-su mng7 to7-li2 e5 si5, i na2 mng7, na2 chu2-png7; chu2-sek8 chiu7 phang5 khi3 hou7 Lim5 Hak8-kiong Kau3-su chiah8, chin peng5-bin5-hoa3! Goan2 10 goa7 lang5 khia7 ti7 tai5-cheng5 beh nia2 se2-le2. Mui5 Bok8-su teh kang2-to7 e5 tiong-kan, soa3 mng7 goa2 bak8-chiu thiaN3 loa7-ku2? I khi3 Ji7-lun5-a2 pou3-to7, khoaN3-tioh8 kha-chhiu2 phoa3-siuN3, ti7 thou5-kha teh chhe5 e5 lang5, i khi3 pat8-ui7 pou3-to7 liau2, chiah to3-tng2 ti7 hit e5 lang5 e5 sin-piN, thau-hiat gin5-phio3 hou7--i. Koh Lan5 I-seng siang7 hit e5 si5-chun7, sia2 phoe hou7-goa2, phoe thau5 sia2, “Liau7 Tit hiaN peng5-an!” Ki5-u5 e5 Sou-kek-lan5 lang5, toa7 pou7-hun7 si7 an2-ni!
  Soan-kau3-su tai7-seng chu7-chai7 ti7 Tai5-lam5, Ki5-au7, Tam7-chui2, Chiang-hoa3, Tai5-pak teng2. 
  Tai5-oan5 kau3-hoe7 e5 tek8-sek, m7-si7 Te3-kok chu2-gi7 e5 sian-hong! M7-si7 chu-pun2 chu2-gi7 e5 chau2-kau2! M7-si7 bun5-hoa3 chhim-liok8! 
  Chiu7-si7 beh eng7 Seng3-keng khi2-cho7 Tai5-oan5 kau3-hoe7! Beh chiong seng3 O3-kou2-su7-teng sio2-khoa2 bat e5 “In-tian2” to7-li2! Kap Lou7-tek Ma2-teng khah bat e5 “In-tian2” to7-li2! Lai5 chhian2-beng5 sit8-heng5!
  1.Sit8-hian7 toe3 Chu2 thoan5-to7! I-peN7! KoaN2-kui2! Pian3-piaN2! Hi-seng kau3-si2!
  2.Sit8-heng5 Su7-the5-hoan2 cheng-sin5! Chiong Ku7-iok oaN7 cho3 Sin-iok; oan5-choan5 chiong Au-hong, Bi2-u2, Se-iuN5 e5 se3-siok8 kau3-hoe7 e5 sip8-koan3, long2 chong2 sau3-tu5 kau3 chheng-khi3!
  Ti7 36 ni5 cheng5, Tang-iuN5 3 toa7 ui2-jin5 e5 chit8 e5 Ho7-chhoan Hong-gan7 Sian-seN, lai5 Tai5-oan5 lu2-heng5 thoan5-to7; kau3 Tang-kang2 e5 si5, ka7 goan2 kong2, “Tai5-oan5 kau3-hoe7, iau2 si7 Ia5-sou si5-tai7 e5 kau3-hoe7! Se3-kai3 bo5 lun7 sim2-mih8 sou2-chai7 e5 kau3-hoe7 long2 to-siau2 u7 pian3-chit! chi2-u7 Tai5-oan5 kau3-hoe7, kap Seng3-keng sou2 ki3 tng-si5, Chu2 ti7 Iu5-thai3 kok thoan5-to7 e5 cheng5-heng5 chin siang7 khoan2!”
  3. Hak8-sip8 Po2-lo5 phou2-pian3 thoan5 hok-im, ti7 boe7 sin3 Chu2 e5 lang5 e5 tiong-kan! “Tui3 sin3 kau3 sin3” e5 ‘Sin3 hok-im’! “Tui3 Ki-tok sip8-ji7-ke3 i2-goa7, m7-chai poaN3 hang7 !!” 
  (Tai5-oan5 Kau3-hoe7 Kong-po3 te7 823 ho7, 1957 ni5 7 geh8) 
</CL>
<HL>

主後1865年起，福音第二遍傳到台灣，到今頭尾93年久。
這擺來傳e5公會，是蘇格蘭幾若百萬信徒中e5 幾若萬人出外ti7英吉利趁食e5信徒，所組織e5宣道會。
也男女e5宣道會，年年各有收入幾十萬e5獻金，但是傳道人才大欠，所以起頭較濟是轉去蘇格蘭，請本所在e5人來。Koh 蘇格蘭是真艱kiat8 e5地方；總是大學真俗，無論偌散 e5人都有機會thang讀；所以來台灣e5西教師較濟攏真有學問，也勤儉有慈心，koh親切、有禮數！ 
Ti7 60 外年前，我5、6歲e5 時，若聽著「紅毛番」3字，感覺真高貴，心肝生起真好感情歡迎。
我13歲去hou7梅牧師問道理e5時，伊那問，那煮飯；煮熟就捧去hou7 林學恭教師食，真平民化！阮10外人企ti7台前beh領洗禮。梅牧師teh講道e5 中間，續問我目珠痛偌久？伊去二崙仔佈道，看著腳手破相，ti7塗腳teh chhe5 e5人，伊去別位佈道了，才倒轉ti7 hit個人e5身邊，偷hiat銀票hou7--伊。Koh蘭醫生像 hit個時陣，寫批hou7我，批頭寫，「廖得兄平安！」 其餘e5蘇格蘭人，大部份是an2-ni！
宣教師代先聚在ti7台南、旗後、淡水、彰化、台北等。
台灣教會e5特色，m7是帝國主義e5 先鋒！ M7是資本主義e5走狗！ M7是文化侵略！ 
就是beh用聖經起造台灣教會！Beh將聖奧古斯汀小可bat e5「恩典」道理！Kap路德馬丁較bat e5「恩典」道理！來闡明實行！
1、實現toe3主傳道！醫病！趕鬼！變piaN2！犧牲到死！
2、實行司提反精神！將舊約換做新約；完全將歐風、美u2、西洋e5世俗教會e5習慣，攏總掃除到清氣！
Ti7 36年前，東洋三大偉人e5一個賀川豐彥先生，來台灣旅行傳道；到東港e5時，ka7阮講，「台灣教會，iau2是耶穌時代e5教會！世界無論啥物所在e5教會攏多少有變質！只有台灣教會，kap聖經所記當時，主ti7猶太國傳道e5情形真siang7款！」 
3、學習保羅普遍傳福音，ti7 未信主e5人e5中間！「Tui3信到信」 e5 「信福音」！「Tui3基督十字架以外，m7知半項！！」 
(台灣教會公報第823號，1957年7月) 
</HL>