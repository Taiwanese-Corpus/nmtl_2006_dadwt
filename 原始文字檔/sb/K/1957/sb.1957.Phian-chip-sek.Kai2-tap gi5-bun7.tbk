<CL>
  Mng7: Ti7 14 ni5 cheng5, goa2 tu2-ho2 si7 19 hoe3, hit si5 chiah8 thau5-lou7 ti7 x x cho3 chit-oan5. Goa2 hit si5 u7 kap chit8-ui7 lu2-chu2 kau2-poe5. Hit ui7 lu2-chu2 si7 tu2 16 hoe3, i si7 bi7-sin3-chia2, si7 ko-lu2 3 ni5. Goan2 2 lang5 e5 kam2-cheng5 jit8-jit8 ke-thiN. I tui3 goa2 chin ho2, ka7 goa2 se2 saN-khou3, ho2-mih8 long2 khiam7 hou7 goa2 iong7. Mui2-am3 goan2 2 lang5 long2 chhoa7 khi3 kong-hng5 thit-tho5. Keng-ke3 2 ni5 ku2 bit8-chhiat e5 kau-poe5 liau2 au7, goa2 siu7 Jit8-pun2 cheng3-hu2 tiau3 khi3 tng peng, put-tek-i2 tioh8 kap i li7-khui. Beh khi3 tng peng hit am3, goa2 koh chhoa7 i kau3 kong-hng5 e5 sou2-chai7 tam5-oe7. Goa2 ka7 i kong2, goa2 khi3 cho3 peng, seN-si2 long2 chai7 ti7 goan2 e5 Siong7-te3, goa2 na7 bo5 si2 tng2 lai5 e5 si5, goa2 ti7 Siong7-te3 e5 bin7-cheng5 lip8-iok, bo5 poe7 li2 e5 cheng5-gi7 (i3-su3 si7 beh kah i theng3-hau7 goa2 tng2 lai5 thang kap i kiat-hun). Hit si5 i thiaN-tioh8 goa2 kong2 chia e5 oe7, i chiu7 lau5 bak8-sai2, chiu7 in3 goa2 kong2: “Goa2 bo5-lun7 chaiN2-iuN7, to beh theng3-hau7 kau3 li2 tng2 lai5. Li2 na7 ka2-teng7 bo5 tng2 lai5, goa2 ia7 chit8-si3-lang5 m7 ke3.” Che si7 i tui3 goa2 kong2 e5 oe7. Goa2 thiaN-tioh8 i chit khoan2 u7 cheng5-gi7 e5 lip8-iok, goa2 ia7 koh tui3 i kong2, goa2 na7 bo5 chhoa7 li2, goa2 it-seng ia7 m7 chhoa7 bou2. 
  Goa2 kap i kau-poe5 hiah-nih8 ku2 e5 ki5-kan, long2 m7-bat po3 goa2 kou3-hiong e5 chu7-chi2 hou7 i chai, sou2-i2 i long2 m7-chai goa2 e5 pun2-ki-te7, keh-jit8 goa2 chiu7 kap i li7-khui kau3 kun-iaN5. Goan2 2 lang5 sui-bong2 pun-li7, chong2-si7 phoe-sin3 long2 bo5 choat8-tng7. Chit8 ko3-geh8 choe3 chio2 iau2 20 tiuN i2-siong7 e5 phoe-sin3. Chin kho2-sioh, in-ui7 khong-sip8 li7-hai7 e5 koan-he7, chhi7-lai7 e5 jin5-bin5 long2 tioh8 sou-khai, ke3 bo5 kui2-jit8 goan2 e5 pou7-tui7 ia7 soa2 khi3 pat8-ui7. Tui3 hit tiap8 khi2 phoe-sin3 chiu7 choat8-tng7. Keng-ke3 1 ni5 koh 8 geh8 jit8 long2 bo5 siau-sit, hou7 goa2 e5 sim-sin5 chin iu-bun7 kau3-kek8. Bo5-lun7 hun3-lian7 a2-si7 hak8-kho3 long2 bo5 cheng-sin5, sou2-i2 si5-siong5 siu7 tioh8 siong7-si e5 chhu2-hoat8. Keng-ke3 bo5 loa7 ku2, chian3-cheng kiat-sok. Goa2 hit si5, chiu7 tit8-chiap che7 chhia kau3 x x lu2-chu2 in tau tham3-thiaN i e5 cheng5-heng5, tham3-thiaN e5 kiat-ko2 be7 thang chai i e5 siau-sit. Hit si5 hou7 goa2 chin sit-bang7 kap sit-chi3. Au7-lai5 goa2 chiu7 tng2 khi3 kou3-hiong, chhin-lang5 chin hoan-geng5 goa2 tng2 lai5, chong2-si7 goa2 long2 bo5 hoaN-hi2, in-ui7 bo5 kiN3-tioh8 goa2 sou2 thiaN3 e5 lang5. Koe3 bo5 kui2 jit8, goa2 koh khi3 tiau5-cha kui2-na7 pai2, long2 bo5 siau-sit. Tui3 hit tiap8 khi2, goa2 e5 sim m7-bat u7 chit8-jit8 e5 chheng-sim. Mui2-jit8 long2 siau3-liam7 goa2 e5 ai3-jin5. I2-au7, goa2 koat-sim li7-khui kou3-hiong khi3 chiah8 thau5-lou7. Hit si5 sui-bong2 u7 chin che7 lu2-chu2 kap goa2 kau-poe5, chong2-si7 goa2 ku7-choat8 in. Goa2 sim-sim liam7-liam7, long2 teh siuN7 cheng5 sou2 kau-poe5 hit e5 lu2-chu2. Bin5-bang7 tiong siong5-siong5 bang7-kiN3 kap i kong2-oe7, che-si7 goa2 sou2 khou2-thang3 e5 su7. 
  Keng-koe3 3 ni5 au7, u7 chit8-ui7 ho2 peng5-iu2 kai3-siau7 chit8-ui7 lu2-chu2 hou7 goa2. Hit si5 goa2 sam-sim liong2-i3, na7-si7 siu7 peng5-iu2 e5 khou2-khng3 kap bian2-le7, au7-lai5 goa2 u7 in3-tap i ho2. Koe3 chit8 goeh8-jit8 goa2 chiu7 kap hit ui7 lu2-chu2 kiat-hun, keng-koe3 2 ko3 goeh8 goa2 chiu7 choan2-chit khi3 x x chhi7 hok8-bu7. Au7-lai5, in-ui7 seng-oah8 e5 koan-he7, goan2 chiu7 tng2-khi3 kou3-hiong, goan2 hu-hu7 e5 tiong-kan thang kong2 chin bi2-moa2. 
  Ku7-ni5 10 goeh8 28 jit8, goa2 khi3 x x, hut-jian5 tng7-tioh8 cheng5 ti7 x x kap goa2 kau-poe5 e5 lu2-chu2, hou7 goa2 tioh8 chit8-kiaN, ia7 chin tioh8-kip, Chit ui7 chiu7-si7 goa2 sou2 ai3 e5 lang5, chit pang i choan2-khin5 lai5 chia hok8-bu7. Goa2 mng7 i e5 keng-koe3, ia7 mng7 i hian7-si5 ke3 ti7 to2-ui7? Hit si5 i long2 bo5 in3 goa2, chi2 u7 lau5 bak8-sai2 na7-tiaN7. Keng-koe3 iok 20 hun cheng ku2, i chiah khui siaN tui3 goa2 kong2: “Ui7-tioh8 li2 chit e5 lang5, kin-a2-jit8 goa2 pian3-chiaN5 chit khoan2 e5 chhiN-chham2. In-ui7 pe7-bu2 chu2-i3 goa2 kap pat8-lang5 teng7-hun, goa2 long2 m7-kheng2. Hit si5 goa2 e5 pe7-bu2 chin toa7 e5 kong-kek goa2, kong2 li2 sui-jian5 u7 tui3 goa2 hit khoan2 e5 lip8-iok, chiong-lai5 li2 tek-khak oe7 pang3-sak goa2, khou2-khng3 goa2 tioh8 ke3 pat8-lang5. Tng-si5 goa2 in-ui7 chun-tiong7 li2 e5 oe7, m7-kaN2 poe7-poan7 li2, sou2-i2 goa2 m7-kheng2 siu7 pe7-bu2 khou2-khng3, put-tek-i2 tioh8 li7-khui ka-teng5 lai5 phiau-liu5 ti7 chit e5 sia7-hoe7. Li2 tng-si5, beh kap goa2 li7-khui hit am3 ti7 kong-hng5 kap goa2 lip8-iok e5 su7, li2 kiam2 boe7 ki3-tit mah? A3! se3-kan choe3 te7-it bo5-cheng5 bo5-gi7 e5, si7 lam5-seng3! ” Che si7 i tui3 goa2 sou2 kong2 e5 oe7. Goa2 hit si5 thiaN-tioh8 chit khoan2 e5 oe7, chhin-chhiuN7 lai7-kiam3 tui3 goa2 e5 sim-koaN chhak8 jip8-khi3 chit8-iuN7. Au7-lai5, goa2 u7 kong2-khi2 goa2 tui3 i e5 chin7-cheng5 hou7 i thiaN. I thiaN liau2, chiu7 kong2 ai3 beh hou7 goa2 choe3 se3-i5, goa2 kong2 be7 eng7-tit, in-ui7 goa2 si7 Ki-tok-tou5, be7 eng7-tit chhoa7 se3-i5. I thiaN liau2 chiu7 koh lau5 bak8-sai2, tui3 goa2 kong2 be7 eng7-tit cho3 se3-i5, ma7 e7-thang cho3 sio2-moai7. Goa2 hit si5 u7 siuN7 chit8-e5 pan7-hoat, chiu7 ka7 i kong2, “Goa2 hian7-si5 u7 chit8-ui7 peng5-iu2, iau2-be7 chhoa7 bou2, goa2 kai3-siau7 li2 kap i kiat-hun ho2-bo5?” I kong2: “Goa2 kau3 si2 to m7 ke3. In-ui7 lam5-seng3 si7 pok8-cheng5 pok8-gi7, chhin-chhiuN7 li2 chit khoan2 e5 lam5-seng3 chin che7.” Goa2 thiaN-tioh8 i sou2 kong2 e5 oe7, sim-koaN chhin-chhiuN7 beh iuN5-khi3 e5 khou2-thang3. Choe3-au7 i koh kong2 chit8-hang7, i kong2, i m7-kaN2 koh tng2 khi3 kiN3 pe7-bu2, in-ui7 pe7-bu2 hian7-si5 chin khoaN3-khin iam3-chian7 i, sou2-i2 i kong2 tu5 si2 i2-goa7 bo5 lou7. Ui7-tioh8 chit e5 su7, goa2 mui2-jit8 thong3-khou2 koe3-jit8. 
  Ah, goa2 e5 choe7 chin tang7, eng3-kai tioh8 si2. Goa2 mui2 chit8-pai2 na7 khoaN3-tioh8 Oah8-mia7 e5 Bi2-niu5, chiu7 lau5 bak8-sai2. Chit-pang lin2 u7 beh kai2-tap thok8-chia2 e5 gi5-bun7, sou2-i2 goa2 ho2-taN2 bo5 kiaN kian3-siau3 lai5 chheng2-mng7 goa2 tioh8 chaiN2-iuN7 cho3, chaiN2-iuN7 kiaN5. Goa2 ai3 chheng2-kau3 e5 kui2-tiam2 si7: (1) Goa2 na7 khoaN3-tioh8 hit ui7 lu2-chu2 e5 bin7, chiu7 siuN7-tioh8 ku7 e5 kam2-cheng5, hoat-khi2 ku7 e5 iok8-liam7, goa2 tioh8 chaiN2-iuN7 chiah oe7-thang siau-biat8 ku7 e5 iok8-cheng5? (2) I koat-i3 m7 ke3, beh chaiN2-iuN7 cho3? (3) Beh hou7 goa2 cho3 sio2-moai7 thang m7-thang? (4) Goa2 tioh8 chaiN2-iuN7 tui3-hu3 i chiaN3 tioh8? (5) I u7 kong2 beh si2, tioh8 chaiN2-iuN7 khou2-khng3 i? 
  Tap: (1) Beh chaiN2-iuN7 siau-biat8 ku7 iok8-liam7? Tioh8 tui-kiu5 tiong5-seng seng3-kiat e5 seng-oah8. In-ui7 tui3 cheng5 e5 chi2-moai7 i2-keng sit-iok, tui3 hian7-chai7 chit e5 oan5-boan2 e5 ka-teng5 tioh8 po2-siu2 seng3 kiat m7-thang koh sit-iok. Iok-han7 8:11, “Chu2 kong2 taN i2-au7 m7-thang koh hoan7-choe7. ” Tui3 cheng5 chit-e5 si7 私約, tui3 hian7-chai7 chit e5 si7 公約, u7 kiat-hun tian2-le2. Sou2-i2 tioh8 tui3 hian7-chai7 e5 hu7-jin5-lang5 kong2-beng5 cheng5 e5 keng-koe3. Tioh8 tui3 cheng5 私約chit e5 lu2-chu2 jin7-choe7 kiu5 sia3-bian2. Tioh8 sit8-chai7 thiat-te2 tui3 Chu2 jin7-choe7 kiu5 sia3-bian2. An2-ni kap Sin5, jin5 long2 chheng-chho2 sng3 si7 bo5 choe7 e5 lang5, ti7 Sin5 un-tian2 tiong teh seng-oah8. Cheng5 e5 koe3-sit, Chu2 kap lang5 i2-keng bo5 teng7 i e5 choe7, sng3 si7 teng5-thau5-siN sin chhong3-cho7 e5 lang5. Chiong ku7 iok8-liam7 i2-keng kap Chu2 saN-kap teng3-si2, tang5 bai5-chong3. TaN teh oah8, si7 Chu2 ti7 lai7-bin7 teh oah8. (Eng7 ki5-to2, Chu2 oe7 thau2-pang3) 
  (2) I koat-toan3 m7 koh ke3, tioh8 an2-choaN2-iuN7 choe3? Chin7 sou2 cho3 oe7 tit kau3 e5 theng5-tou7 tioh8 hu7-tam i e5 seng-oah8-hui3. It-seng cho3 u7 chek-jim7 e5 pang-chan7. (But8-chit kap cheng-sin5) 
  (3) Cho3 sio2-moai7 thang m7-thang? Thang. Chong2-si7 tioh8 kin2-sin7. Boe7-thang poaN5-koe3 peng5-iu2 kap sio2-moai7 e5 theng5-tou7----
  (4) Tioh8 chaiN2-iuN7 tui3-hu3 i? Tioh8 in2-chhoa7 i sin3 Ia5-sou. I na7 sin3 Ia5-sou liau2 tit-tioh8 teng5-thau5-siN liau2-au7, it-chhe3 e5 lan5 te5, chu7-jian5 kai2-koat. 
  (5) I ai3 beh si2 tioh8 an2-choaN2 khng3 i? Khng3 i sin3 Ia5-sou. Te7-gek8 si7 choat8-bang7 e5 lang5 e5 chu7-sou2. Ia5-sou si7 it-chhe3 choat8-bang7 e5 lang5 ng3-bang7. Ia5-sou Seng3-mia5 chi3-kui3 chi3-po2----oe7 koe2 goa2 sim iu-bun7 khou2-thang3. Pun2 i sou2 ng3-bang7 e5, si7 li2, taN tioh8 khou2-khng3 i, chhiaN2 i chiong ng3-bang7 i5-choan2 he7 ti7 Chu2 Ia5-sou, chian5-tou5 chiu7 kng-beng5. I na7 sin3 Ia5-sou chiap-lap8 I cho3 Kiu3-chu2 liau2-au7, i thang koh jip8 Sin5-hak8 gian2-kiu3, au7-lai5 oe7-thang kai2-kiu3 choe7-choe7 chhin-chhiuN7 chit khoan2 e5 lu2-chu2 e5 lan5-te5. ChhiaN2 i tek-khak m7-thang sit-bang7. Bok8-tek khng3 ti7 lang5 tek-khak sit-bang7, bok8-tek na7 khng3 ti7 Chu2 Ia5-sou chiu7 tek-khak boe7 sit-bang7. 
  (Oah8-mia7 e5 Bi2-niu5 te7 34 ki5,1957 ni5 3 geh8) 
</CL>
<HL>

問：Ti7 14年前，我tu2好是19歲，hit時食頭路ti7 x x做職員。我hit時有kap一位女子交陪。Hit位女子是tu2 16歲，伊是未信者，是高女3年。阮2人e5感情日日加添。伊tui3我真好，ka7我洗衫褲，好物攏儉hou7我用。每暗阮2人攏chhoa7去公園thit-tho5。經過2年久密切e5交陪了後，我受日本政府吊去當兵，不得已著kap伊離開。Beh去當兵hit暗，我koh chhoa7伊到公園e5所在談話。我ka7伊講，我去做兵，生死攏在ti7阮e5上帝，我若無死轉來e5時，我ti7上帝e5面前立約，無背你e5情義（意思是beh kah伊聽候我轉來thang kap伊結婚）。Hit時伊聽著我講chia e5話，伊就流目屎，就應我講：「我無論怎樣，都beh聽候到你轉來。你若假定無轉來，我也一世人m7嫁。」Che是伊tui3我講e5話。我聽著伊這款有情義e5立約，我也koh tui3伊講，我若無娶你，我一生也m7娶某。
我kap伊交陪hiah-nih8久e5期間，攏m7-bat報我故鄉e5住址hou7伊知，所以伊攏m7知我e5本基地，隔日我就kap伊離開到軍營。阮2人雖罔分離，總是批信攏無絕斷。一個月最少iau2 20張以上e5批信。真可惜，因為空襲厲害e5關係，市內e5人民攏著疏開，過無幾日阮e5部隊也徙去別位。Tui3 hit tiap8起批信就絕斷。經過1年koh 8月日攏無消息，hou7我e5心神真憂悶夠極。無論訓練抑是學課攏無精神，所以時常受著上司e5處罰。經過無偌久，戰爭結束。我hit時，就直接坐車到x x女子in兜探聽伊e5情形，探聽e5結果be7 thang知伊e5消息。Hit時hou7我真失望kap失志。後來我就轉去故鄉，親人真歡迎我轉來，總是我攏無歡喜，因為無見著我所疼e5人。過無幾日，我koh去調查幾若擺，攏無消息。Tui3 hit tiap8起，我e5心m7-bat有一日e5清心。每日攏數念我e5愛人。以後，我決心離開故鄉去食頭路。Hit時雖罔有真濟女子kap我交陪，總是我拒絕in。我心心念念，攏teh想前所交陪hit個女子。眠夢中常常夢見kap伊講話，這是我所苦痛e5事。
經過3年後，有一位好朋友介紹一位女子hou7我。Hit時我三心兩意，若是受朋友e5苦勸kap勉勵，後來我有應答伊好。過一月日我就kap hit位女子結婚，經過2個月我就轉職去x x市服務。後來，因為生活e5關係，阮就轉去故鄉，阮夫婦e5中間thang講真美滿。 
舊年10月28日，我去x x，忽然撞著前ti7 x x kap我交陪e5女子，hou7我著一驚，也真著急，這位就是我所愛e5人，這幫伊轉勤來chia服務。我問伊e5經過，也問伊現時嫁ti7 to2位？Hit時伊攏無應我，只有流目屎na7-tiaN7。經過約20分鐘久，伊才開聲tui3我講：「為著你這個人，今仔日我變成這款e5淒慘。因為父母主意我kap別人定婚，我攏m7肯。Hit時我e5父母真大e5攻擊我，講你雖然有tui3我hit款e5立約，將來你的確會放sak我，苦勸我著嫁別人。當時我因為尊重你e5話，m7敢背叛你，所以我m7肯受父母苦勸，不得已著離開家庭來漂流ti7這個社會。你當時，beh kap我離開hit暗ti7公園kap我立約e5事，你kiam2 boe7記得mah？A3！世間最第一無情無義e5，是男性！」Che是伊tui3我所講e5話。我hit時聽著這款e5話，親像利劍tui3我e5心肝chhak8入去一樣。後來，我有講起我tui3伊e5盡情hou7伊聽。伊聽了，就講ai3 beh hou7我做細姨，我講be7用得，因為我是基督徒，be7用得娶細姨。伊聽了就koh流目屎，tui3我講be7用得做細姨，ma7會thang做小妹。我hit時有想一個辦法，就ka7伊講，「我現時有一位朋友，iau2-be7娶某，我介紹你kap伊結婚好無？」伊講：「我到死都m7嫁。因為男性是薄情薄義，親像你這款e5男性真濟。」我聽著伊所講e5話，心肝親像beh熔去e5苦痛。最後伊koh講一項，伊講，伊m7敢koh轉去見父母，因為父母現時真看輕厭賤伊，所以伊講除死以外無路。為著這個事，我每日痛苦過日。 
Ah，我e5罪真重，應該著死。我每一擺若看著活命e5美糧，就流目屎。這幫lin2有beh解答讀者e5疑問，所以我好膽無驚見笑來請問我著怎樣做、怎樣行。我ai3請教e5幾點是：（1）我若看著hit位女子e5面，就想著舊e5感情，發起舊e5慾念，我著怎樣chiah會thang消滅舊e5慾情？（2）伊決意m7嫁，beh怎樣做？（3）Beh hou7我做小妹thang m7-thang？（4）我著怎樣對付伊正著？（5）伊有講beh死，著怎樣苦勸伊？ 
答：（1）Beh怎樣消滅舊慾念？著追求重生聖潔e5生活。因為tui3前e5姊妹已經失約，tui3現在這個圓滿e5家庭著保守聖潔m7-thang koh失約。約翰8：11，「主講今以後m7-thang koh犯罪。」Tui3前這個是私約，tui3現在這個是公約，有結婚典禮。所以著tui3現在e5婦人人講明前e5經過。著tui3前私約這個女子認罪求赦免。著實在徹底tui3主認罪求赦免。An2-ni kap神、人攏清楚算是無罪e5人，ti7神恩典中teh生活。前e5過失，主kap人已經無定伊e5罪，算是重頭生新創造e5人。將舊慾念已經kap主相kap釘死，同埋葬。今teh活，是主ti7內面teh活。（用祈禱，主會thau2放） 
（2）伊決斷m7 koh嫁，著按怎樣做？盡所做會得到e5程度著負擔伊e5生活費。一生做有責任e5幫贊。（物質kap精神） 
（3）做小妹thang m7-thang？Thang。總是著謹慎。Boe7-thang盤過朋友kap小妹e5程度---
（4）著怎樣對付伊？著引chhoa7伊信耶穌。伊若信耶穌了得著重頭生了後，一切e5難題，自然解決。 
（5）伊ai3 beh死著an2-choaN2勸伊？勸伊信耶穌。地獄是絕望e5人e5住所。耶穌是一切絕望e5人向望。耶穌聖名至貴至寶----會解我心憂悶苦痛。本伊所向望e5，是你，今著苦勸伊，請伊將向望移轉下ti7主耶穌，前途就光明。伊若信耶穌接納伊做救主了後，伊thang koh入神學研究，後來會thang解救濟濟親像這款e5女子e5難題。請伊的確m7-thang失望。目的囥ti7人的確失望，目的若囥ti7主耶穌就的確boe7失望。 
(活命e5米糧第34期，1957年3月) 
</HL>