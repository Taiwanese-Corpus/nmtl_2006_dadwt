<CL>
Ti7 Au-chiu tai7-chian3 e5 chhou-ki5, Eng-kok e5 Khu-tiok8-lam7 bat hou7 Tek-kok e5 chui2-lui5 phah tim5.  Chit8-e5 chui2-peng phiau-liu5 ti7 chui2-teng2, chin kai-chai3 u7 khioh chit8-te3 pang-a2.  Bo5 ku2 i khoaN3-kiN3 chit8-e5 chui2-peng siu5 oa2 lai5, i2-keng chin bo5 lat8 e5 khoan2, sou2-i2 chiu7 chiong pang-a2 hou7 i, ka-ki7 eng7 siu5--e5. (In-ui7 hit te3 pang-a2 boe7-thang chai3 nng7-e5).  In chiu7 an2-ni lun5-liu5 siu5-chui2 kap hioh-khun3.  Keng-ke3 khah ku2, 2 lang5 long2 chin ia3-sian7.  Thau5 chit8-e5 chiu7-kong2: “Hit te3 pang-a2 hou7 li2, in-ui7 bo5 pan7-hoat hou7 nng7-e5 long2 tit-kiu3, goa2 si2 si7 bo5 iau3-kin2, in-ui7 goa2 si7 Ki-tok-tou5, goa2 si2 liau2-au7 beh khi3 e5 sou2-chai7 i2-keng koat-teng7 liau2, chong2-si7 kiaN-liau2 li2 iau2-boe7, goa2 beh tai7-seng khi3, siat-su2 li2 na7 tit-tioh8 kiu3, chiuN7-liok8 i2-au7 tioh8 khi3 chhoe7 bok8-su tui-kiu5 eng2-seng, chai3-hoe7!”  Kong2 liau2-au7 chiu7 chiong hit te3 pang-a2 hou7 i, bo5 ku2 chiu7 tim5-loh8 ti7 hai2-eng2 e5 e7-bin7.  Hit e5 peng5-iu2 khoaN3-kiN3 i tim5-loh8--khi3 e5 cheng5-keng2, boe7 kim3-tit lau5 bak8-sai2 kam2-kek.  Bo5 ku2, i ko2-jian5 hou7 kiu3-seng-chun5 kiu3 khi2-iai5, sang3 kau3 liok8-te7 khi3 liau5-iong2.  Au7-lai5 ko2-jian5 chiaN5-choe3 chit8-e5 Ki-tok-tou5.
(Oah8-mia7 e5 Bi2-niu5 te7 37 ki5,1957 ni5 6 geh8)
</CL>
<HL>

Ti7歐洲大戰e5初期，英國e5驅逐艦bat hou7德國e5水雷扑沈。一個水兵漂流ti7水頂，真佳哉有拾一塊枋--仔。無久伊看見一個水兵泅倚來，已經真無力e5款，所以就將枋--仔hou7伊，家己用泅--e5。（因為hit塊枋仔boe7-thang載兩個）。In就an2-ni輪流泅水kap歇睏。經過較久，2人攏真厭sian7。頭一個就講：「Hit塊枋仔hou7你，因為無辦法hou7兩個攏得救，我死是無要緊，因為我是基督徒，我死了後beh去e5所在已經決定了，總是驚了你iau2-boe7，我beh代先去，設使你若得著救，上陸以後著去chhoe7牧師追求永生，再會！」講了後就將hit塊枋--仔hou7伊，無久就沈落ti7海湧e5下面。Hit個朋友看見伊沈落--去e5情境，boe7禁tit流目屎感激。無久，伊果然hou7救生船救起來，送到陸地去療養。後來果然成做一個基督徒。
 (活命e5米糧第37期，1957年6月)
</HL>