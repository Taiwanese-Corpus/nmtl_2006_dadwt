<CL>
  I5 Jiau5-li2 Sian-siN 
  Mr. George Ede(1855-1905) 
  IuN5 Su7-iong2 
  I5 Jiau5-li2 Sian-siN chhut-si3 ti7 Eng-kok, thak8 Ai3-teng-po2 Su-hoan7 Hak8-iN7 (Moray House, Edinburgh), siu7 hun3-lian7 choe3 kau3-iok8 choan-bun5-ka. I siu7 Eng-kok TiuN2-lo2 Kau3-hoe7 phai3-khian2, 1883 ni5 kap I5 Sian-siN-niu5 lai5 Tai5-oan5. I tiam3 Tai5-lam5 oh8 Tai5-oan5 oe7, jian5-au7, siu7 phai3 choe3 thau5 chit8 ui7 hu7-chek kau3-iok8 e5 soan-kau3-su. Lai5 ke3 kui2 geh8 jit8 au7, chiu7 ka-ki7 khi3 Tai5-lam5 Sin5-hak8-hau7 tak8 jit8 ka3 hak8-seng sia2 Lo5-ma2-ji7; tui3 an2-ni thang chai i e5 jiat8-seng5 kap khun5-bian2. I5 Sian-siN ti7 Tai5-oan5 choe3 kang long2-chong2 u7 13 ni5 ku2. TaN ai3 chiong i sou2 choe3 e5 kang kan2 ki3 ti7 e7-bin7: 
  1. Kau3-iok8 e5 kang-chok (Chhong3-siat Tiong-oh8). 
  Tai5-lam5 Kau3-su7-hoe7 phai3 I5 Sian-siN siat-hoat kian3-siat Tiong-oh8 i2-au7, i chiu7 chin7-lat8 tiu5-pi7, kau3 1885 ni5 9 geh8 21 jit8 cheng3-sek seng5-lip8. I5 Jiau5-li2 Sian-siN choe3 te7 it jim7 e5 hau7-tiuN2, hau7-mia5 kio3-choe3 Tai5-lam5 TiuN2-lo2-kau3 Tiong-oh8, toe7-tiam2 ti7 Ji7-lo2-khau2 hian7-chai7 Phok-ai3 lou7 Bong5-a3 hak8-hau7 hu7-kun7. Khi2-thau5 si7 kan2-tan, eng7 Ku7-lau5 choe3 lim5-si5 hau7-sia3. TaN-chiah tui3 kok kau3-hau7 e5 Sio2-oh8 lai5 e5 hak8-seng chi2-u7 10 mia5, kau3 ni5-be2 chiah ke-thiN kau3 20 mia5. Sui-si7 an2-ni, iau2-ku2 tai7-ke chin sun5-chin, jiat8-sim ai3 thak8-chheh. 
  I5 Sian-siN pan7-li2 hak8-hau7, u7 chin hui-siong5 e5 jiat8-cheng5, chin gau5 ke3-ek8. Chong2-si7 tong-si5 e5 hau7-sia3 chin oeh8, koh Ku7-lau5 u7 tioh8 peh8-hia7 chin siong-tiong7, soa3 piN3-chiaN5 gui5-hiam2 ka-ok. 1890 ni5, in-ui7 kam2-kak chit keng hau7-sia3 chin gui5-hiam2, sou2-i2 kou-put-chiong hou7 hak8-seng long2 to3-khi3, hak8-hau7 chiam7-si5 theng5-khun3. I5 Sian-siN chin7-lat8 ke3-ek8 siat-hoat, ai3 koh kian3-tiok8 sin e5 hau7-sia3. U7 iu2-chi3 e5 hong7-hian3, tek8-piat8 si7 Eng-kok Keh-lah-su-ko TiuN2-lo2 Kau3-hoe7 Sin5-hak8-hau7 (Free Church College, Glasgow) e5 hak8-seng u7 bou7-chip8 500 Eng-pong7, kia3 ke3-lai5 choe3 chit keng hak8-hau7 e5 kian3-tiok8-hui3. Che long2 si7 I5 Sian-siN piaN3-chin7 i e5 sim-hiat, chiah oe7 thang tit-tioh8 oan5-seng5. Chit keng sin hau7-sia3 si7 kian3-tiok8 ti7 Sin-lau5 e5 sai-lam5 kak. 1894 ni5 teng5-sin khui oh8, oe7 thang siu-iong5 60 mia5 hak8-seng. Sit8-chai7 thang kam2-sia7 Siong7-te3. 
  1896 ni5 I5 Sian-siN kian3-gi7 ti7 TiuN2-lo2-kau3 Tiong-oh8 eng-kai tioh8 ka3 Jit8-gu2 kap Eng-bun5; in-ui7 che si7 hap8 si5-tai7 e5 iau-kiu5. I ia7 hui-siong5 koan-sim ti7 kau3-hoe7 lai7 u7 chiaN5 chheng mia5 i2-keng siu7 soe2-le2 e5 ji5-tong5 e5 kau3-iok8. Chhong3-siat Tiong-oh8 i2-au7, I5 Sian-siN chiu7 the5-chhiong3 tioh8 siat Su-hoan7 hak8-hau7, lai5 iong2-seng5 kau3-hoe7 Sio2-oh8 e5 kau3-oan5. (Tong-si5 chin-choe7 kau3-hoe7 u7 siat Sio2-oh8, chong2-si7 bo5 choan-bun5 e5 kau3-oan5, thoan5-to7 sian-siN tak8 jit8 ka3 gin2-na2 soa3 bok8-hoe7, le2-pai3-jit8 chu7-jian5 tioh8 kang2-to7). Chit hang7 siat Su-hoan7 hak8-hau7 e5 ke3-ek8 sui-jian5 bo5 tit-tioh8 sit8-hian7, iau2-ku2 I5 Jiau5-li2 Sian-siN tui3 kau3-iok8 e5 jiat8-seng5, hou7 lang5 chin khim-poe7. 
  2. Bun5-ji7 e5 kang-chok (Choan7-tu3 Sam-ju7-keng Chu3-kai2). 
  I5 Sian-siN chai-iaN2 u7 chin hui-siong5 choe7 Tiong-kok lang5, sui-jian5 siong5-se3 gian2-kiu3 Su3-su kap Ngou2-keng, chong2-si7 bo5 ti3-i3 gian2-kiu3 Sam-ju7-keng. Soe3-han3 e5 si5 sui-jian5 oat8-liam7 Sam-ju7-keng, chong2-si7 m7-chai chin-sit8 e5 i3-gi7. I chai-iaN2 chit pun2 u7 koan-he7 Tiong-kok lek8-su2 kap choe7-choe7 ho2 e5 kau3-hun3. Sou2-i2 chiu7 chin7-lat8 gian2-kiu3, eng7 Lo5-ma2-ji7 lai5 sia2 chit8 pun2 “Sam-ju7-keng Sin-choan7 Peh8-oe7 chu3-kai2”. Chit pun2 chheh hou7 lang5 thak8 liau2 khoai3 beng5-pek8, in-ui7 m7-na7 tak8 ji7 u7 sia2 ji7-im kap kai2-sek, koh ia7 siong5-se3 pai5-liat8 hiah e5 kap lek8-su2 u7 koan-he7 e5 chu-liau7 a2-si7 kou3-su7. Tui3 chit pun2 chheh chhut-pan2, sit8-chai7 put-chi2 u7 toa7 li7-ek lang5. 1894 ni5 te7 it pan2 in3 800 pun2, au7-lai5 kau3 1904 ni5 te7 ji7 pan2 in3 2000 pun2. I5 Jiau5-li2 Sian-siN si7 Eng-kok lang5, toa3 Tai5-oan5 kan-ta 13 ni5 ku2 na7-tiaN7, oe7 thang gian2-kiu3 Tiong-kok lek8-su2 kau3 hiah chheng-chho2. Koh oe7-hiau2 phian-tu3 chit pun2“Sam-ju7-keng Sin-choan7 Peh8-oe7 chu3-kai2”, sit8-chai7 hou7 lang5 chin thang kam2-kek siau3-liam7. 
  3. Ki5-thaN e5 kang-chok. 
  I5 Sian-siN ia7 put-chi2 koan-sim jin5-bin5 e5 seng-oah8; koh ia7 hun3-lian7 chin-choe7 chheng-lian5 jiat8-sim hok8-bu7 kau3-hoe7, pun2-sin kiaN5 choe3 thau5-cheng5 hou7 lang5 khoaN3 i e5 iuN7. Lang5 hiam5 hui3-khi3 bo5 ai3 choe3 e5 kang, i hoaN-hi2 choe3. Tong-si5 ti7 Tai5-oan5 u7 chit8 hang7 phaiN2 e5 sip8-siok8, chiu7-si7 u7 lang5 ai3 eng7 gin2-na2 lai5 boe2-boe7. I khoaN3 tioh8 chit ho7 boe7 gin2-na2 e5 su7, chiu7 ho2-taN2 hoan2-tui3. I ia7 chou-chit kau-gi7-hoe7, tai7-ke chu7-chip8 saN-kap kau-poe5, lai5 kau-oaN7 i3-kian3. Koh ia7 ti3-i3 kou2-bu2 lang5 tioh8 eng7 Peh8-oe7-ji7. I5 Sian-siN ti7 kok hong-bin7 e5 kang-chok, long2 chin7 i sou2 u7 e5 lat8 lai5 choe3, lai5 pang-chan7 lang5. Ti7 chit tiong-kan I5 Sian-siN-niu5 e5 hiap8-chou7 kap kong3-hian3 chin toa7. In ti7 Kau3-su7-hoe7 kap Tai5-oan5 lang5 e5 tiong-kan, thai7-jin5 chiap-but8 long2 u7 siu7 tioh8 chin ho2 pheng5, hou7 lang5 put-chi2 keng3-tiong7. 
  4. I5 Sian-siN li7-khui Tai5-oan5 kap piat8-se3. 
  In-ui7 I5 Sian-siN-niu5 toa3 Tai5-oan5 hong-thou2 khi3-hau7 boe7 hah8, siong5-siong5 tu2-tioh8 phoa3-piN7. Sou2-i2 tioh8 than3 i-seng e5 i3-kian3 kou-put-chiong li7-khui Tai5-oan5, poaN khi3 toa3 Kng2-tang e5 kheh-chng Ngou2-keng-hu3. Ng3-bang7 sian-siN-niu5 soa2 khi3 toa3 hia oe7 khah iong2-kiaN7. 1896 ni5 9 geh8 hu-hu7 chiu7 li7-khui Tai5-oan5 chiah e5 chhin-iu2, soa2 khi3 sin e5 jim7-toe7. I5 Sian-siN khi3 Ngou2-keng-hu3 liau2-au7, koh tiam3 hia choe3 kang 10 ni5 ku2. Ti7 chit 10 ni5 ku2 e5 tiong-kan, i koan2-li2 Sio2-oh8 ia7 keng-eng5 Chheh-pang5. Kau3 1905 ni5 1 geh8 7 ho7, siu7 Chu2 tiau3 i to3-khi3 hiong2-siu7 eng2-oan2 e5 an-hioh. Tai5-oan5 e5 soan-kau3-su kap cheng3 sin3-tou5, i2-kip8 sia7-hoe7 e5 jin5-su7 thiaN tioh8 chit e5 siau-sit, bo5 m7 kam2-kak siong-pi. Kau3-su7-hoe7 sia2 phoe an-ui3 I5 Sian-siN-niu5, koh ia7 sia2 phoe kia3 khi3 Ngou2-keng-hu3 piau2-si7 tong5-cheng5. 
  (Lu2-soan-khan te7 77 ki5, 1966 ni5 5 goeh8) 
</CL>
<HL>

余饒理先生 
Mr. George Ede(1855-1905) 
楊士養 
余饒理先生出世ti7英國，讀愛丁堡師範學院(Moray House，Edinburgh)，受訓練做教育專門家。伊受英國長老教會派遣，1883年kap 余先生娘來台灣。伊tiam3台南學台灣話，然後，受派做頭一位負責教育e5宣教師。來過幾月日後，就家己去台南神學校逐日教學生寫羅馬字；對an2-ni thang知伊e5熱誠kap勤勉。余先生ti7台灣做工攏總有13年久。今ai3 將伊所做e5工簡記ti7下面： 
1、教育e5 工作(創設中學)。 
台南教士會派余先生設法建設中學以後，伊就盡力籌備，到1885年9月21日正式成立。余饒理先生做第一任e5 校長，校名叫做台南長老教中學，地點ti7二老口現在博愛路盲啞學校附近。起頭是簡單，用舊樓做臨時校舍。今才tui3各教校e5小學來e5學生只有10名，到年尾才加添到20名。雖是an2-ni，iau2-ku2大家真純真，熱心愛讀冊。 
余先生辦理學校，有真非常e5 熱情，真gau5計劃。總是當時e5 校舍真狹，koh 舊樓有著白蟻真傷重，續變成危險家屋。1890年，因為感覺這間校舍真危險，所以姑不chiong hou7學生攏倒去，學校暫時停睏。余先生盡力計劃設法，ai3 koh建築新e5校舍。有有志e5奉獻，特別是英國格拉斯哥長老教會神學校( Free Church College，Glasgow) e5學生有募集500英磅，寄過來做這間學校e5建築費。這攏是余先生拚盡伊e5心血，才會thang得著完成。這間新校舍是建築ti7新樓e5西南角。1894年重新開學，會thang收容60名學生。實在thang感謝上帝。 
1896年余先生建議ti7長老教中學應該著教日語kap英文；因為這是合時代e5要求。伊也非常關心ti7教會內有chiaN5千名已經受洗禮e5兒童e5教育。創設中學以後，余先生就提倡著設師範學校，來養成教會小學e5 教員。(當時真濟教會有設小學，總是無專門e5 教員，傳道先生逐日教囡仔續牧會，禮拜日自然著講道) 。這項設師範學校e5計劃雖然無得著實現，iau2-ku2余饒理先生對教育e5 熱誠，hou7人真欽佩。
2、文字e5工作(撰著三字經註解)。 
余先生知影有真非常濟中國人，雖然詳細研究四書kap五經，總是無致意研究三字經。細漢e5時雖然閱念三字經，總是m7知真實e5 意義。伊知影這本有關係中國歷史kap 濟濟好e5 教訓。所以就盡力研究，用羅馬字來寫一本「三字經新撰白話註解」。這本冊hou7人讀了快明白，因為m7-na7逐字有寫字音kap解釋，koh也詳細排列hiah-e5 kap歷史有關係e5 資料抑是故事。Tui3這本冊出版，實在不止有大利益人。1894年第一版印800本，後來到1904年第二版印2000本。余饒理先生是英國人，toa3台灣kan-ta 13年久na7- tiaN7，會thang 研究中國歷史到hiah清楚。Koh會曉編著這本「三字經新撰白話註解」，實在hou7 人真thang感激數念。 
3、其他e5工作。 
余先生也不止關心人民e5 生活；koh也訓練真濟青年熱心服務教會，本身行做頭前hou7人看伊e5樣。人嫌費氣無ai3做e5工，伊歡喜做。當時ti7台灣有一項歹e5習俗，就是有人ai3用囡仔來買賣。伊看著這號賣囡仔e5事，就好膽反對。伊也組織交誼會，大家聚集相kap交陪，來交換意見。Koh也致意鼓舞人著用白話字。余先生ti7各方面e5工作，攏盡伊所有e5力來做，來幫贊人。Ti7這中間余先生娘e5 協助kap貢獻真大。In ti7教士會kap台灣人e5中間，待人接物攏有受著真好評，hou7人不止敬重。 
4、余先生離開台灣kap別世。 
因為余先生娘toa3台灣風土氣候boe7合，常常tu2著破病。所以著趁醫生e5 意見姑不chiong離開台灣，搬去toa3廣東e5客庄五經富。向望先生娘徙去toa3 hia會khah勇健。1896年9月夫婦就離開台灣chiah e5親友，徙去新e5 任地。余先生去五經富了後，koh tiam3 hia做工10年久。Ti7這10年久e5中間，伊管理小學也經營冊房。到1905年1月7號，受主召伊倒去享受永遠e5安hioh。台灣e5宣教師kap眾信徒，以及社會e5人士聽著這個消息，無m7感覺傷悲。教士會寫批安慰余先生娘，koh也寫批寄去五經富表示同情。 
(女宣刊第77期，1966年5月) 
</HL>