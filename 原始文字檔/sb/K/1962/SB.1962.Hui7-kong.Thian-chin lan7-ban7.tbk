<CL>
  Thok-ni2-su-thai3 chok 
  Nng7 e5 cha-bou2 gin2-na2 ti7 nng7 keng chhu3-kha e5 sio2 lou7-a2 sio tu2-tioh8; tui3 chhan5-nih lau5 lai5 e5 lok8-kou-be5 chui2, long2 lau5 kau3 ti7 chit tiau5 sio2 lou7-a2, pian3 choe3 chit8 e5 chui2-khut. Chit8 e5 cha-bou2 gin2-na2 chin soe3-han3, iau2 chit8 e5 khah toa7-han3 chit8 sut-a2. In nng7 lang5 e5 lau7-bu2 long2 ka7 in chheng7 sin e5 saN. Soe3-han3 e5 chheng7 chit8 nia2 na5-sek--e5, toa7-han3 e5 chheng7 chit8 nia2 ng5-sek--e5; koh in nng7 e5 ti7 in e5 thau5-mng5 long2 u7 pak8 chit8 lui2 e5 ang5-sek e5 iah8-a2. Tai7-ke ti7 lou7-nih tu2-tioh8 e5 si5, si7 tu2-tu2 tui3 pai3-tng5 tng2-lai5, khi2-thau5 in teh tian2 in e5 sui2 saN, au7-lai5 saN-kap ti7 hia thit-tho5. Hut-jian5-kan in m7-chai siuN7 an2-choaN2, siuN7 tioh8 beh loh8-khi3 chui2-khut-nih sng2 chui2. Soe3-han3 e5 chheng7 oe5 chu7 an2-ni siuN7 beh liau5 loh8-khi3, toa7-han3 e5 ka7 i tong3 kong2: 
  “M7-thang an2-ni tah8 loh8-khi3, A-bi2,an2-ni lin2 a-bu2 oe7 ka7 li2 me7! Goa2 beh thng3 oe5 khi2-lai5, li2 ma7 thng3 li2 e5 oe5 khi2-lai5.” 
  In thng3 oe5 khi2-lai5, lang2 kun5 chiu7 liau5 loh8-khi3. Chui2 kau3 A-bi2 e5 kha-bak8, i chiu7 hoah kong2: 
  “A-li2-a2, chui2 hiah-nih chhim goa2 oe7 kiaN lah!” 
  “Lai5 ! ” A-li2-a2 ka7 i in3, chit8 bin7 siuN7 beh chhun chhiu2 ka7 i khan, m7-ku2 kiaN-liau2 kun5 pang3 loh8-khi3 oe7 ko7 tioh8 chui2, “M7-bian2 kiaN lah, khut-a2 boe7 koh-khah chhim a3-lah.” 
  I beh kiaN5 oa2-khi3 e5 si5, A-li2-a2 ka7 A-bi2 kong2: “A-bi2, li2 tioh8 kiaN5 hou7 ho2 ou5, m7-thang that chui2.” 
  Tu2-tu2 an2-ni teh kong2 e5 si5, A-bi2 e5 kha that tioh8 chui2; chui2 phun3 tioh8 A-li2-a2 e5 saN, ia7 phun3 tioh8 i e5 bak8-chiu kap phiN7. A-li2-a2 khoaN3-tioh8 i e5 saN la5-sam5 khi3, siu7-khi3 khi2-lai5, jiok beh phah A-bi2. A-bi2 ka-ki chai, ia7 chin kiaN, koaN2-kin2 peh khi2-lai5, siuN7 beh chau2 tng2-khi3 chhu3-nih. A-li2-a2 in ma-ma ti7 chit e5 si5 tu2-tu2 tui3 chia keng-ke3, khoaN3-tioh8 in cha-bou2-kiaN2 chit8 seng-khu bak kah ou so5-so5, chiu7-kong2: 
  “Li2 chit e5 chok-giat8 gin2-na2, li2 si7 an2-choaN2 bak kah chit8 seng-khu ou so5-so5!” 
  “A-bi2 tiau5-kou3-i3 ka7 lang5 chhong3 e5 lah!” A-li2-a2 thiaN tioh8 ma-ma e5 siaN chiu7 bo5 koh jiok A-bi2, eng7 an2-ni in3 i e5 lau7-bu2. 
  A-li2-a2 e5 lau7-bu2 thiaN tioh8, chiu7 tui3 A-bi2 ka7 khiu2-teh, tui3 i am7-kun2 e5 au7-bin7 ka7 i liam3 kui2-na7 e7. 
  A-bi2 khau3 chin toa7 siaN thong koe-lou7 e5 lang5 long2 u7 thiaN-kiN3, A-bi2 e5 lau7-bu2 chiu7 chhut-lai5. 
  “Li2 si7 an2-choaN2 phah goan2 cha-bou2 kiaN2?” I an2-ni jiong2, chiu7 khai-si2 tit8-tit8 me7 A-li2-a2 in lau7-bu2. In nng7 e5 khai-si2 sio-me7. Ta-pou lang5 ia7 chhut-lai5; koe-lou7 nih sui5-si5 ui5 kah ou-kham5-kham5, hi7-hoa7-kio3, bo5 lang5 teh thiaN pat8-lang5 kong2-oe7. In tit8-tit8 me7, khiu2 lai5 khiu2 khi3, chha-put-to kiong5 beh sio phah khi2-lai5, A-li2-a2 e5 a-ma2 chit8-pou7 chit8-pou7 kiaN5 lai5 kau3 tiong-ng, beh lai5 ka7 in kong2-ho5. 
  “Lin2 ma7 siuN7 khoaN3-mai7 leh! Kin-a2-jit8 si7 Koh-oah8-choeh, ma7 m7-thang an2-ni tiam3 ti7 chia ti7-teh sit the2-bian7, hiah-nih gong7 ti7-teh thin7 gin2-na2 piN.” 
  In long2 bo5 beh thiaN a-ma2 e5 oe7, kiong5-kiong5 beh ka7 i kheh to2-loh8-khi3. 
  In teh sio-me7 e5 si5, A-li2-a2 jip8-khi3 chhu3-lai7, i2-keng chiong la5-sam5 chhit chheng-khi3, koh chau2 khi3 chui2-khut-a2 e5 sou2-chai7. I theh8 chit8 liap8 piN2-piN2 e5 chioh8-thau5 tui3 chui2-khut-a2 e5 piN-a2 ou2 chit8 choa7 kau, chui2 lau5 tui3 lou7-nih lai5. A-bi2 ia7 theh8 chit8 te3 pang-a2 chhut-lai5, teh ka7 A-li2-a2 tau3 chhong3. In hiah e5 lang5 na2 toa7 siaN, teh beh sio-phah e5 si5, khut-a2 e5 chui2 i2-keng lau5 kau3 a-ma2 khia7 e5 sou2-chai7. Nng7 e5 cha-bou2 gin2-na2 te3 hit e5 chui2 na2 hoah na2 chau2. 
  “A-bi2 jiok hou7 tioh8! Jiok hou7 tioh8!” A-li2-a2 tit8-tit8 hoah, na2 hoah na2 chhio3, tit8-tit8 chau2 tui3 chit tin7 lang5 chia lai5. 
  Pang-a2 ti7 chui2-teng2 teh lau5, gin2-na2 khoaN3 liau2 na2 hoaN-hi2, na2 chhio3. A-ma2 khoaN3-tioh8 in nng7 e5, tui3 hiah e5 lang5 an2-ni kong2: 
  “Lin2 an2-ni kiam2 boe7 kian3-siau3, hiah-nih ai3 thin7 gin2-na2 piN,” “Lang5 in nng7 e5 tou long2 boe7 ki3-tit lah, tiam3 ti7 hia teh thit-tho5!” “Lin2 pi2 chiah e5 gin2-na2 khah gong7!” “Ah! Koai sun-a2!” 
  Hiah e5 lang5 khoaN3-tioh8, ka-ki7 kam2-kak chin kian3-siau3. Tai7-ke soa3 chhio3 chhut-lai5, tak8 e5 lang5 tng2-khi3 in tau. 
  “Lin2 na7 bo5 oat8 to3-tng2 chhin-chhiuN7 gin2-na2 e5, koat-toan3 boe7 tit jip8 thian-kok.” 
  (Tai5-oan5 Kau3-hoe7-kong-po3 te7 894 ho7, 1962 ni5 9 geh8) 
</CL>
<HL>

托爾斯泰 作 
兩個查某囡仔ti7兩間厝腳e5 小路仔相tu2著；tui3田nih流來e5 lok8-kou糜 水，攏流到ti7 這條小路仔，變做一個水窟。一個查某囡仔真細漢，iau2一個較大漢一sut 仔。In兩人e5 老母攏ka7 in穿新e5 衫。細漢e5 穿一領藍色--e5，大漢e5 穿一領黃色--e5；koh in兩個ti7 in e5 頭毛攏有縛一蕊e5 紅色e5 iah8 仔。逐家ti7路nih tu2著e5 時，是tu2-tu2 tui3 拜堂轉來，起頭in teh展in e5 sui2 衫，後來相kap ti7 hia thit-tho5。忽然間in m7 知想an2-choaN2，想著beh落去水窟nih sng2水。細漢e5 穿鞋自an2-ni 想beh 潦落去，大漢e5 ka7伊擋講： 
「M7 -thang an2-ni 踏落去，阿美，an2-ni lin2阿母會ka7你罵！我beh褪鞋起來，你ma7 褪你e5 鞋起來。」 
In 褪鞋起來，lang2裙就潦落去。水到阿美e5 腳目，伊就喝講： 
「阿理仔，水hiah-nih 深我會驚lah！」 
「來！」阿理仔ka7 伊應，一面想beh 伸手ka7伊牽，m7-ku2 驚了裙放落去會ko7 著水，「M7免驚lah，窟仔boe7 koh較深a3-lah。」 
伊beh行倚去e5 時，阿理仔ka7 阿美講：「阿美，你著行hou7 好ou5，m7-thang踢水。」 
Tu2-tu2 an2-ni teh講e5 時，阿美e5 腳踢著水；水噴著阿理仔e5 衫，也噴著伊e5 目珠kap鼻。阿理仔看著伊e5 衫la5-sam5去，受氣起來，jiok beh扑阿美。阿美家己知，也真驚，趕緊peh起來，想beh走轉去厝nih。阿理仔in媽媽ti7 這個時tu2-tu2 tui3 chia經過，看著in查某子一身軀bak kah烏so5-so5，就講： 
「你這個作孽囡仔，你是an2-choaN2 bak kah一身軀烏so5-so5！」 
「阿美刁故意ka7人創e5 lah ！」阿理仔聽著媽媽e5 聲就無koh jiok阿美，用an2-ni 應伊e5 老母。
阿理仔e5 老母聽著，就對阿美ka7 khiu2-teh，對伊頷頸e5 後面ka7伊捻幾若下。
阿美哭真大聲通街路e5人攏有聽見，阿美e5 老母就出來。
「你是an2-choaN2扑阮查某子？」伊an2-ni 嚷，就開始直直罵阿理仔in老母。In兩個開始相罵。查甫人也出來；街路nih隨時圍kah烏kham5-kham5，hi7-hoa7叫，無人teh 聽別人講話。In直直罵，khiu2來khiu2去，差不多強beh相扑起來，阿理仔e5 阿媽一步一步行來到中央，beh來ka7 in講和。
「Lin2 ma7 想看ma7 leh！今仔日是復活節，ma7 m7-thang an2-ni tiam3 ti7 chia ti7-teh失體面，hiah-nih憨ti7-teh thin7囡仔piN。」 
In攏無beh 聽阿媽e5 話，強強beh ka7伊kheh倒落去。
In teh相罵e5 時，阿理仔入去厝內，已經將la5-sam5拭清氣，koh走去水窟仔e5 所在。伊提一粒扁扁e5石頭對水窟仔e5 邊仔挖一choa7 溝，水流對路nih來。阿美也提一塊枋仔出來，teh ka7 阿理仔鬥創。In hiah e5 人那大聲，teh beh 相扑e5 時，窟仔e5 水已經流到阿媽企e5所在。兩個查某囡仔te3 hit e5 水那hoah 那走。
「阿美jiok hou7 著！Jiok hou7 著！」阿理仔直直喝，那喝那笑，直直走對這陣人chia 來。
枋仔ti7 水頂teh 流，囡仔看了那歡喜，那笑。阿媽看著in兩個，對 hiah e5 人an2-ni 講： 
「Lin2 an2-ni kiam2 boe7見笑，hiah-nih愛thin7 囡仔piN，」「人in兩個都攏boe7記得lah，tiam3 ti7 hia teh thit-tho5！」「Lin2 比chiah e5 囡仔較憨！」「Ah！乖孫仔！」 
Hiah e5 人看著，家己感覺真見笑。逐家續笑出來，逐個人轉去in 兜。
「Lin2 若無越倒轉親像囡仔e5，決斷boe7 得入天國。」 
(台灣教會公報第894號，1962年9月) 
</HL>