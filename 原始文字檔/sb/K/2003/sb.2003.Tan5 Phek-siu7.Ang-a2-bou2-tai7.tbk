<CL>
U7 chit8 tui3 ang-a2-bou2 kiat-hun i2-keng chin ku2. Ang long2 siuN7 kong2 cho3 bou2 e5 lang5, put-koan2 ang cho3 tioh8 m7-tioh8, long2 e7 khia7 ti7 i hit-peng5.
Che si7 chit8-chiong2 hoan2-siong5. Siong7-te3 tong-chhou chhong3-cho7 ang-bou2, pun2-lai5 to7-si7 beh chiong seng3-keh khah bo5 kang7 e5 khng3 cho3-hoe2, chit8-si3-lang5 iong7 ang lai5 tok-chhiok bou2, iong7 bou2 lai5 kam3-chhat ang.
Chit8-e5 ang ti7 ko-sok-kong-lou7 sai2 chin kin2, khi3 hou7 keng3-chhat tui3 au7-piah jiok--lai5, tong3 ti7 lou7-piN.
"Li2 kam2 chai li2 i2-keng sai2 85 miles per hour ? "
"Goa2 thai3 e7 chai ! Goa2 siuN7 kong2 si7 chau2 60 miles nia5 neh!"
"Goa2 tui3 chit-peng5 khoaN3--koe3, to7 khoaN3 tioh8 li2 e5 sok-tou7 si7 chiaN5 pah mile--neh !"  In bou2 tui3 piN--a teh chhap-chhui3.
Che si7 te7-it tiuN hoat8-toaN.
"Li2 kam2 chai li2 e5 to3-peng5 e5 au7-boe2-teng bo5 teh toh8?"
"Goa2 thai3 e7 chai ! Goa2 long2 ma7 si7 hiong3 thau5-cheng5 teh sai2, beh an2-choaN2 chai au7-piah-teng bo5 toh8 ? "
"Li2 nng7-le2-pai3 cheng5 ordered e5 au7-teng iau2 boe7 kau3 hioh ? "
Chiap--loh8-khi3 chiu7-si7 te7 2 tiuN hoat8-toaN.
"Goa2 khoaN3 li2 bo5 ha5 an-choan5-toa3 teh sai2-chhia ! "
"Bo5--lah ! Tai7-jin5--a, si7 li2 ka7 goa2 tong3 loh8-lai5 lou7-piN e5 si5, goa2 chiah pak--khi2-lai5 nia5-- lah ! "
"Oeh, oeh ! Goa2 che7 ti7 li2 piN--a che7 kui2-a2-ni5 , to m7-bat khoaN3 li2 bat ha5 1-pai2 an-choan5-toa3 neh ! " In bou2 ma7 tong3-boe7-tiau5 tau3 leh kong2.
Te7 3 tiuN hoat8-toaN to7 lu--chhut-lai5-lah.
Ang tui3 chit-e5 "Cheng3-gi7 " e5 bou2, i2-keng tong3-boe7-tiau5--a-lah !
"Shut-up !  Li2 ka7 goa2 tiam7--khi3 !  Bo5 li2 e5 tai7-chi3, bian2 li2 kong2-oe7--lah ! "
Keng3-chhat mng7 in bou2, i peng5-siong5-si5 kap li2 kong2-oe7, si7-m7-si7 long2 chiah toa7-siaN? In-ui7 ti7 Bi2-kok, ka7 bou2 hoah siuN toa7-siaN, tioh8 khui hoat8-toaN.
Che si7 te7 4 tiuN.
"Bo5--lah ! Peng5-si5 to bo5 hiah bai2, kan-taN i na7 lim-chiu2 e5 si5, to7 si7 chit-khoan2 si2-lang5-khoan2,  li2 thai3 e7 chai ! "
Te7 5 tiuN hoat8-toaN keng3-chhat-a2 iau2 teh sia2 e5 si5, chit8-e5 lau7-hoe2-a2 chhia lu lai5 ti7 tui3-bin7 lou7-piN, thang-a2-mng5 to7 ka2--loh8-lai5. Goan5-lai5 si7 in bou2  e5 lau7-pe7.
In tiuN7-lang5 ti7 hit-peng5 toa7 siaN teh hoah: "A-tiong--a !  Goa2 chin cha2 to7 ka7 li2 kong2--koe3, li2 to m7 thiaN, thau-khan e5 chhia sai2 boe7 ku2--lah !  Chim2-ma2 li2 chiah chai si2 ! "
In-ui7 u7 chit-e5 ho2 bou2, chit-e5 ang chim2-ma2 khai-si2 tioh8 chin heng7-hok, in-ui7 ti7 long5-a2-lai7, sui-jian5 khoaN3 bo5 na5-sek e5 thiN, tan7-si7 m7-bian2 hoan5-lo2 bo5 thau5-lou7, chiah8 chheng7 eng7 long2 m7-kiaN.
</CL>
<HL>

有一對翁仔某結婚已經真久。翁攏想講做某e5人，不管翁做tioh8 m7-tioh8，攏會khia7 ti7 i 彼旁。
Che是一種反常。上帝當初創造翁某，本來to7是beh將性格khah無仝e5 khng3作伙，一世人用翁來督促某，用某來監察翁。
一個翁ti7高速公路駛真緊，去hou7警察tui3後壁jiok--來，擋ti7路邊。
「你敢知你已經駛 85 miles per hour？」
「我thai3會知！我想講是走60 miles nia5 neh！」
「我tui3這旁看--過，to7看著你e5速度是chiaN5百mile--neh！」In某tui3邊--a teh插嘴。
Che是第一張罰單。
「你敢知你e5倒旁e5後尾燈無teh toh8？」
「我thai3會知！我攏ma7是向頭前teh駛，beh按怎知後壁燈無toh8？」
「你兩禮拜前ordered e5後燈猶boe7到hioh？」
接--落-去就是第2張罰單。
「我看你無ha5安全帶teh駛車！」
「無--lah！大人--a，是你ka7我擋落來路邊e5時，我才pak--起-來nia5--lah！」
「Oeh，oeh！我坐ti7你邊--a坐幾a2年，to m7-bat看你bat ha5一擺安全帶neh！」In某ma7擋be7-tiau5 鬥leh講。
第3張罰單to7 lu--出-來-lah。
翁對這個「正義」e5某，已經擋boe7-tiau5--a-lah！
「 Shut-up！你ka7我恬--去！無你e5代誌，免你講話--lah ！」 
警察問in某，伊平常時kap你講話，是m7是攏chiah大聲？因為ti7美國，ka7某hoah siuN 大聲，tioh8開罰單。
Che是第四張。
「無--lah！平時to無hiah bai2，kan-taN 伊若lim酒e5時，to7是這款死人款，你thai3會知！」
第五張罰單警察a2猶teh 寫e5時，一個老歲仔車lu來ti7對面路邊，窗仔門to7 ka2--落-來。原來是in某e5老pe7。
In丈人ti7彼旁大聲teh hoah：「阿忠--a！我真早to7 ka7你講--過，你to m7聽，偷牽e5車駛boe7久--lah！Chim2-ma2你才知死！」
因為有這個好某，這個翁chim2-ma2開始 tioh8真幸福，因為ti7籠仔內，雖然看無藍色e5天，但是m7免煩惱無頭路，食穿用攏m7驚。
</HL>