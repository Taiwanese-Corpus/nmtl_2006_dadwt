<CL>
Lan2 hou7 Chi-na lang5 koan2 chit8-e5 ku2,ti7 Tai5-oan5,lang5 kap lang5 e5 tiong-kan hou7-siong long2 be7-tang3 sin3-jim7:m7-chai li2 si7  “Tai5-oan5-lang5 ” iah-si7  “Tiong-kok-lang5”; m7-chai li2 si7  “Pun2-seng2-lang5 ”iah-si7  “Goa7-seng2-lang5 ”; m7-chai li2 si7  “Kok-a2-bin5-tong2” e5 iah-si7  “Bin5-a2-chin3-tong2” e5 . Tai7-ke long2 hou7-siong chhai-gi5, tu2--tioh8 e5 si5, tai7-seng to chin ai3 chai li2 e5 sin-hun7, ma7 si5-si5 kiong5 iau3-kiu5 tui3-hong piau2-beng5 li2 e5 sin-hun7 （identity), chiah u7 hoat-tou7 ke3-siok8 kong2--loh8-khi3.
A-kau2 peh--a2 siu7-tioh8 chit-chiong2 bun5-hoa3 e5 eng2-hiong2, si5-si5 sim-lai7 long2 u7 ap-pek-kam2, kam2-kak si5-si5 tioh8 piau2-beng5 I e5 sin-hun7, m7-chai se3-kai3 hiah-nih8 khoah hiah-nih8 toa7, se3-kan iau2-koh u7 chin che7 lang5 kap lang5 e7-tang3 hou7-siong sin3-lai7, e7-tang3 hou7-siong kau-thong e5 sou2-chai7. I siu7 e5 ap-lek8 lu2 toa7, the5-hong5 lu2 toa7, the5-hong5 lu2 toa7, lu2 phaiN2 koe3-jit8. Ti7 Tai5-oan5 si7 an2-ne, khi3 kau3 Bi2-kok ma7 an2-ne.
Hit pai2 A-kau2-peh--a2 khi3 Toronto khoaN3 in cha-bou2-kiaN2, kam2-kak A-tok-a2 lang5-lang5 chin ho2 cho3-tin7, tai7-ke ke-a2-lou7 tu2-tioh8 long2 u7 chhio3-bin7, long2 e7 kong2-oe7. Tan7-si7 A-kau2-peh--a2 Eng-gi2 thiaN bo5, m7-chai in teh kong2 sim2-mih8.
Thau3-cha2 khi2--lai5, A-kau2-peh--a2 ti7 in cha-bou2-kiaN2 e5 chhu3 e5 hu7-kin7 kiaN5-lai5 kiaN5-khi3 teh san3-pou7 kiaN5 ke-lou7, hng7-hng7 khoaN3-tioh8 chit8-e5 Tok-phiN7-a2 a-peh kiaN5--lai5, Tok-phiN7-a2 a-peh toa7-siaN ka7 A-kau2-peh--a2 hoah kong2: “How do you do ?” A-kau2-peh--a2 thiaN chit8-e7, kiaN chit8-tio5, m7-chai beh an2-choaN2 ka7 eng3, tan7-si7 I tui3 Tai5-oan5 toa3--lai5-e5 ha7-i3-sek ka7 I kong2, I it-teng7 si7 beh chai  li2 si7 sim2-mih8-lang5, to7 ka7 Tok-phiN7-a2 a-peh toa7-siaN in3-kong2: “Goa2 si7 A-tiong!”
Keh-jit8 thau3-cha2, A-kau2-peh--a2 chiau3-siong5 khi2-lai5 ti7-hia san3-pou7 kiaN5 ke-lou7. Ho2-si2 m7-si2, koh khi3 tu2-tioh8 hit-e5 A-tok-a2-peh--a2, A-tok-a2-peh--a2 hng7-hng7 to7 chhio3-bi-bi kiaN5-lai5, toa7-siaN koh teh hoah: “How do you do ?” A-kau2-peh--a2 m7-kaN2 tai3-ban7, to7 kin2 ka7 I eng3 kong2: “Goa2 si7 A-tiong!”
Tng2-lai5 chhu3-lin, A-kau2-peh--a2 sim-lai7 chit-e5 kat it-tit8 thau2 be7-khui, chiu7 khi3 mng7 in cha-bou2-kiaN2: “ Lin2 chia e5 A-tok-a2 sit8-chai7 chin u-ru-sai, goa2 cha-hng chiah ka7 kong2 goa2 si7 A-tiong, si7 an2-choaN2  I kin-a2-jit koh ka7 goa2 mng7 goa2 si7 siaN2-mih-lang5 !? Goa2 tioh8 ai3 ka7 I kong2 kui2-pai2 I chiah chai-iaN2 goa2 si7 A-tiong !? ” A-kau2-peh--a2 lu2-siuN7 khi-mou lu2 bai2.
In cha-bou2-kiaN2 ka7 I kong2: “M7-si7 --lah! A-pa! Lang5 na7 ka7 li2 kong2 How do you do e5 si5, li2 to7 kang7-khoan2 ka7 in3 How do you do, an2-ne to7 ho2-se3 liu-liu--lah!”
Koe3-jit8 thau3-cha2, A-kau2-peh--a2 chin cha2 to7 lai5 ke-a2-lou7 hit-e5 kak-thau5-a2 hia tan2, I e5 sim-lai7 i2-keng chun2-pi7 ho2-se3 ho2-se3, chai-iaN2 beh an2-choaN2 kap A-tok-a2 kong2-oe7--lah. “Chim2-ma2 hou7 goa2 tu2--tioh8, goa2 to7 beh seng chhut-siaN ka7 I chheng2-an, na7-bo5, sit8-chai7 u7-kau3 chin sit-le2!” A-kau2-peh--a2 sim-lai7 phah-sng3 ho2-se3 ho2-se3.
Kiat-ko2 u7-iaN2, hng7-hng7 A-tok-a2-peh ti7 hia hiong3 chit-peng5 teh kiaN5 lai5--lah. A-kau2-peh--a2 kin2 chong5--koe3, toa7-siaN to7 ka7 hoah: “ How do you do ?”
Chit-siaN chiah8-lat8--lah, A-tok-a2-peh tui3 lou7-a2 e5 hit-peng5 soah toa7-siaN ka7 A-kau2-peh--a2 in3-kong2: “Goa2 si7 A-tiong !”
</CL>
<HL>

咱hou7支那人管一個久，ti7台灣，人kap人e5中間互相攏be7-tang3 信任：m7知你是「台灣人」抑是「中國人」；m7知你是「本省人」抑是「外省人」；m7知你是「國仔民黨」e5抑是「民仔進黨」e5 。大家攏互相猜疑，tu2--tioh8 e5時，代先to真愛知你e5身份，ma7時時強要求對方表明你e5身份 (identity)，才有法度繼續講--落-去。
阿九伯--a2受著這種文化e5影響，時時心內攏有壓迫感，感覺時時tioh8表明伊e5身份，m7知世界hiah-hih8 闊hiah-nih8大，世間猶koh有真che7人kap人會tang3互相信賴，會tang3互相交通e5所在。伊受e5壓力愈大，提防愈大，提防愈大，愈歹過日。Ti7台灣是按呢，去到美國ma7按呢。
Hit擺阿九伯--a2去Toronto看in查某kiaN2，感覺阿tok仔人人真好做陣，大家街仔路tu2著攏有笑面，攏會講話。但是阿九伯--a2英語聽無，m7知in teh講甚麼。
透早起--來，阿九伯--a2 ti7 in查某kiaN2 e5厝e5附近行來行去teh散步行街路，遠遠看著一個 tok鼻仔阿伯行--來，tok鼻仔阿伯大聲ka7阿九伯--a2喝講：「How do you do？」阿九伯--a2聽一下 ，驚一tio5，m7知beh按怎ka7應，但是伊對台灣帶--來-e5下意識ka7伊講，伊一定是beh知你是甚麼人，to7 ka7 tok鼻仔阿伯大聲應講：「我是阿忠！」
隔日透早，阿九伯--a2照常起來ti7-hia散步行街路。好死m7死，koh去tu2著hit個阿tok仔伯--a2，阿tok仔伯--a2遠遠to7笑微微行--來，大聲koh teh喝：「How do you do？」阿九伯--a2 m7敢怠慢，to7緊ka7伊應講：「我是阿忠！」
轉來厝裡，阿九伯--a2心內這個結一直thau2未開，就去問in查某kiaN2：「Lin2 chia e5阿tok仔實在真u-ru-sai ，我cha-hng才ka7講我是阿忠，是按怎伊今仔日koh ka7我問我是甚麼人！？  我tioh8 ai3 ka7伊講幾擺伊才知影我是阿忠！？」阿九伯--a2愈想khi-mo愈bai2 。
In查某kiaN2 ka7伊講：「M7是--lah！阿爸！人若ka7你講 How do you do e5 時，你to7仝款ka7應 How do you do，按呢to7好勢溜溜--lah！」
過日透早，阿九伯--a2真早to7來街仔路hit個角頭仔hia等，伊e5心內已經準備好勢好勢，知影beh按怎kap阿tok仔講話--lah。「Chim2-ma2 hou7 我tu2著，我to7 beh先出聲ka7伊請安，若無，實在有夠真失禮！」阿九伯--a2心內拍算好勢好勢。
結果有影，遠遠阿tok仔伯ti7 hia向這旁teh行來--lah。阿九伯--a2緊chong5--過，大聲to7 ka7 喝：「How do you do？」
這聲食力--lah，阿tok仔伯對路仔e5 hit旁soah大聲ka7阿九伯--a2應講：「我是阿忠！」
</HL>