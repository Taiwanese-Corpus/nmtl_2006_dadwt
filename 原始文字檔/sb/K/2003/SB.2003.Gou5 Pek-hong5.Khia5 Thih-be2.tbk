<CL>
  Chiong-hoa3 u7 Pat-koa3-soaN, si7 ti7 chhi7-khu piN--a, na7 beh khia5 thih-be2 siong7-ke 10 hun-cheng tioh8 khai-si2 peh-kia7-lou7. Sou2-i2 khia5 thih-be2 si7 Chiong-hoa3 lang5 siong7 chu2-iau3 e5 eng5-sian5 un7-tong7. U7 teng-san heng5 thih-be2 e5 lang5 kho2-leng5 u7 kui2-na2 chheng lang5 i2-siong7, chit8-e5 ka-teng5 toa7-se3 u7 4, 5 tai5--e5 ma7 be7 chio2. In-ui7 Pat-koa3-soaN bo5 koan5, chin sek-hap8 it-poaN lang5 khia5 thih-be2 cho3 un7-tong7, ji5-chhiaN2 lou7 e5 kau-thong bo5 sng3 che7, an-choan5-seng3 be7-bai2, hioh-khun3-jit8 tiaN7-tiaN7 khoaN3 tioh8 kui ke-hoe2-a2 toa7-se3-han3 cho3-hoe2 khia5 e5 choan5-ka-hok. Chiong-hoa3 chhi7-lai7 u7 lip8-an3 e5 thih-be2-hoe7 chhiau-koe3 5 e5 i2-siong7. Pat-koa3-soaN tui3 Chiong-hoa3 kau3 Ji7-chui2 pak-lam5 chiong3-koan3 kap Lam5-tau5-koan7 sio keh-kai3, sai-peng5 kap Chiong-hoa3 kui2 e5 hiong-tin3 sio-oa2, sou2-i2 kui-e5 Chiong-hoa3-koan7 khia5 thih-be2 un7-tong7 e5 hong-khi3 chin liu5-heng5, choan5 Chiong-hoa3-koan7 e5 thih-be2-hoe7 sng3 be7 liau2. 
  Tai5-oan5 nng7 toa7 thih-be2 chhiuN2-siong tiaN7-tiaN7 ti7 Chiong-hoa3-koan7 pan7 kok-chiong2 thui-kong2 oah8-tong7, tui3 chhiuN2-siong si7 soan-thoan5, tui3 it-poaN-lang5 lai5 kong2, khai 1, 2 pah khou e5 po3-mia5-hui3 lai5 chham-ka, u7 chiah8 koh u7 liah8 koh thang un7-tong7, ma7 be7-bai2. Be2 thih-be2 lai5 khia5 e5 lang5 ju2 lai5 ju2 che7, pian3 cho3 chin-ho2 e5 hong-khi3. 
  Nng7 toa7 thih-be2 chhiuN2-siong pan7 e5 oah8-tong7 put-tan3 u7 te2-tou5, ma7 u7 khoan5-to2, sam-hoaiN5 (chau2 koe3 pak tiong lam5 saN tiau5 hoaiN5-koan3 kong-lou7), oan2-cheng Kim-mng5, PheN5-ou5, chhut-kok khi3 Au-chiu, O3-chiu, Tiong-kok si-lou7 teng2-teng2. Chiah e5 oah8-tong7 Chiong-hoa3 te7-khu e5 thih-be2-iu2 chiam3 u7 chin toa7 e5 kak-sek. Chin kho2-sioh goa2 long2 m7-bat chham-ka--koe3, cha2-ki5 si7 khang-khoe3 bo5-eng5, au7-lai5 si7 sin-the2 be7 kham--tit. 
  Goa2 ti7 1991 ni5 tioh8 khai-si2 khia5 thih-be2, hit si5-chun7 kho2-leng5 bo5 chhiau-koe3 5 chiah thih-be2, chhi7-bin7 siong7 e5 thih-be2 long2 si7 hou7 thak8-chheh gin2-a2 khia5--e5. Hiu-hian5 Teng-san heng5 e5 thih-be2 long2 si7 goa7-siau, ti7 Tai5-oan5 na7 beh be2 ai3 kui2 ban7 khou chiah be2 e7 tioh8, sou2-i2 chin chio2 lang5 be2. U7 chit8-e5 peng5-iu2 ka7 goa2 kong2 i e7-tang3 tui3 kang-tiuN5 khan goa7-siau e5 thih-be2 chhut--lai5, khoaN3 u7 beh ai3--bo5? Chi2-iau3 6000 khou, si7 FILA pai5, 21 sok, chhi3 khia5 khoaN3 ma7 kam2-kak be7 bai2, tioh8 an2-ne khai-si2 khia5 thih-be2. Te7 it pai2 khia5 chiuN7 Pat-koa3-soaN, long2 si7 peh-kia7, khia5 kah phiN7-pheN7 chhoan2, ho2-ka-chai3, pun2-lai5 tioh8 u7 un7-tong7 e5 sip8-koan3, bo5 khi3 hou7 kiaN--tioh8, sun7 soaN-leng5-soaN3 khia5 kau3 Gin5-hang5-soaN, e7 ki3-tit si7 5 goeh8 thiN, khia5 kau3 sin-khu chhun lai7-saN, ma7 kui sin koaN7, bo5 oaN7-saN ma7 bo5 ke chheng7-saN tioh8 khia5 loh8-soaN, pio thih-be2 chin chhi3-khek, m7-koh kau3 chhu3 tioh8 bai2--a, sui5 khi3 kam2-mou7--tioh8, kan-khou2 kui2-na7 kang, ma7 hou7 goan2 bou2 liam7 kui2 na7 kang. Au7-lai5 tak8 kang khia5, si5-kan ku2 i2-au7 sin-the2 u7 kam2-kak khah ho2, ji5-chhiaN2 ma7 khah be7 kam2-mou7. 
  Chit nng7-ni5 au7 chhiuN2-siong khai-si2 ti7 Tai5-oan5 thui-kong2 lai7-siau, thih-be2-tiam3 ma7 khai-si2 tai7-lek8 thui-siau, m7-ku2 iau2 chin kui3, chit8-tai5 ma7 si7 ai3 kui2 na7 ban7 khou. Thih-be2-tiam3 ui7-tioh8 beh thui-siau, tiaN7-tiaN7 pan7 oah8-tong7, si3-ke3 oan2-cheng, Siong5-peh-nia2, Jit8-goeh8-tham5, Chip8-chip8, Hap8-hoan-soaN, O3-ban7-tai7 teng2. Khia5 thih-be2 choe3 toa7 e5 ho2-chhu3 si7 e7-tang3 khi3 peng5-siong5 sai2-chhia be7 kau3 e5 sou2-chai7, e7-tang3 khoaN3 tioh8 tek8-piat8 e5 hong-keng2 iah si7 jin5-bun5 hong-siok8. Chhin-chhiuN7 Khut-peng chioh8-koan i5-chi2 kap goan5-chu7-bin5 e5 pou7-lok8. Khi3 Siong5-peh-nia2 u7 chit8 toaN7 lou7 soah pian3 lang5 hou7 thih-be2 khia5, sit8-chai7 chin chhu3-bi7. Ti7 Chiong-hoa3 kau3 Siong5-peh-nia2, tan-teng5 30 goa7 kong-li2, long2 si7 khia5 soaN-lou7, lai5-hoe5 chhiau-koe3 5 tiam2-cheng, u7-kau3 nge7-tau2, siang-chhiu2 ba5-pi3, kha-chhng-phe2 thiaN3. M7-koh na7 kong2 beh koh khi3, ma7 si7 toe3 leh chau2, teng2 chit8-pai2 e5 kan-khou2 long2 pang3 be7 ki3--tit. 
  Khia5 thih-be2 si3-ke3 chhit-tho5 e7 tui3 Tai5-oan5 chu7-jian5 khoan5-keng2 u7 khah chhim e5 chiap-chhiok, chhin-chhiuN7 Pat-koa3-soaN hou7 lang5 koe3-tou7 khai-hoat. Khi3 kau3 to2-ui7 to7 u7 lang5 thau to3 pun3-so3. Na7 se3-tui e5 pun3-so3 si7 thoaN-hoan3 lau5--e5. U7 lang5 e5 sou2-chai7 to7 u7 thoaN-hoan3. Choan5 Tai5-oan5 chau2 thau3-thau3 kho2-leng5 kan-na Giok8-san teng2-koan5 bo5 thoaN-hoan3. Si3-ke3 e5 pun3-so3 u7 si5 hou7 lang5 ti7 hoaN-hoaN hi2-hi2 e5 chhit-tho5 lou7--nih kam2-kak chin ak-chak. Kui2 ko3 goeh8 cheng5 u7 lang5 ka7 koan7-tiuN2 kong2 chit hang7 tai7-chi3, koan7-tiuN2 pai3-thok chiah e5 thih-be2-iu2, na7 u7 khoaN3 tioh8 lang5 thau-to3 pun3-so3 tioh8 hiong3 khoan5-po2-kiok8 choan-soaN3 thong-po3, ma7 u7 pan7 chit8 e5 hiong3 pun3-so3 soan-chian3 e5 toa7 hoe7-su, ng3-bang7 Pat-koa3-soaN si7 chheng-chheng khi3-khi3 e5 ho2 sou2-chai7. 
  Tai5-oan5-oe7 kong2 “chiuN7 siap tioh8 be7 liap”, ti7 1995 ni5 goa2 tioh8 40 kui2 hoe3--a. Sin-the2 u7 chit8-koa2 pian3-hoa3, che7-kut sin5-keng thiaN3, kha-thau5-u thiaN3, chhui3-khi2 ma7 thiaN3. Cha2-khi2 beh khi2-chhng5 e5 si5 soah peh be7 khi2--lai5. Chau2 peN7-iN7 khoaN3 chit-hang7 khoaN3 hit hang7. Cho3 hok8-kian3, chhong3 chhui3-khi2. Sim-lai7 kam2-kak chiok ut-chut. Ti7-liau5 ma7 long2 bo5 siaN2 hau7-ko2. Sim-lai7 siuN7 kong2 kam2 hiah kin2 tioh8 beh lau7--khi3-a. Chit8-toaN7 si5-kan au7 jin7-chheng su7-sit8, kai2-pian3 un7-tong7 e5 hong-sek, thih-be2 kai2 khia5 peN5-lou7, han2-han2 chiah khia5 soaN-lou7. Chit-ma2 koh kai2 iong7 kiaN5-lou7, m7-ku2 long2 kiaN5 peh kia7 e5 lou7. Liau2-kai2 ka-ki7 e5 sin-the2 chong7-hong2 i2-au7 ka7 seng-oah8 kap un7-tong7 cho3 sek-tong3 e5 tiau5-cheng2. Ku7-ni5 khi3 peh Giok8-san, kam2-kak be7 thiam2, tui3 ka-ki7 u7 sin3-sim, hi-bang7 i2-au7 thang khi3 peh pat8-ui7 e5 koan5-soann. 
  Sui-jian5 goa2 chit-ma2 khah bo5 khia5 khi3 soann-teng2, u7 si5-chun7 na7 tu2-tioh8 thih-be2-iu2, ma7 long2 chin hoann-hi2. U7 chit8-e5 koa-chhinn e5 lau7-pe7, na7 tu2--tioh8, goa2 tioh8 ka7 mng7 siann2-mih si5-chun7 beh ke3 sui2-cha-bou2-kiann2. U7 chit8-tui3 ang-a2-bou2, thai3-thai3 i2-keng 40 goa7 hoe3 khoann3-tioh8 na2 siau5-che5. Hit-e5 thai3-thai3 bo5 kui2-e5 cha-pou-lang5 toe3 e7 tioh8, it-poann lang5 khia5 e5 lou7-teng5 i ai3 khia5 2 lian3 chiah u7-kau3 khui3, in ang-a2-bou2 tiann7-tiann7 cho3-hoe2 khia5, ang long2 toe3 kah phinn7-phinn7-chhoan2. Goa2 put-si5 ka7 chhio3-kong2 jit8 a7 chhau me5 a7 chhau, si7 e7 kham--tit bo5. U7 chit8-e5 thoe3-hiu e5 hau7-tiunn2, ma7 long2 kap lang5 si3-ke3 oan2-cheng, sam-heng5, Tiong-kok si-lou7 long2 bat chham-ka--koe3, sit8-chai7 bo5 kan2-tan. Put-koan2 si7 khia5 thih-be2 iah-si7 kiaN5-lou7 san3-pou7, po2-chhi5 un7-tong7 e5 sip8-koan3, tui3 sin-the2 u7 chin-toa7 e5 ho2-chhu3, hi-bang7 tak8-ke cho3-hoe2 lai5 un7-tong7. 
</CL>
<HL>

彰化有八卦山，是ti7市區邊--a，若beh騎鐵馬siong7-ke 10 分鐘 tioh8 開始peh-kia7 路。所以騎鐵馬是彰化人siong7 主要e5 eng5閒運動。有登山型鐵馬e5人可能有幾 na7 千人以上，一個家庭大細有 4、5台--e5 ma7 be7 chio2。因為八卦山bo5 koan5，真適合一般人騎鐵馬做運動，而且路 e5交通無算che7，安全性be7-bai2，歇睏日定定看著規家伙a2 大小漢作伙騎e5全家福。彰化市內有立案e5 鐵馬會超過5 個以上。八卦山tui3彰化到二水北南縱貫kap南投縣相隔界，西旁 kap彰化幾個鄉鎮相oa2，所以歸個彰化縣騎鐵馬運動e5風氣chin流行，全彰化縣e5 鐵馬會算be7了。
台灣二大鐵馬廠商定定ti7 彰化縣辦各種推廣活動，對廠商是宣傳，對一般人來講，開一、二百khou e5 報名費來參加，有食 koh 有掠 koh thang 運動，ma7 be7-bai2。買鐵馬來騎e5人愈來愈che7，變做真好e5風氣。
二大鐵馬廠商辦e5活動不但有短途，ma7有環島、三橫(走過北中南三條橫貫公路)，遠征金門、澎湖，出國去歐洲、澳洲、中國絲路等等。Chiah e5活動彰化地區e5鐵馬友佔有chin大e5角色。真可惜我long2 m7-bat參加--過，早期是khang-khoe3無閒，後來是身體be7堪--tit。 
我ti7 1991年tioh8 開始騎鐵馬，hit 時陣可能無超過 5 chiah 鐵馬，市面上e5 鐵馬攏是hou7 讀冊gin2-a2騎--e5。休閒登山型e5鐵馬攏是外銷，ti7台灣若 beh 買ai3幾萬khou才買會著，所以真少人買。有一個朋友ka7 我講伊會tang3 tui3工場牽外銷e5鐵馬出--來，看有 beh 愛--無？只要6000 khou，是FILA牌，21速，試騎看ma7感覺be7 bai2，就按呢開始騎鐵馬。第一擺騎上八卦山，攏是爬kia7，騎kah phiN7-pheN7喘，好佳哉，本來tioh8 有運動 e5 習慣，無去hou7 驚--著，順山稜線騎到銀行山，會記得是 5月天，騎到身軀chhun內衫，ma7歸身汗，無換衫ma7無加穿衫就騎落山，pio鐵馬真刺激，m7-koh 到厝tioh8 bai2--a，隨去感冒--tioh8，艱苦幾na7工，ma7 hou7 阮某唸幾na7工。後來tak8工騎，時間久以後身體有感覺khah 好，而且ma7 khah be7感冒。 
這二年後廠商開始ti7台灣推廣內銷，鐵馬店ma7開始大力推銷，m7-ku2 iau2真貴，一台ma7是ai3 kui2 na7萬khou。鐵馬店為著 beh推銷，定定辦活動，四界遠征，松柏嶺、日月潭、集集、合歡山、奧萬大等。騎鐵馬最大e5好處是會tang3去平常駛車be7到e5所在，會tang3看著特別e5風景抑是人文風俗。親像曲冰石棺遺址kap原住民e5部落。去松柏嶺有一段路soah變人hou7鐵馬騎，實在真趣味。Ti7彰化到松柏嶺，單程30外公里，攏是騎山路，來回超過5點鐘，有夠nge7-tau2，雙手麻庳，kha-chhng-phe2痛。M7-koh若講 beh koh去，ma7是toe3 leh走，頂 chit8-pai2 e5艱苦long2放be7記--得。 
騎鐵馬四界chhit-tho5 會對台灣自然環境有khah深e5接觸，親像八卦山hou7人過度開發。去到to2位to7有人偷倒pun3-so3。若細堆e5 pun3-so3是攤販留--e5。有人e5 所在to7有攤販。全台灣走透透可能kan-na玉山頂koan5無攤販。四界 e5 pun3-so3有時hou7人ti7歡歡喜喜e5 chhit-tho5路--nih感覺真ak-chak。幾個月前有人ka7縣長講這項代誌，縣長拜託chiah e5鐵馬友，若有看著人偷倒pun3-so3就向環保局專線通報，ma7有辦一e5向pun3-so3宣戰e5大會師，ng3望八卦山是清清氣氣e5好所在。 
台灣話講「上siap tioh8 be7 liap」，ti7 1995年我tioh8 40幾歲--a。身體有1-koa2變化，坐骨神經痛，腳頭u痛，嘴齒ma7痛。早起beh起床e5時soah peh be7起--來。走病院看這項看hit項。做復健，chhong3嘴齒。心內感覺足ut-chut。治療ma7 攏無啥效果。心內想講敢 hiah緊tioh8 beh老--去-a。一段時間後認清事實，改變運動e5方式，鐵馬改騎平路，罕罕才騎山路。Chit-ma2 koh改用行路，m7-ku2攏行peh kia7 e5路。了解家己 e5身體狀況以後ka7生活kap運動作適當e5調整。舊年去peh玉山，感覺be7 thiam2，對家己有信心，希望以後thang 去 peh別位e5 koan5山。 
雖然我chit-ma2 khah無騎去山頂，有時陣若tu2著鐵馬友，ma7 long2真歡喜。有一個歌星e5 老父，若tu2--著，goa2 tioh8 ka7問啥物時陣beh嫁水查某kiaN2。有一對翁a2某，太太已經40外歲看著若小姐。hit 個太太無幾個查甫人toe3會著，一般人騎e5路程伊ai3騎2 lian3 才有夠氣，in翁a2某定定作伙騎，翁攏 toe3 kah phiN7-pheN7喘。我不時 ka7笑講日a7操暝a7操，是會堪--得無。有一個退休e5校長，ma7攏kap人四界遠征，三橫、中國絲路攏 bat參加--過，實在無簡單。不管是騎鐵馬抑是行路散步，保持運動e5習慣，對身體有真大e5好處，希望大家作伙來運動。 
</HL>