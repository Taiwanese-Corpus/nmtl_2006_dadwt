<CL>
Tai5-gi2 si7 chit8 -e5 u7 siaN-tiau7 e5 gi2-gian5 ( tone language ). SiaN-tiau7 na7 hut m7-tioh8, i3-su3 tioh8 tui3 te7-kiu5 chha kau3 goeh8-niu5 khi3.
Cha2-cheng5 ti7 Tai5-lam5 bou2 chit8 keng tiong-hak8, u7 chit8 -e5 bok8-su niu5 teh ka7 ko-tiong lu2 hak8-seng siong7-kho3. Bok8-su niu5 chin jin7-chin giam5-siok ti7 tai5-a2-teng2 kong2 kau3 chhui3-kak choan5-pho, koh chhui3-noa7-chui2 ma7 phun3 kau3 tai5-a2-kha khi3. I khoaN3 hak8-seng bo5 sim2-mih8 hoan2-eng3, siuN7 beh mng7 khoaN3 in e7-hiau2 --bo5. m7 -ku2 I e5 siaN-tiau7 liah8-liau2 bo5 saN2 chun2, soa3 mng7 kong2: " TaN, goa2 ti7 tai5-teng2 u7 chhui3 kong2 kau3 bo5 noa7, chhui3-khou hoan2 nge7, chhui3-chih8 hoan2 ta, lin2 tau3-te2 si7 e7 hiau5 a2 be7 hiau5 ? " 
Tai5-kha chap8 chhit peh hoe3 e5 cha-bou2 hak8-seng thiaN-tioh8 chiok ngai7-gioh8, long2 thau5 chhih- chhih, bo5 poaN3 lang5 chhut siaN. Bok8-su niu5 mng7 oe7 bo5 lang5 in3, soa3 tng2 siu7-khi3, chiu7 khah toa7 siaN kong2 : " Tioh8 ai3 kong2, m7-thang kek tiam7-tiam7, kong2, e7 hiau5 a2 be7 hiau5 ?" 
Cha-bou2 gin2-a2 hak8-seng kau3 chia lai5 sit8-chai7 tong3-be7-tiau5, soah hiong5-hiong5 toa7-toa7-siaN chhio3--chhut-lai5, bok8-su-niu5 m7-chai in teh chhio3 siaN2-me2 ? Soah koh-khah siu7-khi3, to7 koh-khah toa7-siaN jiong2 kong2 : " Be7-sai2 ti7 kau3-sek lai7 ' chhio ' ! Beh chhio khi3 goa7-bin7 chhiu7-a2-kha hia chhio ! "
</CL>
<HL>

台語是一e5 有聲調e5 語言（tone language ）。聲調若hut m7 著，意思著對地球差到月娘去。
早前ti7 台南某一間中學，有一e5 牧師娘teh ka7 高中女學生上課。牧師娘真認真嚴肅ti7 台仔頂講到嘴角全波，koh嘴瀾水嘛噴到台仔腳去。伊看學生無甚麼反應，想beh 問看in會曉--無。M7-ku2 伊e5 聲調掠了無啥準，煞問講：「TaN，我ti7 台頂有嘴講到無noa7 ，嘴箍hoan2 nge7，嘴舌hoan2 乾，lin2 到底是會hiau5 a2 be7 hiau5？」
台腳十七八歲e5 查某學生聽著足ngai7-gioh8 ，攏頭chhih-chhih ，無半人出聲，牧師娘問話無人應，煞轉受氣，就卡大聲講：「著愛講，m7-thang kek 恬恬，講，會hiau5 抑be7 hiau5？」
查某囡仔學生到遮來實在擋be7-tiau5 ，煞雄雄大大聲笑--出來，牧師娘m7 知In teh 笑甚麼？煞koh卡受氣，就koh卡大聲嚷講：「Be7 使ti7 教室內“chhio”！Beh chhio 去外面樹仔腳遐chhio！」
</HL>