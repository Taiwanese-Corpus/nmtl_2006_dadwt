<CL>
  Peng5-iu2, Li2 bat chiah8 koe3 tang-hun2--bo5? peh8-peh8 iu3-tiau5 iu3-tiau5 na2 mi7-soaN3, kim-kut8 kim-kut8 koh sio2-khoa2 thang-kng thang-kng, kai3-seng5 bi2-hun2, chiah8--khi2-lai5 khiu7-khiu7 nui2-nui2, kut8~1-e7 thun loh8-au5, hit-chiong2 chu-bi7 thong lang5 chai. 
  Na7 kong2-tioh8 tang-hun2 liau7-li2, tang-hun2 go5-bah, tang-hun2 ah-bah, iah-si7 tang-hun2 jiu5-hi5-keN long2 hou7 lang5 lau5 chhui3-noa7, iau2-u7 tang-hun2-thng, tang-hun2-pau, long2-si7 ho2 thng-thau5 e7-sai2-chit chiah8 kah pa2. Tng7-tioh8 koaN5-thiN si5, chiah8 hoe2-ko, khng3 che7 tang-hun2 cho3 chhai3-te2, pau-nia2 Li2 e7 chiah8 kah pak-tou2 mouh-leh it-tit8 so, pa2-tong-tong koh be7 ui3. 
  Leng7-goa7 beh po3 lin2 1 chiong2 liau7-li2, “chha2-tang-hun2”, bat chiah8--koe3-e5 e5 lang5 it-teng7 o-lo2 kah tak-chhui3-chih8. Ti7-chia sun7-soa3 ka3 lin2 an2-choaN2 chha2-tang-hun2. chha2-tang-hun2, tioh8 chham bah-si, hiuN-kou, tong-he5, bok8-ni2, koh lam7 1-koa2 chheN-chhai3, tau7-chhai3 iah-si7 ko-le5-chhai3 long2-chong2 ho2. beh chha2 chin3-cheng5, seng ka7 chia-e5 chham-liau7 khian3-phang chha2-sek8, jian5-au7 he7 1-sut-a2 chui2, chha2--khi2-lai5 chiah be7 siuN-ta phaiN2 loh8-au5, sui5-au7 chiah ka7 se2-ho2 e5 tang-hun2 ka-ka chian2-chian2 cho3 khah te2-chat--leh, khng3 loh8-khi3 tiaN2-lai7 sui5-si5 ian5-lou7 chha2, ian5-lou7 lang7, bian2 goa7-ku2, phang-kong3-kong3, khiu7-teh-teh e5 chha2-tang-hun2, i2-keng e7-sai2-chit chhoan5 kau3 toh-teng2, po2-cheng3 Li2 chiah8 1 oaN2 liau2-au7 beh koh te2, na7-si7 tng7-tioh8 pak-tou2 tng-iau e5 si5-chun7, soah be7-ki3-tit beh ngeh-chhai3 to e7--ou.
  Chiah-nih8 ho2-chiah8 e5 tang-hun2, an2-choaN2 che3-cho7--e5, Li2 kam2-chai? tau3-te2 si7 tang-thiN e5 tang-hun2, iah-si7 Tiong-kok SoaN-tang-lang5 cho3 e5 Tang-hun2? chhiaN2 lin2 tak8-e5 thiaN goa2 kong2 khoaN3-mai7.
  Tang-hun2 e5 goan5-liau7 si7 lek8-tau7, lek8-tau7 tioh8 seng chim3-chui2 chim3 hou7 nng2, chiah ka7 e hou7 iu3, chhin-chhiuN7 e tau7-leng an2-ni, e-ho2 tioh8 koh hiaN5 hou7 kun2, hiaN5-kun2 chu2-sek8 liau2-au7 chiah koh koe3-li7, ka7 tau7-phoh li7-tiau7, ka7 chui2-hun li7-ta, tio7 piN3-chiaN5 chhiuN7 cho3 ang5-ku-koe2 e5 koe2-chhe3 an2-ni. soa3--loh8-khi3 ka7 lek8-tau7-chhe3 iong7 ki-khi3 thiu-si, toa7-tiau5 se3-tiau5 khoaN3 san2-phin2 e5 siat-ke3, thiu-si liau2-au7, tio7 1 koaN7 1 koaN7 ka7 kheh8-jip8-khi3 leng2-tong3-khou3, leng2-tong3 kau3 leng5-ha7 18 tou7 C, tang-hun2-chhiang2 e5 thau5-ke kong2, che tio7-si7 cho3 tang-hun2 kap cho3 mi7-soaN3, tau7-chhiam, toa7-mi7 bo5-kang7 e5 sou2-chai7, bo5 keng-koe3 leng2-tong3 e5 koe3-theng5, tang-hun2-si (tiau5) e7 kiap-kiap cho3-hoe2, an2-ni tio7 bo5-chhai2-kang, sou2-i2 tang-hun2-chhiang2 e5 si-siat kui3 ti7 leng2-tong3-khou3 e5 khai-siau, leng2-tong3 koe3-theng5 na7 sun7-si7, cho3-chiaN5 e5 tang-hun2 chiah e7 1-tiau5 1-tiau5, 1-si 1-si.
  Ui3 leng2-tong3-khou3 leng2-tong3 chhut--lai5 e5 tang-hun2, chiah koh keng-koe3 khan-sou2, hang-ta, tio7 e7-sai2-chit pau-chong chhut-hoe3. che si7 chit-ma2 e5 ki-sut8, kou2-cha2 si5-tai7, tio7 bo5 chiah khoai3-sok hong-pian7.
  Koe3-khi3 bo5 leng2-tong3 ki-sut8, cho3 tang-hun2 tio7 khoaN3 thiN-khi3, Tiong-kok tang-pak sou2-chai7, thiN-khi3 koaN5-sih-sih, in tio7-si7 li7-iong7 koaN5-thiN si5 ka7 tang-hun2 iong7 peng-kak leng2-tong3, theng3-hau7 jit8-thau5 khah sio-loh8 chiah lai5 phak8 tang-hun2, m7-ku2 in bo5 kong2 tang-hun2, in long2 kong2 cho3 hun2-si. au7--lai5, u7 Tiong-kok-lang5 lai5 kau3 Lan2 Tai5-oan5, tio7 u7 chit8-koa2 SoaN-tang lang5 keng-eng5 hun2-si kang-chhiang2, in tio7 ka7 san2-phin2 kio3-cho3 hun2-si, ma7 u7 lang5 kap Tai5-oan5-lang5 tau3-tin7 1 e7 ku2, sun7-eng3 Tai5-oan5-lang5 e5 i3-su3, kang7-khoan2 kong2-cho3 tang-hun2.
  Kou2-cha2 tang-hun2 si7 tang-thiN chiah u7 leh cho3 e5 chiah8-mih8, m7-si7 SoaN-tang-lang5 cho3 e5 soaN-Tang-hun2, sui-jian5 chhi7-bin7-siong7 ma7 u7 SoaN-tang-pai5 e5 tang-hun2, he si7 phin2-pai5 mia5, m7-thang gou7-hoe7 gou7-kai2 khi3, bo5-kang7 e5 sou2-chai7, bo5-kang7 e5 bun5-hoa3, tong-jian5 u7 bo5-kang7 e5 ho7-mia5 ham5-i3, “kok-iu2 chhian-chhiu”, Tiong-kok-lang5 ho7 e5 mia5 u7 nga2-khi3, Lan2 Tai5-oan5-lang5 ho7 e5 mia5 ma7 chin kah-bi7.
  Kong2 kau3 chia, sun7-soa3 kong2 jit8-pun2-lang5 e5 tang-hun2 kio3 siaN2-mih8? “chhun-u2“, tio7-si7 chhun-thiN loh8-hou7 e5 i3-su3, an2-choaN2 kong2? Jit8-pun2-lang5 cho3 tang-hun2, kang7-khoan2 su-iau3 ti7 koaN5-thiN iong7 peng leng2-tong3, ti7 chhun-thiN thiN-khi3 sio-loh8 e5 si5, chiah koaN7-koaN7 chhut-lai5 phak8 jit8-thau5, 1 si5-kan, phak8 tang-hun2 e5 toa7-tiaN5, tek-ko teng2 1-koaN7 1-koaN7 e5 tang-hun2-si (tiau5), kai3-seng5 ti7-leh loh8 mng5-mng5-a2 hou7, “chhun-u2, chhun-hou7” chit-khoan2 keng2-ti3, kam2 m7-si7 chin u7 si-jin5 e5 khi3-chit!
  Tang-hun2, iah-si7 hun2-si? Iah-si7 “chhun-u2”? kam2 u7-lang5 siuN7-tioh8 Tai5-oan5-lang5 ho7-mia5 e5 goan5-i3? Tai5-oan5-lang5 e5 khi3-chit ti7 toeh? Tai5-oan5-lang5 beh u7 khi3-chit, it-teng7 tioh8 iong7 Tai5-oan5-lang5 e5 koan-tiam2, iong7 Tai5-oan5-lang5 e5 oe7-gi2, chiah e7-tang3 piau2-tat8 chhut Tai5-oan5-lang5 e5 goan5-bi7, koaN2-kin2 lai5 oh8 Tai5-gi2-bun5, iong7 ka-ki7 e5 goan5-im, iong7 ka-ki7 e5 khui3-khau2, keng-koe3 bun5-hak8 e5 chhu2-li2, kian3-lip8 Tai5-oan5-lang5 ko-nga2 e5 phin2-chit.
  Kam2-sia7 Chhan5-tiong “Thai3-pin khi3-giap8 kong-si “ thau5-ke Gan5--sian-seN the5-kiong che3-cho7 tang-hun2 e5 koe3-theng5, kap Tai5-oan5-lang5 ka7 tang-hun2 ho7-mia5 e5 iu5-lai5, hou7 Lan2 liau2-kai2 bo5-kang7 kok-tou7 e7 san2-seng bo5-kang7 bun5-hoa3 e5 lai7-ham5.
</CL>
<HL>

朋友，你bat食過冬粉--無？白白幼條幼條若麵線，金滑金滑koh小可thang光thang光，kai3成米粉，食--起-來khiu7-khiu7軟軟，滑~一下吞落喉，hit種滋味通人知。 
若講著冬粉料理、冬粉鵝肉、冬粉鴨肉、抑是冬粉魷魚羹攏hou7人流嘴瀾，iau2有冬粉湯、冬粉包，攏是好湯頭會使chit食kah飽。Tng7著寒天時，食火鍋，囥che7冬粉做菜底，包領你會食kah腹肚mouh-leh一直so，飽tong-tong koh be7畏。 
另外beh報lin2 一種料理，「炒冬粉」，bat食--過-e5 e5人一定o-lo2 kah tak嘴舌。Ti7-chia順續教lin2 an2-choaN2炒冬粉。炒冬粉，著chham肉絲、香菇、冬蝦、木耳，koh lam7一寡青菜、豆菜抑是高麗菜攏總好。Beh炒進前，先ka7 chia-e5摻料khian3芳炒熟，然後下一屑仔水，炒--起-來才 be7 siuN礁歹落喉，隨後才ka7洗好e5冬粉ka-ka剪剪做較短節--leh，囥落去鼎內隨時沿路炒，沿路弄，免外久，芳kong3-kong3，khiu7-teh-teh e5炒冬粉，已經會使chit chhoan5到桌頂，保證你食一碗了後beh koh te2；若是tng7著腹肚tng枵e5時陣，煞be7記得beh挾菜都會--ou。 
Chiah-nih8好食e5冬粉，an2-choaN2製造--e5，你kam2知？到底是冬天e5冬粉，抑是中國山東人做e5冬粉？請lin2逐個聽我講看mai7。 
冬粉e5原料是綠豆，綠豆著先浸水浸hou7軟，才ka7挨hou7幼，親像挨豆乳an2-ni，挨好著koh hiaN5 hou7滾，hiaN5滾煮熟了後才koh過濾，ka7豆粕濾掉，ka7水分濾礁，就變成像做紅龜粿e5粿脆an2-ni。續--落-來ka7綠豆chhe3用機器抽絲，大條細條看產品e5設計，抽絲了後，就一koaN7 一koaN7 ka7提入去冷凍庫，冷凍到零下18度C，冬粉廠e5頭家講，che就是做冬粉kap做麵線、豆籤、大麵無共 e5所在，無經過冷凍e5過程，冬粉絲（條）會夾夾做伙，an2-ni就無采工，所以冬粉廠e5施設貴ti7冷凍庫e5開銷，冷凍過程若順序，做成e5冬粉才會一條一條，一絲一絲。
Ui3冷凍庫冷凍出--來e5冬粉，才koh經過khan-sou2 ，烘礁，就會使chit包裝出貨。Che是chit-ma2 e5技術，古早時代，就無chiah快速方便。 
過去無冷凍技術，做冬粉就看天氣，中國東北所在，天氣寒sih-sih，in就是利用寒天時ka7冬粉用冰角冷凍，聽候日頭較燒loh8 才來曝冬粉，m7-ku2 in無講冬粉，in攏講做粉絲。後--來，有中國人來到咱台灣，就有一寡山東人經營粉絲工廠，in就ka7產品叫做粉絲，ma7有人kap台灣人鬥陣一下久，順應台灣人e5意思，共款講做冬粉。 
古早冬粉是冬天才有leh做e5食物，m7是山東人做e5山東粉，雖然市面上ma7有山東牌e5冬粉，he是品牌名，m7-thang誤會誤解去，無共 e5所在，無共 e5文化，當然有無共 e5號名含意，「各有千秋」，中國人號e5名有雅氣，咱台灣人號e5名ma7真kah味。 
講到chia，順續講日本人e5冬粉叫啥物？「春雨」，就是春天落雨e5意思，an2-choaN2講？日本人做冬粉，共款需要ti7寒天用冰冷凍，ti7春天天氣燒loh8 e5時，才koaN7-koaN7出來曝日頭，一時間，曝冬粉e5大埕，竹篙頂一koaN7一koaN7 e5冬粉絲（條），kai3成ti7-leh落毛毛仔雨，「春雨，春雨」這款景致，kam2 m7是真有詩人e5氣質！ 
冬粉，抑是粉絲？亦是「春雨」？Kam2有人想著台灣人號名e5原意？台灣人e5氣質ti7 toeh？台灣人beh有氣質，一定著用台灣人e5觀點，用台灣人e5話語，才會當表達出台灣人e5原味，趕緊來學台語文，用家己e5原音，用家己e5氣口，經過文學e5處理，建立台灣人高雅e5品質。 
感謝田中「泰賓企業公司」頭家嚴--先-生提供製造冬粉e5過程，kap台灣人ka7冬粉號名e5由來，hou7咱了解無共國度會產生無共文化e5內涵。 
</HL>