<CL>
Teng2 hak8-ki5, goa2 khai-si2 tui3 ka-ti7 goan5-pun2 sek8-sai7 e5 se3-kai3 kam2-kak chhenn-hun7 kap hoai5-gi5.
Tu2 thak8 tai7-hak8 2-ni5 e5 si5, hit-chun7 e5 goa2, thau khoann3 “Chian5-oe7 Chhut- pan2-sia7” Tai5-oan5 chok-ka e5 siau2-soat, teng5-sin sek8-sai7 Tai5-oan5. Hit tong-si5, goa2 tui3 Tai5-oan5 e5 “pi-cheng5” kap ka-ti7 e5 “bu5-ti” kam2-kak chiok pi-ai--e5.
Teng2 hak8-ki5, khai-si2 chham-ka Tai5-bun5-sia7 kap TGB e5 oah8-tang7, ui3 hak8-sip8 Lo5-ma2-ji7 khai-si2, koh u7 sia7-thoan5 oah8-tang7 e5 tho2-lun7, TGB chu7-hoe7 kap thak8-chheh-hoe7, long2 hou7 goa2 chai-iann2 u7 1-tin7 lang5, in it-tit8 teh ui7 khi2-cho7 1-e5 sin e5 Tai5-oan5 teh phah-piann3. Chit-tin7 lang5 m7-si7 kan-tann hoah “Tai5-oan5 tok8-lip8” e5 khau2-ho7. Chit-tin7 lang5 chin-chiann3 teh ui7 “Tai5-oan5 tok8-lip8” e5 loe7-ham5 teh cho3 ka-ti7, bo5 beh hong3-khi3. In hou7 goa2 liau2-kai2, Tai5-oan5 e5 pi-cheng5 m7-si7『宿命』, si7 e7-tang3 cho3 koa2 siann2-mih8 lai5 kai2-pian3--e5.
It-poann lai5 kong2, 1-e5 lang5 e5 sin3-giong2 hong5 phah-phoa3 liau2-au7, long2 e7 chin ut-chut. M7-koh, kiann5-koe3 pi-siong, chit-ma2, goa2 kam2-kak chin khoai3-lok8, in-ui7, ti7 sin3-giong2 hong5 phah-phoa3 liau2-au7, khoann3-tioh8 sia7-hoe7 e5 hian7-sit8, ma7 khoann3-tioh8 hi-bang7.
(TGB Thong-sin3 te7 43 ki5, 2003 ni5 4 goeh8)
</CL>
<HL>

頂學期，goa2開始對ka-ti7原本熟sai7 e5世界感覺chhenn-hun kap懷疑。
Tu2讀大學2年e5時，hit-chun7 e5 goa2，偷看「前衛出版社」台灣作家e5小說，重新熟sai7台灣。Hit當時，goa2對台灣e5「悲情」kap ka-ti7 e5「無知」感覺chiok悲哀--e5。
頂學期，開始參加台文社kap TGB e5活動，ui3學習羅馬字開始，koh有社團活動e5討論，TGB聚會kap讀冊會，long2 hou7 goa2知iann2有1-tin7人，in一直teh為起造1-e5新e5台灣teh phah拚。這tin7人m7是kan-tann hoah「台灣獨立」e5口號。這tin7人真正teh為「台灣獨立」e5內涵teh做ka-ti7，無beh放棄。In hou7 goa2了解，台灣e5悲情m7是『宿命』，是會tang3做koa2 siann2-mih8來改變--e5。
一般來講，1 e5人e5信仰hong5 phah破了後，long2會真ut-chut。M7-koh，行過悲傷，chit-ma2，goa2感覺真快樂，因為，ti7信仰hong5 phah破了後，看tioh8社會e5現實，ma7看tioh8希望。
(TGB通訊第43期，2003年4月)
</HL>