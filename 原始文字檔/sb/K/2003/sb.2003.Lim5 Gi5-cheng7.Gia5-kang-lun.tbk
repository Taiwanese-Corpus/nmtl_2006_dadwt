<CL>
Chit-pai2 seng-oah8-iann5 gun2 khi3 Kahabu kap Pazeh pou7-loh8. Gun2 seng-khi3 Pazeh pou7-loh8----Auran, soa3--loh8-lai5 to7 khi3 Kahabu pou7-loh8----Gia5-kang-lun e5『楓香公園』.
Gia5-kang-lun si7 Pou-li2 te7-ji7 toa7-li2, ma7 si7 ko-soa-chok8 Tayal kap penn5-pou-chok8 e5 pian-kai3, ti7 kong-hng5 e7-sai2 khoann3-tioh8 hong5-siu2-iong7 e5 liau5-bong7-tai5; li2-tiunn2 peh--a2 kongg2, ko-soa-chok8 “chhut-chhau2” it-teng7 e7 seng kau3 in Gia5-kang-lun chia. Tong-jian5, Kahabu ma7 e7 ka7 hoan2-kek--tng2-khi3, che si7 pou7-loh8- kap pou7-loh8 chit8-chiong2 i5-chhi5 balance e5 hong-sek.
921 liau2-au7, Gia5-kang-lun e5 chhu3 to2 liau2-liau2, teng5-khi2 liau2-au7, penn5-pou pou7-loh8-e5 khi3-bi7 sit-khi3 be7-chio2. M7-koh, e7-sai2 ui3 che7 ti7 kong-hng5--nih e5 lau7-lang5, gin2-a2 kap lai5-lai5 khi3-khi3 ku-bin5 e5 bin7-chhiunn--nih, chhoe7-chhut chit8-koa2-koa2-a2 “hoan-a2-bi7”.
Li2-tiunn2 peh--a2 kong2 i teh cheng-chhu2 keng-hui3, thang hoat-tian2 Gia5-kang-lun chiann5-cho3 Pou-li2 e5 koan-kong keng2-tiam2, khip-in2 koan-kong-kheh jip8-lai5 Gia5-kang-lun . Li2-tiunn2 peh teh kong2 ka-ti7 khia7-khi2 e5 sou2-chai7, kam2-kak tioh8 i kiau-ngou7 e5 piau2-cheng5 kap chiann5-cho3 hoan-a2 e5 chu7-sin3.
M7-koh, Gia5-kang-lun e5 hoat-tian2, kam2 chin-chiann3 tui3 ku-bin5 si7 ho2--e5? Kam2 e7 pho3-hoai7 pun2-te2 e5 khi3-bi7 kap tiam7-cheng7? Che hoan7-se3 tat8-tit lan2 su-kho2.
(TGB Thong-sin3 te7 47 ki5, 2003 ni5 8 goeh8)
</CL>
<HL>

Chit-pai2生活營gun2去Kahabu kap Pazeh部落。 Gun2先去Pazeh部落─Auran， 續--落-來to7去Kahabu部落─蜈蚣崙e5『楓香公園』。
蜈蚣崙是埔里第2大里， ma7是高砂族Tayal kap平埔族e5邊界， ti7公園e7-sai2看tioh8防守用e5瞭望台； 里長伯--a2講， 高砂族「出草」一定e7先到in蜈蚣崙chia。 當然， Kahabu ma7 e7 ka7反擊--tng2-去， che是部落kap部落1種維持Balance e5方式。
921了後， 蜈蚣崙e5厝倒了了， 重起了後， 平埔部落e5氣味失去be7-chio2。 M7-koh， e7-sai2 ui3坐ti7公園--nih e5老人， gin2-a2 kap來來去去居民e5面chhiunn--nih， chhoe7出1-koa2-koa2-a2「番a2味」。
里長伯--a2講i teh爭取經費， thang發展蜈蚣崙chiann5做埔里e5觀光景點， 吸引觀光客入來蜈蚣崙。 里長伯teh講ka-ti7 khia7起e5所在， 感覺tioh8 i驕傲e5表情kap chiann5做番a2 e5自信。
M7-koh， 蜈蚣崙e5發展， kam2真正對居民是好--e5？ Kam2 e7破壞本底e5氣味kap tiam7靜？ Che hoan7-se3值得lan2思考。
(TGB通訊第47期，2003年8月)
</HL>