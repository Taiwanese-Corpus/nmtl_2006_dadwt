<CL>
Pah--a2,
Lan2-tau iau2 toa3 Hou2-boe2 e5 si5-chun7, goa2 chap8-kui2-hoe3-a2 nia7, u7 chit8-kang, be7-ki3-tit si7 an2-choaN2, khi3 khoaN3 tioh8 chit8-tioN ku7 lok-sok e5 choa2, teng2-koan5 si7 li2 chhin-chhiu2 sia2 e5 gou7-soaN3-phou2 kah koa-su5. Li2 ka7 goa2 kong2 che si7 li2 19-hoe3 hit-ku2, ti7 Jit8-pun2 bou2-mih sou2-chai7 e5 hai2-piN sia2--e5. Chu7-an2-ne, goa2 thau5-khak-te2 it-tit8 u7 chit8-e5 heng5-iaN2: koan5-koan5 e5 kia7-piah, hong thau3, eng2 toa7, hai2-chui2 io5-choah, chit8-chun7 chit8-chun7 cheng tui3 soaN-kham3; li2 khia7 ti7 kham3-teng2, si7 chit8-e5 phiau-phiat e5 siau3-lian5-ke, sim-koaN-thau5 u7 lin2 hit-te7 lang5 tui3 bi7-lai5 e5 ng3-bang7.
Li2 koe3-sin liau2-au7 e5 te7-3-kang poaN3-me5, goa2 bang7-kiN3 hit-tioN choa2, bin7-teng2 u7 li2-e5 pit-chek. M7-koh goa2 khoaN3 be7 chin, u7 chim3 koe3 chui2 e5 khoan2, bak8-chui2 sio2-khoa2 tou3--khui, Jit8-bun5 e5 koa-su5 goa2 ma7 thak8 bo5.
Chit-cham7-a2 goa2 u7 sio2-khoa2 sun5 koe3 li2-e5 pang5-keng, chhoe7 tioh8 chit8-koa2-a2 li2 17-hoe3 i2-au7 cho3 e5 gak8-khek kah iong7 Jit8-bun5 sia2 e5 si-bun5. 1944-ni5 11--goeh8 kah 12--goeh8, li2 ti7 Keiunmaru (慶運丸) chun5-teng2 sia2 e5 gak8-khek, te5-bak8 u7 “Kou3-hiong”, “Chai2-khi2” (朝) kah “Hai2-eng2-siaN” (潮音). Hit-chun7, chian3-cheng tng nge7-tau2. Goa2 sioN7, li2 chit-choa7 si7 boeh che7 chun5 tng2 lai5 Tai5-oan5. Bu2--a2 kong2 chit-choa7 lou7 eng-kai si7 3-kang e5 heng5-theng5, m7-koh ui7-tioh8 siam2-phiah pok8-kek kah Bi2-kun e5 tiam3-bi7-chun5, li2 kiaN5 50-kang; mi5-phoe7, chheh kah li2 sia2-chok e5 phou7-a2 long2 chim3 koe3 hai2-chui2.
Ti7 hit-kui2-pun2 gou7-soaN3-phou2 phou7-a2 lai7-te2, goa2 u7 chhoe7 tioh8 li2 ti7 Chiba (千葉) Iwafune (岩船) hai2-hoaN7 sia2 e5 kui2-siu2 koa-khek. Hit-chun7 li2 19-hoe3 to tioh8. M7-koh iu5-goan5 bo5 goa2 e7-ki3--tit kah bin5-bang7--tioh8 e5 hit-tioN choa2.
Kang7-khoan2 si7 ti7 Hou2-boe2, goa2 thau5-chit8-pai2 chai-iaN2 Kang Bun5-ia2 chit-e5 chok-khek-ka. Goa2 Tai5-oan5 Bu2-khek e5 gak8-phou2 bong2 hian, “thak8” bo5, ng3-bang7 e7-tang3 thiaN tioh8 im-gak8-siaN. Li2 to7 ka7 kng3-khim5 e5 koa3 hian--khit-lai5, toaN5 hou7 goa2 thiaN. Hit-chun7, lan2 soe3-chhu3 ti7 thng5-chhiang2 e5 Jit8-pun2 sok-sia3, ui3 po-le5 thoah-mng5 khoaN3--chhut-khi3, am3-iu e5 chhai3-hng5-a2, ia7-sek le3-tau2, goa2 sim-koaN-thau5 phu5--chhut-lai5-e5 iu5-goan5 si7 chit8-e5 siau3-lian5-ke, hai2-eng2 ti7 i-e5 heng-kham2 kun2-ka2.
Hit-e5 ni5-tai7, Kang Bun5-ia2 chit-e5 mia5 ti7 Tai5-oan5 iau2 si7 kim3-khi7, boh8-kong2-kioh chhut i-e5 khek-poaN5. Goa2 khah-ho2-mia7, i-e5 im-gak8 cha2 to7 thiaN--koe3, koh si7 li2 chhin-chhiu2 ian2-chau3--e5.
1980-ni5-tai7 khai-si2, siau3-lian5-poe3 e5 hak8-chia2 teng5-thau5 hoat-kian3 Kang Bun5-ia2, “na2-chhioN7 si7 hoat-kian3 sin tai7-liok8”--leh. Ti7 1984-ni5 chhut-pan2 e5 chheh, 江文也的生平與作品, Lim5 Heng5-tiat Sian-siN u7 kong2-khi2, “m7-koh tui3 Koeh Chi-oan2, Liau7 Heng-chiang lai5 kong2, chit-phian3 sin tai7-liok8, in 40-goa7-tang-cheng5 cha2 to7 hoat-hian7--louh.”
Goa2 bo5 cheng2 tioh8 li2 im-gak8 hong-bin7 e5 chai5-cheng5. M7-koh li2 ai3 bun5-hak8, ai3 thak8 jin5-bun5 hak8-bun7 e5 chheh, tui3 ti3-sek houN3-hian5, goa2 na2-chhioN7 ma7 kang7-cheng3-thau5. Goa2-e5 se3-kai3, si7 li2 phah khui--e5. Iau2 toa3 Lun7-poe3 e5 si5-chun7, goa2 kok-hau7-a2 gou7-ni5, ti7 li2-e5 chheh-tu5-a2 khoaN3 tioh8 Tiong-bun5 e5 hian7-tai7-si-chip8. Goa2 thak8 e5 te7-it-pun2 chheh-mia5 u7 “tiat-hak8” nng7-ji7 e5 Tiong-bun5 chheh, to7 khng3 tiam3 li2 chit8-chou chheh-tu5-a2 siang7 bin7-teng2 hit-keh. Goa2 ma7 iau2 e7-ki3-tit kok-tiong e5 si5, thak8 li2 hit-toa7-thong7文星文庫e5 chheh, hoaN-hi2 kah to2 leh bin5-chhng5-teng2 noa3.
Li2-e5 chheh, goa2 u7 chai5-tiau7 thak8--e5, ti7 li2-e5 chheh-tu5-a2 kan-na chiam3 chit8-e5 piN-a2-kak nia7. Li2 oa2-kho3 Jit8-bun5 kiaN5--jip8-khi3 e5 se3-kai3, chit-si3-lang5 goa2 bo5 hoat-tou7 bat kah ka-nng5--a2.
Li2 tui3-tiong7 goan2-e5 kau3-iok8. M7-koh li2 m7-bat ah goan2 thak8-chheh, ma7 m7-bat che3-han7 goan2 boeh kiaN5 e5 lou7. ChiaN5 che7 tai7-chi3, li2 long2 bo5 hou7 goan2 chai-iaN2 li2-e5 sioN7-hoat. Li2 kan-na chin7 li2-e5 khui3-lat8, the3 goan2 ka7 se3-kai3 e5 thang-a2 phah khui.
Li2 chit8-si3-lang5 tiam7-chih-chih, han2-tit kong2 li2 ka-ti7 kah lan2 ka-chok8-a2 e5 kou3-su7. Bu2--a2 kong2 li2 chit8-ki chhui3 kam5 chit8-e5 chih8. Cheng7 u7 ki3-ti5 i2-lai5, goa2 khoaN3--tioh8 e5 li2, m7-si7 tiam7-tiam7 leh khoaN3 chheh, to7 si7 tiam7-tiam7 leh thiaN khek-poaN5----u7-tang-si5-a2, li2 thiaN kah sin5--khi3, bak8-chiu kheh-kheh, pi2-kha oe7-chhiu2, bak8-bai5 gia5 tau3-koan5, thau5-khak haiN3 pan2-liau5, hit-e5 se3-kai3 chhun li2 chit8-e5 lang5.
Li2 hmh8-hmh8 bo5 kong2-oe7 e5 bin7-chhioN, tiaN7-tiaN7 hou7 goa2 sioN7 tioh8 lin2 chit-te7 lang5 e5 lau5-pai2. Li2 khak-sit8 bo5 oe7 kong2, bo5 oe7 e7-tang3 kong2. Li2 kong2 e5 oe7 ma7 bo5-lang5 thiaN u7. Kau3 kah toa7-han3, goa2 chiah lioh8-a2 chai-iaN2 ku2-tng5 i2-lai5 chhang3 tiam3 si7-toa7-lang5 sim-koaN-te2--e5 si7 sim2-mih.
Phah-sng3 ti7 goa2 thak8 gian2-kiu3-sou2 e5 si5-chun7, li2 khai chin che7 si5-kan kah khui3-lat8, ka7 Kang Bun5-ia2 e5 si-bun5 ui3 Jit8-bun5 hoan-ek8 cho3 Tiong-bun5. Li2 kio3 goa2 ka7 li2 tau3-khoaN3 ko2. Goa2 Jit8-bun5 khoaN3 bo5 poaN3-ku3, li2 Hoa5-gi2 kong2 be7 lian3-tng2, lan2 pe7-a2-kiaN2 kui2-a7-me5-hng put-si5 ui7-tioh8 ji7-gan2 kah siaN-un7 cheN3 kah toa7-am7-kun2-kin.
Ui3 lan2 pe7-a2-kiaN2 tiong-kan e5 cheng-choah8, kiam2-chhai2 e7-tang3 lioh8-lioh8-a2 khoaN3 tioh8 lan2 chit nng7-te7 lang5 e5 mia7-un7. Chia u7 chit8-e5 tng7--khi3 e5 thoan5-thong2, pang--khi3 e5 se3-kai3, sit--khi3 e5 ng3-bang7.
Lan2 pe7-a2-kiaN2 siang7 boe2 chit8-kai2 cho3-hoe2 chham-ka e5 oah8-tang7, si7 2003-ni5 9-goeh8 Chhe-lak8 e5 ChiaN3-mia5 Un7-tong7. Hit-kang, ang5 thiN, chhiah jit8-thau5, goa2 kiaN li2 e7 kha ngiau, thiau-kang seng loh8 khi3 si3-lau5 phok8, khoaN3 li2 ho2-ho2 che7 ti7 phong3-i2, chiah koh khi2-lih lau5-teng2 oaN7 saN, thau-liam--chhut-khi3. Siang2 chai-iaN2, chiah kiaN5 chhut toa7-mng5, to7 hoat-kak li2 i2-keng cho3 thau5-cheng5 kiaN5 kah hang7-a2-khau2--a. Chin3-cheng5 lan2 long2 bo5 hou7 tui3-hong chai-iaN2 ka-ti7 hit-kang e5 ke3-ek8. Pah--a2, li2 khoaN3, goa2 si7 m7-si7 li2 pak-tou2-te2 e5 bin7-thang5.
U7 peng5-iu2 ka7 goa2 kong2, li2 koe3-sin chin3-cheng5 bo5 goa7-ku2, goa2 iau2 u7 ki-hoe7 ui7-tioh8 kang7-khoan2 e5 li2-liam7, kah li2 tau3-tin7 chham-ka kang7-chit8-e5 oah8-tang7, si7 chit8-khoan2 heng7-hok. Che si7 chin che7 lang5 bo5--e5.
Pah--a2, goan5-liong7 goa2 oh-tit kah li2 cho3-phoaN7, kah li2 khai-kang2, chhoa7 li2 si3-ke3 kiaN5-tah8. Chit chit8-tiam2, iau2 si7 A-me7-a2 kah A-hoa5 khah-tah-sim, khah-bat tai7-chi3. Goa2 i2-au7 e7 khah-chiap8 kah li2 tau3-tin7, cheng2-li2 li2-e5 mih8-kiaN7, sioN7 pan7-hoat koh khah liau2-kai2--li2, lai5 siau3-liam7--li2.
Pah--a2, chiah-e5 oe7 goa2 m7-bat ka7 li2 kong2--koe3. Chim2-a2 goa2 iong7 lan2 pe7-a2-kiaN2 long2 bat e5 bun5-ji7 sia2 hou7 li2 khoaN3, liam7 hou7 li2 thiaN.
Goa2 it-tit8 liah8-chun2 goa2 iau2 u7 si5-kan. Kiat-ko2 goa2 bo5 si5-kan--a. Chit-kai2 li2 li7-khui, kang7-khoan2 tiam7-chih-chih, bo5-kong2 bo5-taN3. 
SeN3-mia7 e5 su7-sit8 hoan7-se3 chin chan5-khok. Jin5-seng e5 i3-gi7 bo5-tiaN7-a2 chin oh bat. Goa2 m7-chai-iaN2. Ma7-a2 goa2 ki7-choat8 iong7 chit8-ku3 “bu5-siong5” to7 ka7 kiat-siau3.
Pah--a2, ti7 chia goa2 boeh kah li2 phin2: li2 kian-chhi5--e5, goa2 e7 ke3-siok8 kian-chhi5; li2 khoaN3 be7 tioh8--e5, goa2 boeh ka7 khoaN3 kah tioh8.
Pah--a2, ti7 chia goa2 kong2--e5, kiam2-chhai2 be7-tang3 chiau5-chng5 tai7-piau2 A-hoa5 kah A-me7-a2. A-me7-a2 ma7 tai7-seng ti7 li2-e5 seng-khu hoe2-hoa3 hit-kang sia2 phoe hou7--li2-a. Goa2 iau2 u7 chiaN5 che7 oe7 boeh kah li2 kong2. Lan2 pe7-a2-kiaN2 chiah koh tauh8-tauh8-a2 lai5 kang2, iong7 lan2 bo5-liau2-si5 e5 si5-kan. Eng2-oan2.
Put-hau3 kiaN2 Lip8-bun5,
kah a-che2 Siok-hoa5, sio2-moai7 Siok-hun tang5-che5
2003-ni5 12--goeh8
</CL>
<HL>

Pah--a2，
咱兜iau2 toa3 虎尾e5 時陣，我十幾歲仔nia7，有1工，be7記得是an2-choann2，去看著1張舊lok-sok e5 紙，頂懸是你親手寫e5 5線譜kah 歌詞。你ka7 我講che 是你19歲hit-ku2，ti7 日本某mih 所在e5 海邊寫--e5。自an2-ne，我頭殼底一直有1個形影：懸懸e5崎壁，風thau3、湧大、海水搖choah，1陣1陣cheng tui3 山崁；你企ti7崁頂，是1個phiau-phiat e5 少年家，心肝頭有lin2 hit 代人對未來e5 向望。
你過身了後e5 第3工半暝，我夢見hit 張紙，面頂有你e5 筆跡。M7-koh 我看be7 真，有浸過水e5 款，墨水小可tou3--開，日文e5 歌詞我ma7 讀無。
這cham7仔我有sio2-khoa2巡過你e5 房間，chhoe7 著一寡a2你17歲以後做e5 樂曲kah 用日文寫e5 詩文。1944年11--月kah 12--月，你ti7 Keiunmaru (慶運丸) 船頂寫e5 樂曲，題目有〈故鄉〉、〈Chai2 起〉(朝) kah 〈海湧聲〉(潮音)。Hit-chun7，戰爭tng nge7-tau2。我想，你chit-choa7 是boeh 坐船tng2 來台灣。母--a2 講chit-choa7 路應該是3工e5 行程，m7-koh 為著閃phiah pok8-kek kah 美軍e5 tiam3-bi7船 ，你行50工；棉phoe7、冊kah 你寫作e5 簿a2 long2 浸過海水。
Ti7 hit 幾本5線譜簿a2 內底，我有chhoe7 著你ti7 Chiba (千葉) Iwafune (岩船) 海岸寫e5 幾首歌曲。Hit-chun7 你19歲to tioh8。M7-koh 猶原無我e7 記--得kah 眠夢--著e5 hit 張紙。
Kang7款是ti7 虎尾，我頭1-pai2 知iann2 江文也chit 個作曲家。我台灣舞曲e5 樂譜bong2 hian，「讀」無，ng3 望e7-tang3 聽著音樂聲。你to7 ka7鋼琴e5 koa3 hian--起-來，彈hou7 我聽。Hit-chun7，lan2 稅厝ti7 糖廠e5 日本宿舍，ui3 玻璃thoah門看--出-去，暗幽e5 菜園a2，夜色le3-tau2 ，我心肝頭浮--出-來-e5猶原是1個少年家，海湧ti7 i-e5 胸坎滾絞。
Hit 個年代，江文也chit 個名ti7 台灣iau2是禁忌，莫講kioh  出i e5 曲盤。我khah 好命，i e5 音樂早to7 聽--過，koh 是你親手演奏--e5。
1980年代開始，少年輩e5 學者重頭發見江文也，「na2 像是發見新大陸」--leh。Ti7 1984年出版e5 冊，江文也的生平與作品，林衡哲先生有講起，「m7-koh 對郭芝苑、廖興彰來講，chit-phian3 新大陸in 40外冬前早to7 發現--louh。」
我無cheng2著你音樂方面e5 才情。M7-koh 你愛文學、愛讀人文學問e5 冊、對智識hounn3玄，我na2 像ma7 kang7 症頭。我e5 世界，是你phah開--e5。Iau2 toa3 崙背e5 時chun7，我國校a2 5年，ti7 你e5 冊櫥a2 看著中文e5 現代詩集。我讀e5 第1本冊名有「哲學」2字e5 中文冊，to7 khng3 tiam3 你1組冊櫥a2 上面頂hit 格。我ma7 iau2 e7記得國中e5 時，讀你hit 大thong7 文星文庫e5 冊，歡喜kah to2 leh 眠床頂noa3。
你e5 冊，我有才tiau7 讀--e5，ti7 你e5 冊櫥a2 kan-na 佔1個邊a2 角nia7。你oa2 靠日文行--入-去e5 世界，chit 世人我無法tou7 bat kah ka-nng5 --a。
你對重goan2-e5 教育。M7-koh 你m7-bat 押goan2 讀冊，ma7 m7-bat 制限goan2 boeh 行e5 路。Chiann5 che7 tai7-chi3，你long2 無hou7 goan2 知iann2 你e5 想法。你kan-na 盡你e5 khui3 力，替goan2 ka7 世界e5 窗a2 phah開。
你1世人tiam7-chih-chih，罕得講你ka-ti7 kah lan2 家族a2 e5 故事。母--a2 講你1支嘴kam5 1個舌。Cheng7 有記ti5 以來，我看--著e5 你，m7 是tiam7-tiam7 leh 看冊，to7 是tiam7-tiam7 leh 聽曲盤─有tang時a2，你聽kah sin5--去，目chiu kheh-kheh，比kha 畫手，目眉gia5 tau3-koan5，頭殼hainn3 pan2-liau5 ，hit 個世界chhun 你1個人。
你hmh8-hmh8  無講話e5 面chhiunn，tiann7-tiann7 hou7 我想著lin2 chit 代人e5 lau5-pai2 。你確實無話講，無話e7-tang3 講。你講e5 話ma7 無人聽有。到kah 大han3，我chiah lioh8-a2 知iann2 久長以來藏tiam3 si7大人心肝底--e5 是siann2-mih。
Phah算ti7 我讀研究所e5 時chun7，你khai 真che7 時間kah khui3力，ka7 江文也e5 詩文ui3 日文翻譯做中文。你叫我ka7 你tau3 看稿。我日文看無半句，你華語講be7 lian3-tng2，lan2 pe7-a2-kiann2 幾na7 暝hng 不時為著字眼kah 聲韻chenn3 kah 大am7-kun2筋。
Ui3 lan2 pe7-a2-kiann2 中間e5 cheng-choah8 ，kiam2-chhai2 e7-tang3 lioh8-lioh8-a2 看著lan2 chit 2代人e5 命運。Chia 有1個斷--去e5 傳統、崩--去e5 世界、熄--去e5 ng3望。
Lan2 pe7-a2-kiann2 上尾1-kai2 做夥參加e5 活動，是2003年9月初6 e5 正名運動。Hit 工，紅天、赤日頭，我驚你e7 kha ngiau，thiau-kang 先落去4樓phok8 ，看你好好坐ti7 phong3椅，chiah koh 起lih 樓頂換衫，偷liam --出-去。Siang2 知iann2，chiah 行出大門，to7 發覺你已經做頭前行到巷a2口--a。Chin3前lan2 long2 無hou7 對方知iann2 ka-ti7 hit 工e5 計畫。Pah--a2，你看，我是m7是你腹tou2底e5 bin7蟲。
有朋友ka7 我講，你過身chin3前無joa7 久，我iau2 有機會為著kang7款e5 理念，kah 你tau3-tin7 參加kang7-1個活動，是1款幸福。Che 是真che7 人無--e5。
Pah--a2，原諒我oh 得kah 你做伴、kah 你開講、chhoa7 你si3-ke3 行踏。Chit 1點，iau2 是A妹a2 kah A華khah 貼心、khah-bat tai7-chi3。我以後e7 khah-chiap8 kah 你tau3-tin7，整理你e5 mih8件，想辦法koh khah 了解--你，來siau3念--你。
Pah--a2，chiah-e5 話我m7-bat ka7 你講--過。Chit-ma2 我用lan2 pe7-a2-kiann2 long2 bat e5 文字寫hou7 你看、唸hou7 你聽。
我一直liah8準我iau2 有時間。結果我無時間--a。Chit-kai2 你離開，kang7款tiam7-chih-chih，無講無tann3 。
性命e5 事實hoan7-se3 真殘酷。人生e5 意義無tiann7-a2 真oh bat。我m7 知iann2。Ma7-a2  我拒絕用1句「無常」to7 ka7 結siau3。
Pah--a2，ti7 chia 我boeh kah 你phin2：你堅持--e5，我e7 繼續堅持；你看be7 著--e5，我boeh ka7 看kah 著。
Pah--a2，ti7 chia 我講--e5，kiam2-chhai2 be7-tang3 chiau5-chng5 代表A華kah A妹a2。A妹a2 ma7 tai7先ti7 你e5 身軀火化hit 工寫phoe hou7--你-a。我iau2 有chiann5 che7 話boeh kah 你講。Lan2 pe7-a2-kiann2 chiah koh tauh8-tauh8-a2 來講，用lan2 無了時e5 時間。永遠。
不孝kiann2 立文，
kah a姊淑華、小妹淑芬tang5齊
2003年12--月
</HL>