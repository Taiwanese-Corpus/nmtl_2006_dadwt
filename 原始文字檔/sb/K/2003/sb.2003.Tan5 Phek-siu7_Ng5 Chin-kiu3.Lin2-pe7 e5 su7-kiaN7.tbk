<CL>
Li2 Teng-hui Chong2-thong2 khi3 Panama hong2-mng7 e5 si5, Panama e5 koaN-oan5 m7-chai sim2-mih kio3-cho3  Republic of China, to7 giah8 ngou2-chheN-ki5 ti7 hui-ki-tiuN5 ngia5-chih i. Tai5-oan5 e5 goa7-kau-koaN kan-taN chiah8-png7 e7-hiau2 nia5.
Kau3-ui7 i2-au7, ki3-chia2 mng7 Li2 Chong2-thong2, Tiong-kok hiah-nih8 toa7, li2 thai3 m7-kiaN--neh? Li2 Chong2-thong2 to7 ka7 in3 kong2: "Tiong-kok si7 teh goa7 toa7? Bo5 lin2-pe7 hiah toa7--lah!"
Koe3-me5-jit8, Tai5-oan5 e5 Lian5-hap8-po3 to7 sia2 kong2 : “Li2 Chong2-thong2 ti7 Panama kong2 "Tiong-kok goa7 toa7? Me-iu uo te pa-pa na mo ta!”  Tiong-kok-si5-po3 soah sia2 kong2: Li2 Chong2-thong2 kong2 “Me-iu ni te pa-pa na mo ta!”
Tong-jian5 chia-e5 Tiong-kok-lang5, bo5-lun7 kong2 sim2-mih: “ni te pa-pa” iah-si7 “uo te pa-pa” long2 m7-tioh8--lah.  Lin2-pe7 to7-si7 lin2-pe7--lah. Tiong-kok-lang5 thiaN bo5 lah.
U7 chit8-jit8, tui3 Canada e5 sun-a2 tng2 lai5 Ko-hiong5 khoaN3 A-kong.  A-kong chiap sun-a2 che7 ke3-theng5-chhia tng2--khi3. Ti7 ke3-theng5-chhia lai7-bin7 e5 un3-chiang3 chit8-lou7--a long2 toa7-siaN se3-siaN me7 Tai5-oan5 hia-e5 sai2-thang2 cheng3-kheh, oan-na7 kiau7, oan-na7 kong2 "lin2-pe7" chit nng7-ji7.
Sun-a2 Tai5-oan5-oe7 thiaN bo5, tan7-si7 chit8-lou7 thiaN un3-chiang3 it-tit8 kong2 "lin2-pe7" m7-chai si7 sim2-mih i3-su3. To7 mng7 A-kong: "A-kong, lin2-pe7 si7 sim2-mih i3-su3?" A-kong khi3 hou7 i mng7 chit8-e7 soah gang7--khi3, m7-chai beh an2-choaN2 ka7 sun-a2 kai2-soeh chiah ho2.  Beh kai2-soeh ma7 kai2-soeh be7 chheng-chho3. Lu2 kong2 e7 lu2 hoe--lah.  Choe3-au7 bo5 hoat-tou7  to7 kan2-tan ka7 A-sun--a kong2: "Bo5--lah!  Lin2-pe7 si7 teh kong2 "goa2" e5 i3-su3 nia5--lah!"
A-sun--a chin khiau2, ti7 i e5 sim-koaN  lai7 to7 chhim-chhim e7-ki3-tit: "lin2-pe7" chiu7-si7 "goa2" e5 i3-su3. Bun5-te5 chhut ti7 chia --lah.
Koe3-ni5 liau2, A-kong khi3 Toronto khoaN3 in sun-a2. Sun-a2 in choan5-ke long2 ti7 hoe-leng5-ki-tiuN5 teh tan2 A-kong chhut--lai5.  Hui-leng5-ki ban7-hun,tan2 kau3 chin ku2. Choe3-au7, A-kong chin-chiaN3 tui3 hui-ki-tiuN5 chhut-hian7.  A-sun--a ui7-tioh8 beh hou7 A-kong hoaN-hi2 , tek8-piat8 ti7 A-kong e5 bin7-cheng5 beh tian2 chit8-e7 Tai5-oan5-oe7 hou7 A-kong thiaN: " A-kong, li2 si7 an2-choaN2 hiah oaN3 chiah kau3?  Lin2-pe7 ti7 chia tan2 li2 chiok ku2 ne!"
</CL>
<HL>

李登輝總統去Panama訪問e5時，Panama e5官員m7知甚物叫做Republic of China，to7 giah8五星旗ti7飛機場迎接伊。台灣e5外交官kan-taN食飯會曉nia5。
到位以後，記者問李總統，中國hiah-nih8大，你thai3 m7驚---neh？李總統to7 ka7應講：「中國是teh外大？無lin2-pe7 hiah大--lah！」
過暝日，台灣e5聯合報to7寫講：李總統ti7 Panama講「中國外大？沒有我的爸爸那麼大！」中國時報soah寫講：李總統講「沒有你的爸爸 那麼大！」
當然chia-e5中國人，無論講甚物：「你的爸爸」抑是「我的爸爸」攏m7-tioh8--lah。Lin2-pe7就是lin2-pe7--lah。中國人聽無lah。
有一日，tui3 Canada e5孫a2轉來高雄看阿公。阿公接孫a2坐計程車轉去。Ti7計程車內面e5 運匠一路--a攏大聲細聲罵台灣hia-e5 屎桶政客，oan-na7 kiau7，oan-na7講「lin2-pe7」這二字。
孫a2台灣話聽無，但是一路聽運匠一直講「lin2-pe7」m7知是甚物意思。To7問阿公：「阿公，lin2-pe7是甚物意思？」阿公去hou7伊問一下soah gang7--去，m7知beh按怎ka7孫a2解說才好。Beh解說ma7解說be7清楚。Lu2講會lu2花lah。最後無法度to7簡單ka7阿孫--a講：「無--lah！Lin2-pe7 是teh講“我” e5意思nia5--lah！」
阿孫--a真巧，ti7伊e5心肝內to7深深會記得：「lin2-pe7」就是「我」e5意思。問題出ti7 chia--lah。
過年了，阿公去Toronto看in孫a2。孫a2 in全家攏ti7飛凌機場teh等阿公出--來。飛凌機慢分，等到真久。最後，阿公真正tui3飛機場出現。阿孫--a為著beh hou7阿公歡喜，特別ti7阿公e5面前beh展一下台灣話hou7阿公聽：「阿公，你是按怎hiah oaN3才到？Lin2-pe7 ti7 chia等你足久ne！」 
</HL>