<CL>
Tai5-oan5-lang5 u7 1-ku3-oe7 kong2 : “Cho3 tioh8 chin khi2-mou.” Chit chiong2 iong7-su5 si7 Tang-lam5-a ki5-thaN te7-hng e5 lang5 bo5--e5,khi2-goan5 si7 Jit8-gi2 khi-mou-chi,i3-su3 si7 chin tui3-tang5, chin song2-khoai3.
Goa2 e5 A-kong tu2-tu2 ti7 ku7-ni5 koe3-sin,I koe3-sin e5 si5 si7  94 hoe3,I e5 han3-bun5 e7-hiau2 khoaN3，Jit-gi2 ia7 e7-hiau2 kong2,chong2--si7,goa2 m7-bat thiaN I kong2 koe3 Jit-gi2. Sui-jian5 beng5-chai khi2-mou si7 siaN2-mih i3-su3,m7-koh,I siong5-siong5 bak8-chiu bui-bui、bak8-thau5 kat-kat mng7-kong2:“Ki5-koai3,chit-e5 chhui3-khi2 choaN2-iuN7 e7 seN mou?Na7-bo5,na2 e7 ho7-choh khi2-mou,goa2 sian siuN7 to siuN7 bo5.”
U7 chit8-jit,I keng-koe3 chit8-tong3 toa7-lau5,hit tong3 toa7-lau5 u7 che7-che7 seng-li2 teh keng-eng5,ki5-tiong u7 khi2-kho-i-seng,ia7 u7 tian7-thau5-mou-tiam3,I hiong5-hiong5 siuN7 thong,kong2:“ Ouh,goan5-lai5 khi2-mou、khi2-mou chiu7 si7 chit-e5 i3-su3.”
</CL>
<HL>

台灣人有一句話講：「做著真齒毛」。這種用詞是東南亞其他地方e5人無e5 ，起源是日語khi-mou-chi,意思是真對同 、真爽快。
我e5阿公tu2-tu2 ti7舊年過身，伊過身e5時是94歲，伊e5漢文會曉看，日語也會曉講，總--是，我m7-bat聽伊講過日語。雖然明知齒毛是啥物意思，m7-koh,伊常常目睭bui-bui、目頭結結問講：「奇怪，這個嘴齒怎樣會生毛？若無，那會號做齒毛，我sian想to想無。」
有一日，伊經過一棟大樓，hit棟大樓有che7-che7 生理teh經營，其中有齒科醫生，也有電頭毛店，伊雄雄想通，講：「Ouh,原來齒毛、齒毛就是這個意思。」
</HL>