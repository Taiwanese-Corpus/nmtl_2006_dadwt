<CL>
Kau3-su hiu-sit-sek u7 1-e5 i2-keng su2-iong7 20 goa7-tang e5 kou2-tong2 si5-cheng, si7 cha2-ni5 ka-tiuN2-hoe7-tiuN2 kia3-hu3 hou7 hak8-hau7--e5, chin ku7--a,koh e7 ban7-hun. Tan7-si7 kang-iu2 Lau2-Chhi5--e5 kong2 hit-e5 si5-cheng poe5-phoaN7 I chiaN5 ku2--a, kam2-cheng5 chiaN5 chhim, sou2-i2 it-tit8 m7-kam ka7 tan3-tiau7.
Pai3-saN cha2-khi2, si5-cheng koh ban7 10 goa7-hun--a. Ha7-kho3 e5 si5, 60 goa7-hoe3 e5 Ong5 lau7-su khoaN3-tioh8 iau2 boe7 chhoa7-bou2 e5 Chhoa3 lau7-su kiaN5--koe3-lai5, to7 chhio3-chhio3--a ka7 kong2 : "Siau3-lian5--e5! Lai5--chit8-e7, li2 tng7-kha koh tng7-chhiu2, ma5-hoan5 li2 khia7 khi3 i2-a2 teng2 ka7 si5-cheng chhiau5 hou7 chiaN3.”
Chhoa3 lau7-su thiaN liau2 kiaN chit8-tio5, to7 koaN2-kin2 in3 kong2: “Goa2 ho2-kha ho2-chhiu2, tang-si5 leh tng7-kha koh tng7-chhiu2--leh?”
Ong5 lau7-su ka7 chhio3-siaN kiong5-kiong5 thun--loh8-khi3, in3 kong2: “Siau3-lian5--e5 mai3 gou7-hoe7, goa2 si7 kong2 li2 lang5 seN-cho3 lo3-siak8-siak8 koh chiaN5 ian-tau5, kha ia7 tng5, chhiu2 ia7 tng5, an2-ne kam2 u7 siaN2-mih m7-tioh8?”
</CL>
<HL>

教師休息室有1個 已經使用20外冬e5古董時鐘，是早年家長會長寄附hou7學校--e5,真舊--a,koh會慢分。但是工友老徐--e5講hit個時鐘陪伴伊chiaN5久--a,感情chiaN5深，所以一直m7甘ka7 tan3掉。
拜三早起，時鐘koh慢10外分--a。下課e5時，60外歲e5王老師看著猶boe7娶某e5蔡老師行--過-來，to7笑笑--a ka7 講：「少年--e5！來--一-下，你斷腳koh斷手，麻煩你khia7去椅a2頂ka7時鐘chhiau5 hou7正。」
蔡老師聽了驚1-tio5,to7趕緊應講：「我好腳好手，tang時 leh斷腳koh斷手--leh？」
王老師ka7笑聲強強吞--落-去，應講：「少年--e5 mai3誤會，我是講你人生做lo3-siak8-siak8 koh chiaN5緣投，腳也長，手也長，an2-ne敢有啥物m7-tioh8？」
</HL>