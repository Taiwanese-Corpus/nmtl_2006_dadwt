<CL>
Kou2-cha2 i2-lai5 Tai5-oan5 kap Tiong-kok e5 koan-he7 put-koh chit8 hang7: "khioh-soe3".  Tai5-oan5-lang5 chit8-ni5-thang3-thiN cho3-gu5-cho3-be2, kap chai7-te7-lang5 khan-chhiu2 cho3-chhan5 kian3-lip8 ka-teng5, chi2-u7 chit8-e5 kia3-bang7: Beh chhoe7-tioh8 sin-thian-sin-te7, beh ti7 Tai5-oan5 seN-kin.
Tiong-kok lai5 e5 ge5-mng5-tai7-jin5 chit8-ni5 chit8-pai2 lai5 kau3 ui7 siu-chou, chiong Tai5-oan5-lang5 e5 chiN5, bi2, chiuN-lo2, san2-but8 long2 khoan2-khoan2--leh to7 tng2-khi3 “Tng5-soaN”. Me5-ni5 chiah koh lai5. 
Mui2 chit8-pai2 tui3 Hu2-siaN5 chhut-sun5, kau3 mui2 chit8-e5 toa7-chng sio2-chng, long2 chok-ui-chok-ok, ui-hong-lim2-lim2. U7 chit8-jit8, thiaN kong2 tng5-soaN-a2 tai7-jin5 beh jip8-chng lah, toa7-toa7-se3-se3 long2 khi3 chng-thau5-a2 hia, khia7 ti7 hia tan2. Kong2 si7 hoan-geng5, sit8-chai7 m7-si7, si7 kiaN toa7-koaN siu7-khi3 na7-tiaN7. 
HuiN7-huiN7-huiN7 to7 khoaN3 tioh8 long3-kou2-lang7-tin7 teh lai5. Hu2-ia5 kap i e5 jiau3-pe5-a2 bo5 goa7 ku2 to7 chhut-hian7 ti7 chng-thau5. Lang5-lang5 long2 m7-kaN2 chhoan2-khui3, koai-koai-a2 kui7 ti7 hia.
Chhau3-tu2-kham2, chng-thau5 lou7-piN e5 peh8-hoe-piah, m7-chai si7 to2 ui7 e5 kau5-gin2-a2 iong7 lok8-kou5-a2-moai5 iah-si7 gu5-sai2 ka7 i oe7 kah ou-ma3-ma3, lah-sap-ni5-niau.  Toa7-ia5 khoaN3 chit8-e7 u7 kau3 siu7-khi3.  To7 kio3 jiau3-pe5-a2 lai5: "Cho su sue hu teh?" Jiau3-pe5-a2 to7 toa7-siaN hoah: "Lin2 chit chng sim2-mih lang5 siong7 hou5--e5 ?"
Lang5-lang5 li2 khoaN3  goa2, goa2 khoaN3 li2. KhoaN3-lai5 khoaN3-khi3, choe3-au7 tai7-ke kong-jim7 hit-e5 a-kau2-peh--a2 si7 lan2 chit-chng siong7-hou5 --e5. A-kau2-peh--a2 kiaN kah phi7-phi7-chun3, nng7 ki kha long2 chai3 be7-tiau5. Lai5 kui7 ti7 tng5-soaN toa7-ia5 bin7-cheng5.
"Cho su pu su ni hu teh?" Jiau3-pe5-a2 to7 mng7 A-kau2-peh--a2: “Li2 si7-m7-si7 lin2 chit chng siang7 hou5 --e5 ?” Ho2-si2-m7-si2, A-kau2-peh--a2 in lau7-bu2 chin-chiaN3 ka7 seN choh chit chng siong7 hou5 --e5, i koh m7-kaN2 kong2 peh8-chhat8. Phi7-phi7-chun3 ka7 tai7-jin5 kong2: “Tai7-jin5--a, si7--lah! Goa2 ma7 m7-chai si7 an2-noa2 goan2 a-bu2 ka7 goa2 seN choh chiah hou5, chhiaN2 tai7-jin5 chhian-soe3 khai-un sia3-choe7 lah!”
Tng5-soaN-a2 tai7-jin5 thiaN chit8-e7 chin siu7-khi3. Hoah chit8 siaN: "Chha-tiau ! "
Jiau3-pe5-a2 sui5-si5 to7 toa7-siaN hoah kong2:  “Chhoah tiau7 !”
Kho2-lian5 e5 A-kau2-peh--a2 bo5-tai7-bo5-chi3 kin-a2-jit8 soah khi3 hou7 lang5 thoa khi3 chhoah kah kng-kng-kng.
</CL>
<HL>

古早以來台灣kap中國e5關係不過一項：「khioh稅」。台灣人一年thang3天做牛做馬，kap在地人牽手作田建立家庭，只有一個寄望：Beh chhoe7著新天新地，beh ti7台灣生根。
中國來e5衙門大人一年一擺來到位收租，將台灣人e5錢、米、樟腦、產物攏款款--leh to7轉去「唐山」。明年才koh來。
每一擺對府城出巡，到每一個大庄小庄，攏作威作惡，威風凜凜。有一日，聽講唐山仔大人beh入庄lah，大大細細攏去庄頭a2 hia，khia7 ti7 hia等。講是歡迎，實在m7是，是驚大官受氣na7-tiaN7。
遠遠遠to7看著long3鼓弄陣teh來。府爺kap伊e5抓扒仔無外久to7出現ti7庄頭。人人攏m7敢喘氣，乖乖a2跪ti7 hia。 
Chhau3-tu2-kham2，庄頭路邊e5白灰壁，m7知是to2位e5猴gin2-a2用lok-kou5-a2-moai5 抑是牛屎ka7伊畫kah烏ma3-ma3，lah-sap-ni5-niau。大爺看一下有夠受氣。To7叫抓扒仔來：「這是誰糊的？」 抓扒仔to7大聲hoah：「恁這庄甚物人上鬍--e5？」
人人你看我，我看你。看來看去，最後大家公認hit個阿狗伯--a2是咱這庄上鬍e5。阿狗伯--a2驚到phi7-phi7-chun3，兩枝腳攏chai3 be7-tiau5。來跪ti7唐山大爺面前。
「這是不是你糊的？」抓扒仔to7問阿狗伯--a2：「你是m7是恁這庄上鬍e5？」好死m7死，阿狗伯--a2 in老毋真正ka7生作這庄上鬍e5，伊koh m7敢講白賊。Phi7-phi7-chun3 ka7大人講：「大人--a，是--lah！我ma7 m7知是按怎阮阿母ka7我生作chiah鬍，請大人千歲開恩赦罪lah ！」
唐山仔大人聽一下真受氣。喝一聲：「擦掉！』
抓扒仔隨時to7大聲喝講：「chhoah tiau7！」
可憐e5 阿狗伯--a2 無代無誌今仔日soah去hou7人拖去chhoah kah光光光。
</HL>