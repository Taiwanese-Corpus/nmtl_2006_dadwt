<CL>
Hong teh chhoe, hong teh chhoe, iah8-a2 iah8-a2 li2 kin2 poe~kin2 poe......
Goa2 u7 nng7-e5 goa7-ma2, chit8-e5 toa3 ti7 soaN-kha, chit8-e5 toa3 ti7 khe-piN. SoaN-kha--e5 si7 a-bu2 e5 chhin-seN lau7-bu2, khe-piN--e5 si7 iong2-bu2. SoaN-piN e5 a-ma2, goa2 ka7 kio3-cho3 “Na5-boe2-ma2”, i kui-si3-lang5 u7 chit8-poaN3 e5 si5-kan to2 ti7 bin5-chhng5 teng2, a-ma2 e7-poaN3-sin long2 be7-tang3 tin2-tang7, bo5 hoat-tou7 kiaN5 ma7 bo5 hoat-tou7 che7, i long2 tioh8 to2--leh, na7 beh lim-chui2 chiah8-png7, tioh8-ai3 iong7 chhiu2-au7-khiau ka7 keng-kah-thau5 keng--khi2-lai5, sin-khu chhu-chhu chiah e7--tit-leh.
Na5-boe2-ma2 e5 bin7 chin peh8, thau5-mou tng5-tng5, hok-siong3 hok-siong3, khoaN3--khi2-lai5 siau3-lian5-si5 eng-kai ma7 si7 chin sui2 e5 kou-niu5-a2, m7-koh, “sui2-lang5 bo5 sui2-mia7”. A-ma2 sim-koaN-te2 chin oan3-chheh, chin bu5-nai7 ma7 chin kou-toaN, i oan3-thiN oan3-te7 oan3 mia7-un7 ma7 oan3 a-kong, i koai3-choe7 a-kong m7-kam khai toa7-chiN5 chhiaN3 I-seng, chiah hai7 i chiah-ni7 chhiN-chham2 lok8-pek. I kong2 beh oah8 pi2 a-kong khah ku2, beh khoaN3 a-kong pi2 i khah cha2 si2!
A-ma2 seN kau2-e5 kiaN2-ji5 si7-se3 (saN-e5 cha-bou2--e5), liau2-au7 sin-khu to7 be7 tin2-tang7--a. A-ma2 chhu3--nih cheng3-te5, oa2-soaN chiah8-soaN, in e5 te5-hng5 chin toa7 phian3, phoa3-peN7 chin3-cheng5, a-ma2 koh si7 Na5-boe2 chit-tah ban2-te5 e5 ko-chhiu2, m7-koh, ka7 se3-han3 ku7--a2 seN--loh8-lai5 liau2-au7, i sin-khu to7 be7 tin2-tang7--a, hoan7-se3 si7 seN-kiaN2 e5 si5 bo5 tu2-ho2--tioh8.
A-ma2 sui-bong2 poaN3-sui5, m7-koh i e5 chhiu2 iau2 cheng3-siong5 cheng3-siong5. Goa2 e7 ki3-tit, a-ma2 to2 ti7 bin5-chhng5 teng2, toa7-pou7-hun7 si5-kan long2 teh chhiah phong3-se, I e7-hiau2 cho3-saN, kun5 kap kah-a2, chiu2-kang chin iu3, sek-chui2 phoe3 kah chin sui2-khoan2. A-ma2 tiaN7-tiaN7 chhiah e5 tou5, si7 sui2-sui2 e5 hoe-a2 chhau2-a2, teng2-bin7 koh u7 iah8-a2 teh poe, a-ma2 chhiah e5 iah8-a2 koh kou2-chui koh chu7-jian5. A-ma2 siong7 sioh toa7-han3 a-chi2, I cho3 e5 saN kap kun5 long2 si7 beh hou7 a-chi2 chheng7--e5, a-chi2 si7 a-bu2 te7-it-e5 gin2-a2, hoan7-se3 si7 an2-ne, i chiah e7 tek8-piat8 ka7 thiaN3-sioh.
A-ma2 sui-bong2 sin-khu be7-tang3 tin2-tang7, m7-koh thau5-khak chin chheng-chho2, ki3-seng3 bo5 khah bai2. A-ku7 kap a-kim7 tiaN7 ti7 soaN-teng2 ban2-te5,  bo5 ti7 chhu3--nih, a-ma2 e7 the3 kui ke-hoe2-a2 be2-chhai3, chhai3-hoan3-a2 e5 hoat-chai5-chhia na7 keng-koe3 in mng5-khau2-tiaN5, a-ma2 to7 e7 hoah-siaN kio3 be7-chhai3--e5 jip8--lai5.
Toa7-pou7-hun7 si5-kan a-ma2 long2 chit8-e5 lang5 to2 ti7 bin5-chhng5 teng2. Lang5 kong2 “ku2-tng5-peN7, put-hau3-kiaN2”, na7 m7-si7 beh ka7 hong7-thai7 saN-tng3, chhu3--nih e5 lang5 long2 pin7-toaN7 kap I kong2-oe7 khai-kang2. A-ma2 e5 pang5-keng ti7 ku7-chhu3 lai7-te2, bo5 kap a-ku7 in e5 sin-chhu3 cho3-hoe2. A-ma2 chin bo5-phoaN7 ma7 chin kou-toaN, goa2 kap a-bu2 tak8-pai2 tng2--khi3, a-ma2 to7 na2-chhiuN7 chiok ku2 bo5 kong2-oe7--a, it-tit8 kong2 it-tit8 mng7, long2 kong2 be7 soah.
Si3-ku7 chhut i3-goa7, hou7 a-ma2 taN2-kek chiaN5 toa7. Si3-ku7 kha-thau5-u siu7-siong bo5 chu3-i3--tioh8, koh khi3 chhai3-hng5 phun3 tu5-chhau2-che, liau2-au7 hoat-iam7 koh bo5 sui5 khi3 peN7-iN7, soah phoa3-siong-hong, to bo5 40--leh, to7 pang3 bou2 pang3 kiaN2 koe3-sin--khi3. Hit-toaN7 si5-kan , a-ma2 kui-kang bak8-sai2 lau5 bak8-sai2 tih, tu2-tioh8 lang5 to7 kong2: “Si7 an2-choaN2 si2--e5 m7-si7 goa2!” A-ma2 chiok choat8-bang7--e5.
Thak8 ko-tiong e5 si5, u7 chit8-pai2 goa2 khi3 khoaN3 chit8-chhut tian7-iaN2, kiok8-cheng5 lai7-te2 hit-e5 poaN3-sui5 e5 kho2-lian5 hu7-jin5-lang5 hou7 goa2 chin kam2-tong7, goa2 hiong5-hiong5 liong5-sim hoat-hian7, siuN7 kong2 tioh8 khi3 ka7 a-ma2 khoaN3--chit8-e7. Goa2 ka-ti7 chit8-e5 m7-kaN2 khi3, koh chhoe7 keh-piah e5 A-ju5 tau3-tin7, nng7-e5 lang5 khia5 thih-be2 khi3 khoaN3 a-ma2.
A-ma2 khoaN3-tioh8 goa2 chiaN5 hoaN-hi2 koh chin oan3-than3: “Goa2 si7 bo5 lou7-iong7 lang5, li2 koh u7-sim e7 siuN7-tioh8 goa2 chit-e5 a-ma2.” I theh8 si3-siu3-a2 chhut-lai5 hou7 goan2 chiah8, chhui3--nih kang7-khoan2 it-tit8 liam7 it-tit8 mng7, kong2 long2 be7 soah, A-ju5 che7 ti7 piN--a2, ma7 m7-chai beh chhong3 siaN2? Boe2--a2 a-ma2 kong2 kah thiam2--a, thiN ma7 beh am3--a, goan2 chiah koaN2-kin2 soan, tu2 chong5 chhut-khi3 kau3 mng5-kha-khau2, pang5-keng lai7 a-ma2 koh sau-siaN sau-siaN it-tit8 kong2: “U7-eng5 ai3 koh lai5--heh, u7 thiaN--tioh8-bo5? U7-eng5 ai3 koh lai5 khoaN3 a-ma2......” Che si7 goa2 te7-it-pai2 ka-ti7 khi3 khoaN3 a-ma2, ma7 si7 siong7-boe2 chit8-pai2.
Na5-boe2-ma2 ti7 bin5-chhng5 teng2 to2 22 tang, tai3 kui sin-khu e5 peN7-thiaN3 koe3-sin--khi3. Ng3-bang7 a-ma2 e5 leng5-hun5 chhin-chhiuN7 iah8-a2, chhiong-chhut i am3-sam3 e5 pang5-keng, poe-koe3 i khah-cha2 cheng3-choh e5 te5-hng5, poe-koe3 soaN-piN khe-kham3, poe-khi3 i me5-jit8 bang7-siong2 e5 thiN-goa7-thiN.
Hong teh chhoe, hong teh chhoe, iah8-a2 iah8-a2 li2 kin2 poe~kin2 poe.....
(TGB Thong-sin3 te7 43 ki5, 2003 ni5 4 goeh8)
</CL>
<HL>

風teh吹，風teh吹，iah8-a2 iah8-a2 li2緊飛~緊飛…
Goa2有2-e5外ma2，1-e5 toa3 ti7山kha，1-e5 toa3 ti7溪邊。山kha--e5是a母e5親生老母，溪邊--e5是養母。山邊e5 a-ma2，goa2 ka7叫做「Na5尾ma2」，i kui世人有一半e5時間to2 ti7眠床頂，a-ma2下半身long2 be7-tang3 tin2動，無法tou7行ma7無法tou7坐，i long2 tioh8 to2--leh，若beh lim水食飯，tioh8-ai3用手後khiau ka7肩kah頭keng--起-來，身軀chhu-chhu chiah會--得-leh。
Na5尾ma2 e5面真白，頭毛長長，福相福相，看--起-來少年時應該ma7是真sui2 e5姑娘a2，m7-koh，「sui2人無sui2命」。A-ma2心肝底真怨chheh，真無奈ma7真孤單，i怨天怨地怨命運ma7怨a公，i怪罪a公m7甘開大錢chhiaN3醫生，chiah害i chiah-ni7淒慘落魄。I講beh活比a公khah久，beh看a公比i khah早死！
A-ma2生9-e5 kiaN2兒si7細(3-e5 cha-bou2--e5)，了後身軀就be7 tin2動--a。A-ma2厝--nih種茶，oa2山食山，in e5茶園真大phian3，phoa3病chin3前，a-ma2 koh是Na5尾chit-tah挽茶e5高手，m7-koh，ka7細han3舅--a2生--落-來了後，i身軀就be7 tin2動--a，hoan7-se3是生kiaN2 e5時無tu2好--tioh8。
A-ma2雖bong2半遂，m7-koh i e5手iau2正常正常。Goa2會記得，a-ma2 to2 ti7眠床頂，大部份時間long2 teh chhiah phong3紗，i會hiau2做衫，裙kap kah-a2，手工真iu3，色水配kah真sui2款。A-ma2 tiaN7-tiaN7 chhiah e5圖，是sui2-sui2 e5花a2草a2，頂面koh有iah8-a2 teh飛，a-ma2 chhiah e5 iah8-a2 koh kou2-chui koh自然。A-ma2 siong7惜大han3 a姐，i做e5衫kap裙long2是beh hou7 a姐穿--e5，a姐是a母第1-e5 gin2-a2，hoan7-se3是an2-ne，i chiah會特別ka7疼惜。
A-ma2雖bong2身軀be7-tang3 tin2動，m7-koh頭殼真清楚，記性無khah bai2。A舅kap a-kim7 tiaN7 ti7山頂挽茶，無ti7厝--nih，a-ma2會替kui家夥a2買菜，菜販a2 e5發財車若經過in門口埕，a-ma2就會hoah聲叫賣菜--e5入--來。
大部份時間a-ma2 long2 1-e5人to2 ti7眠床頂。人講「久長病，不孝kiaN2」，若m7是beh ka7奉待3 tng3，厝--nih e5人long2 pin7-toaN7 kap i講話開講。A-ma2 e5房間ti7舊厝內底，無kap a舅in e5新厝cho3-hoe2。A-ma2真無伴ma7真孤單，goa2 kap a母tak8-pai2 tng2--去，a-ma2就na2像chiok久無講話--a，一直講一直問，long2講be7煞。
4舅出意外，hou7 a-ma2打擊chiaN5大。4舅kha頭u受傷無注意--tioh8，koh去茶園phun3除草劑，了後發炎koh無sui5去病院，soah破傷風，都無40--leh，就放bou2放kiaN2過身--去。Hit段時間，a-ma2 kui工目屎流目屎滴，tu2-tioh8人就講：「是an2-choaN2死--e5 m7是goa2！」A-ma2 chiok絕望--e5。
讀高中e5時，有1-pai2 goa2去看1齣電影，劇情內底hit-e5半遂e5可憐婦jin5人hou7 goa2真感動，goa2 hiong5-hiong5良心發現，想講tioh8去ka7 a-ma2看--1-e7。Goa2 ka-ti7 1-e5 m7敢去，koh chhoe7隔piah e5 A如tau3-tin7，2-e5人騎鐵馬去看a-ma2。
A-ma2看tioh8 goa2 chiaN5歡喜koh真怨嘆：「Goa2是無lou7用人，li2 koh有心會想tioh8 goa2 chit-e5 a-ma2。」I theh8 si3-siu3-a2出來hou7 goan2食，嘴--nih kang7款一直唸一直問，講long2 be7煞，A如坐ti7邊--a2，ma7 m7知beh chhong3 siaN2？ 尾--a2 a-ma2講kah thiam2--a，天ma7 beh暗--a，goan2 chiah趕緊soan，tu2 chong5出去到門kha口，房間內a-ma2 koh sau聲sau聲一直講：「有eng5 ai3 koh來--heh，有聽--tioh8-無？ 有eng5 ai3 koh來看a-ma2…」Che是goa2第1-pai2 ka-ti7去看a-ma2，ma7是siong7尾1-pai2。
Na5尾ma2 ti7眠床頂to2 22冬，tai3 kui身軀e5病疼過身--去。Ng3望a-ma2 e5靈魂親像iah8-a2，衝出i暗sam3 e5房間，飛過i khah早種作e5茶園，飛過山邊溪kham3，飛去i暝日夢想e5天外天。
風teh吹，風teh吹，iah8-a2 iah8-a2 li2緊飛~緊飛…
(TGB通訊第43期，2003年4月)
</HL>