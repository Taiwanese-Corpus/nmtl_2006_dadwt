<CL>
Gu2-gian5 ti7 lan2 e5 seng-oah8 tiong, si7 chit8-e5 lang5 kap lang5 kau-thong chin tiong7-iau3 e5 kang-ku7, ji5-chhiaN2 lan2 ma7 long2 chai-iaN2 Tai5-oan5 e5 khong-khi3 phin2-chit chin-bai2, na7 chhut-mng5 khia5 ou-tou2-bai2 long2 ai3 koa3 chhui3-ta3.
U7 chit8-kang, chit8-e5 lau7 a-peh--a khia5 ou-tou2-bai2 khi3 piN7-iN7 cho3 kian7-khong kiam2-cha. TaN lun5-kau3 i e5 si5-chun7, hou7-su7 koe3--lai5 ka7 i kong2: “A-peh--a, thng3-khou3-chau2.” A-peh--a i soah kam2-kak chin ki5-koai3, si7 an2-choaN2 goa2 lai5 piN7-iN7 cho3 kian7-khong kiam2-cha khah koh ai3 thng3-khou3-chau2? M7-koh a-peh--a i ma7 chin bo5 hoaN-hi2 ka7 hou7-su7 pai3-thok kong2: “Hou7-su7--a, pai3-thok--leh, goa2 mai3 thng3-khou3-chau2 ho2--bo5, an2-ne chin phaiN2-se3 neh.” 
Hou7-su7 soah ka7 a-peh--a kong2: “Li2 it-teng7 ai3 thng3-khou3-chau2, tak8-e5 lang5 lai5 piN7-iN7 long2 kang7-khoan2, li2 ma7 be7-tang3 le7-goa7.” A-peh--a kou-put-ji7-chiong ti7 piN7-iN7 koh chun2-pi7 beh ka7 khou3 thng3--lok8-lai5.
Chit-siaN soah toa7-tiau5--a, hou7-su7 khoaN3--tioh8 ma2-siong7 koe3-lai5 ka7 a-peh--a kong2: “A-peh--a, li2 teh chhong3-siaN2? SiaN2-lang5 kio3 li2 ti7 chia thng3 khou3?” A-peh--a ma7 bo5 cheng5-goan7 ka7 in3 kong2: “Hou7-su7--a, li2 m7-si7 kio3 goa2 thng3-khou3-chau2 mah?” Be2--a hou7-su7 khah beng5-pek8 i e5 i3-su3, khah ka7 a-peh--a kong2: “A-peh--a, chin phaiN2-se3, goa2 si7 ka7 li2 kong2 thng3-chhui3-ta3, m7-si7 thng3-khou3-chau2--lah, goa2 e5 Tai5-oan5 kok-gi2 soah hou7 li2 gou7-hoe7.”
</CL>
<HL>

語言ti7咱e5生活中，是一個人kap人溝通真重要e5工具，而且咱ma7攏知影台灣e5空氣品質真bai2，若出門騎ou-tou2-bai2攏ai3掛嘴罩。
有一工，一個老阿伯--a騎ou-tou2-bai2去病院做健康檢查。TaN輪到伊e5時陣，護士過來ka7伊講：「阿伯--a，褪褲走 。」阿伯--a伊soah感覺真奇怪，是按怎我來病院做健康檢查khah koh ai3褪褲走？M7-koh阿伯--a伊ma7真無歡喜ka7護士拜託講：「護士--a，拜託--leh，我mai3褪褲走好--無，按呢真歹勢neh。」
護士soah ka7阿伯--a講：「你一定ai3褪褲走，tak8個 人來病院攏仝款，你ma7 be7-tang3例外。」 阿伯--a kou-put-ji7-chiong ti7病院koh準備beh ka7褲褪--落-來。
這聲soah大條--a，護士看--著馬上過來ka7阿伯--a講：「阿伯--a，你teh創啥？啥人叫你ti7 chia褪褲？」阿伯--a ma7無情願ka7應講：「護士--a，你m7是叫我褪褲走嗎？」尾--a護士khah明白伊e5意思，khah ka7阿伯--a講：「阿伯--a真歹勢，我是ka7你講褪嘴罩，m7是褪褲走--lah，我e5台灣國語soah hou7你誤會。」
</HL>