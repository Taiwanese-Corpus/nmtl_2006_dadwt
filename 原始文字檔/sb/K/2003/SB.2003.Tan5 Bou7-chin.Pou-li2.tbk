<CL>
Lam5-tau5 Pou-li2 si7 chok8-kun5 to-goan5 peng7-chun5, chu7-jian5 kap jin5-bun5 long2 chin u7 tek8-sek e5 sou2-chai7, “921 lek8-su2 e5 ki3-ti3” keng7-ka ka-thiam i tui3 Tai5-oan5 e5 i3-gi7.
2003 ni5 joah8--lang5, TGB e5 Tai5-gi2 Seng-oah8-iann5 to7 beh lai5 ti7 Pou-li2 ki2-pan7, ui7-tioh8 tiu5-pi7 khang-khoe3 e5 sun7-si7, goan2 ti7 2002 ni5 koann5--lang5 e5 12 goeh8-te2, chhin-sin khi3 1-choa7 Pou-li2, tu5-khi3 seng khoann3 iann5-te7, sek8-sai7 khoan5-keng2, ma7 su7-sian ui7 me5-ni5 e5 oah8-tang7 “tham3 lou7-chhau2”, siong7 tiong7-iau3--e5 si7 beh kap iann5-te7 e5 hu7-chek-jin5 Loa7 bok8-su chih-chiap.
Chhut-hoat e5 thau3-cha2, Tam7-chui2 si7 thau3-hong loh8-hou7 e5 ou-im-thinn, hoe5-siong2--khi2-lai5, ka2-na2 chin che7 kai2 TGB e5 oah8-tang7 long2 si7 ti7 loh8-hou7-thinn chin3-heng5--e5, chong2--si7, sngh-sngh-kio3 e5 hong-hou7 ma7 ak be7 hoa goan2 sim-koann-thau5 e5 ki5-thai7. 1-lou7 ng3 lam5 sai2--khi3, keng-koe3 oan-oan khiau-khiau e5 tiong-pou7 ko-sok kong-lou7, tng khong-khi3 chiam7-chiam7-a2 u7 soann e5 khi3-bi7, 4-chiu-ui5 e5 bong5 ma7 ju2 lai5 ju2 kau7 e5 si5-chun7, goan2 i2-keng lai5-kau3 Pou-li2--a.
“Chia7-ui2 ki3-liam7 iann5-te7” khia7 ti7 lioh8-a2 poann3-soann-io e5 soann-piah, bin7-tui3 tiam7-cheng7 e5 Le7-hi5-tham5, hou7 1-phian3 soann-bu7 pau-ui5-tiau5--leh, hou7 lang5 1-chiong2 be5--lang5 e5 kam2-kak. Goan2 1-tin7 lang5 ong2 iann5-te7 lai7-te2 kiann5, ian5-lou7 m7-tann7 u7 chin che7 chiong2 hoe kap chhau2, koh khoann3-tioh8 2~3 chiah kou2-chui e5 soann-ti. Tu2 kiann5 kau3 “Talichih” (Pazeh-gi2 “ho2 peng5-iu2”) ki3-liam7-koan2 mng5-kha-khau2, to7 thiann- tioh8 1-chun7 ka2-na2 ui3 lok8-im-ki thoan5--chhut-lai5 e5 siann, si7 1-chiong2 goa2 m7-bat thiann--koe3 e5 oe7, boe2-chhiu2 chiah chai-iann2 goan5-lai5 si7 Pou-li2 “Pazeh” e5 gi2-gian5, Loa7 bok8-su tng teh ka7 in pian bo2-gi2 kau3-chai5.
Ti7 ki3-liam7-koan2 lai7-te2 tan2-thai7--goan2-e5, si7 chhin-chhiat e5 bok8-su-niu5, i chin jiat8-sim, goan2 tui3 Seng-oah8-iann5 e5 an-pai5, koh u7 kho3-teng5 e5 siat-ke3, i long2 hou7 goan2 chin che7 po2-kui3 e5 i3-kian3, bok8-su-niu5 ma7 ka7 goan2 kong2 chin che7 chit-e5 sou2-chai7 e5 tai7-chi3, chhiunn7 in tui3 921 te7-tang7 chhim-khek e5 keng-giam7, koh u7 in tau5-jip8 chok8-kun5 bun5-hoa3 khang-khoe3 e5 sim-cheng5, hou7 lang5 chin kam2-sim, i kong2-tioh8 koan-he7 “Pazeh” e5 tiam2-tiam2-tih-tih, ma7 hou7 goa2 chiok siunn7 beh chhin-sin lai5 chham-u2, jin7-bat.
Iann5-te7 e5 se3-chiat tho2-lun7 kiat-sok, Loa7 bok8-su chhoa7 goan2 chham-koan i siu-chip8 siat-ke3 e5 bun5-but8-koan2, che si7 goa2 te7 1 kai2 khoann3-tioh8 Loa7 bok8-su, kap goa2 chin3-cheng5 khoann3--koe3 e5 bok8-su chin bo5-kang5.
Thng3-chhiah-kha e5 Loa7 bok8-su kui-e5 lang5 chhiong-boan2 cheng-sin5, chin jiat8-cheng5 ka7 goan2 aisiatchuh. Bun5-but8-koan2 po2-chun5--e5 si7 Loa7 bok8-su tng2-ku2 lai5 iong7-sim siu-chip8 e5 bun5-but8, i koh ka7 chiah-e5 bun5-but8 chiau3 Tai5-oan5 lek8-su2 e5 si5-ki5 hun-khu tian2-lam2, goan2 1-khu 1-khu toe3 Loa7 bok8-su kiann5, to7 chhiunn7 1-cham7 1-cham7 kiann5-koe3 Tai5-oan5 cha2-cheng5 chian5-poe3 e5 kha-jiah kang7-khoan2.
Loa7 bok8-su kong2-oe7 e5 si5 tan-tian5 u7 lat8, m7-tann7 kin2 koh chin chheng-chho2, thiann i giam5-siok koh jin7-chin siau7-kai3 tak8-hang7 mih8-kiann7 e5 i3-gi7 kap i e5 koan-tiam2, ma7 khip-in2 goan2 koh-khah jin7-chin su-kho2 i kong2 e5 oe7. Loa7 bok8-su iong7 chok8-kun5 e5 koan-tiam2 kai2-soeh chin che7 tai7-chi3, i tek8-piat8 kiong5-tiau7 Penn5-pou-chok8 si7 “pai3 chui2”, m7-si7 “pai3 ou5” bin5-chok8, ka7 chit-ma2 chin che7 bun5-hian3 e5 chho3-ngou7 thuh-phoa3, ma7 iong7 “Ban5-lam5” e5 kak-tou7, tui3 chit-ma2 lang5 tiann7-tiann7 teh kong2 e5 “Han3-jin5” kap “Han3 bin5-chok8” theh8 chhut hoan2-pok kap phoe-phoann3, choe3-au7 koh iong7 Tai5-oan5 to-goan5 chok8-kun5 kap gi2-gian5 e5 lip8-tiunn5, ka7 goan2 the5-chhenn2 Tai5-oan5-lang5 khi2-kok un7-tong7 tioh8-ai3 u7 e5 pak-tng5 kap cheng-sin5.
Thiann Loa7 bok8-su kong2-oe7, goa2 put-si5 to e7 kam2-kak chin chhi3-khek, hiah-e5 oe7 in2-tong7 goa2 su-kho2, it-tit8 kau3-tann goa2 koh tiann7-tiann7 e7 siunn7--tioh8. Loa7 bok8-su siu7-koe3 cheng3-ti7 khou2-thang3, m7-koh i iu5-goan5 chhiong-boan2 senn3-mia7-lat8 teh ui7 Tai5-oan5 e5 chok8-kun5 kap bun5-hoa3 phah-piann3, soan-thoan5 khi2-kok e5 li2-liam7, hou7 goa2 chin kam2-tong7, ma7 iong7 che lai5 bian2-le7 ka-ti7, ma7 ka7 iau2-koh siau3-lian5 e5 goa2 the5-chhenn2 kong2, lan2 u7 koh-khah che7 tai7-chi3 ai3 cho3.
Goa2 siong-sin3 hit-e5 e-pou chhim- khek e5 the2-hoe7 kan-tann si7 Pou-li2 e5 1 pou7-hun7 nia5, Pou-li2 it-teng7 u7 koh-khah che7 hong-hu3 e5 loe7-ham5 tan2-thai7 lan2 tang5-che5 khi3 the2-hoe7 ham7 su-kho2, ki5-thai7 2003 ni5 joah8--lang5 e5 Tai5-gi2 Seng-oah8-iann5!
(TGB Thong-sin3 te7 42 ki5, 2003 ni5 3 goeh8)
</CL>
<HL>

南投埔里是族群多元並存，自然kap人文long2真有特色e5所在，「921歷史e5記ti3」更加加添i對台灣e5意義。
2003年熱--人，TGB e5台語生活營就beh來ti7埔里舉辦，為tioh8籌備khang-khoe3 e5順si7，goan2 ti7 2002年koann5--人e5 12月底，親身去1-choa7埔里，除去先看營地，熟sai7環境，ma7事先為me5年e5活動「探路草」，siong7重要--e5是beh kap營地e5負責人賴牧師chih接。
出發e5 thau3早，淡水是thau3風落雨e5烏陰天，回想--起-來，ka2-na2真che7 kai2 TGB e5活動long2是ti7落雨天進行--e5，總--是，sngh-sngh叫e5風雨ma7 ak be7 hoa goan2心肝頭e5期待。1路ng3南駛--去，經過彎彎khiau-khiau e5中部高速公路，當空氣漸漸a2有山e5氣味，4周圍e5茫ma7愈來愈kau7 e5時chun7，goan2已經來到埔里--a。
「謝緯記念營地」khia7 ti7 lioh8-a2半山腰e5山壁，面對tiam7靜e5鯉魚潭，hou7 1 phian3山霧包圍tiau5--leh，hou7人1種迷--人e5感覺。goan2 1-tin7人往營地內底行，沿路m7-tann7有真che7種花kap草，koh看tioh8 2~3隻kou2-chui e5山豬。Tu2行到「Talichih」(Pazeh語"好朋友")記念館門kha口，就聽tioh8 1-chun7 ka2-na2 ui3錄音機傳--出-來e5聲，是1種goa2 m7-bat聽--過e5話，尾手chiah知iann2原來是埔里「Pazeh」e5語言，賴牧師tng teh ka7 in編母語教材。
Ti7記念館內底等待--goan2-e5，是親切e5牧師娘，i真熱心，goan2對生活營e5安排，koh有課程e5設計，i long2 hou7 goan2真che7寶貴e5意見，牧師娘ma7 ka7 goan2講真che7 chit-e5所在e5 tai7-chi3，像in對921地動深刻e5經驗，koh有in投入族群文化khang-khoe3 e5心情，hou7人真感心，i講tioh8關係「Pazeh」e5點點滴滴，ma7 hou7 goa2 chiok想beh親身來參與，認bat。
營地e5細節討論結束，賴牧師chhoa7 goan2參觀i收集設計e5文物館，che是goa2第1 kai2看tioh8賴牧師，kap goa2 chin3前看--過e5牧師真無kang5。
Thng3赤kha e5賴牧師kui-e5人充滿精神，真熱情ka7 goan2 aisiatchuh。文物館保存--e5是賴牧師長久來用心收集e5文物，i koh ka7 chiah-e5文物照台灣歷史e5時期分區展覽，goan2 1區1區toe3賴牧師行，就像1站1站行過台灣早期前輩e5 kha-jiah kang7款。
賴牧師講話e5時丹田有力，m7-tann7緊koh真清楚，聽i嚴肅koh認真紹介tak8項mih8-kiann7 e5意義kap i e5觀點，ma7吸引goan2 koh-khah認真思考i講e5話。賴牧師用族群e5觀點解說真che7 tai7-chi3，i特別強調平埔族是「拜水」，m7是「拜壺」民族，ka7 chit-ma2真che7文獻e5錯誤thuh破，ma7用「蠻南」e5角度，對chit-ma2人tiann7-tiann7 teh講e5「漢人」kap「漢民族」提出反駁kap批判，最後koh用台灣多元族群kap語言e5立場，ka7 goan2提醒台灣人起國運動tioh8-ai3有e5腹腸kap精神。
聽賴牧師講話，goa2不時都會感覺真刺刻，hiah-e5話引動goa2思考，一直到tann goa2 koh tiann7-tiann7會想--tioh8。賴牧師受過政治苦thang3，m7-koh i iu5-goan5充滿性命力teh為台灣e5族群kap文化phah拚，宣傳起國e5理念，hou7 goa2真感動，ma7用che來勉勵ka-ti7，ma7 ka7 iau2-koh少年e5 goa2提醒講，lan2有koh-khah che7 tai7-chi3 ai3做。
Goa2相信hit-e5 e-pou深刻e5體會kan-tann是埔里e5 1部份nia5，埔里一定有koh-khah che7豐富e5內涵等待lan2同齊去體會ham7思考，期待2003年熱--人e5台語生活營！
(TGB通訊第42期，2003年3月)
</HL>