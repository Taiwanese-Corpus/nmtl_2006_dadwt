<CL>
Goan2 a-kong si7 1909 ni5 chhut-si3--e5, i keng-koe3 Chheng-kok cheng3-hu2, Jit8-pun2 cheng3-hu2 kap Tiong-hoa5 Bin5-kok cheng3-hu2 sann e5 bo5-kang7 cheng3-koan5 e5 thong2-ti7. (Choe3-kin7 ka3 Tai5-oan5 keng-che3 hoat-tian2-su2 e5 lau7-su kio3 goan2 ai3 ka7 kong2 “Jit8-ki3 si5-tai7” chit-e5 koan3-si3 kai2--koe-lai5, i ng3-bang7 goan2 seng5-jin7 jit8-pun2 hit-chun7 khak-sit8 u7 thong2-ti7 Tai5-oan5 e5 hoat-lut8 kin-ku3 kap cheng3-tong-seng3, mai3 koh siu7 toa7 Tiong-kok su-siong2 chit-e5 penn7-tok8 se2-nau2)
Goa2 iau2 e7 ki3-tit i tiann7-tiann7 ka7 goa2 kong2, i se3-han3 e5 si5 u7 lau5-koe3 Chheng-kok e5 ti-boe2-liu , thau5-cheng5 poann3-peng5 e5 thau5-chang ai3 thi3-kng-kng, au7-piah poann3-peng5 ai3 pak8-cho3 thau5-chang-boe2, thau5-chang-boe2 na7 senn-kau3 e7 cho7-chiann5 bo5 hong-pian7 e5 si5, tioh8-ai3 ka7 poann5 ti7 thau5-khak-teng2, chhiunn7 kau5-che5-thinn Sun Gou7-khong e5 kim-khou-a2 kang7-khoan2. I na2 kong2 koh e7 na2 khiu2 goa2 e5 nng7-sok thau5-chang-boe2, ti7 goa2 thau5-khak teng2 pi2 lai5 pi2 khi3. Goa2 siunn3 kau4, a-kong chiok ai3 iong7 “kau5” lai5 kap goa2 kong2-sng2-chhio3, koh e7 ka7 goa2 ka3 chiok che7 kap kau5 u7 koan-he7 e5 siok8-gi2, tiann7 kong2 kah goan2 chou2-sun-a2 nng7-e5 chhio3 kah chhia-pun3-tau2.
(TGB Thong-sin3 te7 45 ki5, 2003 ni5 6 goeh8)
</CL>
<HL>

Goan2 a公是1909年出世--e5，i經過清國政府，日本政府kap中華民國政府3 e5無kang7政權e5統治。(最近教台灣經濟發展史e5老師叫goan2 ai3 ka7講「日據時代」chit-e5慣勢改--過-來，i ng3望goan2承認日本hit-chun7確實有統治台灣e5法律根據kap正當性，mai3 koh受大中國思想chit-e5病毒洗腦)
Goa2 iau2 e7記得i tiann7-tiann7 ka7 goa2講，i細han3 e5時有留過清國e5豬尾liu，頭前半peng5 e5頭鬃ai3 thi3光光，後piah半peng5 ai3縛做頭鬃尾，頭鬃尾若生到e7造chiann5無方便e5時，tioh8-ai3 ka7盤ti7頭殼頂，像猴齊天孫悟空e5金箍a2 kang7款。I na2講koh e7 na2 khiu2 goa2 e5 2束頭鬃尾，ti7 goa2頭殼頂比來比去。Goa2 siunn3猴，a公chiok愛用「猴」來kap goa2講sng2笑，koh e7 ka7 goa2教chiok che7 kap猴有關係e5俗語，tiann7講kah goan2祖孫a2 2-e5笑kah chhia-pun3-tau2。
(TGB通訊第45期，2003年6月)
</HL>