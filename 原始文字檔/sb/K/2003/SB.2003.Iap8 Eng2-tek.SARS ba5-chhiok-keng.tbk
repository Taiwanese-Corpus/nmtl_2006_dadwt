<CL>
  Ho5-peng5 peN7-iN7 pok8-hoat SARS ek8-chhau2, cheng3-hu2 hong-iN7 keh-li5, u7 lang5 khong3-gi7. 
  U7 1 am3, goa2 chai3 3 e5 cha-bou2 lang5-kheh, 1 e5 che7 thau5-cheng5, 2 e5 che7 au7-piah. Che7 ti7 au7-piah e5 2 e5 teh tak-chhui3-kou2. 
  A: Cheng3-hu2 to7 si7 khiam3 soan-pou3 1 hang7 pan7-hoat, chiah e7 in2-khi2 khong3-gi7. 
  B: SiaN2-mih pan7-hoat? 
  A: Soan-pou3 mui2 4 e5 lang5 1 keng pang5-keng, pun 1 hu3 ba5-chhiok ji2-a2, 14 kang au7, iaN5--e5 ka7 cheng3-hu2 nia2-chiN5, m7-koh kan-taN e7-tang3 phah ji7-gou7-a2, na7 bo5, cheng3-hu2 hu7-tam e7 siuN tang7. 
  B: An2-ne be7 bai2, phah ba5-chhiok e7-sai2 ti7-peN7 koh u7 chiN5 thang than3. M7-koh che7 be7 loh8--e5 beh an2-choaN2? 
  A: Ki5-tha--e5 e7-sai2 chhah-hoe-a2. (Kui chhia--nih chhio3 kah ki-ki-kio3.)
  Un3-chiang3 na2 chhit bak8-iu5 na2 kong2: An2-ne, 14 kang au7 it-teng7 u7 lang5 sin-chheng2 ian5-tng5 keh-li5 si5-kan, cheng3-hu2 eng3-kai phai3 li2 khi3 cho3 Oe7-seng su2-tiuN2. 
  C (che7 ti7 thau5-cheng5--e5): Lin2 chiah-e5 long2 khi2-siau2--a. 
  Au7-ki3: Iau2-siu7--ou, m7-chai siang2 theh8 “Tiong-kok sah-suh” hou7 Tai5-oan5-lang5 lim, hai7 Tai5-oan5-lang5 lau3-sai2 phi-pu, sai2 ke3-teng5-a2 siu-jip8 kiam2 chiok che7 chiok che7--e5, giong7-beh tiau3-tiaN2--a. 
(Tai5-bun5 Bong2-po3 te7 115 ki5, 2003 ni5 9 goeh8)
</CL>
<HL>

和平病院爆發SARS疫草，政府封院隔離，有人抗議。 
有一暗，我載3個查某人客，1個坐頭前，2個坐後壁。坐ti7後壁e5 2個teh tak嘴鼓。 
A：政府to7是欠宣佈一項辦法，才會引起抗議。 
B：啥物辦法？ 
A：宣布每4個人一間房間，分一付麻雀ji2仔，14工後，贏--e5 ka7政府領錢，m7-koh kan-taN會當扑二五仔，若無，政府負擔會siuN重。 
B：An2-ne be7 bai2，扑麻雀會使治病koh有錢thang趁。M7-koh坐be7落--e5 beh an2-choaN2？ 
A：其他--e5會使插花仔。（歸車--nih笑kah吱吱叫。） 
運將那拭目油那講：An2-ne，14工後一定有人申請延長隔離時間，政府應該派你去做衛生署長。 
C（坐ti7頭前--e5)：Lin2 chiah-e5攏起痟--a。 
後記：夭壽--ou，m7知siang2提「中國沙士」hou7台灣人lim，害台灣人漏屎phi-pu，駛計程仔收入減足濟足濟--e5，強beh吊鼎--a。 
(台文罔報第115期，2003年9月) 
</HL>