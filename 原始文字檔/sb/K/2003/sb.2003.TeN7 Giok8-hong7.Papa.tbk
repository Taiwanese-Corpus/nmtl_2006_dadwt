<CL>
U7 chit8-kang, kok-hau7-a2 pang3-oh8 tng2-kau3 chhu3, chu-pau khng3--leh, to7 khi3 chhan5-piN e5 chhai3-hng5 khoaN3 a-pa3 gia5 ti5-thau5 teh kut8 chhai3-kou2.
SoaN-piN jit8-thau5 tng beh loh8-soaN, thin-sek tauh8-tauh8-a2 am3--loh8-lai5, chhan5--nih e5 chhek-chiau2-a2 toa7-tin7 toa7-tin7 poe-khi3 hioh ti7 tek-pho7 lai7, goa2 kap a-pa3 ti7 chhai3-hng5 thoaN2-chhau2, peng2-thou5......na2 cho3 na2 khai-kang2. A-pa3 hiong5-hiong5 ka7 goa2 kho2 chit8-e5 bun7-te5: “A-me-a2, tek-a2 ui3 toeh lai5--e5?” Goa2 siuN7-siuN7--leh, in3 kong2: “ThiN-te7 seN-seng5--e5-lah!” Che si7 a-kong ka3--e5, siaN2-mih tai7-chi3 na7 chhoe7 bo5 tap-an3, to7-si “thiN-te7 seN-seng5--e5”.
A-pa3 haiN3-thau5, ka7 goa2 ka3-si7 chit8-khun3, chiah kong2: “Si7 ui3 Tek-kok lai5--e5-lah, ‘tek’ to7-si7 Tek-kok e5 ‘tek’, li2 thak8-chu long2 bo5 thak8 thiat-te2!” ThiaN-liau2, goa2 chiok khim-phoe3 a-pa3--e5, a-pa3 sui-bong2 m7-bat ji7, m7-koh hak8-bun7 u7-kau3 ho2--e5. Sun7 a-pa3 e5 oe7-boe2, goa2 ma7 liau2-kai2 ‘bi2’ si7 an2-choaN2 kio3-cho3 ‘bi2’ ---- si7 ui3 Bi2-kok lai5--e5 a. A-pa3 thiaN kah chin moa2-i3, o-lo2 kong2 goa2 cheng3-keng si7 in kiaN2.
Chin che7 ni5 liau2-au7, koh siuN7-tioh8 a-pa3 e5『腦筋急轉彎』, goa2 koh e7 chhio3 kah oai-io--khi3, goa2 teh siuN7, ka-ti7 e7 kui-kang “siuN7-khang siuN7-phang7” “piN3-kui2 piN3-koai3”, hoan7-se3 si7 cheng2-tioh8 goan2 a-pa3!
(TGB Thong-sin3 te7 43 ki5, 2003 ni5 4 goeh8)
</CL>
<HL>

有1工， 國校a2放學tng2到厝， 書包khng3--leh， 就去田邊e5菜園看a-pa3 gia5鋤頭teh kut8菜kou2。
山邊日頭tng beh落山， 天色tauh8-tauh8-a2暗--落-來， 田--nih e5雀鳥a2大tin7大tin7飛去hioh ti7竹pho7內， goa2 kap a-pa3 ti7菜園thoaN2草， peng2塗…na2做na2開講。 A-pa3 hiong5-hiong5 ka7 goa2考1-e5問題：「A妹a2， 竹a2 ui3 toeh來--e5？」Goa2想想--leh， 應講：「天地生成--e5-lah！」Che是a公教--e5， siaN2-mih tai7-chi3若chhoe7無答案， 就是「天地生成--e5」。
A-pa3 haiN3頭， ka7 goa2教示1-khun3， chiah講：「是ui3德國來--e5-lah， “竹”就是德國e5 “德”， li2讀書long2無讀徹底！」 聽了， goa2 chiok欽佩a-pa3--e5， a-pa3雖bong2 m7-bat字， m7-koh學問有夠好--e5。 順a-pa3 e5話尾， goa2 ma7了解“米”是an2-choaN2叫做“米”----是ui3米國來--e5 a。 A-pa3聽kah真滿意， o-lo2講goa2正經是in kiaN2。
真che7年了後， koh想tioh8 a-pa3 e5『腦筋急轉彎』， goa2 koh會笑kah歪腰--去，goa2 teh想， ka-ti7會kui工「想孔想縫」「piN3鬼piN3怪」， hoan7-se3是cheng2-tioh8 goan2 a-pa3！
(TGB通訊第43期，2003年4月)
</HL>