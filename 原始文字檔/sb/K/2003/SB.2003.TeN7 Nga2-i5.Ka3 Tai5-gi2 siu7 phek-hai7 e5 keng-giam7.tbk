<CL>
  2002 ni5 11--goeh8, goa2 tu2-tioh8 ka3 Tai5-gi2 5 ni5 i2-lai5 siong7-toa7 e5 kho2-giam7. Chit-ni5 9--goeh8 khai-si2, goa2 ti7 Gi7-siu2 Tai7-hak8 khui chit8-e5 sin e5 thong-sek kho3-theng5, ho7-cho3 “Tai5-gi2 kap Bun5-hoa3”. Tu2-ho2 chit-hak8-ki5 ia7 oaN7 chit8-e5 sin e5 thong-sek tiong-sim chu2-jim7. Ui7-tioh8 i ko3-jin5 iong7 Tiong-kok cho3 Tiong-sim e5 i3-sek heng5-thai3, soah boe7-tit-thang iong5-un2 Tai5-gi2-kho3, sim7-chi3 lam7-sam2 eng7 chit-koan5, ha7 heng5-cheng3 beng7-leng7 beh hoe3-tu5 chit-e5 kho3. Ho2-ka-chai3, choe7-choe7 Tai5-gi2-kai3 e5 peng5-iu2 ka7 goa2 tau3-kha-chhiu2, Gi7-siu2 Tai7-hak8 jit8-kan-pou7 tok8-it e5 Tai5-gi2-kho3, chiah ti7 1 le2-pai3 e5 tiong-kan, ban2-kiu3 to3-tng2. 
  I. 2002. 11.14 
  2002 ni5 11 goeh8 14 jit8, pai3-si3. Cha2-khi2 9-tiam2-goa7, goa2 ka7 140 hun7 e5 Eng-gi2 ki5-tiong-kho2 kho2-chhi3-choa2 teng3 ho2-se3, chun2-pi7 beh khi3 kau3-sek kam3-kho2. Tu2-ho2 keng-koe3 Thong-sek Tiong-sim, siuN7-kong2 chin-ku2 bo5-khi3 sun5 goa2 e5 sin3-siuN, sun7-soa3 oat-jip8-khi3 khoaN3-mai7. Kiat-kiok8 ti7 tiaN7-tiaN7 khang-long2-long2 e5 sin3-siuN-lai7, theh8-tioh8 au7-hak8-ki5 e5 thong-sek-kho3 sin-chheng2-pio2. Che-si7 teng2-le2-pai3 pai3 5, goa2 E-mail chhut--khi3, ui7-tioh8 goan5-lai5 e5 kho3-theng5 the5-chhut e5 sin-chheng2-su. “Tai5-gi2 kap Bun5-hoa3” chit-e5-kho3 cha2 chiu7 ti7 2002 ni5 7--goeh8 hou7 Thong-sek Ui2-oan5-hoe7 thong-koe3, u7 theh8-tioh8 khui-kho3-koan5. Tiong5-sin sin-chheng2 put-ko3 si7 hou7 hak8-hau7 chai, lau7-su u7 i3-goan7 beh koh ka3, m7-bian2 koh hou7 Ui2-oan5-hoe7 sim2-cha. 
  Theh8-chhut chit-hun7 sin-chheng2-pio2, chiah hoat-hian7 i e7-te2 iau2-u7 chhiu2-sia2 e5 ji7, i3-su3 kong2, hak8-hau7 chhiaN3 kiam-jim7 lau7-su, kan-taN e7-sai2 ka3 i e5 choan-giap8 kho-bak8. 【本件退知鄭老師】Soa3-boe2 u7 hian7-jim7 Thong-sek Tiong-sim chu2-jim7 Jim7 Sian7-liong5 e5 chhiam-mia5. Goa2 khoaN3-liau2 kui-seng-khu phih8-phih8-chhoah, hoeh sui5 chheng3 kau3 thau5-khak-teng2. Koh eng7 teh-chun3 e5 siaN mng7 hiah-e5 chou7-li2, “I sia2 che si7 siaN2-mih8 i3-su3? Kio3 goa2 mai3-khui simh?” Chou7-li2 sio2-chia2 m7-bat khoaN3-koe3 goa2 chiah-nih8 siu7-khi3, it-tit8 ka7 goa2 he7 sit-le2, kong2-beh sui5 chhiaN2 in chu2-jim7 lai5. M7-ku2 chit8-si5 soah chhoe7 bo5 lang5. Goa2 ma7 in-ui7 hak8-seng beh kho2-chhi3 ai3 kin2 li7-khui. Chi2-ho2 iok ti7 kho2-liau2-au7 goa2 chiah koh lai5. 
  Hit-jit8 tiong-tau3, goa2 koh khi3 Thong-sek Tiong-sim. Chit-pai2 u7 chiap-tioh8 chu2-jim7 Jim7 Sian7-liong5. I si7 peng-a2 chhut-sin, ka3 tian7-chu2--e5, siN-cho3 san2-san2 lo3-lo3, tai7-iok 50 goa7 hoe3. In-ui7 i oan5-choan5 boe7-hiau2 kong2 Tai5-gi2, goa2 kou-put-chiong kap i kong2 pak-kiaN-oe7. Chit8-khai-si2, i kong2 u7-e5 lau7-su bo5 chiau3 kho3-theng5 kong-iau3 ka3 a7-si7 sng3 hun-sou3, in2-khi2 choe7-choe7 cheng-gi7. Goa2 kong2 che m7-si7 goa2 e5 bun7-te5, goa2 it-hiong3 hak8-ki5-thau5 chiu7 kap hak8-seng kau-tai3 chheng-chho2, ia7 long2 chiau3 iok-sok kiaN5. Jian5-au7 i koh kong2, u7 hak8-seng chau2-lai5 Thong-sek Tiong-sim ka7 in tau5, kong2 goa2 long2 iong7 Tai5-gi2 siong7-kho3, in boe7 koan3-si3. (Goa2 hoai5-gi5 kam2 u7 chit-chiong2 tai7-chi3? “Tai5-gi2 kap Bun5-hoa3” si7 chit-hak8-ki5 tu2 khui--e5. Tu2 ka3 poaN3-hak8-ki5, to iau2-boe7 cho3 pheng5-kam3, i na2 e7 chai? Ho5-hong3 kam2 u7 hak8-seng chiah8-pa2 hiah eng5, e7 ui7-tioh8 chit8-e5 soan2-siu e5 kho3, chau2-khi3 chhoe7 thong-sek tiong-sim e5 chu2-jim7?) Goa2 hoe5-tap, Tak8-chiong2-kho3 long2 u7 i e5 tiau5-kiaN7, iong7 Tai5-gi2 siong7-kho3 si7 khi2-thau5 chiu7 ka7 hak8-seng phin2-beng5--e5. Ji5-chhiaN2 che goan5-pun2 si7 soan2-siu e5 kho3, in na7 bo5 hoat-tou7 chiap-siu7 Tai5-gi2 siong7-kho3, ma7 iau2 e7-sai2 soan2 pat8-e5 kho3. Chit-si5, i soah hoan2-mng7 goa2, an2-ne kam2-si7 kio3 hak8-seng mai3 lai5 siong7--ah. Goa2 ka7 i kong2 m7-si7 chit-e5 i3-su3. 
  Chiap-soa3 chit-le2-pai3, hit-pan i kap ki5-tha e5 Tiong-kok-a2 hak8-sut8 lou5-moa5 long2-si7 iong7 chit-chiong2 khiu2-khiok, liah8-oe7-piN3 e5 khoan2-sit lai5 kong-kek--goa2. Goa2 koh ka7 i kong2, jim7-ho5 chit8-e5 kho3 to bo5 chai5-tiau7 hou7 sou2-u7 e5 hak8-seng boan2-i3. Kiam2-chhai2 u7 lang5 pai5-thiat iong7 Tai5-gi2 siong7-kho3. M7-ku2, tui3 khai-hak8 kau3 ka-the3-soan2 3 le2-pai3 tiong-kan, iau2 u7 59 e5 hak8-seng koat-teng7 beh lau5-loh8-lai5 ke3-siok8 oh8. Che tai7-piau2 chiok choe7 lang5 long2 hoaN-hi2 goa2 e5 siong7-kho3 hong-sek. Lun7 kau3 kau3-hak8 e5 gi2-gian5, goa2 ti7 chit-keng hak8-hau7 ma7 teh ka3 2 pan Eng-gi2. Tong-chhou hak8-hau7 iau3-kiu5 Eng-gi2 lau7-su ai3 iong7 Eng-gi2 siong7-kho3, thang eng5-cho7 gi2-gian5 khoan5-keng2. Chit-ma2 hak8-seng oh8 Tai5-gi2, iong7 Tai5-gi2 siong7-kho3, kam2 u7 siaN2-mih8 m7-tioh8? Jim7 Sian7-liong5 soa3--loh8 kong2, hian7-chhu2-si5 hak8-hau7 i2-keng teng7 sin e5 cheng3-chhek, kiam-jim7 lau7-su kan-ta e7 tang3 ka3 choan-giap8 kho-bak8. 
  I cha2 chiu7 tiau-cha goa2 tai7-hak8 kap gian2-kiu3-sou2 thak8 siaN2-mih, toa7-chu2-toa7-i3 jin7-teng7 goa2 bo5 chu-keh ka3 Tai5-gi2. I koh theh8 hau7-tiuN2 tng3-in3-a2 e5 kong-bun5 hou7 goa2 khoaN3. I koh na2 ka7 goa2 kong2, m7-na7 goa2 chit8-e5, iau2 u7 pat8-e5 lau7-su ma7 u7 chit-chiong2 ka3 “hui-choan-giap8 kho-bak8” e5 bun7-te5. Sou2-i2 thong-sek ui2-oan5-hoe7 beh ti7 au7-le2-pai3 3 khui-hoe7, tho2-lun7 in e5 kho3 au7-hak8-ki5 kam2 e7-sai2 koh khui. Chiah-e5 lau7-su ai3 chhut-sek8 soat-beng5. Chit-si5 goa2 chiah beng5-liau5, goan5-lai5 Jim7 Sian7-liong5 bo5 keng-koe3 ui2-oan5-hoe7, chiu7 su-te2-ha7 beh ka7 goa2 e5 kho3 “cho3-tiau7”. Si7 an2-choaN2 pat8-lang5 e7-tang3 the5-chhut soat-beng5, khiok ka7 goa2 chha-piat8 thai7-gu7, m7 hou7 goa2 peng5-teng2 e5 ki-hoe7? Kau3 chia lai5, i poe7-au7 e5 tong7-ki i2-keng chin beng5-hian2! 
  I koh kong2, chit-ma2 u7 Tai5-gi2-kho3, bo5 Kheh-gi2-kho3, kheh-lang5 na7 lai5 hoe beh an2-choaN2? Li2 si7 oh8 Eng-gi2 kap sin-bun5--e5. Na7 chin-chiaN3 beh ka3 Tai5-gi2 goa2 beh chhiaN3 Tiong-bun5-he7--e5. Goa2 ka7 i kong2, tui3-ti7 Tai5-gi2, Tiong-bun5 kap Eng-gi2 piN5-piN5 long2-si7 pat8-chiong2 gi2-gian5. Ki3-jian5 Tiong-bun5-he7--e5 e7-sai2 ka3, goa2 ia7 e7-sai2, chi2-si7 iong7 bo5-kang7 e5 khoan2-sit. I thiaN-tioh8 goa2 ka7 Tai5-gi2 kap Tiong-bun5 peng7-liat8 cho3 “Gi2-gian5”, bak8-thau5 sui5 kak-kak. Che ju2 cheng3-beng5 i ka7 Tai5-gi2 khoaN3-cho3 in Tiong-kok e5 hong-gian5, thiau-ti5 beh keng-the2, hoe3-tu5 Tai5-gi2-kho3. Jim7 Sian7-liong5 u7 mng7 goa2, kam2 beh khui sin-bun5 hong-bin7 e5 kho3, mai3 ka3 Tai5-gi2. Goa2 in3 i kong2, iau2 m7-bat siuN7-koe3 chit-e5 tai7-chi3. Choe3-au7 goa2 ka7 i kong2, goa2 beh ng3 Ui2-oan5-hoe7 soat-beng5. 
  II. 11. 20. 2002 
  Thau3-cha2 piaN3-khi3 Eng2-khong ka3 3 tiam2-cheng e5 kho3. E7-pou chheng2-ka2. 
  Thau3-tiong-tau3 chiu7 koaN2 kau3 Toa7-sia7, chun2-pi7 beh hu3 thong-sek ui2-oan5-hoe7 e5 hoe7-gi7, thang chhiuN2-kiu3 Tai5-gi2-kho3. 
  Sui-jian5 ai3 chiah8 tau3, khiok boe7 kam2-kak iau. In-ui7 liam5-mi chiu7 u7 chit8-tiuN5 khou2-chian3 ai3 phah, na2 u7 sim-cheng5 chiah8-png7? Su7-sit8-chiuN7 chit-le2-pai3 goa2 chha-put-to boe7 chiah8 boe7 khun3. Jit8--si5 chiau3-siong5 siong7-pan. Bo5-kho3 e5 si5 chiu7 si3-ke3 lian5-lok8 lang5, a2-si7 chhoan5 chu-liau7. Am3-si5 chhu3-lai7 khang-khoe3 cho3-soah, hoat-loh8 gin2-a2, kau2-a2 khi3-khun liau2-au7, ia7-si7 kang7-khoan2 kha3 tian7-oe7 chhoe7 lang5, cheng2-li2 chu-liau7. 
  Pun2-lai5 goa2 si7 chin ho2-khun3 e5 lang5, thau5 na7 khoeh-tioh8 chim2-thau5 chiu7 m7 chai lang5 ah. Chong2--si7 chit-cham7 u7-si5-chun7 kau3 2, 3 tiam2 iau2 khun3-boe7-khi3. Tek8-piat8 ti7 goa2 kap Jim7 Sian7-liong5 pian7-lun7, u7 kang7 hak8-hau7 e5 lau7-su khi3 tham3 i e5 oe7. I bo5 am-kham3 kong2--chhut-lai5, chiu7 si7 hoai5-gi5 goa2 iong7 Tai5-gi2-kho3 lai5 thoan5 Tai5-oan5 i3-sek. TaN chai-iaN2 i si7 ui7-tioh8 i3-sek heng5-thai3, chiah li7-iong7 chit-koan5, chioh heng5-cheng3 beng7-leng7 lai5 hoe3 Tai5-gi2-kho3, goa2 koat-sim beh kap i chian3 kau3 te2. 
  TiaN7-tiaN7 ti7 am3-mi5 teh-siuN7, chhin-chhiuN7 Jim7 Sian7-liong5 chiah-nih8 phian-kek e5 toa7-tiong-kok-chu2-gi7-chia2, chin-chiaN3 m7-si7 siau2-soat teh-sia2--e5. Ko2-jian5 hou7 goa2 chhin-sin tu2--tioh8. Kan-ta pin5 chit8-tiam2 hoai5-gi5 kap i3-sek heng5-thai3 bo5 kang7, i chiu7 tui3 chit8-e5 m7-bat khoaN3--koe3, bo5 sek8-sai7 koh kap i bo5 oan bo5 siu5 e5 lang5 he7 chit-khoan2 tok8-chhiu2. Ji5-chhiaN2 koh iong7 hiah-nih chhou-lou2 e5 hong-sek, boe7-su gong7-iong2 e5 kun-hu. Goa2 e5 kho3 si7 keng-koe3 sin-chheng2, teng2-kai3 e5 thong-sek ui2-oan5-hoe7 sou2 thong-koe3--e5. I choaN2 thang pin5 ko3-jin5 e5 i3-su3 chiu7 beh hoe3-tu5. Chit-e5 su7-kiaN7 i2-keng m7-si7 goa2 ko3-jin5 e5 li7-hai7 koan-he7 na7-tiaN7. Che si7 cheng3-ti7 phek-hai7! Si7 ah-pa3 e5 Tiong-kok soa-bun5 chu2-gi7-chia2 teh ki5-si7 Tai5-gi2, phek-hai7 Tai5-oan5-lang5 kap Tai5-oan5-bun5-hoa3! 
  Ju2 siuN7 chiu7 ju2 hun3-khai3. Tai5-oan5 i2-keng chiaN5-cho3 bin5-chu2 kok-ka. Hian7-chu2-si5, chong2-thong2 ia7 tioh8 Tai5-oan5-lang5 teh cho3. Keng3-jian5 iau2 u7 lang5 kaN2 iong7 chiah chhou-chhan5 e5 chhiu2-toaN7, lai5 hoan2-tui3 pun2-thou2-hoa3. Ong2-hui3 Tai5-oan5-bi2 teh hou7 in chiah8! 
  Cho3 chit8-e5 Tai5-oan5-lang5 goa2 boe7-eng7-e2 an2-ne chiu7 khut-hok8! Chun2-kong2 e7 an2-ne lai5 sit-khi3 thau5-lou7, ia7 beh kap Jim7 Sian7-liong5 chiah-e5 lang5 chian3 kau3-te2. Goa2 chai hak8-hau7 u7 chit8-phang5 chhin-chhiuN7 i chit-khoan2 e5 po2-siu2-phai3, cha2 chiu7 tui3 pun2-thou2-hoa3 chin chhi3-chhak8. Hian7-chai7 tioh8 i hoaN7 thong-sek kho3-theng5. I siong3-chun2 goa2 put-ko3 si7 chit8-e5 kiam-jim7 kang2-su, si7 kau3-su kai-chan5-lai7 siong7-ke7 chan5-chhu3--e5, chiu7 so2-teng7 goa2 he7-chhiu2. 
  Na7 hoe5-siong2 ti7 Gi7-siu2 Tai7-hak8 khui Tai5-gi2-kho3 chin khi-khiau e5 koe3-theng5, kam2-khai3 chiu7 na2 chhim. 2000 ni5 4--goeh8, chhou-chhou sin-chheng2 e5 si5, goa2 iong7 “Hian7-tai7 Tai5-gi2 Bun5-hak8” cho3 kho3-mia5, in-ui7 kiaN-liau2 koe3-thau5 chhi3-kek po2-siu2-phai3 sim2-cha ui2-oan5, ma7 siuN7 beh pi7-bian2 kap leng7-goa7 chit8-ui7 ka3 ia7-kan-pou7 Tai5-gi2 e5 lau7-su seng3-chit siuN oa2. Ko2-jian5 hit-si5 e5 thong-sek ui2-oan5-hoe7 tui3 “Tai5-gi2” che 2 ji7 chiu7 u7 i3-kian3. Ui7-tioh8 beh theh8 khui-kho3-koan5, lou7-boe2 goa2 chiu7 in, ka7 kho3-mia5 kai2-cho3 “Tai5-oan5 Bun5-hak8 chok-phin2 siau7-kai3”. Tng teh hoaN-hi2 tah8-chhut thau5-chit8-pou7, bo5 gi5-gou7 heng5-cheng3 jin5-oan5 soah ka7 siong7-kho3 si5-kan pai5 m7-tioh8, ti3-kau3 te7 1 pai2 khui-kho3, chiu7 in-ui7 hak8-seng bo5 kau3-giah8 lai5 theng5-khui. 
  Ka-chai3 soa3-chiap 2 hak8-ki5 khui u7-seng5. Goa2 chit8-bin7 ka3 Lo5-ma2-ji7, chit8-bin7 chhoa7 hak8-seng thak8 Tai5-gi2 chok-phin2. In kam2-kak beh oh8 e5 mih8 siuN-choe7, hu7-tam siuN tang7. Au7-lai5 goa2 eng7 “Ki-chhou2 Tai5-gi2” cho3 kho3-mia5, teng5-thau5 sin-chheng2, phah sng3 choan-sim ka3 Lo5-ma2-ji7 chiu7 ho2. Thong-sek ui2-oan5-hoe7 iu5-goan5 u7 i3-kian3. Put-ko3 kai2 kho3-mia5 liau2 chiu7 tong5-i3 hou7 goa2 khui-kho3. Chit-hak8-ki5 e5 hak8-seng pi2 eng2-koe3 khah choe7, theng5-tou7 ma7 khah ho2, khah chiau5. Chiah ka3 poaN3-hak8-ki5, tng teh jiat8-phut-phut e5 si5, soah lai5 hoat-seng “Jim7 Sian7-liong5 Su7-kiaN7”. 
  U7 choe7-choe7 Tai5-gi2-kai3 e5 peng5-iu2 kap chian5-poe3 thiaN-tioh8 goa2 e5 tai7-chi3, ia7 chhut chin-choe7-lat8, the3 goa2 tau3 chong5, tau3 chhoan5 chu-liau7. U7-e5 sim7-chi3 m7-bat kiN3--koe3, kin-pun2 bo5 sek8-sai7--e5. Chit-khoan2 e5 “tong5-chi3-cheng5” goa2 e7 eng2-oan2 ki3 ti7 sim-lai7. Goa2 chai in m7-si7 ui7-tioh8 goa2, si7 ui7-tioh8 Tai5-gi2, ui7-tioh8 Tai5-oan5-lang5 e5 chun-giam5 teh sio-keng7. 
  SiuN7-e7-kau3 e5 hoat-tou7, chhoe7-e7-tioh8 e5 chu-goan5 long2 chhi3--koe3-lah. Lip8-ui2 u7 chhoe7--koe3, kau3-iok8-pou7 ma7 chai chit-e5 tai7-chi3. Siang7-si5 goa2 ia7 cho3 siong7-bai2 e5 phah-sng3. Ban7-it thong-sek ui2-oan5-hoe7 m7 hou7 goa2 ke3-siok8 khui Tai5-gi2-kho3, tioh8 hou7 chit-e5 su7-kiaN7 chiaN5-cho3 sia7-hoe7 un7-tong7 e5 khi2-thau5. Goa2 chi2-ho2 chhai2-chhu2 ke-thau5 khong3-cheng, kiam2-chhai2 ai3 khi3 kau3 Khatagran Toa7-to7. Ke-thau5 khong3-cheng chiu7 piau2-si7 bo5 thau5-lou7. Goan2 tau kan-ta kho3 goa2 chit8-lang5 teh than3-chiN5. Goa2 ka7 chit-e5 koat-teng7 thiah-beng5 hou7 gin2-a2 chai. I bo5 kong2 siaN2. M7-ku2 poaN3-mi5 goa2 tiaN7-tiaN7 to2--teh, teh siuN7 goa2 kap gin2-a2 e5 chiong-lai5. Chit-si5 goa2 e5 lau7-bu2 soah kio3 goa2 mai3 ka3 Tai5-gi2 chun2 soah, put-ko3 si7 chit8-e5 2 tiam2-cheng e5 kho3. I hoan5-lo2 Jim7 Sian7-liong5 e7 tui3 goa2 iong7 au7-pou7. Goa2 kong2 Tai5-oan5-lang5 na2 thang an2-ne peh8-peh8 hong5 khi-hu7. I soah kong2 goa2 na2 e7 piN3 chiah-phaiN2? Goan2 lau7-bu2 e5 oe7 hou7 goa2 chin sit-bang7. M7-ku2 hoan2-tng2 ka7 siuN7--chit8-e7, goa2 ti7 goan2 tau pun2-lai5 chiu7 chin kou-toaN. Beh bu2 Tai5-gi2 e5 tong-chhe-si5, chiu7 chai-iaN2 chit-choa7 lou7 phaiN2-kiaN5 koh bo5-phoaN7. Kan-ta kiu5 Siong7-te3 hu5--goa2, kap goa2 tang5 kiaN5. 
  12 tiam2--ah. Thang jip8-khi3 hoe7-gi7-sek. Siu7 leng5-ti5 e5 si5-khek kau3--lah. Goa2 e5 thau5 tang7-tang7, seng-khu sio-sio phu5-phu5. Siong7-te3--ah, kiu5 Li2 tek-khak tioh8 kap goa2 ti7--teh. Goa2 chai-iaN2 chit-chian3 m7-si7 sio2-khoa2, tiaN7-tioh8 chiaN5 kan-lan5. Li2 tioh8 pang-chan7 goa2, m7 thang pang3 goa2 chit8-e5. Goa2 beh ka3 Tai5-gi2 e5 sim-goan7, siat-su2 hah8-tioh8 Li2 e5 chi2-i3, kiu5 Li2 seng5-choan5, hou7 goa2 chian3-iaN5 e5 khui3-lat8. Kiu5 Li2 lin5-bin2 Tai5-oan5-lang5. Goan2 i2-keng siu7 thun2-tah8 chiah-nih8 ku2, chiah-nih8 khou2-chhou2, kam2 bo5-thang hou7 goan2 chian3-iaN5 chit8-pai2? Hoe7-gi7-sek--nih U heng5 e5 i2-toh i2-keng che7 beh moa2. Tu5-khi3 goa2 i2-goa7, iau2 u7 5 ui7 lau7-su ia7 si7 beh lai5 soat-beng5 in beh ka3 e5 “hui choan-giap8 kho-bak8”. Thong-sek ui2-oan5-hoe7 ma7 u7 chap8-kui2-ui7 liat8-sek8. Su7-cheng5 tham3-thiaN--koe3, Jim7 Sian7-liong5 chhiaN2-lai5 cho3 ui2-oan5--e5 , tai7-khai3 long2 kap i e5 i3-sek heng5-thai3 kang7-khoan2. Tak8-e5 chin khin-sang teh chiah8 pian7-tong. Goa2 chiah8 boe7 loh8--khi3, it-tit8 teh hok8-sip8 ka-ki7 e5 “kang2-ian2-ko2”. Goa2 hong5 pai5 ti7 ou3-boe2 hoat-gian5. Kan-ta goa2 chit8-e5 si7 cha-bou2--e5. Ti7 goa2 chin3-cheng5 hoat-gian5--e5, u7 3 e5 thiaN khau2-im si7 Tiong-kok-lang5. Chit8-ui7 si7 chhai5-liau7-he7--e5, in-ui7 bat ti7 goa7-khau2 kin lang5 oh8 Ek8-keng, siuN7 beh ka3 “Ek8-keng kap Ju5, To7”. Koh chit8-e5 si7 “thou2-bok8-he7--e5, cheng7 siau3-lian5 chiu7 ai3 thiaN koa-kiok8, siuN7 beh ka3 “Koa-kiok8 Jip8-mng5”. Leng7-goa7 chit8-e5 si7 i-kang-he7--e5, beh ka3 “Seng-gai5 Kui-oe7”. In peng7 bo5 tek8-piat8 chun2-pi7 siaN2-mih8 chu-liau7, kan-ta theh8 chit8-koa2 pat8-lang5 phian e5 chheh a2-si7 koa-kiok8 e5 VCD. Hiah-e5 thong-sek ui2-oan5 na2 chhin-chhiuN7 chhin3-chhai2 khoaN3--chit8-e7, it-tit8 o-lo2 in, kong2 kheh-khi3-oe7. 
  Soa3--loh8-lai5 si5 chit8-ui7 sou3-hak8-he7--e5 beh ka3 “Chau2-chhoe7 Kou2-Ai-kip8”. I e5 Tai5-oan5-khiuN khah tang7. I kong2 si7 hioh-joah8 khoaN3 chit8-koa2 siau7-kai3 Ai-kip8 e5 DVD, khai-si2 u7 chhu3-bi7, ma7 u7 chah chheh kap DVD lai5. Thong-sek ui2-oan5 ka7 i mng7 khah choe7, m7-ku2 iau2 sng3 kheh-khi3. I2-siong7 che 4 ui7 long2 si7 choan-jim7 hu3-kau3-siu7. Chiah-e5 ui2-oan5 tai7-khai3 siuN7 beh lau5 koa2 cheng-sin5, soah-boe2 chiah lai5 tui3-hu3 goa2 chit-e5 siong7-kai3 bi5-se3 e5 kiam-jim7 kang2-su. Tioh8 goa2 e5 si5-chun7, boe7-cheng7 khui-chhui3, Jim7 Sian7-liong5 chiu7 chhiang3 hou7 tak8-e5 chai, kong2 goa2 toh-ui7 chhut-giap8, oh8 sim2-mih8--e5, Tai5-gi2 m7-si7 goa2 e5 choan-giap8. 
  Goa2 ka7 in3 kong2, “Jim7 chu2-jim7 teh hoai5-gi5, sou2-i2 goa2 beh cheng3-beng5 hou7 lin2 khoaN3, goa2 khak-sit8 u7 ka3 Tai5-gi2 e5 leng5-lek8.” Goa2 sui5-e5-a2 sui5-e5, theh8-chhut Tai5-gi2 kau3-su chu-keh cheng3-su, Li2 Kang Khiok Tai5-gi2 Bun5-hak8-chiong2 tioh8-teng2 cheng3-beng5, hoat-piau2--koe3 e5 si, san3-bun5 kap lun7-bun5, goa2 eng7 e5 Tai5-gi2 kho3-pun2, goa2 ka-ki7 phian e5 Lo5-ma2-ji7 kang2-gi7, koh u7 TeN7 Liong5-ui2, Li7 Heng-chhiong kap Li2 Khin5-hoaN7 3 ui7 kau3-siu7 the3 goa2 sia2 e5 chhui-chian3-phoe. Chiah-e5 chu-liau7 hiah-e5 ui2-oan5 tak8-hang7 long2 theh8-khi2 chim-chiok khoaN3. Goa2 sun7-soa3 pou2-chhiong, ka-ki7 ia7 bat cho3-koe3 tian7-tai5 hoan-ek8, ka7 Eng-gi2 sin-bun5 hoan-ek8 cho3 Tai5-gi2. Chit-si5 Jim7 Sian7-liong5 kong2, “Li2 e5 leng5-lek8 i2-keng ‘show’ chhut-lai5 hou7 goan2 khoaN3. M7-ku2 hak8-hau7 e5 cheng3-chhek iu5-goan5 ai3 chhiaN3 lau7-su ka3 in e5 choan-giap8 kho-bak8.” 
  Goa2 hoe5-tap, hian7-chhu2-si5 ti7 Tai7-hak8 ka3 Tai5-gi2 thong-sek kho3-theng5--e5, iau2-bo5 Tai5-gi2-he7 chhut-giap8--e5. Goa2 ku2 chin choe7 le7 hou7 in thiaN, chhiaN2 i chiuN7 bang7-lou7 khi3 chha5. I hoan2-tng2 mng7 goa2, na2 e7 bat in. Goa2 in3-kong2, in long2 si7 goa2 e5 peng5-iu2. Sit8-chai7 siuN7 beh ka7 I haN2, choan5 Tai5-oan5 e5 Tai5-gi2 lau7-su long2 chai-iaN2 li2 teh phek-hai7 Tai5-gi2--ah. Koh lai5 chiu7-si7 hou7 lang5 lio5, hou7 lang5 koah, ui2-oan5 mng7 bun7-te5 e5 si5-kan lah. Goa2 tai7-khai3 hou7 in “kho2-mng7” chit8-tiam2-cheng-ku2, chit8-lang5 chian3 in chap8-goa7-lang5. In u7-iaN2 choan-kang beh lai5 ngeh goa2--e5, ju2 mng7 thai3-tou7 ju2 bai2, sim7-chi3 m7 hou7 goa2 u7 tap-pian7 e5 ki-hoe7. 
  Siong7-ok-chit--e5, chiu7-si7 Eng-gi2-he7 e5 chian5-jim7 chu2-jim7, Siong7 Hui7-hong. I si7 Tiong-kok-lang5 te7 2 tai7. Khi2-thau5 i kong2 hak8-seng bat chau2-khi3 ka7 i tau5, kong2 lau7-su iong7 Tai5-gi2 siong7-kho3, hai7 in thiaN bo5, tan7-si7 i m7-chai kam2-si7 goa2 e5 Tai5-gi2-kho3 hak8-seng (Ki3-jian5 an2-ne, ah8-sai2 mng7!). Koh mng7 goa2 iong7 siaN2-mih8 gi2-gian5 siong7 Eng-gi2-kho3. I ju2 lai5 ju2 bo5 kheh-khi3, kong2 chiok choe7 hak8-seng to thiaN-u7 Tai5-gi2--ah, na2 tioh8 koh oh8? Tai5-gi2 chi2-si7 “hong-gian5” nia7-nia7, na2 tioh8 oh8? Toa7-Tiong-kok e5 sim-thai3 oan5-choan5 hian2-beng5--chhut-lai5. Hit-si5 goa2 chin-chiaN3 siuN7 beh ka7 chhoh: “Fuck you, sow!” M7-ku2, cheng5-chit8-jit8 u7 lang5 ka3--goa2, “chit-e5 kho3 na7 lau5--loh8-lai5, lan2 chiu7 iaN5.” Goa2 ai3 jim2-nai7, m7-thang tiong3 in e5 ke3, kap in cho3 i3-sek heng5-thai3 e5 chhiong-tut8. 
  In iong7 chhia-lun5-chian3 e5 hong-sek, chhun-pan7 ka7 goa2 lek8--si2. Ki5-sit8 lou7-boe2-chhiu2, goa2 ma7 m7-chai ka-ki7 teh in3 siaN2. Jim7 Sian7-liong5 chhun7 ki-hoe7 thuh-chhau5 liah8-pau. Goa2 kong2 oh8 pun2-thou2 gi2-gian5 si7 se3-kai3 tiau5-liu5, Eng-kok e5 Wales ma7 u7 teh cho3. I sui5 toa7-siaN hoah kong2, bo5 chit-lo7 tai7-chi3. U7 lang5 mng7 goa2 an2-choaN2 sng3 hun-sou3, goa2 kong2-tioh8 chit8-hak8-ki5 na2 kan-ta 2 pai2 khoat-sek8, bo5 khau3-hun. Jim7 Sian7-liong5 sui5 jiong2, na2-e7-sai2--tit! Hak8-hau7 kui-teng7 ai3 sang3 khong3-kho3-toaN. I ka2-na2 chiaN5 ai3 kiong5-pek, che3-ap hak8-seng. 
  Ia7 u7 lang5 mng7 goa2, Tai5-gi2 si7 m7-si7 ai3 ho7-cho3 Ho7-lo2-oe7 a2-si7 Ban5-lam5-gi2 chiah tioh8. Sio-siang5 beh in2 goa2 jip8-khi3 i3-sek heng5-thai3 e5 oah8-tauh8. Leng7-goa7 chit8-e5 mng7 goa2 tui3-ti7 pou3-te7-hi3 thak8-chheh-im e5 khoaN3-hoat. Goa2 kong2 pou3-te7-hi3--nih u7 chiok choe7 gi2-su5 kong2 m7-tioh8, m7-si7 ho2 e5 Tai5-gi2. M7-chai an2-choaN2, i kui-e5-bin7 soah loah8--loh8-lai5. 
  Li7-khui liau2-au7, goa2 kam2-kak pi-koan. 
  Hit-cham7 Tai5-gi2-kho3 tu2-a2 ka3-tioh8 siaN-tiau7 kap pian3-tiau7. Goa2 kio3 hak8-seng ai3 jin7-chin oh8, che kho2-leng5 si7 siong7-boe2 chit8-pai2 Gi7-siu2 u7 khui Tai5-gi2-kho3, in-ui7 hak8-hau7 lai7 u7 lang5 bo5 hoaN-hi2 lan2 oh8 Tai5-gi2. Na7 put-heng7 chiaN5-cho3 su7-sit8, goa2 tioh8 ai3 li7-khui Gi7-siu2. “Che si7 tui3 chit8-e5 chok8-kun5, chit8-e5 bun5-hoa3 e5 ki5-si7. Goa2 choat8-tui3 beh chin7-lat8 lai5 po2-hou7 goa2 e5 bo2-gi2, goa2 e5 bun5-hoa3.” Ha7-kho3 liau2, boe7-chio2 hak8-seng lai5 kap goa2 kong2-oe7, piau2-si7 chi-chhi5. U7 e5 kong2, thong-sek-kho3 pun2-lai5 chiu7 bo5 kau3 choe7, chiok choe7 hak8-seng beh siu to bo5 hoat-tou7. Hak8-hau7 na2 thang koh ou-peh8 hoe3-tu5 pun2-chiaN5 khui-ho2-ho2 e5 kho3. 
  III. 11.22. 2002 ----- 
  SiuN7-boe7-kau3, thong-sek ui2-oan5-hoe7 keng3-jian5 thong-koe3 “Tai5-gi2 kap Bun5-hoa3”! 
  Keng-koe3 chit8-hoan tho2-lun7, iong7 chin lim2 e5 phio3-sou3 tit-tioh8 thong-koe3. ThiaN-kong2, thong-sek ui2-oan5 sui-jian5 iau2-si7 po2-siu2-phai3 chiam3 to-sou3, m7-ku2, in bo5 hoat-tou7 hou2-jin7, goa2 pi2 ki5-tha 4 ui7 “hui choan-giap8 e5 lau7-su”, chun2-pi7 e5 chu-liau7 khah chhiong-chiok, hian2-beng5 khah choe7 “choan-giap8 leng5-lek8”. U7 ui2-oan5 kong2, “Tai5-gi2-kho3 na7 bo5 hou7 i thong-koe3, iau2-ku2 e7 u7 bun7-te5 lau5--teh.”
  Thong-sek Tiong-sim hoat hou7 goa2 e5 thong-ti sia2 kong2, “U7 tiau5-kiaN7 thong-koe3”, ai3 goa2 siu-kai2 kho3-theng5 loe7-iong5. 
  Kau3 chit-e5 kham2-cham7, chiah kaN2 kong2, chhou-pou7 chian3-iaN5. Bi7-lai5, Toa7-Tiong-kok-chu2-gi7-chia2 bo5-tiaN7 e7 koh tian2 au3-pou7. Goa2 iu5-goan5 tioh8 se3-ji7. Hak8-ki5-boe2, hak8-seng kau Tai5-gi2 po3-ko3 lai5. U7 kui2-na7-e5 Lo5-ma2-ji7 sia2-liau2 chin ho2, hou7 goa2 kam2-tong7 kah kiong5-beh lau5 bak8-sai2. Kam2-kak chit-hak8-ki5 sou2 liau2 e5 sim-hiat, sou2-siu7 e5 thoa-boa5, long2 u7 tat8--lah. (Goa2 ka3 Eng-gi2, iau2 m7-bat ui7-tioh8 hak8-seng e5 Eng-gi2 chin3-pou7 chiah hoaN-hi2.) Kam2-sia7 Siong7-te3. Ia7 kam2-sia7 choe7-choe7 pang-chan7 goa2 e5 peng5-iu2, bo5-lun7 sio-bat ah8 bo5 sio-bat. Ti7 chit-toaN7 ou-am3 e5 ki5-kan, lin2 si7 tui3 Siong7-te3 hia chhe--lai5 e5 thiN-sai3. 
  Goa2 m7-kaN2 kong2, ka-ki7 ui7 Tai5-oan5 cho3 joa7-choe7. Kap choe7-choe7 siu7 koaiN-kaN, siu7-heng5, sim7-chi3 hi-seng siN3-mia7 e5 cheng3-ti7-hoan7 pi2--khi2-lai5, goa2 sou2-cho3--e5 si7 chiah-nih8 bi5-se3. Sou2 chiah8 e5 khou2 ia7 m7 tat8-tit the5-khi2. Cha2-cheng5 kiaN5-jip8 Tai5-gi2 un7-tong7, chiu7 kak-gou7 ai3 kam-goan7 chiah8-khou2. Kam2-sia7 Siong7-te3 keng2-soan2 goa2 chiap-siu7 chit-e5 chhi3-lian7, hou7 goa2 u7-hun7 ti7 Tai5-oan5-lang5 e5 sip8-ji7-ke3. E7-tang3 ui7 Tai5-oan5 siu7 tam7-poh8 ui2-khut, si7 goa2 e5 kong-eng5, ia7-si7 I hou7 goa2 e5 siong7-ho2 e5 po3-siuN2. 
  (Chok-chia2 the5-kiong) 
</CL>
<HL>

2002年11--月，我tu2著教台語5年以來上大e5考驗。這年9--月開始，我ti7義守大學開一個新e5通識課程，號做「台語kap文化」。Tu2好這學期也換一個新e5通識中心主任。為著伊個人用中國做中心e5意識形態，煞boe7得thang容允台語課，甚至lam7-sam2用職權，下行政命令beh廢除這個課。好佳哉，濟濟台語界e5朋友ka7我鬥腳手，義守大學日間部獨一e5台語課，才ti7一禮拜e5中間，挽救倒轉。 
一、2002.11.14 
2002年11月14日，拜四。早起9點外，我ka7 140份e5英語期中考考試紙釘好勢，準備beh去教室監考。Tu2好經過通識中心，想講真久無去巡我e5信箱，順續越入去看mai7。結局ti7定定空long2-long2 e5信箱內，提著後學期e5通識課申請表。這是頂禮拜拜五，我E-mail出--去，為著原來e5課程提出e5申請書。「台語kap文化」這個課早就ti7 2002年7--月hou7通識委員會通過，有提著開課權。重新申請不過是hou7學校知，老師有意願beh koh教，m7免koh hou7委員會審查。 
提出這份申請表，才發現伊下底iau2有手寫e5字，意思講，學校倩兼任老師，kan-taN會使教伊e5專業科目。【本件退知鄭老師】 續尾有現任通識中心主任任善良e5簽名。我看了歸身軀phih8-phih8-chhoah，血隨chheng3到頭殼頂。Koh用teh顫e5聲問hiah-e5助理，「伊寫che是啥物意思？叫我mai3開simh？」助理小姐m7-bat看過我chiah-nih8受氣，一直ka7我會失禮，講beh隨請in主任來。M7-ku2一時煞chhoe7無人。我ma7因為學生beh考試ai3緊離開。只好約ti7考了後我chiah koh來。
Hit日中晝，我koh去通識中心。這擺有接著主任任善良。伊是兵仔出身，教電子--e5，生做san2-san2 lo3-lo3，大約50外歲。因為伊完全boe7曉講台語，我姑不chiong kap伊講北京話。一開始，伊講有e5老師無照課程綱要教也是算分數，引起濟濟爭議。我講che m7是我e5問題，我一向學期頭就kap學生交代清楚，也攏照約束行。然後伊koh講，有學生走來通識中心ka7 in投，講我攏用台語上課，in boe7慣勢。（我懷疑kam2有這種代誌？「台語kap文化」是這學期tu2開--e5。Tu2教半學期，都iau2未做評鑑，伊那會知？何況kam2有學生食飽hiah閒，會為著一個選修e5課，走去chhoe7通識中心e5主任？）我回答，逐種課攏有伊e5條件，用台語上課是起頭就ka7學生phin2明--e5。而且che原本是選修e5課，in若無法度接受台語上課，ma7 iau2會使選別個課。這時，伊煞反問我，an2-ne kam2是叫學生mai3來上--ah。我ka7伊講m7是這個意思。 
接續這禮拜，hit班伊kap其他e5中國仔學術lou5-moa5攏是用這種khiu2曲，掠話柄e5款式來攻擊--我。我koh ka7伊講，任何一個課都無才調hou7所有e5學生滿意。Kiam2-chhai2有人排斥用台語上課。M7-ku2，tui3開學到加退選3禮拜中間，iau2有59個學生決定beh留落來繼續學。Che代表足濟人攏歡喜我e5上課方式。論到教學e5語言，我ti7這間學校ma7 teh教兩班英語。當初學校要求英語老師ai3用英語上課，thang營造語言環境。Chit-ma2學生學台語，用台語上課，kam2有啥物 m7著？任善良續--落講，現此時學校已經定新e5政策，兼任老師kan-ta會當教專業科目。
伊早就調查我大學kap研究所讀啥物，大主大意認定我無資格教台語。伊koh提校長tng3印仔e5公文hou7我看。伊koh那ka7我講，M7若我一個，iau2有別e5老師ma7有這種教【非專業科目】e5問題。所以通識委員會beh ti7後禮拜三開會，討論in e5課後學期kam2會使 koh開。Chiah-e5老師ai3出席說明。這時我才明瞭，原來任善良無經過委員會，就私底下beh ka7我e5課「做掉」。是an2-choaN2別人會當提出說明，卻ka7我差別待遇，m7 hou7我平等e5機會？到chia來，伊背後e5動機已經真明顯！ 
伊koh講，chit-ma2有台語課，無客語課，客人若來hoe beh an2-choaN2？你是學英語kap新聞--e5。若真正beh教台語我beh倩中文系--e5。我ka7伊講，tui3-ti7台語，中文kap英語平平攏是別種語言。既然中文系--e5會使教，我也會使，只是用無kang7 e5款式。伊聽著我ka7台語kap中文並列做「語言」，目頭隨kak-kak。Che愈證明伊ka7台語看做in中國e5方言，刁持beh keng-the2，廢除台語課。任善良有問我，kam2 beh開新聞方面e5課，mai3教台語。我應伊講，iau2 m7-bat想過這個代誌。最後我ka7伊講，我beh向委員會說明。
二、11.20.2002 
透早拚去永康教3點鐘e5課。E晡請假。 
透中晝就趕到大社，準備beh赴通識委員會e5會議，thang搶救台語課。 
雖然ai3食晝，卻boe7感覺枵。因為liam5-mi就有一場苦戰ai3扑，哪有心情食飯？事實上這禮拜我差不多boe7食boe7睏。日--時照常上班。無課e5時就四界聯絡人，抑是chhoan5資料。暗時厝內工課做煞，發落囡仔、狗仔去睏了後，也是共款kha3電話chhoe7人，整理資料。 
本來我是真好睏e5人，頭若khoeh著枕頭就m7知人ah。總--是這cham7有時陣到2、3點iau2睏boe7去。特別ti7我kap任善良辯論，有共學校e5老師去探伊e5話。伊無掩蓋講--出-來，就是懷疑我用台語課來傳台灣意識。今知影伊是為著意識形態，才利用職權，借行政命令來廢台語課，我決心beh kap伊戰到底。 
定定ti7暗暝teh想，親像任善良chiah-nih8偏激e5大中國主義者，真正m7是小說teh寫--e5。果然hou7我親身tu2--著。Kan-ta憑一點懷疑kap意識形態無共，伊就對一個m7-bat看--過，無熟悉koh kap伊無冤無仇e5人下這款毒手。而且koh用hiah-nih粗魯e5方式，boe7輸憨勇e5軍夫。我e5課是經過申請，頂kai3 e5通識委員會所通過--e5。伊怎thang憑個人e5意思就beh廢除。這個事件已經m7是我個人e5利害關係na7-tiaN7。Che是政治迫害！是壓霸e5中國沙文主義者teh歧視台語，迫害台灣人kap台灣文化！ 
愈想就愈憤慨。台灣已經成做民主國家。現chu2時，總統也著台灣人teh做。竟然iau2有人敢用chiah粗殘e5手段，來反對本土化。枉費台灣米teh hou7 in食！ 
做一個台灣人我boe7-eng7-e2 an2-ne就屈服！準講會an2-ne來失去頭路，也beh kap任善良chiah-e5人戰到底。我知學校有一phang5親像伊這款e5保守派，早就對本土化真刺鑿。現在著伊hoaN7通識課程。伊相準我不過是一個兼任講師，是教師階層內上低層次--e5，就鎖定我下手。 
若回想ti7義守大學開台語課真khi-khiau e5過程，感慨就那深。2000年4--月，初初申請e5時，我用「現代台語文學」做課名，因為驚了過頭刺激保守派審查委員，ma7想beh避免kap另外一位教夜間部台語e5老師性質siuN倚。果然hit時e5通識委員會對「台語」che 2字就有意見。為著beh提開課權，路尾我就in，ka7課名改做「台灣文學作品紹介」。當teh歡喜踏出頭一步，無疑誤行政人員煞ka7上課時間排m7著，致到第1擺開課，就因為學生無夠額來停開。 
佳哉續接2學期開有成。我一面教羅馬字，一面chhoa7學生讀台語作品。In感覺beh學e5物siuN濟，負擔siuN重。後來我用「基礎台語」做課名，重頭申請，扑算專心教羅馬字就好。通識委員會猶原有意見。不過改課名了就同意hou7我開課。這學期e5學生比往過較濟，程度ma7較好、較chiau5。才教半學期，當teh熱phut-phut e5時，煞來發生「任善良事件」。 
有濟濟台語界e5朋友kap前輩聽著我e5代誌，也出真濟力，替我鬥chong5，鬥chhoan5資料。有e5甚至m7-bat見--過，根本無熟悉--e5。這款e5「同志情」我會永遠記ti7心內。我知in m7是為著我，是為著台語，為著台灣人e5尊嚴teh相keng7。 
想會到e5法度，chhoe7會著e5資源攏試--過-lah。立委有chhoe7--過，教育部ma7知這個代誌。Siang7時我也做上bai2 e5打算。萬一通識委員會m7 hou7我繼續開台語課，著hou7這個事件成做社會運動e5起頭。我只好採取街頭抗爭，kiam2-chhai2 ai3去到Khatagran大道 。街頭抗爭就表示無頭路。阮兜kan-ta靠我一人teh趁錢。我ka7這個決定拆明hou7囡仔知。伊無講啥。M7-ku2半暝我定定倒--teh，teh想我kap囡仔e5將來。這時我e5老母煞叫我mai3教台語準煞，不過是一個2點鐘e5課。伊煩惱任善良會對我用後步。我講台灣人哪thang an2-ne白白hong5欺負。伊煞講我哪會變chiah歹？阮老母e5話hou7我真失望。M7-ku2反轉ka7想--一-下，我ti7阮兜本來就真孤單。Beh舞台語e5當初時，就知影這choa7路歹行koh無伴。Kan-ta求上帝扶--我，kap我同行。 
12點--ah。Thang入去會議室。受凌遲e5時刻到--lah。我e5頭重重，身軀燒燒浮浮。上帝--ah，求你的確著kap我ti7--teh。我知影這戰m7是小可，定著成艱難。你著幫贊我，m7 thang放我一個。我beh教台語e5心願，設使合著你e5旨意，求你成全，hou7我戰贏e5氣力。求你憐憫台灣人。阮已經受thun2踏chiah-nih8久，chiah-nih8苦楚，kam2無thang hou7阮戰贏一擺？會議室--nih U形e5椅桌已經坐beh滿。除去我以外，iau2有5位老師也是beh來說明in beh教e5「非專業科目」。通識委員會ma7有十幾位列席。事前探聽--過，任善良請來做委員--e5，大概攏kap伊e5意識形態共款。逐個真輕鬆teh食便當。我食boe7落--去，一直teh複習家己e5「講演稿」。我hong5排ti7 ou3尾 發言。Kan-ta我一個是查某--e5。Ti7我進前發言--e5，有3個聽口音是中國人。一位是材料系--e5，因為bat ti7外口跟人學易經，想beh教「易經kap儒、道」。Koh一個是「土木系--e5，cheng7少年就ai3聽歌劇，想beh教「歌劇入門」。另外一個是醫工系--e5，beh教「生涯規劃」。In並無特別準備啥物資料，kan-ta提一寡別人編e5冊抑是歌劇e5 VCD。Hiah-e5通識委員若親像chhin3-chhai2看--一-下，一直o-lo2 in，講客氣話。 
續--落-來時一位數學系--e5 beh教「走chhoe7古埃及」。伊e5台灣腔較重。伊講是歇熱看一寡紹介埃及e5 DVD，開始有趣味，ma7有chah冊kap DVD來。通識委員ka7伊問較濟，m7-ku2 iau2算客氣。以上che 4位攏是專任副教授。Chiah-e5委員大概想beh流寡精神，煞尾才來對付我這個上界微細e5兼任講師。著我e5時陣，boe7-cheng7開嘴，任善良就chhiang3 hou7逐個知，講我toh位出業，學sim2-mih--e5，台語m7是我e5專業。 
我ka7應講，「任主任teh懷疑，所以我beh證明hou7 lin2看，我確實有教台語e5能力。」我隨e5仔隨e5，提出台語教師資格證書，李江卻台語文學獎著等證明，發表--過e5詩，散文kap論文，我用e5台語課本，我家己編e5羅馬字講義，koh有鄭良偉、呂興昌kap李勤岸3位教授替我寫e5推薦批。Chiah-e5資料hiah-e5委員逐項攏提起斟酌看。我順續補充，家己也bat做過電台翻譯，ka7英語新聞翻譯做台語。這時任善良講，「你e5能力已經「show」出來hou7阮看。M7-ku2學校e5政策猶原ai3倩老師教in e5專業科目。」 
我回答，現此時ti7大學教台語通識課程--e5，iau2無台語系出業--e5。我舉真濟例hou7 in聽，請伊上網路去查。伊反轉問我，哪會bat in。我應講，in攏是我e5朋友。實在想beh ka7伊haN2，全台灣e5台語老師攏知影你teh迫害台語--ah。Koh來就是hou7人lio5，hou7人割，委員問問題e5時間lah。我大概hou7 in【烤問】一點鐘久，一人戰in十外人。In有影專工beh來ngeh我--e5，愈問態度愈bai2，甚至m7 hou7我有答辯e5機會。 
上惡質--e5，就是英語系e5前任主任，尚惠芳。伊是中國人第2代。起頭伊講學生bat走去ka7伊投，講老師用台語上課，害in聽無，但是伊m7知kam2是我e5台語課學生（既然an2-ne，ah8使問！）。Koh問我用啥物語言上英語課。伊愈來愈無客氣，講足濟學生都聽有台語--ah，那著koh學？台語只是「方言」nia7-nia7，哪著學？大中國e5心態完全顯明--出-來。Hit時我真正想beh ka7 chhoh，「Fuck you，sow！」M7-ku2，前一日有人教--我，「這個課若留--落-來，咱就贏。」我ai3忍耐，m7-thang中in e5計，kap in做意識形態e5衝突。 
In用車輪戰e5方式，chhun7-pan7 ka7我碌--死。其實路尾手，我ma7 m7知家己teh應啥。任善良chhun7機會thuh-chhau5掠包。我講學本土語言是世界潮流，英國e5 Wales ma7有teh做。伊隨大聲喝講，無這lo7代誌。有人問我an2-choaN2算分數？我講著一學期若kan-ta 2擺缺席，無扣分。任善良隨嚷，那會使--tit！學校規定ai3送曠課單。伊假若誠愛強迫、制壓學生。 
也有人問我，台語是m7是ai3號做河洛話抑是閩南語才著。相像beh引我入去意識形態e5活tauh8 。另外一個問我tui3-ti7布袋戲讀冊音e5看法。我講布袋戲--nih有足濟語詞講m7著，m7是好e5台語。M7知an2-choaN2，伊歸e5面煞捋--落-來。 
離開了後，我感覺悲觀。
Hit-cham7台語課tu2仔教著聲調kap變調。我叫學生ai3認真學，che可能是上尾一擺義守有開台語課，因為學校內有人無歡喜咱學台語。若不幸成做事實，我著ai3離開義守。「Che是對一個族群，一個文化e5歧視。我絕對beh盡力來保護我e5母語，我e5文化。」下課了，boe7少學生來kap我講話，表示支持。有e5講，通識課本來就無夠濟，足濟學生beh修都無法度。學校那thang koh烏白廢除本成開好好e5課。
三、11.22.2002 ---- 
想boe7到，通識委員會竟然通過「台語kap文化」！ 
經過一番討論，用真lim2 e5票數得著通過。聽講，通識委員雖然iau2是保守派佔多數，m7-ku2，in無法度否認，我比其他4位「非專業e5老師」，準備e5資料較充足，顯明較濟「專業能力」。有委員講，「台語課若無hou7伊通過，iau2-ku2會有問題留--teh。」 
通識中心發hou7我e5通知寫講，【有條件通過】，ai3我修改課程內容。 
到這個kham2站，才敢講，初步戰贏。未來，大中國主義者無定會koh展au3步。我猶原著細膩。學期尾，學生交台語報告來。有幾若個羅馬字寫了真好，hou7我感動kah強beh流目屎。感覺這學期所了e5心血，所受e5拖磨，攏有值--lah。（我教英語，iau2 m7-bat為著學生e5英語進步chiah歡喜。）感謝上帝。也感謝濟濟幫贊我e5朋友，無論相bat抑無相bat。Ti7這段烏暗e5期間，lin2是tui3上帝hia差--來e5天使。 
我m7敢講，家己為台灣做偌濟。Kap濟濟受關監、受刑，甚至犧牲性命e5政治犯比--起-來，我所做--e5是chiah-nih8微細。所食e5苦也m7值得提起。早前行入台語運動，就覺悟ai3甘願食苦。感謝上帝揀選我接受這個試煉，hou7我有份ti7台灣人e5十字架。會當為台灣受淡薄委屈，是我e5光榮，也是伊hou7我e5上好e5報賞。 
（作者提供） 
</HL>