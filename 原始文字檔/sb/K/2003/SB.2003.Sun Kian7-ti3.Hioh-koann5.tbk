<CL>
Liang5-leng2 e5 thau3-cha2, leng2-hong sngh-sngh-kio3, goa2 ui3 lai7-li5-a2 kiann5--chhut-lai5. Hioh-koann5 koe3--a, goa2 an3-sng3 seng lai5-khi3 chiah8 chit8-oann3 ti-kha mi7-soann3 chiah tng2--khi3.
Kin-ni5 hioh-koann5 chit8-ko3-goeh8, goa2 to7 ti7 lai7-li5-a2 toa3 chit8-ko3-goeh8. Chit-chan5 tai7-chi3, tam7-poh8-a2 sim-sek, tam7-poh8-a2 ham3. Kong2--lai5 oe7-thau5-tng5, goa2 tauh8-tauh8-a2 kong2 hou7 lin2 thiann.
Teng2 hak8-ki5 kiat-sok, goa2 an3-sng3 beh ti7 Tai5-pak 2~3 jit8 chiah tng2--khi3. Hioh-koann5 thau5 chit8-kang e-pou, goa2 khia5 ou-tou2-bai2 si3-ke3 hong-so, seng ti7 hak8-hau7 hu7-kin7 lau-lau--leh, ui3 au7-piah-mng5 seh8-khi3 thau5-cheng5-mng5, koh ui3 thau5-cheng5-mng5 khou-koe3 au7-piah-mng5.
Hak8-hau7 au7-piah-mng5 chhut--lai5, hia u7 chit8-tiau5 lou7, khoann3--khi2-lai5 eh8-eh8-a2, lou7-khau2 soah chhai7 chiann5 che7 kangpang. Kian3-pai2 kiann5--koe3 khoann3--tioh8, long2 kam2-kak chiann5 hounn3-hian5, chit-tiau5 lou7 e7-thang3 tui3 toh-ui7 khi3? Huinn5-tit8 eng5-eng5, to7 khai5 jip8-khi3 khoann3 mai7.
Tann khai-si2, lou7 iau2 be7 phainn2 kiann5, kiann5 bo5 100 kong-chhioh soah pinn3-chiann5 loh8-kia7, lou7--nih koh chit8-kahng chit8-piah. Goa2 khoann3 thau5-cheng5 u7 chit8-e5 siang-chhe lou7-khau2, siunn7 beh oat--koe3, siunn7 be7 kau3 chhia-a2 soah hiong5-hiong5 tiann7--khi3. Siong5-se3 khoann3, goan5-lai5 bo5-iu5--a.
Goa2 ka7 chhia chhah ti7 lou7-pinn, tu2-chiah loh8-kia7 e5 lou7, chit8-e7 oat8-thau5 sui5 pian3 chiunn7-kia7. Goa2 khoann3--tioh8 ma7 hoe3-hoa--khi3. Thau5-cheng5 e5 lou7 chhau2 goa2 bo5-sek8, na7 beh chhoe7 ka-iu5-cham7, un2-tang3 ai3 seh8 hoan-thau5. Chia ah bo5 kong-chhia, ah bo5-te3 kio3 ke3-teng5-a2, kan-tann chhun pou7-lian2--a.
Tng-tong goa2 thau5-khak mouh leh sio, chiah khoann3-tioh8 pinn--a2 chhai7 chit8-tai5 kha-tah8-chhia ti7 hia, koh bo5 so2--leh. Goa2 to7 ka7 chioh-lai5 khai5.
Si7 an2-choann2 kong2 si7 “chioh”? In-ui7 goa2 kan-tann chiam7-si5 khia5--chit8-e7, liam-mi e7 khia5 tng2-lai5 hainn5. Che m7-si7 thau-theh8, kek8-ke si7 thau-khai5, liah8--tioh8 ma7 be7 an2-choann2. Ti7 thau teh iong7 e5 hoat-lut8 koan2 be7 tioh8. Goa2 to7 an-sim-a2 khia5, iong7 lou7-pinn khioh e5『寶特瓶』koann7 chit8-koan3 92--e5 tng2--lai5.
Tng2-lai5 kau3 chhah ou-tou2-bai2 e5 sou2-chai7, soah khoann3-tioh8 chit8-e5 siau3-lian5--e5 kap 2 e5 keng2-chhat khia7 ti7 hia. Keng2-chhat ka7 goa2 chah8--loh8-lai5, mng7-kong2: “Chit-tai5 chhia kam2 si7 li2 e5?” Goa2 in3 kong2 si7, pinn--a2 hit-e5 siau3-lian5--e5 khi3-phut-phut, hoah-kong2 goa2 ou-peh8-kong2, chhia-a2 beng5-beng5 si7 i e5. Goa2 thiann kah bu7-sa3-sa3, keng2-chhat kio3 goa2 loh8-chhia, hit-e5 siau3-lian5--e5 sui5 kong2: “Lin2 khoann3, chit-tai5 chhia ua7-piah u7 tah goan2 hak8-hau7 e5 theng5-chhia-pai5, teng2-bin7 koh u7 goa2 e5『學號』.”
Kau3-tann goa2 chiah chai-iann2 in si7 teh kong2 kha-tah8-chhia, m7-si7 ou-tou2-bai2. siunn7 beh kai2-soeh, keng2-chhat m7-tann7 be7-gian3 thiann, koh kio3 goa2 khi3 keng2-chhat-kiok8 lok8 khau2-keng.
Goan5-lai5 chit-tai5 chhia khak-sit8 si7 i e5, hou7 lang5 thau-khan--khi3 to7 phiann ti7 chia, chiah koh hou7 goa2 thau-khia5--tioh8. M7-koh keng2-chhat bo5 beh siong-sin3 goa2 kong2--e5, nge7 kong2 si7 goa2 thau-khan--e5, koh mng7-kong2: “Li2 e5 ou-tou2-bai2 kap khi3-iu5--leh ?”
“Ti7 tu2-chiah lin2 ka7 goa2 chah8--loh8-lai5 hia a7...” Goa2 sio2-khoa2 khi-mou2-bai2.
“Kong2-oe7 mai7 an2-ne toa7-se3-siann, heng5-chiau3 ka3-chiau3 theh8--chhut-lai5!”
I chiap-koe3 goa2 e5 heng5-chiau3 ka3-chiau3, khoann3--chit8-e7, beh siu jip8-khi3 lak-te7-a2. Goa2 chhun-chhiu2 beh ka7 theh8--tng2-lai5, hit-e5 keng2-chhat thoe3-au7 chit8-pou7, chheng3 sa--leh ng3 goa2 chit-peng5 khui chit8-chheng3, ka-chai3 siam2 liau2 kin2, chheng3-chi2 toann7-tioh8 thou5-kha. Hian7-tiunn5 ki5-thann lang5 long2 kiann chit8-tio5, sui5 chong5-lai5 ka7 goan2 2 e5 long2 chhah khi3 pinn--a2. U7-lang5 siunn7 kong2 si7 goa2 khui-chheng3, ka7 goa2 ah ti7 thou5-kha.
“Kan2! Kan2 lin2 lau7-su! Pun3-so3! U7-pai5 e5 lou5-moa5...” Goa2 nge7-si2 ka7 chhoh, in hoat-hian7 m7-si7 goa2 khui-chheng3, chiah ka7 goa2 chhah--khi2-lai5.
Koe3 bo5 chit8 le2-pai3, goa2 to7 hou7 hoat-inn7 phoann3 chit8-ko3-goeh8『拘役』, choe7-mia5 si7『普通竊盜罪』.
Koainn--jip8-khi3 bo5 joa7 ku2, to7 u7 chit8-e5 lang5 lai5 khoann3--goa2, he to7-si7 gun2 kau3-siu7.
Goa2 ka7 i aisiatchuh, kio3 i chit8-siann “lau7-su”, i tim3-thau5 mng7 kong2: “Lai7-te2 chiann5 su3-si3 hounnh?”
“Chha-put-to--lah, bo5-chinn5 thang『易科罰金』, chi2-ho2 jip8-lai5 chiah8 bian2-chinn5-png7.”
“Bo5-chinn5--ou?” I ka7 goa2 khau-se2: “Li2 si7 bo5-chinn5 thang siong7-sou3, ah-si7『刑事訴訟法』thak8 liau2 siunn bai2?”
“Bo5 a7, na7 beh kong2 thak8-liau2 bai2, keng2-chhat kap hoat-koann m7-chiah si7 m7-bat ji7 koh kiam bo5 oe7-seng. 『普通竊盜』si7『自訴罪』neh, lang5 ah bo5 ko3--goa2, keng2-chhat to7 sang3-lai5 hoat-iN7, hoat-iN7 ah bo5 siong5-se3 khoaN3, to7 ka7 goa2 phoaN3 1 ko3-goeh8. Goa2 ti7 keng2-chhat-kiok8 ka7 in chhoh, hit tiau5『侮辱公署』m7-chiah eng3-kai khi2-sou3!”
Kau3-siu7 thiann goa2 kong2 soah, bo5 kong2-oe7, bak8-nih-a2 chiah koh mng7: “Chhia-a2 cheng3-keng si7 li2 thau-khan--e5-ou?”
“Keng2-chhat kong2 u7 to7 u7, hoat-koann kong2 si7 to7 si7. Goa2 chenn3 kong2 bo5, soah ho7-cho3『顯係狡辯之詞』, keng7-ka cheng3-beng5 chhia si7 goa2 thau-khan--e5.” Goa2 chhoan2--chit8-e7 ke3-siok8 kong2: “Che to7-si7 lin2 Legal-soziology kong2 --e5『習慣法上的有罪推定』a7!”
Kong2 kau3 chia, i m7-chai beh chhio3 ah-si7 beh hau2, soah puh chit8-ku3: “Siunn ham3--a.”
Chit-ku3-oe7 hai7 goa2 chhio3--chhut-lai5: “Lau7-su a7, chit-e5 se3-kai3 to7-si7 in-ui7 u7 chiah che7 bu2 hoat-lut8 e5 lang5, m7-chiah e7 chiah-ni7 ham3! Che si7 li2 siong7-kho3 bat kong2--koe3-e5 neh! Koh-chai3-kong2, li2 si7 hak8-chia2, goa2 si7 hak8-seng, long2 bih ti7 hak8-inn7 lai7-te2, soah phoe hoat-lut8 phoe kah toa7-se3-siann, kam2 u7 khah-choah8? Bo5 tek-khak chit-e5 ka7 goa2 phoann3-heng5 e5 hoat-koann, koh bat hou7 li2 ka3--koe3-leh!”
Kann-gak8 e5 lang5 ti7 chit-e5 si5-chun7 jip7--lai5, kong2 si5-kan kau3--a, to7 ka7 goa2 ah--tng2-khi3, goa2 to7 an2-ne un ti7 lai7-li5-a2 koe3 goa2 e5 hioh-koann5
(TGB Thong-sin3 te7 44 ki5, 2003 ni5 5 goeh8)
</CL>
<HL>

涼冷e5 thau3早，冷風sngh-sngh叫，goa2 ui3 lai7-li5-a2行--出-來。Hioh-koann5過--a，goa2 an3-sng3先來去食1碗豬kha麵線chiah tng2--去。
今年hioh-koann5 1個月，goa2就ti7 lai7-li5-a2 toa3 1個月。Chit-chan5 tai7-chi3，tam7-poh8-a2心適，tam7-poh8-a2 ham3。講--來話頭tng5，goa2 tauh8-tauh8-a2講hou7 lin2聽。
頂學期結束，goa2 an3-sng3 beh ti7台北2~3日chiah tng2--去。Hioh-koann5頭1工e-pou，goa2騎ou-tou2-bai2 si3-ke3風so，先ti7學校附近lau-lau--leh，ui3後piah門seh8去頭前門，koh ui3頭前門khou過後piah門。
學校後piah門出--來，hia有1條路，看--起-來eh8-eh8-a2，路口soah chhai7 chiann5 che7 kangpang。Kian3-pai2行--過看--tioh8，long2感覺chiann5 hounn3-hian5，chit條路會thang3 tui3 toh位去？ Huinn5-tit8閒閒，就騎入去看mai7。
Tann開始，路iau2 be7 phainn2行，行無100公尺soah變chiann5落kia7，路--nih koh 1孔1-piah。Goa2看頭前有1-e5雙叉路口，想beh oat--過，想be7到車a2 soah hiong5-hiong5 tiann7--去。詳細看，原來無油--a。
Goa2 ka7車chhah ti7路邊，tu2-chiah落kia7 e5路，1-e7 oat8頭隨變chiunn7 kia7。Goa2看--tioh8 ma7 hoe3-hoa--去。頭前e5路chhau2 goa2無熟，若beh chhoe7加油站，穩當ai3 seh8 hoan頭。Chia ah無公車，ah無te3叫計程a2，kan-tann chhun pou7-lian2--a。
Tng當goa2頭殼mouh leh燒，chiah看tioh8邊--a2 chhai7 1台kha踏車ti7 hia，koh無鎖--leh。Goa2就ka7借來騎。
是an2-choann2講是「借」？ 因為goa2 kan-tann暫時騎--1-下，liam-mi會騎tng2來還。Che m7是偷theh8，極加是偷騎，liah8--tioh8 ma7 be7 an2-choann2。治偷teh用e5法律管be7 tioh8。Goa2就安心a2騎，用路邊khioh e5『寶特瓶』koann7 1罐92--e5 tng2--來。
Tng2來到chhah ou-tou2-bai2 e5所在，soah看tioh8 1-e5少年--e5 kap 2 e5警察khia7 ti7 hia。警察ka7 goa2 chah8--落-來，問講：「Chit台車kam2是li2 e5？」Goa2應講是，邊--a2 hit-e5少年--e5氣phut-phut，hoah講goa2烏白講，車a2明明是i e5。Goa2聽kah bu7-sa3-sa3，警察叫goa2落車，hit-e5少年--e5隨講：「Lin2看，chit台車後piah有tah goan2學校e5停車牌，頂面koh有goa2 e5『學號』。」
到tann goa2 chiah知iann2 in是teh講kha踏車，m7是ou-tou2-bai2。想beh解說，警察m7-tann7 be7-gian3聽，koh叫goa2去警察局錄口供。
原來chit台車確實是i e5，hou7人偷牽--去就phiann ti7 chia，chiah koh hou7 goa2偷騎--tioh8。M7-koh警察無beh相信goa2講--e5，硬講是goa2偷牽--e5，koh問講：「Li2 e5 ou-tou2-bai2 kap汽油--leh ？」
「Ti7 tu2-chiah lin2 ka7 goa2 chah8--落-來hia a7…」Goa2 sio2-khoa2 khi-mou2-bai2。
「講話mai7 an2-ne大細聲，行照駕照theh8--出-來！」
I接過goa2 e5行照駕照，看--1-e7，beh收入去lak袋a2。Goa2 chhun手beh ka7 theh8--tng2-來，hit-e5警察退後1步，銃sa--leh ng3 goa2 chit-peng5開1銃，ka-chai3閃了緊，銃子彈tioh8塗kha。現場其他人long2驚1-tio5，隨chong5來ka7 goan2 2 e5 long2 chhah去邊--a2。有人想講是goa2開銃，ka7 goa2押ti7塗kha。
「Kan2！Kan2 lin2 lau7-su！Pun3-so3！有牌e5 lou5-moa5…」Goa2硬死ka7 chhoh，in發現m7是goa2開銃，chiah ka7 goa2 chhah--起-來。
過無1禮拜，goa2就hou7法院判1個月『拘役』，罪名是『普通竊盜罪』。
關--入-去無joa7久，就有1-e5人來看--goa2，he就是gun2教授。
Goa2 ka7 i aisiatchuh，叫i 1聲「老師」，i tim3頭問講：「內底chiann5 su3-si3 hounnh？」
「差不多--lah，無錢thang『易科罰金』，只好入來食免錢飯。」
「無錢--ou？」I ka7 goa2 khau-se2：「Li2是無錢thang上訴，ah是『刑事訴訟法』讀了siunn bai2？」
「無a7，若beh講讀了bai2，警察kap法官m7-chiah是m7-bat字koh兼無衛生。『普通竊盜』是『自訴罪』neh，人ah無告--goa2，警察就送來法院，法院ah無詳細看，就ka7 goa2判1個月。Goa2 ti7警察局ka7 in chhoh，hit條『侮辱公署』m7-chiah應該起訴！」
教授聽goa2講煞，無講話，目nih-a2 chiah koh問：「車a2正經是li2偷牽--e5-ou？」
「警察講有就有，法官講是就是。Goa2 chenn3講無，soah號做『顯係狡辯之詞』，更加證明車是goa2偷牽--e5。」Goa2喘--1-e7繼續講：「Che就是lin2 Legal-soziology講--e5『習慣法上的有罪推定』a7！」
講到chia，i m7知beh笑ah是beh hau2，soah puh 1句：「Siunn ham3--a。」
Chit句話害goa2笑--出-來：「老師a7，chit-e5世界就是因為有chiah che7 bu2法律e5人，m7-chiah會chiah-ni7 ham3！Che是li2上課bat講--過-e5 neh！Koh再講，li2是學者，goa2是學生，long2 bih ti7學院內底，soah批法律批kah大細聲，kam2有khah-choah8？ 無的確chit-e5 ka7 goa2判刑e5法官，koh bat hou7 li2教--過-leh！」
監獄e5人ti7 chit-e5時chun7入--來，講時間到--a，就ka7 goa2押--tng2-去，goa2就an2-ne un ti7 lai7-li5-a2過goa2 e5 hioh-koann5
(TGB通訊第44期，2003年5月)
</HL>