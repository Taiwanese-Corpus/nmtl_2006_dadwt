<CL>
  Lan2 iau3-kin2 tioh8 beng5-pek8 chit ho7 e5 tai7-chi3, in-ui7 kui2-lah8 hang7 e5 ian5-kou3: it, chiu7-si7 oe7 eng7 ti3-sek, tu2-ho2 e5 hoat-tou7 choe3 tai7-chi3; ji7, oe7 sun7 tak8 hang7 e5 ki- hoe7; saN, oe7 bian2 gui5-hiam2. U7 lang5 kong2, Gia5-kang, kap-a2, choa5, sam put-hap8, chiah e5 oe7; chiu7-si7 kong2, goa7-kok lang5, peh-siN3, koaN-hu2 oh-tit saN ho5. Lan2 ai3 tu5-khi3 chit e5 i3-su3. Kun7-lai5 chi2 saN- teng2 ho7 e5 lang5 u7 ke-thiN sio-bat siong- sin3. Lan2 chin-chiaN3 ai3 tai7-ke na2-ku2 na2 ho5-peng5. Pat8 kok toa7 pian3 u7 keng-ke3 toa7 kiau2-jiau2. U7 lang5 phah-sng3 ti7 Tiong- kok khoaN3 oe7 bian2. KhoaN3 hian7-si5 Tiong- kok chiam7-chiam7 heng, teh kian3-ti3 choe7-choe7 hang7 iu2-ek e5 tai7-chi3; thang ng3-bang7 tak8 hang7 e5 ho2-su7 an2-ni un5-a2 chiaN5, lang5 chiam7-chiam7 beng5-pek8, koaiN3-si3, chiu7 m7 sai2 hun-loan7. 
  Lan2 tioh8 siuN7 tui3 kau3-hoe7 kian3-ti3 kau3-taN, lan2 ti7 chiah-e5 toe7-hng u7 tu2-tioh8 sim2- mih8 tai7-chi3. Khi2-thau5 Ia5-sou-kau3 soe3- soe3, na2 chhin-chhiuN7 nng2 e5 chhiu7 teh puh-iN2, si3-bin7 e5 lang5 khah m7 chai, sou2-i2 khah bo5 tui3-tek8. Kau3-hoe7 na2 heng, toa7 soe3 e5 lang5 na2 khoaN3-kiN3, chiu7 na2 siuN7, TaN beh chaiN2-iuN7! Kau3-kham3 22 ni5 lai7-bin7, lan2 sou2 keng-ke3 put-it. U7 si5 beh kian3-ti3 kau3-hoe7 ti7 sim2-mih8 sou2-chai7, tu2-tioh8 lang5 tong3 ai3 ham7-hai7 lan2, boe7 bian2 eng7 hoat- tou7 tu2--in. U7 si5 si7-toa7-lang5 m7 siat-hoat. U7 si5 chiau3 kong-to7 lai5 pan7. Chong2-si7 thoat-li7 goa7-bin7 e5 tui3-tek8, iau2-ku2 oe7 tu2- tioh8 lai7-bin7 e5 tui3-tek8. Choe7-choe7 lang5 lai5 pai3 Siong7-te3 m7 si7 in-ui7 in him-bou7 Kiu3-chu2 ai3 chiaN5 to7-tek, put-ko3 houN3-li7, a2-si7 houN3-se3, lam2 lang5 phah-sng3 oe7 piN3 beng2. Lan2 m7 ai3 si5--in, ng3-bang7 in oe7 pian3-thong. Chong2-si7 lan2 in-ui7 chit ho7 lang5 iat-lek8 toa7 m7 peng5-an, si7 in put thong, ia7 hou7 pat8 lang5 put thong, i3-su3 m7 si7 chin, khoan2-sit bo5 tho3-tong3, na7-bo5 koe2-oaN7, eng2-oan2 oh-tit kiat-sit8, kiam2-chhai2 hou7 lan2 khang-khang tioh8-boa5. Na7 bo5 eng7 sin5 kap seng5-sit8 kap Siong7-te3 saN chhin, chin-chiaN3 boe7 tiau5; an2-ni chhin-chhiuN7 khi2 chhu3 ti7 soa e5 teng2-bin7, theng3-hau7 chhin3-chhai2 toa7 su7 siN-si2, kiam2-chhai2 saN-ko3, chiu7 sit-chi3 pang3-sak Chu2. Che sim2-mih8 lou7-eng7? 
  Chiau3 kui-ku2, Ho5-iok 10 ni5 chit8-pai2 tioh8 teng5-thau5 siuN7 khoaN3 beh ke, kiam2, koe2 a2 bo5? Teng2 pai2 than3 chit e5 tai7- chi3 e5 si5, u7 choe7-choe7 hang7 ki5-koai3 e5 su7. Chhin-chhiuN7 tak8 ho7 e5 iau5-gian5 kong2 lan2 eng7 tok8 ioh8 hiat ti7 chui2-chiN2, ia7 u7 pat8 mih8 ioh8 thang taN2-tiap8 lang5, beh phian3 in hou7 in jip8-kau3. Koh Pak-kiaN e5 si7-toa7-lang5 kiaN5 bun5 khi3 Se-kok, kong2 kau3-hoe7 e5 le7 kap Tiong-kok e5 le7 put hap8; tek-khak tioh8 Tiong-kok e5 koaN-hu2 chiang2-li2 kau3-hoe7 chiah ho2-se3! Che chiu7-si7 ki5-koai3 e5 oe7. Koh u7 phok-hak8 e5 lang5 choe3 tok8 e5 chheh ho7 cho7 Phek-sia5-liok8, ia7 si7 toa7 lam7-sam2 hiam5 kau3-hoe7 choe7- choe7 hang7 khou2-ouN3 e5 su7. Tu2-tioh8 chit ho7 su7 m7-si7 sio2-khoa2 e5 koan-he7. 
  Lun7 lan2 sou2 tu2-tioh8 e5 tui3-tek8 kiam2-chhai2 oe7 hun- saN-ho7. 1. U7 si5 kau3-hoe7 e5 tui3-tek8 put-ko3 si7 kiong5 e5 lang5: chhin-chhiuN7 ngou2-lou7 u7 kiong5-jiok8, beng2-lam2 e5 su7. Bou2 sou2-chai7 e5 hiaN-ti7 si7 lam2 lang5, tu2-tu2 hian3 toe7 choe3 le2-pai3-tng5 e5 lou7-eng7, beng2 lang5 chiu7 ka-ki7 siuN7 beh than3 ki- hoe7 siN-khi2 kiau2-jiau2, khoaN3 oe7 theh8 chiN5, chiu7 chhoa7 lang5 lai5 hoah-hiam3, liah8- chhiuN2. Lun7 kau3-hoe7 e5 hiaN-ti7 oe7 saN ko3 a2 boe7, che bo5 tek-khak. In kui2-lah8-e5 u7 in e5 tong2. M7-ku2 lan2 m7 ai3 chit-ho7 e5 ke3-kau3. 
  2. U7 si5 kiau2-jiau2 e5 ian5-kou3 si7 oan3-hun7 goa7-kok lang5 ia7 kaN2, ia7 bo5 beng5-pek8 lan2 sou2-choe3. Phi3-ju7 bou2 ui7 pe5-leng5-chun5 e5 si5 u7 seng toa7 su7, koaN-hu2 ia7 m7 chou2-tong3, chiu7 na2 hai7. 
  3. U7 si5 sit8-chai7 in-ui7 kau3-hoe7 e5 khoan2- sit seng su7. Bou2 sou2-chai7, than3 ngia5-put8 e5 si5, hiaN-ti7 m7 toe5 sia5 e5 chiN5 chiu7 toa7 ke3-kau3. Lun7 hi3 chiN5 kap hau3 chou2 e5 su7 kiam2- chhai2 kiau2-jiau2 e5 chit8 poaN3 thang sng3 si7 in-ui7 kau3-hoe7 e5 to7-li2. 
  Ju5-kau3 chin-chiaN3 beng2 ti7 Tiong-kok, thang kiaN in siong5-siong5 ai3 hai7 Ia5-sou- kau3 e5 lang5. Chong2-si7 Siong7-te3 iau2 ti7- teh. I oe7 kou3 chiau2-chiah, kap hoe-chhau2, kam2 boe7 kou3 lang5? Chong2-si7 lan2 e5 chi3, tioh8 kian-kou3 kho3 i. 
  TaN m7 chai lan2 oe7 tai7-liok8 beng5 lan2 ti7 Tiong-kok tioh8 eng7 siaN2 hoat hou7 kau3- hoe7 heng. U7 lang5 phah-sng3 na7-bo5 Ho5- iok chiu7 oh-tit chhoan2-khui3. Koh u7 lang5 phah-sng3 tek-khak tioh8 koaN-hu2 tai7-seng beng5-pek8 Ia5-sou kau3 e5 lou7-eng7, lai5 thong- ti peh-siN3, kau3-hoe7 chiah oe7 heng, khun2-tiok8 e5 su7 chiu7 khah bo5. Che si7 chin choe7 pun2-toe7 lang5 khoaN3 Tiong-kok e5 hong-siok8, chiu7 phah-sng3 an2-ni. Hut8-kau3 si7 tui3 goa7-kok lai5, tai7-seng bo5 hou7 Hong5-te3 hong. KaN2 si7 choe7-choe7 lang5 khoaN3 choe3 u7 lou7-eng7, chiu7 tiaN7-tioh8 chhiaN2 Hong5-te3 hong i. Na7-si7 lan2 bo5 kiu5 Hong5-te3 e5 se3- thau5, put-ko3 ai3 tit-tioh8 ki-hoe7 thang kong2 to7-li2, chio hak8-seng, siat kau3, kiaN5 tak8 hang7 li7-ek lang5 e5 su7. Ia7 ai3 pai3 Siong7-te3 e5 lang5 tak8-e5 chu7-chu2, tiaN7-tioh8 i3-su3, siN-si2 ho7-hok, tek-khak sun7 Siong7-te3. In-ui7 Siong7-te3 pun2 si7 lang5-lang5 tioh8 pai3. Kho2-sioh sia5 lang5 khah ai3 than3, chin-li2 khah m7 ai3. Koh kiaN5 chit8 nng7 hang7 e5 tek-heng7 khah khoai3, na7-si7 chin7 sim, seng3, lat8, i3, lai5 hok8-sai7 Siong7-te3, che khah-oh. U7 si5 tu2-tioh8 kau3-hoe7 lang5 m7- ai3 eng7 keng3-khian5 e5 sim liau7-li2 ke. Koh u7 si5 lang5 phah-sng3 kok e5 su7 kap Siong7-te3 bo5 kan-siap8, che toa7 chho3. 
  Siat-su2 Ju5-kau3 e5 lang5 oe7 chai lan2 sou2 choe3 bo5 m7 li7-ek lang5 e5 seng-khu, leng5- hun5, koh ke, kok, long2-chong2, chiu7 in m7-sai2 kiau-ngou7 khoaN3-khin. 
  Lan2 put-chi2 iau3-kin2 tioh8 hou7 lang5 chai lan2 sou2 hok8-sai7 long2 m7-si7 su e5 Siong7- te3, si7 kong-cheng3--e5, chiu7-si7 thiN-toe7 e5 chin Chu2, chit8-e5 e5 Siong7-te3. Koh i i2-keng si7 thiN-toe7 e5 Chu2 khah iaN5 ban7 u7, chiu7 i e5 chi2-i3 tek-khak tioh8 chiaN5. Thian-liong5 lang5-lang5 piN5-piN5 u7, chiah tioh8 piN5-piN5 tang5 sim hok8-sai7 Chu2 Ia5-ho5-hoa. Lang5- lang5 piN5-piN5 siu7 i e5 po3-siuN2, heng5-hoat8. Che m7-si7 khoaN3-khin se3-kan e5 si7-toa7. Ti7 thian-tiok kok jiau2-loan7 e5 si5 kau3-hoe7 lang5 te7 it ho2 khoan2. Tak8 sou2-chai7 ia7 si7 an2-ni. Se3-kan e5 si7-toa7 si7 Siong7-te3 siat- lip8. Put-ko3 i sou2 liau7-li2 chiu7-si7 seng-khu e5 tai7-chi3, ia7 boe7-oe7 chai sim. Siong7-te3 chai lang5 e5 sim-toe2. I chiu7-si7 ban7 u7 e5 Chu2.
  Lan2 siong5-siong5 tu2-tioh8 bu5-ti e5 lang5 au5-kio3 kong2, Hoan-a2 kau3, chiu7-si7 khoaN3 Siong7-te3 choe3 goa7-kok e5 Chu2, kap Tiong- kok bo5 kan-siap8. Che si7 ban7-poaN e5 hai7, na2 chhin-chhiuN7 lan2 ai3 Tiong-kok lang5 than3 koh-iuN7 e5 to7-li2, kap kok-hoat put- tong5. Chin-chiaN3 m7 si7 an2-ni. Lan2 e5 ka3-si7 long2 m7 si7 hoe3-bo5 pun2-toe7 chheh, a2-si7 pun2-toe7 le7, sim2-mih8 ho2 e5 i3-su3. Siat-su2 u7 lang5 kong2, lan2 ka3 lang5 put-hau3, che m7 si7 pat8 hang7, put-ko3 si7 pe7-bu2 si7-toa7 ai3 tong3 lang5 pai3 Siong7-te3, lan2 put-tek- put tioh8 kong2 Siong7-te3 si7 khah-iaN5 lang5, lang5 kau3 lou7-be2 oe7 chai, Sun7-thiN chiah chun5. Lang5 lam7-sam2 khoaN3 kau3-hoe7 choe3 “hoan”, chit-e5 hai7 put-chhian2. It, chiu7-si7 bu5-ti e5 lang5 chiu7 liam5-piN oan3-hun7 lan2. Koh, Lo2-tia e5 lang5 phah-sng3 che kau3 si7 siok8 ti7 goa7-kok e5 koan5, kap in choe3 tui3-chhiu2, m7 si7 ho5 peng5, na2 chhin-chhiuN7 kau3 kap kok bo5 hun-piat8. Koh, chiu7-si7 bo5 lau2-sit8 e5 lang5 lai5 ka2-chia3 lan2 e5 mia5 khi3 kiaN5 i sai-khia e5 tai7-chi3. Koh, lun7 pai3 Siong7-te3 e5 lang5 ia7 u7 m7-tioh8, bo5 iong2-chi3, bo5 beng5-pek8 tioh8 ka-ki7 chu7-chu2 chu7-lip8 kau3-hoe7, na2 chhin-chhiuN7 chu7-lip8, lai5 chhiaN2 ka-ki7 e5 sian-siN, bian2 kho3 sim2-mih8 lang5. Che tek-khak m7 si7 chit8 jit8 oe7 chiaN5, chong2-si7 i3-su3 tioh8 thong-tat8, chiu7 na2-ku2 na2-chiaN5. Na7 bo5 an2-ni, Ia5-sou kau3 eng2-eng2 bo5 choe3 Tiong-kok pun2-toe7 e5 sou2 siat, an2-ni put-si5 oe7 to2-hoai7. To3-peng2 lai5 kong2, na7 si7 chin-sit8 e5 hiaN-ti7 chi2-be7 oe7 hiau2 khoaN3 ki-hoe7, oe7 hiau2 lan2 sou2 sin3 chiu7-si7 eng2-oan2 e5 to7-li2, chiu7 long2 m7 io5-tang7. Lang5 hai7 seng-khu, boe7 hai7 sin5-hun5. Kiam2-chhai2 u7 lang5 kong2, chiau3 Tiong-kok e5 le7 si7 soe3 boe7 chu2-i3, long2 si7 si7-toa7 e5 koan5. An2-ni kong2 e5 lang5 tioh8 oh8 chit-e5 sin e5 to7-li2, chiu7-si7 tak8 lang5 tioh8 sun7 Siong7-te3 te7 it. Lan2 khoaN3 si7-soe3 lun7 ho2 phaiN2 sun7 sai-khia e5 i3, che te7-it chham2. 
  Chhian-ban7 boh8-tit kho3 pat8 lang5, ka- ki7 tioh8 iong2 ka-ki7 e5 chi3. Ho5-iok e5 li7-ek, hian7-chai7 u7. Beh siaN2 chai oe7 kau3 joa7-ku2? Lan2 ka-ki7 liau7-li2 tak8-hang7 tai7-chi3, chiu7-si7 seng5 toa7-lang5-khoan2. Na7 gau5 thun-lun2, phin2-heng7 na2 seng5, lang5-lang5 chiu7 chai lan2 si7 sim2-mih8 ho7 e5 lang5. Siong7-te3 kap lan2 ti7-teh. Lan2 tioh8 pi7-pan7 siu7-hai7. Thai5 iaN5, lan2 seng-khu e5 su-iok si7 kan-lan5-tai7, iaN5 goa7-bin7 e5 tui3-tek8 m7 eng-kai tioh8 khah lan5. Cheng5, u7 toa7 chhut-mia5 e5 lang5 tui3 chit8-kok keng-ke3 chit8-kok, chhoe7 ki-hoe7 thang chin7 pun2-hun7 hok8-su7 Siong7-te3. Siong7-te3 hou7 i toa7 heng-thong. Khi2-thau5 choe3 Chu2 e5 hak8-seng e5 lang5 m7 kaN2 poe7-gek8 Chu2, chiu7 si2 ia7 hoaN-hi2. Tan7 I2-li2 e5 chheh ki3-chhai3 hit saN-lang5 ti7 he2-lou5 e5 su7, kau3-giah8 hou7 lan2 siuN7 leng5-kho2 siu7-khou2, bok8-tit gek8 Siong7-te3. Lun7 tak8-hang7 e5 tai7-chi3 lang5 na7 boe7 kham-tit kan-khou2, chiu7 boe7 kham-tit hok-khi3. KhoaN3 su3-tou5 Po2-lo5 leng5-kho2 koaiN kam3 si2, bok8-tit soa3 i e5 tioh8-boa5, hou7 goa7-pang e5 lang5 kap Iu5-thai3-lang5 peN5-peN5 tit tioh8 kiu3. KiaN5 se2-le2 Iok-han7, leng5-kho2 si2, bok8-tit iong5-un2 phaiN2. ChhiaN2 lan2 soe3-ji7 siuN7 khoaN3 lan2 in-ui7 sim2-mih8 tai7-chi3 kaN2 si2?
  (Tai5-oan5 Hu2-siaN5 Kau3-hoe7-po3,te7 41~42 tiuN, 1888 ni5 9-10 geh8) 
</CL>
<HL>

咱要緊著明白這號e5 代誌，因為幾那項e5緣故：一、就是會用智識，tu2好e5法度 做代誌；二、會順逐項e5機會；三、會免危險。有人講，蜈蚣、蛤仔 、蛇，三不合，chiah-e5話；就是講，外國人、百姓、官府oh-tit三和。咱 ai3除去這個意思。近來只三等號e5人有加添sio-bat相信。咱真正ai3大家那久那和平。別國大變有經過大攪擾。有人打算ti7中國看會免。看現時中國漸漸興，teh建置濟濟項有益e5代誌；thang 向望逐項e5好事an2-ni勻仔 成，人漸漸明白，慣勢，就m7使紛亂。 
咱著想tui3教會建置到 今，咱ti7 chiah-e5地方有tu2著甚物代誌。起頭耶穌教細細，那親像軟e5樹teh puh-iN2，四面e5人較m7知，所以較無對敵。教會那興，大細e5人那看見，就那想，今 beh怎樣！教kham3 22年內面，咱所經過不一。有時beh建置教會ti7甚物所在，tu2著人擋ai3陷害咱，boe7免用法度抵--in。有時序大人m7設法。有時照公道來辦。總是脫離外面e5對敵，iau2-ku2會tu2 著內面e5對敵。濟濟人來拜上帝m7是因為in欣慕救主ai3成道德，不過好利，抑是好勢，lam2人打算會變猛。咱m7愛時--恩，向望in會變通。總是咱因為這號人閱歷大m7平安，是in不通，也hou7別人不通，意思 m7是真，款式無妥當，若無改換，永遠oh-tit結實，kiam2-chhai2 hou7咱空空著磨。若無用神kap誠實kap上帝三親，真正boe7條；an2-ni親像起厝ti7沙e5頂面，聽候 chhin3-chhai2大事生死，kiam2-chhai2三過，就失志放sak主。Che甚物路用？ 
照規矩，和約10年一擺著重頭想看beh加、減、改抑無？等擺趁這個代誌e5時，有濟濟項奇怪e5事。親像逐號e5謠言講咱用毒藥hiat ti7水井，也有別物藥thang打tiap8人，beh 騙in hou7 in入教。Koh北京 e5序大人行文去西國，講教會e5例kap中國e5例不合；的確著中國e5官府掌理教會才好勢！Che就是奇怪e5話。Koh有博學e5人造毒e5冊號做避邪錄，也是大lam7-sam2嫌教會濟濟項可惡e5事。Tu2著這號 事m7是小可e5關係。 
論咱所tu2著e5對敵kiam2-chhai2會分三號。1、有時教會 e5對敵不過是強e5人：親像五路有強弱，猛lam2 e5 事。某所在e5兄弟是lam2人，tu2-tu2獻地做禮拜堂e5路用，猛人就家己想beh趁機會生起攪擾，看會提錢，就chhoa7人來喝hiam3，掠搶。論教會e5兄弟會三過抑boe7，che無的確。In幾那個有 in e5黨。M7-ku2咱m7 ai3這號e5 計較。 
2、有時攪擾e5緣故是怨恨外國人也kaN2，也無明白咱所做。譬諭某為pe5龍船e5時有生大事，官府也m7阻擋，就那害。 
3、有時實在因為教會e5款式生事。某所在，趁迎佛 e5時，兄弟m7 toe5邪 e5錢就大計較。論hi3 錢kap孝祖e5事kiam2-chhai2攪擾e5一半thang算是因為教會e5道理。 
儒教真正猛ti7中國，thang驚in常常ai3害耶穌教e5人。總是上帝iau2 ti7-teh。伊會顧鳥隻、kap花草，kam2 boe7顧人？總是咱e5志，著堅固靠伊。 
今m7知咱會大略明咱 ti7中國著用啥法hou7教會興。有人打算若無和 約就oh-tit喘氣。Koh有人打算的確著官府代先明白耶穌教e5路用，來通知百姓，教會才會興，窘逐e5事就較無。Che是真濟本地人看中國e5風俗，就打算an2-ni。佛教是tui3外國來，代先無hou7皇帝封。KaN2是濟濟人看做有路用，就定著請皇帝封伊。若是咱無求皇帝e5勢頭 ，不過ai3得著機會thang 講道理，招學生、設教，行逐項利益人e5事。也ai3 拜上帝e5人逐個自主，定著意思，生死禍福，的確順上帝。因為上帝本是人人著拜。可惜邪人較ai3趁，真理較m7-ai3。Koh行一兩項e5 德行較快，若是盡心，性、力、意，來服事上帝，che 較惡。有時tu2著教會人m7 ai3用敬虔e5心料理家。Koh 有時人打算各e5事kap上帝無干涉，che大錯。 
設使儒教e5人會知咱所做無m7利益人e5身軀、靈 魂，koh家、國，攏總，就in m7使驕傲看輕。 
咱不止要緊著hou7人 知咱所服事攏m7是私e5上帝，是公正--e5，就是天地e5 真主，一個e5上帝。Koh伊已經是天地e5主較贏萬有，就伊 e5旨意的確著成。天良人人平平有，chiah著平平同心服事主耶和華。人人平平受伊e5報賞，刑罰。Che m7是看輕世間e5序大。Ti7 天竺國擾亂e5時教會人第一好款。逐所在也是 an2-ni。世間e5序大是上帝設立。不過伊所料理就是身軀 e5代誌，也boe7會知心。上帝知人e5心底。伊就是萬有e5 主。 
咱常常tu2著無知e5人 喉叫講，番仔教，就是看上帝做外國e5主，kap中國無干涉。Che是萬般e5害，那親像咱愛中國人趁各樣e5道理，kap國法不同。真正m7是an2-ni。咱e5教是攏m7是廢無本地冊，抑是本地例，甚物好e5意思。設使有人講，咱教人不孝，che m7 是別項，不過是父母序大ai3 擋人拜上帝，咱不得不著講上帝是較贏人，人到路尾會知，順天才存。人lam7-sam2看教會做「番」，這個害不淺。一：就是 無知e5人就liam5-piN怨恨咱。 Koh，老爹e5人打算che教是屬ti7外國e5權，kap in做對手，m7是和平，那親像教kap國無分別。Koh，就是無老實e5人來假借咱e5名去行伊sai-khia e5代誌。Koh，論拜上帝e5人也有m7著，無勇志，無明白著家己自主自立教會，那親像自立，來 請家己e5先生，免靠甚物 人。Che的確m7是一日會成，總是意思著通達，就 那久那成。若無an2-ni，耶穌教往往無做中國本地e5 所設，an2-ni不時會倒壞。倒反來講，若是真實e5兄弟姊妹會曉看機會，會曉咱所信就是永遠e5道理，就攏m7搖動。人害身軀，boe7害神魂。Kiam2-chhai2有人講，照中國e5例序細boe7主意，攏是序大e5權。An2-ni講e5人著學這個新e5道理，就是逐人著順上帝第一。咱看序細論好歹順sai-khia e5意，che第一慘。 
千萬莫得靠別人，家己著勇家己e5志。和約e5利益，現在有。Beh啥知會到偌久？咱家己料理逐項代誌，就是成大人款。若gau5 吞忍，品行那成，人人就知咱是甚物號e5人。上帝kap咱ti7-teh。咱著備辦受害。Thai5贏，咱身軀e5私慾是艱難代，贏外面e5對敵m7應 該著較難。前，有大出名e5人tui3一國經過一國，尋機會thang盡本份服事上帝。上帝hou7伊大興通。起頭做主e5學生e5人m7敢背逆主，就死也歡喜。但以理e5冊記載hit 三人ti7火爐e5事，夠額hou7咱想寧可受苦，莫得逆上 帝。論逐項e5代誌人若boe7 堪tit艱苦，就boe7堪tit福氣。看使徒保羅寧可關監死，莫得煞伊e5著磨，hou7 外幫e5人kap猶太人平平得著救。行洗禮約翰，寧可死，莫得容允歹。請咱細膩想看咱因為甚物 代誌敢死？ 
(台灣府城教會報，第41~42張，1888年9~10月) 
</HL>