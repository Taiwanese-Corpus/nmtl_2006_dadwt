<CL>
  Bok8-chu2 chiu7-si7 Tiong-kok te7 it tui3-tiong7 e5 chha5-siong7; choe7-choe7 lang5 tui3-tiong7 bok8-chu2, pi2 tui3-tiong7 tak8 ho7 e5 chha5-siong7 koh-khah iau3-kin2; in-ui7 in phah-sng3 bok8-chu2 si7 in e5 pe7-bu2 kong-ma2, sou2-i2 te7 it tui3-tiong7--i. 
  Iah8 chin-choe7 lang5 kong2, Lin2 Ia5-sou-kau3 e5 lang5, ka3 lang5 bo5 pai3 put8, che khah oe7 kong2--tit, chong2-si7 ka3 lang5 bo5 pe7-bu2 kong-ma2, chit-chat toa7 m7-tioh8; in-ui7 bo5 pe7-bu2 kong-ma2 m7-si7 lang5. An2-ni thiaN lang5 sou2 kong2 e5 oe7, chiu7 thang chai se3-siok8 long2 si7 jin7 bok8-chu2 choe3 in e5 pe7-bu2 kong-ma2 si7 beng5. Koh khoaN3 in e5 khoan2-sit, m7-na7 tui3-tiong7 i chhin-chhiuN7 pe7-bu2 kong-ma2 na7-tiaN7; iah8 si7 kui7-pai3 hok8-sai7 lai5 keng3--i, pi2 keng3 siN i sin-khu e5 pe7-bu2, koh-khah kau3-le2; in-ui7 siN i sin-khu e5 pe7-bu2, oah8 taN-si5, be7-bat khoaN3-kiN3 u7 lang5 chhin-chhiuN7 an2-ni hok8-sai7--i; chiok-kian3 se3-siok8 tui3-tiong7 bok8-chu2, pi2 tui3-tiong7 pe7-bu2 le2-sou3 kiaN5 khah kau3. 
  Cha-kho2 thong Tiong-kok e5 lang5, chha-put-to si7 an2-ni, tai7-tai7 siong-thoan5 i2-keng ku2; sit8-chai7 oh-tit koe2-oaN7; sou2-i2 lang5 thiaN lan2 kong2 to7-li2, long2 si7 hiam5 lan2 bo5 pe7-bu2 kong-ma2; in-ui7 lan2 bo5 chhin-chhiuN7 in kui7-pai3 hok8-sai7, sou2-i2 in tai7-ke hiam5 lan2 bo5 pe7-bu2 kong-ma2; hong-siok8 kau3 chiah loan7, toa7 chou2-tong3 to7-li2. U7 lang5 in-ui7 chit chat sim toa7 m7 kam-goan7, chiu7 khi2 khun2-tiok8 kiau2-jiau2. U7 lang5 in-ui7 chit chat toa7 siu7-khi3, chiu7 khi2 saN-chiN pian7-pok. U7 lang5 in-ui7 an2-ni oan3-hun7, chiu7 khi2 iau5-gian5 hui2-pong3. U7 lang5 in-ui7 an2-ni m7 hoaN-hi2, chiu7 khi2 iam3-chian7 ku7-choat8 e5 khoan2-sit. KhoaN3 tak8 sou2-chai7 thoan5 to7-li2, sou2 tu2--tioh8 siong5-siong5 an2-ni; sou2-i2 thoan5-to7 e5 lang5 siong5-siong5 khoa3-lu7 chit chat e5 su7. Bok8-su hiaN-ti7 iah8 choe7-choe7 lang5 u7 siuN7 chit chat e5 to7-li2, khoaN3 tioh8 chaiN2-iuN7 lai5 gi7-lun7, kau3 oe7 hou7 i beng5-beng5 pek8-pek8, thang hou7 lang5 e5 sim thong-tat8, kau3 oe7 hoaN-hi2 hang5-hok8 sin3 lan2 e5 Chu2 Ia5-sou e5 chin-li2. 
  Iah8 choe7-choe7 lang5 siuN7 m7 chai tioh8 siat sim2-mih8 hoat-tou7, thang hou7 lang5 bo5 hiam5 lan2 bo5 pe7-bu2 kong-ma2; an2-ni ng3-bang7 khah boe7 hou7 lang5 m7 kheng2 thiaN lan2 kong2 to7-li2. Sou2-i2 tak8 sou2-chai7 Bok8-su kap thoan5-to7--e5, i2-kip8 cheng3 hiaN-ti7, siong5-siong5 u7 gi7-lun7 chit chat bok8-chu2 e5 su7. TaN chiong thoan5-to7 e5 lang5, kap thiaN to7 e5 peng5-iu2, sou2 saN-kap gi7-lun7 e5 oe7, tai7-liok8 ki3-chai3 ti7 e7-toe2. Liong7 tak8 sou2-chai7 e5 Tiong-kok lang5 chha-put-to si7 an2-ni, sou2-i2 ki3-chai3 hou7 tai7-ke thang khoaN3; ng3-bang7 oe7 li7-ek tak8 sou2-chai7 e5 kau3-hoe7, kap tak8 sou2-chai7 e5 cheng3 lang5, si7 sim sou2-goan7. 
  Cha2 u7 nng7 e5 thiaN to7 e5 lang5, chiu7-kun7 goa2 lai5 mng7 to7-li2; in tiong-kan chit8-e5 seng chhut siaN kong2, Sian-siN ah, chheng2-kau3. 
  Goa2 chiu7 in3 i kong2, Khi2-kam2! Tai7-ke si7 bo5 saN-khi3-hiam5 chiah beh lai5 sio-tong5-bun7; taN tai7-ke chhiaN2 che7, khoaN3 beh gi7-lun7 sim2-mih8 to7-li2 ? 
  In chit8 e5 chiu7 kong2, Sian-siN, goa2 siong5-siong5 teh siuN7 lin2 Ia5-sou-kau3 sou2 kong2 e5 to7-li2, tak8-hang7 to-si7 ho2; tok8-tok8 chit chat bo5 bok8-chu2 m7 ho2. Chiau3 goa2 phah-sng3 Siong7-te3 tioh8 pai3, bok8-chu2 iah8 tioh8 pai3, in-ui7 u7 Siong7-te3, iah8 tioh8 u7 pe7-bu2. 
  Hit e5 te7 ji7 e5 chiu7 sun7 i e5 chhui3-be2 kong2, ChiaN3 si7, na7 oe7 an2-ni chin ho2; goa2 phah-sng3 lin2 Seng3-kau3 na7 chun2 lang5 soa3 pai3 bok8-chu2, tek-khak oe7 chin choe7 lang5 lai5 jip8-kau3; in-ui7 u7 choe7-choe7 lang5 m7-kaN2 lai5 jip8-kau3, chiu7-si7 kiaN chi2 chit chat: goa2 pun2-sin iah8 si7 an2-ni; siat-su2 m7-si7 in-ui7 kiaN chit chat, cha2-cha2 i2-keng lai5 liau2 lah! 
  Goa2 chiu7 in3 i kong2, Ji7-ui7 siuN3-kang i3-su3 long2 tioh8, put-ko3 si7 be7-bat thiaN-kiN3 Siong7-te3 e5 chap8-tiau5-kai3 na7-tiaN7. Lun7 Siong7-te3 e5 chap8-tiau5-kai3, u7 giam5-giam5 kim3 lang5 m7-thang pai3 thiN-teng2 toe7-e7 chui2-lai7 ban7-hang7-mih8 e5 siong7; sou2-i2 hoan7 jip8 Seng3-kau3 e5 lang5, put-lun7 sim2-mih8 siong7 long2 m7 kaN2 pai3. 
  In koh chit8-e5 kong2, Che pai3 bok8-chu2, sng3 si7 pai3 pe7-bu2, put-pi2 pai3 pat8 mih8 e5 siong7. 
  Goa2 chiu7 kong2, Bok8-chu2 beng5-beng5 si7 chha5, m7 si7 pe7-bu2, sit8-chai7 m7-thang pai3--i; siuN3-kang kaN2 si7 be7-bat siuN7 kau3 bok8-chu2 nng7 ji7 e5 i3-su3, iah8 kaN2 si7 be7-bat kang2-kiu3 kau3 bok8-chu2 nng7 ji7 e5 kun-goan5; sou2-i2 chiah u7 jin7 bok8-chu2 choe3 pe7-bu2 lai5 pai3--i. 
  In chit8-e5 chiu7 koh kong2, Bok8-pun2 sui2-goan5, che si7 tiaN7-tioh8 e5 li2; lang5 na7 bo5 liam7 siN lan2 sin-khu e5 pe7-bu2, chiu7 beh-thai3-oe7 ti-un po3-pun2 ah? 
  Goa2 chiu7 koh in3 i kong2, Bok8, m7-si7 lan2 e5 pun2, iah8 m7-si7 lan2 e5 chu2, tek-khak m7-thang jin7 i choe3 lan2 e5 bok8-pun2 bok8-chu2. Phah-sng3 siuN3-kang beng5-beng5 si7 be7-bat kang2-kiu3 bok8-chu2 nng7 ji7 e5 kun-goan5 i3-su3, sou2-i2 chiah u7 tit8-tit8 jin7 i choe3 lan2 e5 pe7-bu2; ki5-sit8 bok8-chu2 chin m7-si7 lan2 e5 pe7-bu2 kong-ma2. Lun7 bok8-chu2 nng7 ji7, i3-su3 chiu7-si7 jin7 bok8 choe3 lan2 e5 chu2, na2 chhin-chhiuN7 pai3 put8 choe3 chu2 chit8-iuN7. Hit e5 bok8-chu2 iah8 kio3-choe3 sin5-chu2, in-ui7 lang5 phah-sng3 u7 sin5 ti7 i e5 lai7-bin7, sou2-i2 mia5-kio3 sin5-chu2. Tak8-hang7 e5 ngou2-siong7 lang5 iah8 phah-sng3 u7 sin5 ti7 i e5 lai7-bin7; chhin-chhiuN7 an2-ni, pai3 bok8-chu2 kap pai3 ngou2-siong7, piN5-piN5 chit8-iuN7, sou2-i2 u7 lang5 chheng choe3 am2-piN2-put8. 
  Bok8-chu2 si7 chha5 choe3 e5, sou2-i2 u7 si5 iah8 kio3-choe3 chha5-thau5; pat8 hang7 e5 ngou2-siong7 chha5 choe3--e5 khah choe7, an2-ni beng5-beng5 bok8-chu2 kap hit e5 ngou2-siong7, si7 chit8 te3 e5 si2 chha5-thau5 na7-tiaN7. Sou2-i2 goa2 chiah kong2, tek-khak m7-thang jin7 hi2 chit8 te3 si2 chha5-thau5 choe3 lan2 e5 pe7-bu2 kong-ma2; iah8 m7-thang jin7 choe3 lan2 e5 goan5-pun2, kap jin7 choe3 lan2 e5 chu2; in-ui7 na7 an2-ni lai5 jin7--i, m7-na7 si7 chin7 gong7, iah8-si7 chin7 lam7-sam2, che7-koa3 iah8 chin7 tang7. In-ui7 jin7 chha5 choe3 lan2 e5 pe7-bu2, beng5-beng5 si7 hoan7-tioh8 put-hau3 e5 choe7. Chhi3-siuN7 lan2 e5 pe7-bu2 seng-seng5 chin ho2-khoaN3, u7 ngou2-koan su3-chi chiau5-chng5 e5 pah-the2, koh si7 seng-leng5 e5 lang5; ban7-mih8 e5 tiong-kan, lang5 sng3-si7 siong7 chun-kui3; lan2 choe3 kiaN2-sun e5 lang5, chhin3-chhai2 eng7 chit8 te3 am2-piN2 chha5 chhin-chhiuN7 mng5-chhoaN3, lai5 sia2 ji7 ti7 i e5 tiong-kan, chiu7 kong2 si7 lan2 e5 pe7-bu2 kong-ma2, che kiam2 m7-si7 khoaN3-khin phi3-siuN3 lan2 e5 pe7-bu2 mah? Goa2 kui2-na7 pai2 khoaN3-kiN3 sin-bun5-choa2 teh phi3-siuN3 thi2-chhio3 lang5; chiu7 oe7 hit e5 lang5 siong7 put-chi2 phaiN2-khoaN3. TaN siat-su2 lan2 oe7 lan2 e5 pe7-bu2 e5 siong7, kiam2 chit8-kha chit8-chhiu2, a2-si7 chit8-bak8 khih-chhui3; kiam2 m7-si7 hoan7-tioh8 phi3-siuN3 bu2-ban7 e5 tang7 choe7 mah? Ho5-hong3 bok8-chu2 chhin-chhiuN7 mng5-chhoaN3, bo5-thau5 bo5-bin7, bo5-kha bo5-chhiu2, lan2 lam7-sam2 jin7 i choe3 lan2 e5 pe7-bu2 kong-ma2; chhi3-siuN7 khoaN3 hit e5 che7-koa3, kau3 joa7-tang7 joa7-toa7 ah? ChhiaN2 ji7-ui7 siuN3-kang soe3-ji7 siuN7-khoaN3. 
  Koh chit8 hang7, Lun7 keng3 bok8-chu2, m7-na7 hoan7--tioh8 chit ho7 put-hau3 e5 tang7-choe7 na7-tiaN7; iah8 si7 hoan7-tioh8 poe7-gek8 Siong7-te3 e5 tang7-choe7. In-ui7 Siong7-te3 chiaN3-si7 lan2 e5 Chin-sin5 Chu2-chaiN2, chiaN3-si7 lan2 e5 oah8-mia7 pun2-goan5; lan2 m7-jin7--i, hoan2-tng2 khi3 jin7 chit8-te3 si2 chha5-thau5, lai5 choe3 lan2 e5 sin5-chu2, choe3 lan2 e5 chu2-chaiN2 pun2-goan5, beng5-beng5 si7 chhin-chhiuN7 kap thiN-teng2 chi3-toa7 e5 Siong7-te3 choe3 tui3-tek8, tit8-tit8 lai5 ngou2-gek8 i e5 chap8-tiau5-kai3 sou2 beng7-leng7--e5, chit ho7 e5 choe7 joa7-tang7 joa7-toa7? ChhiaN2 ji7-ui7 e5 siuN3-kang iah8 ka7 i soe3-ji7 siuN7-khoaN3, chiu7 oe7 chai bok8-chu2 tek-khak boe7 pai3-kui7 hok8-sai7--tit; in-ui7 si7 hoan7-tioh8 chi3-tang7 chi3-toa7 e5 che7-koa3, sou2-i2 koat-toan3 m7-thang pai3. Siat-su2 lang5 pai3 Siong7-te3, iah8 pai3 bok8-chu2, beng5-beng5 si7 chhin-chhiuN7 siok8-gu2 kong2, “Chiah8-png7 kiau2 phi-sng.” Chiah8 phi-sng bo5 chiah8-png7 oe7 si2, chiah8-png7 kiau2 phi-sng iah8 si7 si2. Pai3 Siong7-te3 soa3 pai3 bok8-chu2, kap pai3 bok8-chu2 bo5 pai3 Siong7-te3 piN5-piN5 oe7 tim5-lun5. Goan2 Ia5-sou Seng3-kau3 e5 lang5 in-ui7 chhim chai chit ho7 e5 to7-li2, sou2-i2 m7-kaN2 pai3 bok8-chu2. 
  Siat-su2 bok8-chu2 chin si7 lan2 e5 pe7-bu2 kong-ma2, Ia5-sou-kau3 e5 lang5, tek-khak m7-kaN2 bo5 keng3--i; in-ui7 ti7 Seng3-kau3-lai7 u7 Siong7-te3 e5 chap8-tiau5-kai3; teng2 si3-tiau5 si7 lun7 thiaN3 Siong7-te3 e5 su7, e7 lak8-tiau5 si7 lun7 thiaN3 lang5 e5 su7. Na7-si7 lun7 thiaN3 lang5, te7-it iau3-kin2--e5, chiu7-si7 ka3 lang5 tioh8 hau3-keng3 pe7-bu2; lang5 na7 hau3-keng3 pe7-bu2, Siong7-te3 hoaN-hi2, in2 beh hou7 i chiah8 tng5 e5 he3-siu7. An2-ni thang chai Seng3-kau3 e5 hoat-tou7; lun7 thiaN3 se3-kan-lang5, chiu7-si7 eng7 hau3-keng3 pe7-bu2 choe3 te7 it tui3-tiong7; siat-su2 lang5 bo5 hau3-keng3 pe7-bu2, chiu7-si7 hoan7-tioh8 Siong7-te3 e5 kai3; hoan7-tioh8 Siong7-te3 kai3 e5 lang5, sit8-chai7 m7-si7 sio2-khoa2, chiu7-si7 oe7 tim5-lun5 ti7 te7-gek8. 
  In chit8-e5 chiu7 kong2, ThiaN-kau3 Sian-siN sou2 khai-kang2--e5, Seng3-kau3 e5 to7-li2 chin-chiaN3 si7 ho2, in-ui7 iah8 si7 ka3 lang5 tioh8 iu2-hau3; put-ko3 si7 kong2 m7-thang pai3 bok8-chu2 na7-tiaN7. 
  Hit e5 te7 ji7--e5 kong2, Thau5-tu2-a2 Sian-siN kong2 chit-e5 bok8-chu2 si7 chit8 te3 si2 chha5-thau5 chhin-chhiuN7 mng5-chhoaN3, m7-si7 lan2 e5 pe7-bu2 kong-ma2, chit-ho7-oe7 khiok iah8 u7-iaN2, chit8-e7 kong2-phoa3, sit8-chai7 m7-tat8 poaN3-e5-chiN5, sou2 u7 kong2--e5, chin-chiaN3 cheng5-li2; m7-ku2 se3-siok8 thong-thong si7 eng7 chit-ho7 bok8-chu2 lai5 choe3 ki3-liam7, bo5 che3 bok8-chu2 thai3-oe7 ki3-liam7 pe7-bu2 chou2-kong ah? Sou2-i2 pe7-bu2 chou2-kong ki7-sin5 na7 kau3, chiu7-si7 kong2 choe3-ki7, ki5-sit8 si7 choe3-ki3, ai3 lang5 ki3-tit na7-tiaN7. 
  Goa2 chiu7 kong2, Ai3 ki3-tit pe7-bu2 chou2-kong e5 ki7-sin5, bian2 eng7 bok8-chu2, tioh8 eng7 toa7 pun2 e5 peh8-choa2 phou7 lai5 ki3, si7 koh-khah ho2, koh-khah siong5-se3; in-ui7 bok8-chu2 lai5 ki3 iah8 bo5 joa7-choe7, toa7-pun2 e5 peh8-choa2 phou7, khoaN3 ai3 beh ki3 kang2-chheng-ban7-ji7, kang2-chap8-pah-tai7 iah8 oe7; chiu7 beh siu-sip8 iah8 khah sok-kiat. Chit ho7 phou7, kong--e5, si7-ti7 chong-chok8 e5 tiong-ng, kio3-choe3 chok8-phou2; su--e5, si7 ti7 ke-lai7, kio3-choe3 ka-phou2. Goa2 phah-sng3 tak8-lang5 ke-lai7 tioh8 u7 chit8 pun2 ka-phou2 khah ho2, chiah oe7 chai lan2 tui3 ta2-loh8 lai5, tui3 sim2-mih8 chou2-kong chhut--e5, chaiN2-iuN7 hun-ki; koh chou2-kong e5 siN-jit8 ki7-sin5, long2 oe7 tak8-hang7 ki3 beng5-beng5; khoaN3 lan2 ai3-beh chaiN2-iuN7 ki3-liam7 long2 oe7, pi2 eng7 bok8-chu2 pah pe7 ho2-se3. Chhin-chhiuN7 goa2 ka-ki7 u7 chit8 pun2 ka-phou2, sou2-i2 oe7 chai kau3 kui2-chap8-tai7 e5 chou2-kong; chhiaN2 theh8-lai5 hou7 lin2 khoaN3. 
  In chiu7 kong2, Ho2, theh8-lai5 khoaN3. Goa2 sui5-si5 theh8 hou7 in khoaN3; in khoaN3 liau2, chit8-e5 chiu7 kong2, Eng7 che2 hoat-tou7, chin thong chin ho2-se3; goan2 khiok iah8 u7 kong-e5 chok8-phou2, put-ko3 si7 bo5 su-e5 ka-phou2 na7-tiaN7; goa2 phah-sng3 au7-lai5 iah8 tioh8 chhin-chhiuN7 Sian-siN li2 e5 hoat-tou7, lai5 chhau chit8 pun2 choe3 ka-phou2; na7 ai3 khoaN3 chiu7 thang khoaN3, khah oe7 chai lan2 e5 kun-goan5; sit8-chai7 chin-chiaN3 u7-iaN2 khah tho3-tong3. 
  Hit-e5 te7-ji7--e5 chiu7 kong2, Kho2-sioh goan2 long2 bo5, in-ui7 goan2 e5 chou2-chiuN7 si7 chhut-goa7-lang5, kau3 goan2 e5 si7-toa7-lang5 chhiu2--nih8, soa3 m7-chai tui3 ta2-loh8 khui--lai5-e5, put-ko3 u7 thiaN-kiN3 si7-toa7-lang5 kong2 si7 Choan5-chiu chou2, iau2-ku2 m7-chai Choan5-chiu ti7 sim2-mih8 koaiN7-hun7, ti7 sim2-mih8 hiuN-sia7. 
  Goa2 chiu7 kong2, ThiaN siuN3-kang an2-ni kong2, sit8-chai7 chin7 kho2-sioh, in-ui7 bo5 ka-phou2, iah8 bo5 chok8-phou2, soa3 m7-chai kun-goan5--liau2; na7 kau3 chhin-chhiuN7 an2-ni, sui-jian5 u7 bok8-chu2, iah8 bo5 sim2-mih8 lou7-eng7 lah, tau3-ti3 ka-phou2 pi2 bok8-chu2 pah pe7 ho2-se3. 
  In hit-e5 te7-ji7--e5 chiu7 koh kong2, Goa2 phah-sng3 au7-lai5 iah8 tioh8 chiau3 goa2 sou2 chai--e5, lai5 ki3 chit8 pun2, thang hou7 au7-lai5 e5 kiaN2-sun oe7 bat; na7 bo5 an2-ni, kiaN-liau2 au7-lai5 na2-ku2 na2 m7-chai. 
  Goa2 chiu7 kong2, SiuN3-kang oe7-hiau2 an2-ni siuN7, khiok tioh8; in-ui7 eng7 ka-phou2, siat-su2 beh poaN-soa2-ui7, iah8 ho2 siu-sip8, boe7 chhin-chhiuN7 bok8-chu2 hiah hui3-khi3, koh boe7 tek-choe7 Siong7-te3; in-ui7 ka-phou2 bo5 lang5 khi3 kui7-pai3 hok8-sai7--i, put-ko3 si7 choe3 ki3-liam7 na7-tiaN7. 
  I siuN7-siuN7-cheh, chiu7 koh kong2, Phah-sng3 ka-phou2 tioh8 eng7, bok8-chu2 iah8 tioh8 koh eng7, in-ui7 bo5 bok8-chu2 kiaN-liau2 oe7 hou7 lang5 kong2 si7 put-hau3. Cha2 Teng-lan5 khek-bok8 ui7 tia-niu5, chiu7 oe7 chiuN7 ji7-chap8-si3-hau3 e5 soaN; che sng3-si7 sian-jin5 sou2 siat--e5, phah-sng3 m7-thang hoe3-bo5. 
  Goa2 chiu7 koh ka7 i kong2, Lun7 Teng-lan5 chiuN7 ji7-chap8-si3-hau3 e5 soaN, chit ho7 e5 oe7, sng3-si7 hong-tong5 bo5-iaN2-chiah-song3, long2 boe7 sin3--tit; put-ko3 si7 au7-lai5 e5 lang5 tou7-choan7 chhut--lai5, ki3-chai3 ti7 chap8-chheh--nih8; iah8 sng3 si7 khoan3-sian7 e5 chheh. I-e5 i3-su3 si7 beh khng3 lang5 heng5-hau3; ki5-sit8 bo5 hit ho7 iaN2-chiah, long2 m7-si7 seng3-jin5 hian5-jin5 e5 to7-li2, su3-su ngou2-keng iah8 bo5 ki3-chai3 chit-ho7 e5 su7, long2 m7-thang sin3--i; chong2-si7 na7 ai3 gi7-lun7 chit chat Teng-lan5 khek-bok8 ui7 tia-niu5, chiu7 chheng choe3 ji7-chap8-si3-hau3 e5 tai7-chi3, goa2 kong2 khah siong5-se3 hou7 lin2 thiaN. 
  TaN lun7 Teng-lan5 e5 tai7-chi3, chiu7-si7 ki3-chai3 ti7 Jit8-ki3-kou3-su7 ji7-chap8-si3-hau3 e5 chheh nih8. Chiau3 hit pun2 sou2-ki3--e5, si7 kong2, Han3-tiau5 u7 chit8-e5 Teng-lan5, tui3 soe3-han3 pe7-bu2 chiu7 ke3-ong2; sou2-i2 kau3 toa7-han3 siuN7 beh iu2-hau3 pe7-bu2, kho2-sioh hau3 boe7 tioh8. Na7-si7 Teng-lan5 siuN7 pe7-bu2 khu-lo5 hoai5-phau7 e5 un; chiu7 khek chha5-siong7 lai5 hok8-sai7--i, chhin-chhiuN7 hok8-sai7 oah8--e5 chit8 iuN7; i-e5 bou2 chit8-e5 kau3 ku2, chiu7 bo5 keng3 e5 sim; eng7 chiam lai5 ui chha5-siong7 e5 chng2-thau5-a2, chiu7 u7 huih lau5 chhut, chhin-chhiuN7 oah8 lang5 chit8-poaN-iuN7. Teng-lan5 m7-chai chit-e5 tai7-chi3, put-ko3 khoaN3-kiN3 chha5-siong7 bak8-chiu tiong teh lau5 bak8-sai2; chiu7 khi3 mng7 i-e5 bou2 khoaN3 si7 in-ui7 sim2-mih8 ian5-kou3, chiah oe7 chai si7 in-ui7 i-e5 bou2 eng7 chiam lai5 ui--i. Teng-lan5 siu7-khi3, sui5-si5 chiong i-e5 bou2 pang3-sak li5--khi3. TaN chiu7 hit pun2 chheh sou2 ki3-chai3 e5 kou3-su7 lai5 lun7, iah8 oe7 beng5-beng5 chai si7 bo5-iaN2. In-ui7 kong2 hit-ku3, Teng-lan5 e5 bou2 eng7 chiam lai5 ui--i, an2-ni thang chai bo5 ian5-kou3 lai5 ui--i, tek-khak bo5 chit ho7 cheng5-li2; che si7 chit8 hang7. 
  Koh kong2 hit ku3, ui-liau2 oe7 lau5-huih, chhin-chhiuN7 oah8 lang5 chit8-poaN-iuN7; an2-ni thang chai oe7 lau5-huih, chiu7 u7 huih-kun; u7 huih-kun, chiu7 u7 ngou2-chong7, liok8-hu2; iah8 u7 chiau5-chng5 e5 bah-the2, chiaN5-choe3 oah8 lang5. Na7 u7-iaN2 si7 an2-ni, mih-sai2 tiaN7-tiaN7 che7 ti7 toh-teng2, boe7 tin2-tang7 boe7 choe3-siaN, ti3-kau3 hou7 Teng-lan5 e5 bou2 eng7 chiam lai5 ui--i ? Tek-khak bo5 che2 li2; che si7 nng7-hang7. 
  Koh kong2 kau3 hit ku3, Teng-lan5 m7-chai, si7 khoaN3-kiN3 chha5-siong7 bak8-chiu lau5 bak8-sai2, mng7 i-e5 bou2 chiah chai. An2-ni lan2 thang siuN7 chha5-siong7 na7 oe7 lau5-huih, iah8 oe7 lau5 bak8-sai2; chiu7 tek-khak oe7 kong2-oe7 thang tau5 Teng-lan5, mih-sai2 theng3-hau7 kau3 Teng-lan5 mng7 i-e5 bou2 chiah chai ? Chiok-kian3 bo5 che2 li2-khi3; che si7 saN-hang7. TaN m7-sai2 kong2 siuN-choe7, chiu7 chi2 saN-hang7 lai5 chhui-li2 lai5 siuN7; chiu7 thang chai beng5-beng5 si7 bo5-iaN2 bo5-chiah e5 kou3-su7. In-ui7 siat-su2 bok8-chu2 keng3 liau2 oe7 piN3-choe3 oah8 lang5, chiu7 thiN-e7 e5 lang5, si2 pe7-bu2 m7-sai2 khou2, in-ui7 si2-chha5 oe7 piN3 oah8 lang5; na7-si7 tui3 kou2-cha2 Giau5 Sun3 kau3 taN, be7-bat thiaN-kiN3 chit ho7 e5 li2, chiu7 su3-su ngou2-keng iah8 bo5 chit ho7 e5 oe7. 
  Koh kang2-kiu3 Sin-cheng Jit8-ki3-kou3-su7 e5 chheh; si7 kong2 chhu3-piN u7 chit8 e5 hu7-jin5-lang5, eng7 chng3-a2 lai5 ui Teng-lan5 in bu2 e5 chha5-siong7. An2-ni kap ku7 e5 chheh toa7 bo5 saN-tang5, piN5-piN5 si7 Jit8-ki3-kou3-su7, put-ko3 cheng-chha sin ku7 na7-tiaN7; taN chiu7 hi2 nng7 pun2 sou2 kong2--e5, iah8 si7 ka-ki7 kan-cheng3 bo5-iaN2, in-ui7 ka-ki7 saN mau5-tun2, sin-ku7 sou2 ki3-chai3--e5, boe7 siong-hu5. Chiok-kian3 m7-thang sui5-i3 sin3 bo5 he7-loh8 e5 chap8-chheh; chhin-chhiuN7 Beng7-chu2 kong2, “Chin7-sin3-su, chek-put-ju5 bu5 su.” Chiok-kian3 lang5 sou2 choe3 e5 chheh, m7-thang bo5 chim-chiok siuN7 chiu7 khi3 sin3--i. 
  Koh lun7 chiau3 lang5 e5 liu5-thoan5 sou2 kong2--e5, iah8 si7 bo5 iaN2, iau2-ku2 kong2-liau2 khah u7 oa2-li2; goa2 koh kong2 hou7-lin2 thiaN. Liu5-thoan5 chiu7-si7 kong2, Teng-lan5 pun2 tai7 put-hau3, siong5-siong5 phah i-e5 lau7-bu2; u7 chit8 jit8 Teng-lan5 ti7 soaN-teng2 chhi7 iuN5, khoaN3-kiN3 chhiu7-teng2 ou-a-bu2 ka7 thang5 chhi7 kiaN2, chap8-hun kan-khou2; chiah siuN7 kau3 i soe3-han3 e5 si5, i-e5 lau7-bu2 iah8 tek-khak chhin-chhiuN7 an2-ni lai5 chhi7--i. Teh siuN7 e5 si5, oat8-thau5 koh khoaN3-kiN3 tu2-a2 siN-chhut--lai5 e5 iuN5-a2 kiaN2, siang kha choe5-choe5 kui7-loh8 ti7 i iuN5-bu2 e5 leng-piN teh chiah8-leng, sim siu7 kam2-kek, chiu7 ka-ki7 siuN7 kong2, IuN5-kiaN2 chhut-si3 chiu7 hiau2-tit kui7 i-e5 bu2, ou-a-kiaN2 khoaN3-kiN3 i-e5 bu2 kau3, chiu7 oe7 hiau2-tit hoaN-hi2 khui-chhui3 lai5 chhio3, kiah8-thau5 chhut-siaN lai5 kiaN5-le2; ui7-ho5 goa2 be7-bat chit8 pai2 kui7 goa2 e5 lau7-bu2, iah8 be7-bat chit8 pai2 chhio3-iong5 kap goa2 e5 lau7-bu2 kiaN5-le2; hoan2-tng2 khap8-tioh8 chiu7 siu7-khi3, ai3 phah chiu7 phah, ai3 me7 chiu7 me7. Chit8-si5 thian-liong5 hoat-hian7, khui-siaN ai-siong thi5-khau3, ka-ki7 oan3-hun7 kong2, Goa2 chaiN2-iuN7 oe7 khah-su ti7 khim5-siu3? Tu2-tu2 teh ai-siong thi5-khau3 e5 si5, hng7-hng7 khoaN3-kiN3 i e5 lau7-bu2 koaN7 png7 beh lai5 hou7 i chiah8, chiu7 toa7-pou7 chau2 beh khi3 ka7 i chih, i3-su3 ai3-beh heng5-hau3, m7-kaN2 siu7 i e5 lau7-bu2 e5 sang3-png7. Na7-si7 i e5 bu2 khoaN3-kiN3 Teng-lan5 toa7-pou7 chau2--lai5, ka-ki7 siuN7 tek-khak si7 Teng-lan5 siu7-khi3 i koaN7 png7 ban7 lai5 beh phah--i, chiu7 chin-kiaN, oat8-thau5 khoaN3-kiN3 sin-piN u7 chit8 e5 chui2-khut, chiu7 tio5-loh8--khi3, sin-khu sui5-si5 hoa3-choe3 chit8 te3 chha5-pang-a2. Theng3-hau7 kau3 Teng-lan5 lai5, chiu7 loh8-chui2 chhe7 bo5 lau7-bu2 e5 sin-khu, chi2 khoaN3-kiN3 chui2-tiong u7 chit8 te3 chha5-pang-a2 na7-tiaN7; chiu7 siuN7 hit-te3 chha5-pang-a2, tek-khak si7 i-e5 bu2 hoa3-sin--e5; tui3 an2-ni toa7 siaN ai-siong thi5-khau3, theh8 hit te3 chha5-pang-a2 to3-khi3 in-chhu3 hau3-keng3. Tak8-jit8 saN-tng3 beh chiah8, long2 tioh8 tai7-seng pai5 teh hau3, jian5-au7 chiah kaN2 chiah8; chhin-chhiuN7 an2-ni hau3 kau3 oe7 khan huih-kun, sou2-i2 oe7 chheng-choe3 ji7-chap8-si3-hau3. Au7-lai5 e5 lang5 si7 oh8 Teng-lan5 e5 iuN7, chiah lai5 hau3 bok8-chu2. 
  Che si7 liu5-thoan5 e5 oe7. Haih-ah! Kho2-sioh chit-ho7 liu5-thoan5; thiaN-liau2 khiok-ia2 u7 khiok-chiat; kho2-sioh na7 beh kheng5 chin, long2 bo5 iaN2-chiah. In-ui7 tui3 kou2-cha2 i2-lai5, peng7-bo5 thiaN-kiN3 lang5 loh8 chui2-khut, sui5-si5 chiu7 oe7 hoa3 bo5--khi3; siat-su2 hit e5 sin-khu si7 choa2 kou5--e5, iah8 boe7 chit8 tiap-a2 ku2 iuN5 kau3-liau2, tiok8-toan3 bo5 chit-ho7 e5 cheng5-li2. 
  U7 lang5 khah u7 kang2-kiu3 chhim-siuN7, si7 kong2, Ki5-sit8 si7 Teng-lan5 siu7-khi3 i-e5 lau7-bu2 koaN7 png7 ban7 lai5, an2-ni chit8-si5 hoat siu7-khi3, u7 chho3-chhiu2 phah-si2 i-e5 lau7-bu2. Teng-lan5 khoaN3-kiN3 i-e5 lau7-bu2 i2-keng si2, chiu7 toa7 kiaN, in-ui7 chai i-e5 choe7 chin-tang7, koaN-hu2 tek-khak oe7 lai5 liah8 i khi3 oah8-oah8 heng5 kau3 si2. Sou2-i2 kin2-kin2 am3-chiN7 chiong i-e5 lau7-bu2 e si iam2-bat8 ti7 soaN-teng2, bo5 eng7 koan-kok i-khim; iah8 bo5 poaN3 lang5 sang3-chong3; sit8-chai7 choe7-siong7 ka-choe7, ou-hou ai-chai3 ! Teng-lan5 i2-keng phah si2 lau7-bu2 e5 choe7 sng3-si7 kek8 tang7; koh chaiN2-iuN7 jim2-tit hou7 lau7-bu2 e5 si kui thou5, bo5 eng7 koan-kok i-khim ah? Sit8 choe7-ok tho-thian. Koh Teng-lan5 i2-keng kiaN5 chiah-e5 kek8-tang7 e5 choe7 liau2, chiu7 ka-ki7 siuN7 kong2, Lang5 tek-khak oe7 phah-sng3 lau7-bu2 si7 goa2 hai7-si2--e5, iah8 soa3 biat8-si; in-ui7 na7 m7-si7 an2-ni, lau7-bu2 koaN7 png7 hou7 goa2 chiah8, thai3-oe7 u7 lai5 bo5 to3-khi3? Koh in-ui7 Teng-lan5 e5 put-hau3, si7-chhu3-piN chhin-chhek peng5-iu2 chiau5-chai, sou2-i2 na7 chhe7 bo5 i-e5 lau7-bu2, tek-khak boe7 the, kong2 m7-chai--tit. Ka-ki7 siuN7 sui-jian5 bu5-si put-kho2-cheng3, iau2-ku2 cheng3-lang5 phah-sng3 oe7 chhut; sou2-i2 siuN7 kau3 u7 chit-ho7 kan-khiau2 e5 hoat-tou7 thang chhut--lai5, ng3-bang7 oe7 moa5-phian3 cheng3-lang5. Sou2-i2 kong2 i si7 khoaN3-kiN3 khim5-siu3 e5 tai7-chi3, chit8-si5 thian-liong5 hoat-hian7 ai3-beh heng5-hau3; bo5-gi5 i bu2 ka-ki7 tioh8-kiaN, chiu7 thiau3 loh8-chui2 si2, soa3 hoa3-sin piN3 chit8 te3 chha5-pang-a2. TaN beh heng5-hau3, kho2-sioh hau3 boe7 tioh8, chiah chiong hit te3 pang-a2 theh8 to3-lai5, chhai7 ti7 thiaN-tiong e5 toh-teng2. Hit-jit8 ai-khau3 bo5 chiah8; au7-lai5 tak8 saN-tng3 beh chiah8, tioh8 seng pai5 teh hau3, jian5-au7 chiah kaN2 chiah8. An2-ni eng7 kau3 chit-ho7 toa7 kan-kui2 e5 ke3-chhek, thang hou7 lang5 bo5-gi5 i-e5 lau7-bu2 si7 i hai7-si2--e5; ou-hou ai-chai3! Teng-lan5 put-hau3 e5 choe7 si7 kek8-tang7, in-ui7 phah si2 lau7-bu2, kan-kui2 e5 moa5-phian3 iah8 si7 kek8-toa7, in-ui7 m7-na7 moa5-phian3 hit-si5 e5 lang5, iah8 si7 moa5-phian3 kau3 ban7-tai7 e5 peh-siN3. Kho2-sioh au7 se3-tai7 e5 lang5 put-ti-cheng5, long2 siu7 i phian3, hoaN-hi2 oh8 i tai7-put-hau3 sou2 siat-chhut e5 hoat-tou7. Chhin-chhiuN7 an2-ni Teng-lan5 mia5 chheng ji7-chap8-si3-hau3; lun7 chin te7-it toa7 put-hau3, lan2 e5 lang5 kiam2 thang oh8-i mah? Goa2 phah-sng3 tek-khak m7-thang. 
  In chiu7 koh kong2, Sian-siN an2-ni kong2, sit8-chai7 chin u7 li2, chiau3-lun7 Teng-lan5 si7 tai7-put-hau3. M7-ku2 au7-lai5 e5 lang5 put-ko3 si7 chit8 tiam2-sim beh ki3-liam7 na7-tiaN7; chiu7 siat-su2 chiong bok8-chu2 chhiaN2 lau5 i toh-teng2, thang hou7 choe3 kiaN2-sun e5 lang5 khoaN3-kiN3 chiu7 oe7 siuN7 tui3 pe7-bu2 chou2-kong tau khi3, in-ui7 na7 bo5 eng7 bok8-chu2, kiaN-liau2 au7-lai5 soa3 long2 boe7-ki3-tit; sou2-i2 goa2 phah-sng3 boh8-tit pai3-kui7 hok8-sai7 chiu7 ho2, chhiaN2 lau5 ti7 toh-teng2 thang khoaN3, thang choe3 ki3-liam7; kiam2 u7 sim2-mih8 siong-hai7 mah? 
  Goa2 chiu7 in3 i kong2, Na7 lau5 teh, au7-lai5 tek-khak u7 siong-hai7, li2 pun2-sin na7 bo5 koh khi3 pai3--i, chiu7 li2 e5 kiaN2-sun iah8 oe7 khi3 pai3--i. In-ui7 kau3 kiaN2-sun e5 si5, khoaN3-kiN3 pat8 lang5 teh pai3, koh khoaN3-kiN3 ka-ki7 toh-teng2 u7 bok8-chu2, tek-khak u7-si5 oe7 siu7 be5-hek8, siuN7 tioh8 chhin-chhiuN7 pat8 lang5 lai5 pai3. Iah8 oe7 siuN7, na7 pai3 kaN2 bo5 siong-hai7; na7 oe7 siong-hai7, pe7-kong si7 jip8-kau3 e5 lang5, tek-khak bo5 lau5 chit-e5 mih8 ti7 toh-teng2. Sim chiu7 oe7 phah-sng3 tioh8 pai3 khah tioh8; koh in-ui7 pian7-pian7 ti7 toh-teng2, m7-sai2 lou2-lat8, chiu7 oe7 sui5-si5 khi3 pai3--i. Chhin-chhiuN7 an2-ni au7-lai5 e5 poe7-poan7 koh-khah siong-tiong7; sou2-i2 goa2 phah-sng3 tek-khak m7-thang lau5 teh; lau5 teh,eng2 u7 e7-kun. Chhin-chhiuN7 cheng5 ti7 E7-mng5 u7 chit8 lang5 ai3 lai5 than3 to7-li2 jip8 kau3-hoe7, iau2-ku2 thiaN kau3-hoe7 kong2 m7-thang chhai7 bok8-chu2; i-e5 sim bo5 beng5-pek8 chit e5 bok8-chu2 e5 to7-li2, phah-sng3 bok8-chu2 i2-keng hau3 chiah ku2, tek-khak u7 sin5 ti7-teh, m7-si7 chhin-chhiuN7 peng5-siong5 e5 chha5, sou2-i2 chiong kui-kham e5 bok8-chu2 it-chin7 koaN7-khi3 soaN-teng2 tai5 ti7 bong7-nih8. Che si7 hian2-beng5 u7 gi5-ngai2 khian3-sng2 e5 sim. Sou2-i2 koh bo5 joa7-ku2 tu2-tioh8 chhi3-lian7, chiu7 si7-soa7 chau2 khi3 soaN-teng2, kut8 hiah-e5 bok8-chu2 koh to3-lai5 pai3, lai5 hok8-sai7. Au7-lai5 long2 bo5 thang ng3-bang7 i koh lai5 hoan2-hoe2; in-ui7 “Kng hut-jian5 am3, hit e5 am3 si7 toa7.” Chhin-chhiuN7 an2-ni thang chai e7-kun tek-khak tioh8 tu5 hou7 i li7, chiah boe7 koh hoat. Tioh8 siuN7 kou2-cha2 e5 lang5 siat bok8-chu2, si7 beh hou7 lang5 ki3-liam7, m7-si7 beh hou7 lang5 pai3; iau2-ku2 au7-lai5 long2 khi3 pai3, khi3 hok8-sai7--i. Ho5-hong3 chit-si5 e5 bok8-chu2, se3-siok8 i2-keng pun2 teh hok8-sai7 keng3-pai3; kiam2 m7-si7 koh khah khoai3 be5-hek8 au7-lai5 e5 lang5, long2 khi3 pai3 khi3 hok8-sai7 i mah? Sou2-i2 tek-khak m7-thang chhiaN2 lau5 teh. Cha hian7-si5 u7 chit ho7 bok8-chu2 e5 mia5, si7 tui3 Chiu-tiau5 Bu2-ong5 tong-cheng hoat8 Tiu7-ong5 e5 si5 lai5--e5; khoaN3 Kou2-bun5 Pek-i5 liat8-toan7, hit chit8 phiN chiu7 oe7 chai. In-ui7 Siong-tiau5 e5 Tiu7-ong5 bu5-to7, Bu2-ong5 e5 pe7 Bun5-ong5, pun2 u7 i3-su3 beh khi3 cheng--i; put-heng7 Bun5-ong5 si2; Bu2-ong5 soa3 chiap Bun5-ong5 e5 sim-chi3, ai3-beh hoat8 Tiu7-ong5. Iau2-ku2 kiaN lang5 hiam5 i put-jin5, sou2-i2 eng7 chha5-pai5, sia2 Bun5-ong5 e5 mia5 chhai7 ti7 chhia tiong, ho7 choe3 Bun5-ong5; hou7 lang5 chai i-e5 cheng-hoat8 Tiu7-ong5 m7-si7 chiau3 i ka-ki7 sai-khia e5 i3-su3, si7 hong7 thian-beng7, kap soa3-chiap pe7 Bun5-ong5 e5 sim-chi3; sou2-i2 put-tek-put tioh8 cheng-hoat8 Tiu7-ong5. I siat bok8-chu2 e5 i3-su3, chiu7 si7 in-ui7 an2-ni; m7-si7 beh hou7 lang5 pai3--i, hok8-sai7--i. Kho2-sioh chit-si5 se3-siok8 saN-than3 saN-han2, long2 bo5 kang2-kiu3 kau3 hit-e5 bok8-chu2 e5 kun-goan5, si7 tui3 ta2-loh8 lai5--e5; koh chhou-siat e5 si5 u7 sim2-mih8 i3-su3, long2 bo5 siuN7 khoaN3; sui5-pian7 chiong5-siok8, ai3 hou7 lang5 hoaN-hi2. Sou2-i2 na7 khoaN3 lang5 pai3, i iah8 pai3, khoaN3 lang5 hau3, i iah8 hau3. Sou2-i2 goa2 phah-sng3 bok8-chu2 m7-na7 m7 thang hok8-sai7, iah8 m7 thang chhiaN2 lau5 ti7 toh-teng2; in-ui7 kiaN-liau2 au7-lai5 tek-khak u7 e7-kun. 
  In chiu7 koh kong2, Na7-si7 an2-ni, bok8-chu2 chiu7 long2 hoe3-bo5 mah? Bok8-chu2 na7 long2 hoe3-bo5, siat-su2 beh hau3 tioh8 chaiN2-iuN7 chiah oe7 hau3 ah? Goa2 chiu7 in3 i kong2, Hau3 tioh8 eng7 chin hau3, m7-thang eng7 ke2 hau3. Ai3 kiaN5 chin hau3, tioh8 oh8 Sun3-te3 kap Cheng-chu2 e5 khoan2-sit, chiu7-si7 chin hau3. Hoan7-su7 chiau3 to7-li2, an-hun7 siu2-ki2, su7 long5 kong siong jin7-chin khi3 choe3; ti3-kau3 oe7 “iong5-beng5-seng, hian2-hu7-bo2”; che long2 si7 chin hau3. Kho2-sioh lang5 khah choe7 bo5 chit-ho7 e5 chin hau3, long2-si7 ai3 than3 hit-ho7 ke2 hau3 e5 hong-siok8; sit8-chai7 bo5 li7-ek, hoan2-tng2 u7 sun2-hai7 na7-tiaN7. 
  In chiu7 koh kong2, M7-ku2 bo5 hau3, chou2-kong oe7 iau. 
  Goa2 chiu7 koh in3 i kong2, Chou2-kong e5 sin5-hun5 kui im-kan, bo5 koh lai5 iong5-kan; thai2-tho2 oe7 chiah8 ah? Chiu7 siat-su2 oe7 koh lai5 si7 sin5-hun5; sin5-hun5 tek-khak boe7 chiah8 mih8. Na7 beh lun7 kau3 chou2-kong e5 sin-khu, si7 i2-keng si2 kui-thou5, bah kap kut siau-hoa3, bo5 chhui3 bo5 pak-tou2, iah8 si7 boe7 chiah8 li2 sou2 hau3 e5 mih8. Tioh8 siuN7, piN7 tim5-tang7 e5 si5, siong7-chhiaN2 boe7 chiah8; ho5-hong3 i2-keng si2, sin-khu chhau3-noa7, thai2-oe7 koh lai5 e5 li2 ah? Chiu7 siat-su2 oe7 lai5 chiah8, chit8 ni5 hau3 nng7 saN pai2, thai2-tho2 u7 kau3-giah8 ah? Lan2 chit8-jit8 chiah8 saN-tng3; chou2-kong chit8 ni5 chiah8 saN-tng3, thai2 u7 kau3-giah8 ah? Chiok-kian3 se3-siok8 hau3 che3 e5 hong-siok8 long2-si7 ke2, m7-si7 chin--e5. Chhin-chhiuN7 Chu-bun5-kong kong2, “Seng put hong7-iong2, su2 che3 bu5-ek.” Koh chhin-chhiuN7 siok8-gu2 kong2, “SiN bo5 thang kau3 na5-au5, si2 chiah beh che3 koaN-chha5-thau5,” chiu7-si7 se3-siok8 cheng3-lang5 e5 i3-su3. 
</CL>
<HL>

木主 就是中國第一tui3重e5柴像；濟濟人tui3重木主，比tui3重逐號e5柴像koh較要緊；因為in扑算木主是in e5父母公媽，所以第一tui3重--伊。 
也真濟人講，lin2耶穌教e5人，教人無拜佛，che較會講--得，總是教人無父母公媽，這節大m7著；因為無父母公媽m7是人。An2-ni聽人所講e5話，就thang知世俗攏是認木主做in e5父母公媽是明。Koh看in e5款式，m7 若tui3重伊親像父母公媽na7-tiaN7；也是跪拜服事來敬--伊，比敬生伊身軀e5父母，koh較到禮；因為生伊身軀e5父母，活擔時，be7-bat看見有人親像an2-ni服事--伊；足見世俗tui3重木主，比tui3重父母禮數行較到。 
查考通中國e5人，差不多是an2-ni，代代相傳已經久；實在oh-tit改換；所以人聽咱講道理，攏是嫌咱無父母公媽；因為咱無親像in跪拜服事，所以in大家嫌咱無父母公媽；風俗到chiah亂，大阻擋道理。有人因為這節心大m7甘願，就起窘逐攪擾。有人因為這節大受氣，就起相爭辯駁。有人因為an2-ni怨恨，就起謠言毀謗。有人因為an2-ni m7歡喜，就起厭賤拒絕e5款式。看逐所在傳道理，所tu2--著常常an2-ni；所以傳道e5人常常掛慮這節e5事。牧師兄弟也濟濟人有想這節e5道理，看著怎樣來議論，到會hou7伊明明白白，thang hou7人e5心通達，到會歡喜降服信咱e5主耶穌e5真理。 
也濟濟人想m7知著設甚物法度，thang hou7人無嫌咱無父母公媽；an2-ni 向望較boe7 hou7人m7肯聽咱講道理。所以逐所在牧師kap傳道--e5，以及眾兄弟，常常有議論這節木主e5事。今將傳道e5人，kap聽道e5朋友，所相kap議論e5話，大略記載ti7下底。諒逐所在e5中國人差不多是an2-ni，所以記載hou7大家thang看；向望會利益逐所在e5教會，kap逐所在e5眾人，是心所願。 
早有兩個聽道e5人，就近我來問道理；in中間一個先出聲講，先生啊，請教。 
我就應伊講，豈敢！大家是無相棄嫌chiah beh來相同問；今大家請坐，看beh議論甚物道理？
In一個就講，先生，我常常teh想lin2耶穌教所講e5道理，逐項都是好；獨獨這節無木主m7好。照我扑算上帝著拜，木主也著拜，因為有上帝，亦著有父母。
Hit 個第2個就順伊e5嘴尾講，正是，若會an2-ni真好；我扑算lin2聖教若准人續拜木主，的確會真濟人來入教；因為有濟濟人m7敢來入教，就是驚指這節；我本身也是an2-ni；設使m7是因為驚這節，早早已經來了lah！
我就應伊講，二位相公意思攏著，不過是be7-bat聽見上帝e5十條戒na7-tiaN7。論上帝e5十條戒，有嚴嚴禁人m7-thang拜天頂地下水內萬項物e5像；所以凡入聖教e5人，不論甚物像攏m7敢拜。
In koh一個講，Che拜木主，算是拜父母，不比拜別物e5像。
我就講，木主明明是柴，m7是父母，實在m7-thang拜--伊；相公敢是be7-bat想到木主兩字e5意思，也敢是be7-bat講究到木主兩字e5根源；所以才有認木主做父母來拜--伊。
In一個就koh講，木本水源，che是定著e5理；人若無念生咱身軀e5父母，就beh-thai3會知恩報本ah？
我就koh應伊講，木，m7是咱e5本，也m7是咱e5主，的確m7-thang認伊做咱e5木本木主。扑算相公明明是be7-bat講究木主兩字e5根源意思，所以chiah有直直認伊做咱e5父母；其實木主真m7是咱e5父母公媽。論木主兩字，意思就是認木做咱e5主，若親像拜佛做主一樣。Hit個木主也叫做神主，因為人扑算有神ti7伊e5內面，所以名叫神主。逐項e5偶像人亦扑算有神ti7伊e5內面；親像an2-ni，拜木主kap拜偶像，平平一樣，所以有人稱做黯扁佛。
木主是柴做e5，所以有時也叫做柴頭；別項e5偶像柴做--e5較濟，an2-ni明明木主kap hi2 e5偶像，是一塊e5死柴頭na7-tiaN7。所以我才講，的確m7-thang認hit一塊死柴頭做咱e5父母公媽；也m7-thang認做咱e5原本，kap認做咱e5主；因為若an2-ni來認--伊，m7 若是盡憨，也是盡lam7-sam2，罪卦也盡重。因為認柴做咱e5父母，明明是犯著不孝e5罪。試想咱e5父母生成真好看，有五官四肢齊全e5百體，koh是生靈e5人；萬物e5中間，人算是上尊貴；咱做子孫e5人，chhin3-chhai2用一塊黯扁柴親像門閂，來寫字ti7伊e5中間，就講是咱e5父母公媽，che 敢 m7是看輕譬相 咱e5父母mah？我幾若擺看見新聞紙teh譬相恥笑人；就畫hit個人像不止歹看。今設使咱畫咱e5父母e5像，減一腳一手，抑是一目缺嘴；敢 m7是犯著譬相侮慢e5重罪嗎？何況木主親像門閂，無頭無面，無跤無手，咱lam7-sam2認伊做咱e5父母公媽；試想看hit 個罪過，到偌重偌大ah？ 請二位相公細膩想看。
Koh一項，論敬木主，m7若犯--著這號不孝e5重罪na7-tiaN7；也是犯著背逆上帝e5重罪。因為上帝正是咱e5真神主宰，正是咱e5活命本源；咱m7認--伊，反轉去認一塊死柴頭，來做咱e5神主，做咱e5主宰本源，明明是親像kap天頂至大e5上帝做對敵，直直來忤逆伊e5十條戒所命令--e5，這號e5罪偌重偌大？請2位e5 相公也ka7伊細膩想看，就會知木主的確boe7拜跪服事--tit；因為是犯著至重至大e5罪過，所以決斷m7-thang拜。設使人拜上帝，也拜木主，明明是親像俗語講，「食飯攪砒霜。」 食砒霜無食飯會死，食飯攪砒霜亦是死。拜上帝續拜木主，kap拜木主無拜上帝平平會沈淪。阮耶穌聖教e5人因為深知這號e5道理，所以m7敢拜木主。 
設使木主真是咱e5父母公媽，耶穌教e5人，的確m7敢無敬--伊；因為ti7聖教內有上帝e5十條戒；頂4條是論疼上帝e5事，下6條是論疼人e5事。若是論疼人，第一要緊--e5，就是教人著孝敬父母；人若孝敬父母，上帝歡喜，允beh hou7伊食長e5歲壽。An2-ni thang知聖教e5法度；論疼世間人，就是用孝敬父母做第一tui3重；設使人無孝敬父母，就是犯著上帝e5 戒；犯著上帝戒e5人，實在m7是小可，就是會沈淪ti7地獄。 
In一個就講，聽教先生所開講--e5，聖教e5道理真正是好，因為也是教人著有孝；不過是講m7-thang拜木主na7-tiaN7。
Hit 個第2個講，頭tu2仔 先生講這個木主是一塊死柴頭親像門閂，m7是咱e5父母公媽，這號話卻也有影，一下講破，實在m7值半個錢，所有講--e5，真正情理；m7-ku2世俗通通是用這號木主來做記念，無祭木主thai3會記念父母祖公ah？所以父母祖公忌辰若到，就是講做忌，其實是做記，ai3人記得na7-tiaN7。
我就講，Ai3記得父母祖公e5忌辰，免用木主，著用大本e5白紙簿來記，是koh較好，koh較詳細；因為木主來記也無偌濟，大本e5白紙簿，看ai3 beh記講千萬字，講十百代也會；就beh收拾也較束結。這號簿，公--e5，是ti7宗族e5中央，叫做族譜；私--e5，是ti7家內，叫做家譜。我扑算逐人家內著有一本家譜較好，才會知咱tui3 佗落來，tui3甚物祖公出--e5，怎樣分支；koh祖公e5生日忌辰，攏會逐項記明明；看咱愛beh怎樣紀念攏會，比用木主百倍好勢。親像我家己有一本家譜，所以會知到幾十代e5祖公；請提來hou7 lin2看。
In就講，好，提來看。我隨時提hou7 in看；in看了，一個就講，用che2 法度，真通真好勢；阮卻也有公e5族譜，不過是無私e5家譜na7-tiaN7；我扑算後來也著親像先生你e5法度，來抄一本做家譜；若ai3看就thang看，較會知咱e5根源；實在真正有影較妥當。
Hit個第2個就講，可惜阮攏無，因為阮e5祖上是出外人，到阮e5序大人手--nih8，煞m7知tui3 佗落開--來-e5，不過有聽見序大人講是泉州祖，iau2-ku2 m7知泉州ti7甚物縣份，ti7甚物鄉社。
我就講，聽相公 an2-ni講，實在盡可惜，因為無家譜，也無族譜，續m7知根源--了；若到親像an2-ni，雖然有木主，也無甚物路用lah，到底家譜比木主百倍好勢。
In hit個第2個就koh講：我扑算後來也著照我所知--e5，來記一本，thang hou7後來e5子孫會bat；若無an2-ni，驚了後來那久那m7知。 
我就講，相公會曉an2-ni想，卻著；因為用家譜，設使beh搬徙位，亦好收拾，boe7親像木主hiah費氣，koh boe7得罪上帝；因為家譜無人去跪拜服事--伊，不過是做紀念na7-tiaN7。
伊想想cheh，就koh講，扑算家譜著用，木主也著koh用，因為無木主驚了會hou7人講是不孝。早丁蘭刻木為爹娘，就會上二十四孝e5山；che算是先人所設--e5，扑算m7-thang廢無。 
我就koh ka7伊講，論丁蘭上二十四孝e5山，這號e5話，算是荒唐無影跡送，攏boe7信--tit；不過是後來e5人杜撰出--來，記載ti7雜冊--nih8；也算是勸善e5冊。伊e5意思是beh勸人行孝；其實無hit號影跡，攏m7是聖人賢人e5道理，四書五經亦無記載這號e5事，攏m7通信--伊；總是若ai3議論這節丁蘭刻木為爹娘，就稱做二十四孝e5代誌，我講較詳細hou7 lin2聽。
今論丁蘭e5代誌，就是記載ti7日記故事二十四孝e5冊nih8。照hit本所記--e5，是講，漢朝有一個丁蘭，tui3細漢父母就過往；所以到大漢想beh有孝父母，可惜孝boe7著。但是丁蘭想父母劬勞懷抱e5恩；就刻柴像來服事--伊，親像服事活--e5一樣；伊e5某一個夠久，就無敬e5心；用chiam來ui柴像e5指頭仔，就有血流出，親像活人一般樣。丁蘭m7知這個代誌，不過看見柴像目珠中teh流目屎；就去問伊e5某看是因為甚物緣故，才會知是因為伊e5某用針來ui--伊。丁蘭受氣，隨時將伊e5某放sak離--去。今就hit本冊所記載e5故事來論，也會明明知是無影。因為講hit句，丁蘭e5某用針來ui--伊，an2-ni thang知無緣故來ui--伊，的確無這號情理；che是一項。 
Koh講hit句，ui了會流血，親像活人一般樣；an2-ni thang知會流血，就有血根；有血根，就有五臟、六腑；亦有齊全 e5肉體，成做活人。若有影是an2-ni，mih使定定坐ti7桌頂，boe7振動boe7做聲，致到hou7丁蘭e5某用chiam來ui- -伊？ 的確無che2 理；che是兩項。 
Koh講到hit句，丁蘭m7知，是看見柴像目珠流目屎，問伊e5某才知。An2-ni咱thang想柴像若會流血，也會流目屎；就的確會講話thang投丁蘭，mih使聽候到丁蘭問伊e5某chiah知？足見無che2理氣；che是三項。今m7使講傷濟，就這3項來推理來想；就thang知明明是無影無跡e5故事。因為設使木主敬了會變做活人，就天下e5人，死父母m7使苦，因為死柴會變活人；若是tui3古早堯舜到今，be7-bat聽見這號e5理，就四書五經亦無這號e5話。 
Koh講究新增日記故事e5冊；是講厝邊有一e5婦人人，用鑽仔來ui 丁蘭in母e5柴像。An2-ni kap舊e5冊大無相同，平平是日記故事，不過增差新舊na7-tiaN7；今就hi2兩本所講--e5，也是家己干證無影，因為家己相矛盾，新舊所記載--e5，boe7相符。足見m7-thang隨意信無下落e5雜冊；親像孟子講，盡信書，則不如無書。足見人所做e5冊，m7-thang 無斟酌想就去信--伊。 
Koh論照人e5流傳所講--e5，也是無影，iau2-ku2講了較有倚理；我koh講hou7-lin2聽。流傳就是講，丁蘭本大不孝，常常扑伊e5老母；有一日丁蘭ti7山頂飼羊，看見樹頂烏鴉母咬蟲飼子，十分艱苦；chiah想到伊細漢e5時，伊e5老母也的確親像an2-ni來飼--伊。Teh想e5時，越頭koh看見tu2仔生出--來e5羊仔子，雙腳齊齊跪落ti7伊羊母e5奶邊teh食奶，心受感激，就家己想講，羊子出世就曉tit跪伊e5母，烏鴉囝看見伊e5母到，就會曉tit歡喜開嘴來笑，舉頭出聲來行禮；為何我be7-bat一擺跪我e5老母，也be7-bat一擺笑容kap我e5老母行禮；反轉磕著就受氣，ai3扑就扑，ai3罵就罵。一時天良發現，開聲哀傷啼哭，家己怨恨講，我怎樣會較輸ti7禽獸？Tu2-tu2 teh哀傷啼哭e5時，遠遠看見伊e5老母koaN7飯beh來hou7伊食，就大步走beh去ka7伊接，意思愛beh行孝，m7敢受伊e5老母e5送飯。但是伊e5母看見丁蘭大步走--來，家己想的確是丁蘭受氣伊koaN7飯慢來beh扑--伊，就真驚，越頭看見身邊有一個水窟，就跳落--去，身軀隨時化做一塊柴枋仔。聽候到丁蘭來，就落水chhe7無老母e5身軀，只看見水中有一塊柴枋仔na7-tiaN7；就想hit塊柴枋仔，的確是伊e5母化身--e5；tui3 an2-ni大聲哀傷啼哭，提hit 塊柴枋仔倒去in 厝孝敬。逐日3頓beh食，攏著代先排teh孝，然後才敢食；親像an2-ni hau3 到會牽血根，所以會稱做二十四孝。後來e5人是學丁蘭e5樣，才來hau3木主。 
Che是流傳e5話。Haih-ah ！ 可惜這號流傳；聽了卻也有曲折；可惜若beh 窮真 ，攏無影隻。因為tui3古早以來，並無聽見人落水窟，隨時就會化無--去；設使hit 個身軀是紙糊--e5，也boe7一tiap仔久溶到了，著斷無這號e5情理。 
有人較有講究深想，是講，其實是丁蘭受氣伊e5老母koaN7飯慢來，an2-ni一時發受氣，有錯手扑死伊e5老母。丁蘭看見伊e5老母已經死，就大驚，因為知伊e5罪真重，官府的確會來掠伊去活活刑到死。所以緊緊暗靜將伊e5老母e屍掩密ti7山頂，無用棺槨衣衾；也無半人送葬；實在罪上加罪，烏呼哀哉！丁蘭已經扑死老母e5罪算是極重；koh怎樣忍tit hou7老母e5屍歸土，無用棺槨衣衾ah？實罪惡滔天。Koh丁蘭已經行chiah-e5極重e5罪了，就家己想講，人的確會扑算老母是我害死--e5，也續滅屍；因為若m7是an2-ni，老母koaN7飯hou7我食，thai3會有來無倒去？ Koh因為丁蘭e5不孝，是厝邊親戚朋友齊知，所以若尋無伊e5老母，的確boe7 推，講m7知--得。家己想雖然無屍不可證，iau2-ku2 眾人扑算會出；所以想到有這號奸巧e5法度thang出--來，向望會瞞騙眾人。所以講伊是看見禽獸e5代誌，一時天良發現愛beh行孝；無疑伊母家己著驚，就跳落水死，續化身變一塊柴枋仔。今beh行孝，可惜孝boe7著，才將hit 塊枋仔提倒來，chhai7 ti7廳中e5桌頂。Hit日哀哭無食；後來逐3頓beh食，著先排teh hau3，然後才敢食。An2-ni用到這號大奸鬼e5計策，thang hou7人無疑伊e5老母是伊害死--e5；烏呼哀栽！丁蘭不孝e5罪是極重，因為扑死老母，奸鬼e5瞞騙也是極大，因為m7 若瞞騙hit時e5人，也是瞞騙到萬代e5百姓。可惜後世代e5人不知情，攏受伊騙，歡喜學伊大不孝所設出e5法度。親像an2- ni丁蘭名稱二十四孝；論真第一大不孝，咱e5人敢 thang學伊mah？我扑算的確m7通。 
In就koh講，先生an2-ni講，實在真有理，照論丁蘭是大不孝。M7-ku2後來e5人不過是一點心beh紀念na7-tiaN7；就設使將木主請留伊桌頂，thang hou7做子孫e5人看見就會想tui3父母祖公兜去，因為若無用木主，驚了後來煞攏boe7記得；所以我扑算莫得拜跪服事就好，請留ti7桌頂thang看，thang做紀念；敢有甚物傷害mah？
我就應伊講，若留teh，後來的確有傷害，你本身若無koh去拜--伊，就你e5子孫也會去拜--伊。因為到子孫e5時，看見別人teh拜，koh看見家己桌頂有木主，的確有時會受迷惑，想著親像別人來拜。也會想，若拜敢無傷害；若會傷害，父公 是入教e5人，的確無留這個物ti7桌頂。心就會扑算著拜較著；koh因為便便ti7桌頂，m7使勞力，就會隨時去拜--伊。親像an2-ni後來e5背叛koh較傷重；所以我扑算的確m7-thang留teh；留teh，永有厄根。親像前ti7廈門有一人ai3來趁道理入教會，iau2-ku2聽教會講m7-thang chhai7木主；伊e5心無明白這e5木主e5道理，扑算木主已經孝chiah久，的確有神ti7-teh，m7是親像平常e5柴，所以將歸龕e5木主一盡koaN7去山頂埋ti7墓nih8。Che是顯明有疑ngai2譴損e5心。所以koh無偌久抵著試煉，就si7-soa7 走去山頂，掘hiah-e5木主koh 倒來拜，來服事。後來攏無thang 向望伊koh來反悔；因為「光忽然暗，hit個暗是大。」 親像an2-ni thang知厄根的確著除hou7伊離，chiah boe7 koh發。著想古早e5人設木主，是beh hou7人紀念，m7是beh hou7人拜；iau2-ku2後來攏去拜，去服事--伊。何況這時e5木主，世俗已經本teh服事敬拜；敢 m7是koh較快迷惑後來e5人，攏去拜去服事伊嗎？ 所以的確m7-thang請留teh。查現時有這號木主e5名，是tui3周朝武王東征伐紂王e5時來--e5；看古文百夷列傳，hit 一篇就會知。因為商朝e5紂王無道，武王e5父文王，本有意思beh去征--伊；不幸文王死；武王續接文王e5心志，愛beh伐紂王。Iau2-ku2驚人嫌伊不仁，所以用柴牌，寫文王e5名chhai7 ti7車中，號做文王；hou7人知伊e5征伐紂王m7是照伊家己私khia e5意思，是奉天命，kap續接父文王e5心志；所以不得不著征伐紂王。伊設木主e5意思，就是因為an2-ni；m7是beh hou7人拜--伊，服事--伊。可惜這時世俗相嘆相喊，攏無講究到hit個木主e5根源，是tui3 佗落來--e5；koh初設e5時有甚物意思，攏無想看；隨便從俗，ai3 hou7人歡喜。所以若看人拜，伊也拜，看人孝，伊也孝。所以我扑算木主m7 但m7 thang服事，亦m7 thang請留ti7桌頂；因為驚了後來的確有厄根。 
In就koh講，若是an2-ni，木主就攏廢無嗎？ 木主若攏廢無，設使beh孝著怎樣chiah會孝抑？我就應伊講，孝著用真孝，m7-thang用假孝。Ai3行真孝，著學舜帝kap曾子e5款式，就是真孝。凡事照道理，安份守己，士農工商認真去做；致到會「揚名聲，顯父母」；che 攏是真孝。可惜人較濟無這號e5真孝，攏是ai3趁hit號假孝e5風俗；實在無利益，反轉有損害na7-tiaN7。 
In就koh講，M7-ku2無孝，祖公會枵。 
我就koh應伊講，祖公e5神魂歸陰間，無koh來陽間；thai2-tho2 會食ah？就設使會koh來是神魂；神魂的確boe7食物。若beh論到祖公e5身軀，是已經死歸土，肉kap骨消化，無嘴無腹肚，也是boe7食你所孝e5物。著想，病沈重e5時，尚且boe7食；何況已經死，身軀臭爛，thai2會koh來e5你抑？ 就設使會來食，一年孝兩三擺，thai2-tho2有夠額抑？咱一日食3頓；祖公一年食3頓，thai2有夠額抑？足見世俗孝祭e5風俗攏是假，m7是真--e5。親像朱文公講，「生不奉養，死祭無益。」 koh親像俗語講，「生無thang到嚨喉，死才 beh祭棺柴頭，」就是世俗眾人e5意思。 
</HL>