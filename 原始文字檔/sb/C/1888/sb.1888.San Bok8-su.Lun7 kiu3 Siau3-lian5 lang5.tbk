<CL>
Hiah-ku2 u7 kui2-na7 lang5 ti3-i3 siuN7 chaiN2 iuN7 thang kiu3 siau3-lian5 lang5 bian2-tit phiau5, tou2, a-phian3, hi3, kap long2-chong2 su-iok8. Ku7 ni5 ki5-to2-hoe7 hit le2-pai3 ia7 u7 siuN7. Kin ni5 khah siong5-se3 siuN7. Kin ni5 phah-sng3 thang oh8 Se-kok hoat, lai5 kian3-ti3 Kiu3 siau3-lian5 e5 Hoe7.  Kai-chai3, u7 Lo5 Bok8-su tui3 Tai7-Eng kok lai5, pai5-liat8 Se-kok e5 siau-sit.  E7-mng5 Tiong-goa7 e5 Bok8-su kui2-na7 lang5 chu7-chip8, tai7-seng siuN7 chiah-e5 tai7-chi3, lioh8-a2 phah phe-bou5 thang hou7 lang5 siuN7.  Au7-lai5, kau3 chiaN geh8 23 jit8, chiu7 chu7-chip8 ti7 Kou2-long7-su7, ti7 San Nga2-kok e5 chhu3, lai5 kau-poe5, gi7-lun7 tai7-chi3.
Chu7-chip8 e5 lang5, u7 pun2-toe7 siau3-lian5 lang5 choe7-choe7. Lau7 lang5 ia7 u7. Koh u7 goa7-kok lang5, chiu7-si7 bok8-su, kap i e5 chhin lang5, peng5-iu2.  Pun2-toe7 lang5 u7 80. Goa7-kok lang5 18.  Tai7-ke tai7-seng chiah8 te5.  Au7-lai5 tang5 sim chu7-chip8 u7 ki5-to2, ia7 u7 gim5-si, ia7 toaN5-khim5, chok gak8.  Tai7-ke long2 hoaN-hi2.  Au7-lai5, u7 lang5 pian7-lun7 siat Kiu3 siau3-lian5 lang5 e5 Hoe7.  Khi2-thau5, i3-su3 be7 long2 beng5, theng3-hau7 tai7-ke saN-kap kong2 siong5-se3, chiah u7 siu7 kam2-tong7. U7 39 e5 siau3-lian5 lang5 chiah khi2--lai5, kong2 i ai3 jip8 chit ho7 e5 hoe7.  In e5 mia5 chiu7 liam5-piN ki3 ti7 phou7--nih8. Koh 35 he3 i2-chiuN7, ia7 u7 10 lang5 ia7 jip8.  Chit ho7 lang5 chiu7-si7 u7 mia5 bo5 koan5, put-ko3 tau3 pang-chan7, in-ui7 te7-it iau3-kin2, chiu7-si7 siau3-lian5 lang5 tioh8 ka-ki7 tam-tng i e5 tai7-chi3.  Chu2-li2 chiu7-si7 Lo5 Bok8-su; Ki3-su7 nng7-e5, Tang2-su7 lak8 e5.  Chiah-e5 tng-chit long2 si7 tak8 kau3-hoe7 u7 mia5-siaN e5 lang5. Lun7 chu7-chip8 e5 si5, khi2-thau5 m7-kaN2 siat siuN choe7 pai2, sou2-i2 chi2-u7 chhiat-iau3 kong2 nng7 pai2, chiu7-si7 le2-pai3-jit8 chit8 pai2, lai5 kang2-kiu3 leng5-hun5 e5 tai7-chi3; eng5 jit8 chit8 pai2, lai5 kang2-kiu3 long2-chong2 iu2-ek e5 tai7; put-ko3 m7-thang khap8--tioh8 kau3-hoe7 e5 le2-pai3, in-ui7 i3-su3 m7-si7 beh hai7 kau3-hoe7, si7 beh ke-thiN li7-ek; chiu7-si7 siau3-lian5 lang5 tioh8 tian2 i e5 chai5-tiau7 saN chiau3-kou3 tek-heng7; koh hiap8-lek8 kiu3 goa7-bin7 lang5.
Tok8-tok8 tak8 jit8 e-hng-si5 lang5 na7 u7 eng5 thang kau3 ti7 chu7-chip8 e5 sou2-chai7 khoaN3 chheh, a2-si7 sin-bun5-choa2.  Chu7-chip8 e5 sou2-chai7 phah-sng3 ti7 Thai3-san e5 lau5-teng2, bian2-tit kiau2-jiau2.  U7 lang5 in2 $50 thang boe2 ke-si.  Lun7 au7-lai5 e5 sou2-hui3 siau3-lian5 kong2, bo5 oh.
Lun7 sim2-mih8 lang5 thang jip8 hoe7, bo5 beh kong2 i cheng5 e5 tai7, tok8-tok8 iau3-kin2 chit-tiap8 tioh8 lip8-chi3 choe3 cheng3-keng e5 lang5.  Lang5 boe7 thang phah-sng3 oe7 sui5-pian7 thiau3-jip8, thiau3-chhut.  Tek-khak tioh8 chai koan-he7.  Kau3-si5 beh siat-hoat chit-e5 tai7-chi3 kau3 chim-chiok, chiu7-si7 lang5 beh jip8, tioh8 hoe7-lai7 e5 lang5 po2-ku2.
(Tai5-oan5 Hu2-siaN5 Kau3-hoe7-po3 te7 33 tiuN, 1888 ni5 4 geh8)
</CL>
<HL>

Hiah久有幾若人致意想怎樣thang救少年人免tit嫖、賭、鴉片、戲，kap攏總私慾。舊年祈禱會hit禮拜也有想。今年較詳細想。今年扑算thang學西國法，來建置救少年e5會。佳哉，有羅牧師對大英國來，排列西國e5消息。廈門中外e5牧師幾若人聚集，代先想chiah-e5 代誌，略仔扑胚模thang hou7 人想。後來，到正月23日，就聚集ti7 鼓浪嶼，ti7 山雅各e5厝，來交陪，議論代誌。
聚集e5人，有本地少年人濟濟。老人也有。Koh有外國人，就是牧師，kap伊e5 親人、朋友。本地人有80。外國人18。逐家代先食茶。後來同心聚集有祈禱，也有吟詩，也彈琴，奏樂。逐家攏歡喜。後來，有人辯論設救少年人e5會。起頭，意思be7攏明，聽候逐家相kap講詳細，才有受感動。有39個少年人才起--來，講伊愛入這號e5會。In e5名就liam5-piN 記ti7 簿--nih8。Koh 35歲以上，也有 10人也入。這號人就是有名無權，不過鬥幫贊，因為第一要緊，就是少年人著家己擔當伊e5 代誌。主理就是羅牧師；記事兩個，董事6個。Chiah-e5當職攏是逐教會有名聲e5人。論聚集e5時，起頭 m7 敢設傷濟擺，所以只有切要講兩擺，就是禮拜日一擺，來講究靈魂e5代誌；閒日一擺，來講究攏總有益e5 tai7；不過 m7-thang khap8--著教會e5禮拜，因為意思 m7 是beh害教會，是beh加添利益；就是少年人著展伊e5 才調相照顧德行；koh協力救外面人。
獨獨逐日e昏時人若有閒thang到ti7 聚集e5所在看冊，抑是新聞紙。聚集e5所在扑算ti7 泰山e5樓頂，免得攪擾。有人允$50 thang買ke-si。論後來e5所費少年講，無oh。
論甚物人thang入會，無beh講伊前e5 tai7，獨獨要緊這tiap8著立志做正經e5人。人boe7 thang扑算會隨便跳入，跳出。的確著知關係。到時beh設法這個代誌到斟酌，就是人beh入，著會內e5人保舉。
(台灣府城教會報第33張，1888年4月)
</HL>