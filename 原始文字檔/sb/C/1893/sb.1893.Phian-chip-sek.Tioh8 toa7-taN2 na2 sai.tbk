<CL>
Hian7-si5 ti7 Tiong-kok khah bo5 sai, iau2-ku2 lang5 u7 oe7 i-e5 heng5 khek i-e5 siong7 lai5 eng7 ti7 ge5-mng5-khau2 kap bio7-teng2, long2 si7 hou5-tou5 phah-sng3 i-e5 ui-leng5 e7 khi3 sia5.
Sai si7 kek8 iong2-beng2, hou7 lang5 chheng-cho3 pah-siu3 e5 ong5. I siok8 ti7 niau-a2 lui7, siong5-siong5 chiah8 chap8-hang7 e5 chhiN-bah, koh i-e5 kha-pou7 si7 khin, bak8 hi7 long2 lai7, iah8 u7 am3-cheN7 gau5 ka7 sou2 beh chiah8 e5 mih8.
Hoan7-na7 chhui3-khi2 u7 hun-piat8 saN-hang7, u7-e5 chhin-chhiuN7 to e7 chhiat, u7-e5 chhin-chhiuN7 pe5 e7 thiah, iah8 u7-e5 chhin-chhiuN7 thou5 lang5 e5 khi2 e7 boa5. Sai bo5 hit-e5 boa5 e5 chhui3-khi2.  I tok8-tok8 thiah-bah chiu7 thun--loh8-khi3, long2 m7-bian2 pou7.  Koh i-e5 khi2 put-chi2 iong2. Na7 ka7 be2, iah8 e7 thoa hng7 hng7.  (KhoaN3 chit-tah e5 se3-tou5 chiu7 thang chai sai-chhui3 e5 khoan2).
Sai e5 sin-the2 si7 chin u7-lat8, iah8 lai7-bin7 e5 kin si7 teng7 koh lun7 ti3-kau3 e7 phah-khiu5 to-chhui3. I na7 eng7 kha-chiuN2 sian3 gu5, hit-chiah gu5 sui5-si5 to2--loh8-khi3.  U7-si5 sai e7 thiau3 kau3 nng7-tng7 cho2-iu7 e5 hng7.
Lang5 kap niau-a2 kiaN5-lou7 bo5 siang7-khoan2, si7 in-ui7 lang5 e5 kha-chhioh-te2 long2 tah8 ti7 te7--nih8, niau kan-ta eng7 thau5-cheng5 koeh8 tah8 ti7 thou5-bin7, chhin-chhiuN7 ke2-kha e5 hu7-jin5-lang5 ni3-kha-boe2 teh kiaN5. (KhoaN3 chit-tah e5 se3-tou5 chiu7 thang chai sai e5 kha-kut e5 khoan2-sit).
Sai e5 jiau2 si7 toa7 koh khiau, u7 toa7-kin e7 chhun-chhut kiu-jip8 ti7 siu3--nih8.  Ti7 kha-chng2-thau5-a2 e5 e7-te2 u7 nng2-lun7 e5 ji7-nng5 phu5--khi2-lai5, si7 cho3 chhin-chhiuN7 jiok8-tiam7 e5 lou7-eng7.  (KhoaN3 chit-tah e5 se3-tou5 chiu7 thang chai sai e5 kha-jiau2 e5 khoan2-sit).
Lang5 kap niau e5 chhui3-chih8 bo5 saN-tang5.  Lang5--e5 si7 kng-kut8, niau--e5 si7 chhou-chhou bo5 kng-seN, na2 u7 chhi3 chit8-iuN7. Sai iah8 si7 an2-ni, put-ko3 i chih8 e5 chhi3 si7 khah-toa7 khah-tng5.  Koh hiah-e5 chhi3 si7 ng3-jip8 au5-lai7.  U7-si5 teh chiah8 tok8-tok8 eng7 chih8 lai5 chiN7 chiu7 bah sui5-si5 tui3 kut-thau5 khoai3-khoai3 khi2--lai5.  Cheng5 ti7 In3-tou7 kok u7 chit8-lang5 chhi7 chit8-chiah sai-a2, siong5-siong5 si7 koai-koai.  U7 chit8-jit8 i teh khun3, chhiu2 chhun-chhut bin5-chhng5-goa7.  Hit chiah sai-a2 lai5 chiN7--i.  Lang5 liam5-piN cheng-sin5 chiu7 khoaN3-kiN3 chhiu2 teh lau5-hoeh. I chai sai-a2 lim-hoeh teh-beh piN3-phaiN2 ka7-lang5, sou2-i2 chiong sin-piN e5 chheng3 ka7 i phah-si2.  (KhoaN3 chit-tah e5 se3-tou5 chiu7 thang chai sai-chih8 e5 khoan2-sit).
Sai-kang u7 sam3-sam3 toa7-pha e5 iaN, sai-bu2 long2 bo5. Sai e5 mng5 khah-che7 si7 ou-hoaN2-ang5, tok8-tok8 hi7 kap boe2 e5 lou7-boe2 chat si7 ou-ma3-ma3. Sai e5 boe2 u7 kiat toa7-lui, iah8 u7 toa7-lat8.  Na7 sut lang5, lang5 chiu7 poah8-to2.
Sai e5 chhiu si7 tng5-tng5, u7 lou7-eng7 pang-chan7 i chai khang u7 kau3-giah8 toa7 thang bian2-tit ko5--tioh8 mih8, ti3-kau3 u7 siaN hou7 sou2 beh ka7 e5 siu3 thang siam2-pi7. 
Tng am3 e5 si5 sai u7 chhut-khi3 tho2-chiah8. I-e5 siaN kai3-toa7 na2 lui5 teh tan5. I na7 bo5 liam5-piN tit-tioh8 mih8 thang chiah8 chiu7 ng3-chhui3 ti7 thou5-bin7 toa7-hau2. Tak8-hang7 siu3 thiaN-kiN3 chiu7 kiaN, ka-ti7 chau2 chhut-lai5 si3-ui5, m7-chai to2-loh8 thang to5-pi7. Sai sui5-si5 oa2-khi3 ka7 i.
Seng3-chheh u7 kong2, "Khin5-khin5 po2-siu2 tiuN-ti5, lin2 e5 tui3-tek8 si7 Mou5-kui2, phi3-ju7 hit-e5 hau2 e5 sai si3-ke3 kiaN5 beh thun-chiah8 lang5. (KhoaN3 I Pi2-tek 5:8).
In-ui7 sai e5 khui3-lat8 kap taN2-thau5 si7 chin-toa7 kau3 e7-kham-tit chheng i cho3 pah-siu3 e5 ong5, lang5 u7 chiong i-e5 heng5-siong7 cho3 kok-ho7, na2-chhin-chhiuN7 Tiong-kok u7 eng7 leng5 chit8-iuN7.  Kou2-cha2 Iu5-tai7 e5 chok8-phai3 cho3 an2-ni.  Na7 khoaN3 Bek8-si7-liok8 5:5 thang chai hit-e5 ho7 iah8 si7 phi3-ju7 Kiu3-chu2, in-ui7 I chu7-jian5 u7 cho3 ban7-bin5 e5 Ong5, koh u7 kek8-toa7 e5 koan5-leng5.
Chiong5-tiong Bek8-si7-liok8 sou2 ki3-chai3 leng5-oah8 e5 mih8 si3-e5, chit8-e5 chiu7-si7 sai, kaN2-si7 e7 phi3-ju7 Ma2-thai3, in-ui7 i-e5 chheh khah toa7-bin7 si7 gi7-lun7 Ia5-sou cho3 kok-ong5.
Ti7 II The2-mou5-thai3 4:17,Po2-lo5 lai5 ki3-chai3 I u7 chhut sai e5 chhui3, kiam2-chhai2 si7 phi3-ju7 Lo5-ma2 e5 hong5-te3,mia5 kio3 Ni5-lo5.
Seng3-chheh u7 che7-che7 ui7 kong2-khi2 sai, chong2-si7 ti7-chia m7-bian2 long2-chong2 in2-khi2, put-ko3 e7-te2 chi2 kui2-e5 si7 khah chhu3-bi7 khah iau3-kin2 e5:goan7 tai7-ke chhoe7-chhut lai5 siong5-se3 thak8; thak8 Su7-su-ki3 14:15-18;I Sat-bou2-ni2 ki3 17:32-36,II Sat-bou2-ni2 ki3 1:23, I Liat8-ong5 13:1-32,II Liat8-ong5 17:24-25, I2-sai3-a 11:7,65,25,35:8,9,Tan7-i2-li2 6:1-28, Hi-pek-lai5 11:33.
Lang5 na7 tu2-tioh8 put-lun7 sim2-mih8 chhi3-lian7 m7-thang sit-taN2 than3 phaiN2. Chi2-u7 hoan7-choe7 e5 lang5 tioh8 kiaN-hiaN5,ho2-lang5 long2 m7-bian2. Tioh8 toa7-taN2 na2-sai.(KhoaN3 Chim-gian5 28:1)
(Tai5-oan5 Hu2-siaN5-kau3-hoe7-po3 te7 95 koan3,1893 ni5 2 geh8)
</CL>
<HL>

現時ti7中國較無獅，iau2-ku2人有畫伊e5形刻伊e5像來用ti7衙門口kap廟頂，攏是糊塗扑算伊e5威靈會去邪。
獅是極勇猛，hou7人稱做百獸e5王。伊屬ti7貓仔類，常常食雜項e5生肉，koh伊e5腳步是輕，目耳攏利，亦有暗cheN7 gau5 咬所beh 食e5物。
凡若嘴齒有分別3項，有e5親像刀會切，有e5親像耙會拆，亦有e5親像塗人e5齒會磨。獅無hit個磨e5嘴齒。伊獨獨拆肉就吞--落去，攏m7 免pou7。Koh伊e5齒不止勇。若咬馬，亦會拖遠遠。（看這tah e5細圖就thang知獅嘴e5款）。
獅e5身體是真有力，亦內面e5筋是teng7 koh韌致到會扑khiu5 刀嘴。伊若用腳chiuN2 搧牛，hit隻牛隨時倒--落去。有時獅會跳到兩丈左右e5遠。
人kap貓仔行路無像款，是因為人e5 kha-chhioh-te2攏踏ti7地--裡，貓kan-ta用頭前koeh8踏ti7土面，親像ke2 腳e5婦人人躡腳尾teh行。（看這tah e5細圖就thang知獅e5腳骨e5款式）。
獅e5爪是大koh曲，有大筋會伸出kiu入ti7 siu3--裡。Ti7腳指頭仔e5下底有軟嫩 e5 ji7-nng5浮--起來，是做親像褥墊e5路用。（看這tah e5細圖就thang知獅e5腳爪e5款式）。
人kap貓e5嘴舌無相同。人--e5是光滑，貓--e5是粗粗無光生，若有刺一樣。獅亦是an2-ni，不過伊舌e5刺是較大較長。Koh hiah-e5刺是向入喉內。有時teh食獨獨用舌來chiN7就肉隨時對骨頭快快起--來。前ti7印度國有一人飼一隻獅仔，常常是乖乖。有一日伊teh睏，手伸出眠床外。Hit隻獅仔來舐--伊。人liam5-piN精神就看見手teh流血，伊知獅仔lim 血teh-beh 變歹咬人，所以將身邊e5銃ka7 伊扑死。（看這tah e5細圖就thang知獅舌e5款式）。
獅公有sam3-sam3 大pha e5 iaN，獅母攏無。獅e5毛較濟是烏幻紅，獨獨耳kap尾e5路尾節是烏ma3-ma3。獅e5尾有kiat大lui，亦有大力。若摔人，人就跋倒。
獅e5鬚是長長，有路用幫贊伊知空有夠額大thang免tit ko5 --著物，致到有聲hou7所 beh咬e5獸thang閃避。
當暗e5時獅有出去討食。伊e5聲蓋大若雷teh彈。伊若無liam5-piN得著物thang食就向嘴ti7塗面大哮。逐項獸聽見就驚，家己走出來四圍，m7 知倒落thang逃避。獅隨時倚去咬伊。
聖冊有講，勤勤保守張持，lin2 e5對敵是魔鬼，譬喻hit個哮e5獅四界行beh吞食人（看 I 彼得5：8）。
因為獅e5氣力kap膽頭是真大到會堪tit稱伊做百獸e5王，人有將伊e5形象做國號，若親像中國有用龍一樣。古早猶大e5 族派做an2-ni。若看默示錄5：5通知hit個號亦是譬喻救主，因為伊自然有做萬民e5王，koh有極大e5權能。
從中默示錄所記載靈活e5物4個，一個就是獅，kaN2是會譬喻馬太，因為伊e5冊較大面是議論耶穌做國王。
Ti7 II提摩太4：17，保羅來記載伊有出獅e5嘴，kiam2-chhai2 是譬喻羅馬e5皇帝，名叫尼羅。
聖冊有濟濟位講起獅，總是ti7-chia m7 免攏總引起，不過下底這幾個是較趣味較要緊e5：願大家chhoe7 出來詳細讀；讀士師記14：15-18，I 撒母耳記 17：32-36，II 撒母耳記 1：23，I 列王 13：1-32，II 列王 17：24-25，以賽亞 11：7， 65：25，35：8， 9，但以理 6：1-28，希伯來11：33。
人若tu2著不論甚物試鍊m7-thang失膽趁歹，只有犯罪e5人著驚惶，好人攏m7 免。著大膽若獅。（看箴言28：1）
(台灣府城教會報第95卷，1893年2月)
</HL>