<CL>
Lang5 u7 eng7 che7-che7 mih8 cho3 choa2, ti7 Tiong-kok khah-siong5 si7 eng7 chiN2-chiN2 e5 tek ; ti7 Sai-kok na7 beh cho3 khah-ho2 e5 choa2 chiu7 u7 eng7 pou3 , si7 lang5 sou2 pang3-sak e5 ku7 i-chiuN5 , hit-ho7 . TaN, beh lioh8-a2 gi7-lun7 chiong pou3 cho3 choa2 e5 hong-hoat .
Cho3 choa2 u7 eng7 moa5 kap mi5 e5 phoa3-pou3. Si, tiu5, ni5 bo5 hap8, sou2-i2 chiah-e5 mih8 kap pin2-chiam, liu2-pai5, hit-ho7, tioh8 keng2-chhut lai5 tu5-khi3. Koh chiong5-tiong hap8-eng7 e5 phoa3-pou3 tioh8 hun-piat8 khoan2-sit, chhou--e5 thang cho3 chhou-choa2 , iu3--e5 thang cho3 iu3-choa2 .
Phoa3-pou3 hun-piat8 liau2 chiu7 u7 theh8 ti7 Koah-pou3-toh, koah hou7 i chit8-te3 chit8-te3, hoaiN5-tit8 kok si3-chhun3. Koah-pou3 to7-si7 than2-khia7 chhah ti7 toh-bin7. Lang5 chiong siang-chhiu2 koah-lih8 pou3 ti7 to-chhui3. ( KhoaN3 tui3-bin7 ang-a2-tou5 teng2-thau5-e5 . )
Phoa3-pou3 koah-liau2 chiu7 u7 theh8-khi3 lok ti7 toa7-kng, tai7-liok8 chhin-chhiuN7 hong-kou2 chit8-iuN7 , kou2 tin5-ai long2 chhut-khi3 .
Khah-siong5 phoa3-pou3 si7 bak--tioh8 iu5 kap pat8-mih8 u3-oe3, sou2-i2 soa3 u7 loh8 kiam5-kiN-chui2 lai5 sah8 hou7 la5-sam5 khi2-lai5 .
Phoa3-pou3 sah8-liau2 chiu7 u7 theh8 jip8 Se2-thoa7-chhia hou7 chheng-khi3 e5 chui2 chhiang5 jip8-lai5 siong5-se3 se2-thoa7 .  ( KhoaN3 tui3-bin7 e5 ang-a2-tou5 tiong-ng to3-chhiu2-peng5--e5 . )
Tui3 hit--nih8 tioh8 theh8 loh8 Thiah-li3-pou3 e5 bo7-chhia. Ti7 lai7-bin7 u7 che7-che7 khi2 tai7-liok8 chhin-chhiuN7 ka-to chit8 iuN7 .  In u7 thiah-li3 phoa3-pou3 kau3 chhui3-chhui3 iu3-iu3, chham chui2 si7 cho3 iuN5 kou5-kou5 e5 mih8, ho7-cho3 Choa2-chiuN .( KhoaN3 tui3-bin7 e5  ang-a2-tou5 tiong-ng chiaN3-chhiu2-peng5--e5 . )
In-ui7 phoa3-pou3 u7 chap8-hang7 e5 sek-ti3, tu2-a2 cho3 choa2-chiuN si7 bo5 sim2-mih8 peh8, sou2-i2 lang5 u7 chiong hit-e5 choa2-chiuN au loh8 ti7 phio3-hun2 lai5 phio3 hou7 i peh8 .
Cho3 choa2-chiuN kau3-giah8 peh8 chiu7 u7 eng7 chheng-khi3 chui2 koe3-tiu5, hou7 phio3-hun2 tui3 lai7-bin7 long2 khi2-lai5 .
Chhong3 kau3 an2-ni choa2-chiuN si7 long2 chiau5-pi7 thang cho3 choa2 , sou2-i2 lang5 u7 theh8 koe3-khi3 ti7 Cho3-choa2-chhia . ( KhoaN3 tui3-bin7 ang-a2-tou5 e7-kha--e5 . ) Ti7-chia thang pau-ham5 hun-piat8 hong-hoat e5 si3-cham7. ( 1 ) PiaN3 choa2-chiuN ti7 choa2-chiuN-kng.  ( 2 ) Hou7 choa2-chiuN tui3 kng-kha lau5-chhut ti7 toa7-phiN3 tang5-lo5-se , ti7-hia thoaN-poh8-poh8 kap hou7 chui2 tui3 se3-khang-a2 siap8-chhut-lai5 .  ( 3 ) Soa3 u7 chin3-cheng5 phou ti7 toa7-nia2 chiN-tiau5, i2-keng si7 piN3-cho3 chheN-choa2, na7-si7 chin chhou-siap iah8 bo5 sim2-mih8 kian-teng7. ( 4 ) Au7-lai5 hit-e5 chheN-choa2 u7 jip8 ti7 kui2-na7 tui3 e5 chhia-kng2 e5 tiong-ng , u7-e5 geng2 i cho3 peN5-bin7 kap kim-seN , iah8 u7-e5 si7 sio2 thang hang i cho3 ta , chiu7 kau3 lou7-boe2 choa2 long2 beng5-pek8 u7 soan-chhut-lai5 put-chi2 tng5, chhut-chai7 lang5 chhai5-koah cho3 lou7-eng7 .
Lan2 e5 sim goan5-pun2 si7 pai7-hoai7 kap la5-sam5, chhin-chhiuN7 lang5 sou2 khi3-sak phoa3-pou3 chit8-iuN7 .
Siong7-te3 ai3 kam2-hoa3 lan2 e5 sim-sin5 cho3 chheng-khi3-siuN3, kap ho2 lou7-eng7 e5 khoan2-sit .
Lang5 siu7 pian3-hoa3 chiu7-si7 tioh8 hou7 to7-li2 kek-phoa3 sim-koaN lai5 hoan2-hoe2 , soa3 hou7  Ia5-sou e5 hoeh se2-tu5 choe7, kap Seng3-sin5 siong5-se3 iok-sok su-iok8 kau3 chin-chiaN3 ke2-ku7 oaN7-sin, chhin-chhiuN7 choa2 tu2-a2 cho3 chiaN5 e5 the2-sek.  Goan7 lan2 tai7-ke hoaN-hi2 tui3 Siong7-te3 siu7 ke2-piN3 , chiah hou7 I toa7 hoaN-hi2 lan2 e5 iuN7 . Sim sou2 goan7 .
(Tai5-lam5 Hu2-siaN5 kau3-hoe7-po3 te7 102 koan3,1893 ni5 9 geh8) 
</CL>
<HL>

人有用濟濟物做紙，ti7中國較常是用chiN2-chiN2 e5竹；ti7西國若beh做較好e5紙就有用布，是人所放sak e5舊衣裳，hit號。今，beh略仔議論將布做紙e5方法。 
做紙有用麻及棉e5破布。絲、綢、呢無合，所以chiah-e5物及pin2針、鈕排，hit號，著揀出來除去。Koh從中合用e5破布著分別款式，粗--e5 thang做粗紙，幼--e5 thang做幼紙。
破布分別了就有提ti7割布桌，割hou7伊一塊一塊，橫直各四吋。割布就是than2-khia7插ti7桌面。人將雙手割裂布ti7刀嘴。(看對面尪仔圖頂頭e5。)
破布割了就有提去lok ti7大缸，大略親像風鼓一樣，鼓塵埃攏出去。
較常破布是bak著油kap別物污穢，所以續有落鹼kiN水來sah8 hou7 la5-sam5起來。
破布sah8了就有提入洗thoa7車hou7清氣e5水chhiang5入來詳細洗thoa7。(看對面e5 尪仔圖中央倒手旁--e5。)
對hit--nih著提落拆li3布e5磨車。Ti7內面有濟濟齒大略親像剪刀一樣，in有拆li3破布到碎碎幼幼，chham水是做iuN5糊糊e5物，號做紙漿。(看對面e5尪仔圖中央正手旁--e5。)
因為破布有雜項e5色緻，tu2仔做紙漿是無甚物白，所以人有將hit-e5紙漿au落ti7漂粉來漂hou7伊白。
做紙漿夠額白就有用清氣水過tiu5，hou7漂粉對內面攏起來。
創到an2-ni紙漿是攏chiau5備thang做紙，所以人有提過去ti7做紙車。(看對面尪仔圖下腳--e5。) Ti7-chia thang包含分別方法e5四cham7。(1)拚紙漿ti7紙漿缸。(2)Hou7紙漿對缸腳流出ti7大片tang5-lo5-se，ti7-hia thoaN薄薄kap hou7水對細孔仔siap8出來。(3)續有進前舖ti7大領chiN-thau5，已經是變做生紙，若是真粗澀亦無甚物堅定。(4)後來hit-e5生紙有入ti7幾若對e5車捲e5中央，有e5 geng2伊做平面kap kim-seN，亦有e5是小thang烘伊做乾，就到路尾紙攏明白有soan出來不止長，出在人裁割做路用。
咱e5心原本是敗壞及la5-sam5，親像人所去sak破布一樣。
上帝ai3感化咱e5心神做清氣相，kap好路用e5款式。
人受變化就是著hou7道理擊破心肝來反悔，續hou7耶穌e5血洗除罪，kap聖神詳細約束私慾到真正改舊換新，親像紙tu2仔做成e5體式。願咱大家歡喜對上帝受改變，才hou7伊大歡喜咱e5樣。心所願。
(台南府城教會報第102卷，1893年9月)
</HL>