<CL>
  Si-phian kong2, “PhaiN2-lang5 chioh gin5 bo5 beh heng5, ho2-lang5 khng3 jin5-ai3 sio-khoan2-thai7”. Si 37:27. Ho2-phaiN2 e5 hun-piat8 ki3 ti7 Seng3-chheh m7-na7 chit8 ban7 ku3, kim-si3 e5 chun5-sim, sou2 kong2-chhut e5 gian5-gi2, sou2 kiaN5-cho3 e5 tai7-chi3, long2 bo5 saN-tang5, lai5-si3 sou2 siu7 e5 po3-eng3 ia7 kok u7 koh-iuN7; chin che7 ku3-oe7 ia7 kong2 be7 chin7. Tok8-tok8 chit phiN e5 si si7 Tai7-pit8-ong5 choan eng7 chit8-hang7 lai5 lun7 chit-nng7-teng2 e5 lang5, m7-bian2 ke kong2 pat8-hang7, chiu7 chit-hang7 khai-chiN5 e5 hoat-tou7 ia7 hun-piat8 e7 chhut. 
  ChhiaN2 eng7 phaiN2-lang5 chioh gin5 bo5 beh heng5 lai5 lun7. Hoan7 ka7 lang5 chioh chiN5 pun2 m7-si7 tu2-ho2 e5 te7-pou7, goa2 u7 eng3-tit e5 chiN5 chu7-jian5 tioh8 siuN7 loa7-che7 sou2-jip8, e7-kham--tit khai loa7-che7 chhut khi3; ho5-pit tioh8 ka7 lang5 chioh? Sou2-lo5-bun5 kong2, ‘Chioh-gin5--e5 tek-khak cho3 che3-chu2 e5 lou5-pok8’. Chim 2:7, chit-ku3-oe7 chin-chiaN3 u7 iaN2. In-ui7 che3-chu2 tek-khak biau2-si7 pin5-kiong5 e5 lang5, khek-pok8 khiam3-che3 e5 lang5, hek8-si7 tng cheng3-lang5 e5 bin7-cheng5 me7--i, hou7 i bo5 the2-bian7, hek8-si7 ti7 ke-chhi7 phah--i lai5 leng5-jiok8 i-e5 sin-khu, a2-si7 tui-pek chin-kin2, kah i khi3 chhoe7 put-gi7 e5 chai5-li7 lai5 heng5 khiam3-hang7. Sui-jian5 che3-chu2 e5 cho3 lang5 pun2 bo5 ho2 thang chun-keng3, ia7 tioh8 ui2-khiok lai5 sun7 i-e5 beng7, m7-kaN2 gek8--i, na2-chun2 lou5-pok8 chit8 iuN7! Kho2-sioh jin5-kiong5 se3-pek, u7-si5 bo5-ta-oa5 tioh8 ka7 lang5 chioh chiN5, chong2-si7 tioh8 siuN7 beh chiau3 sim2-mih8 hoat-tou7 lai5 chioh, chiah m7-bian2 hoan7-choe7 lai5 sit-loh8 Siong7-te3 e5 hoaN-hi2. 
  1. Tek-khak tioh8 seng siuN7 choaN2-iuN7 u7 thang heng5, jian5-au7 chiaN3 ka7 lang5 chioh, na7 phah-sng3 bo5-hoat thang heng5, iau2-ku2 beh ka7 lang5 chioh, che kap chun5-sim m7-heng5 u7 sim2-mih8 hun-piat8? An2-ni chiu7 si7 thau-theh8, pian7 si7 hoan7-tioh8 ThiN-pe7 te7-peh-tiau5 e5 seng3-kai3. Sou2-i2 hoan7 beh ka7 lang5 chioh chai5-but8 e5 lang5 tioh8 tai7-seng siuN7, u7 siaN2 hoe3-mih8 thang be7, u7 siaN2 ku7-siau3 thang siu, lai5 ti2 chit khoaN2 khiam3-hang7. Iu7 tioh8 siuN7 che3-chu2 e5 pun2 chiN5 chin-chiaN3 si7 iau3-kin2, chiu7 sou2 beng5-iok e5 jit8-ki5 ia7 m7-thang bo5 ti3-i3, in-ui7 che3-chu2 kiam2-chhai2 teh ng3 che3 gin5 khi3 heng5 pat8 lang5. Na7 chit8-e7 koe3-ki5 chiu7 m7-na7 chu7-ki2 bo5 sin3-sit8, kiaN-liau2 iu5-goan5 ia7 lui7-tioh8 che3-chu2 kap lang5 sit-iok. Sou2-i2 beh chioh e5 si5 teng7-ki5 tioh8 kin2-sin7, m7-thang siuN cha2, kiaN-liau2 pi7-pan7 be7 lai5, ti3-kau3 chu7-ki2 peh8-chhat8, pian7 si7 hoan7-tioh8 ThiN-pe7 te7-kau2-tiau5 e5 seng3-kai3. Seng3-chheh koh kong2, “Lam7-sam2 kong2 e5 lang5 tek-khak siu7-khou2 ti7 liu5-ng5 e5 hoe2-kheN”, che kiam2 m7-tioh8 kiaN mah?
  2. Tek-khak tioh8 kin2-kip e5 si5 sit8-chai7 bo5-ta-oa5 chiaN3 ka7 lang5 chioh, m7-thang in-ui7 ai3 chiah8-ho2 chheng7-ho2, kap peng5-si5 bo5 iau3-kin2 e5 su7 lai5 ka7 lang5 chioh. Na7 in-ui7 bo5 tiuN-ti5 chai-ho7 hut-jian5 lai5, chhin-chhiuN7 ke-lai7 e5 lang5 tioh8 tang7-peN7 khiam3-gin5 i-ti7, chhin-lang5 si2-sit khiam3-gin5 bai5-chong3, kou-put-chiong tioh8 khoaN3 sou2-jip8 loa7-che7 chiaN3 khai chhut, siat-su2 sou2-jip8 na7 chio2, chiu7 chhou-pou3 i-chiuN5 sui5-pian7 chhai3-png7 ia7 thang tou7-oah8. Lan2 sin3 e5 lang5 bat ThiN-pe7 si7 chu5-pi e5 Chu2, chai lan2 sou2 khiam3-khoeh; Kiu3-chu2 Ia5-sou ia7 ka3-si7 lan2 kiu5 jit8-jit8 sou2 khiam3 e5 bi2-niu5, koh kong2, lin2 na7 tai7-seng kiu5 Siong7-te3 e5 kok kap gi7, chiu7 jiok8-sin sou2 khiam3 e5 mih8 tek-khak siuN2-su3 lin2, in-ui7 ThiN-pe7 ki3-jian5 seN lan2, thiaN3 lan2, tek-khak bo5 hou7 lan2 siu7 iau koaN5. 
  Iu7 siong5-siong5 khoaN3-kiN3 jin5-ke mui2-pai2 in-ui7 bo5 te3 thang chioh, chiu7 siuN7 khioh-lan5 chu7-chong2 e5 ke3, si3-ke3 chio chhin-chiaN5 peng5-iu2 kiat-lian5 chit8-tin7-hoe7, mui2-goeh8 khui chit8 pai2, a2-si7 kui2-na7 goeh8 io5 chit8 pai2, cho3 hoe7-thau5--e5 m7-bian2 li7-ek, tit-tioh8 che7-che7 lang5 pang-chou7, cho3 hoe7-kha--e5 i2-keng io5--tioh8 i2-au7 thang lan5-san thoaN heng5; khiok ia7 kin2-kip siong-thong, liong2-peng5 li7-pian7, na7 si7 cho3 hoe7-kha--e5 gin5 siu-liau2 bo5 koh khui, chiu7 lian5-lui7 che7-che7 lang5 liau2-pun2-gin5. 
  3. Cho3 hoe7-kha--e5 io5-liau5 be7 e7 koh lap8, chiu7 lui7-tioh8 hoe7-thau5 the3 i tai7-poe5, chit tiong-kan siu7 khek-khui kan-khou2 e5 lang5 sng3 be7 liau2; chit ho7 ia7 si7 kap chioh bo5 beh heng5 bo5 koh iuN7, sin3 to7-li2 e5 lang5 koh-khah tioh8 kim3-kai3. 
  Na7-si7 u7 chioh tek-khak tioh8 long2 heng5, Seng3-chheh kong2, Chi2 u7 phaiN2-lang5 chioh bo5 beh heng5. Sou2-i2 hoan7 u7 ka7 lang5 chioh bo5 beh heng5 long2 si7 phaiN2-lang5, tek-khak chhiok-hoan7 Siong7-te3 e5 siu7-khi3, in-ui7 ThiN-pe7 pun2-si7 chi3-kong chi3-gi7 e5 Chu2, hoan7 cho3 put-kong put-gi7 e5 lang5 tek-khak be7 tit-tioh8 I chiok-hok. In-ui7 but8 kok iu2 chu2, choaN2-iuN7 kong2 kong-gi7, chiu7 si7 chiong goan5-mih8 kui goan5-chu2; hit-ho7 khiam3 lang5 e5 chiN5--e5, i sou2 chheng7 e5 saN, sou2 chiah8 e5 png7, sou2 eng7 e5 khi3-khu7, long2 m7-si7 ka-ti7 e5, it-khai3 si7 pat8 lang5 e5 mih8; tai7-khai3 pat8 lang5 e5 mih8 na7 m7-si7 lang5 sang3 goa2, ia7 m7-si7 kam-goan7 chhut chai7 goa2 eng7 ku2-ku2, goa2 iu5-goan5 bian2-kiong2 teh eng7, pian7 si7 bo5 chiau3 kong-gi7 khoan2-thai7 lang5, an2-ni kiam2 e7 tui3 che3-chu2 bo5 kian3-siau3 e5 bin7 mah?
  Chiau3 che khoan2 lai5 kiaN5, m7-si7 tek-choe7 lang5, ia7 si7 ka-ti7 ham7-loh8 choe7, chhi3 khoaN3 khiam3 che3 e5 ke tak8-jit8 kong2 peh8-chhat8-oe7, tak8-jit8 kek lang5 siu7-khi3, chu7-ki2 sim-lai7 ia7 be7 peng5-an; u7-si5 tiam3 chhu3-lai7 thiaN-kiN3 lang5 phah-mng5, chiu7 gi5 si7 beh lai5 tho2 siau3, u7-si5 ti7 ke-chhi7 thiaN-kiN3 lang5 teh kio3, chiu7 kiaN-liau2 gu7-tioh8 che3-chu2, u7-si5 khiam3 che7 oh-heng5 tioh8 chau2 khi3 hng7-hng7 e5 sou2-chai7, ti3-kau3 pe7-bo2 bou2-kiaN2 be7-tit sio-kiN3. M7-na7 an2-ni hoan7 sin3 Chu2 e5 lang5 kui7 pai3 ThiN-pe7 e5 si5 chai chu7-ki2 u7 hoan7-tioh8 chit ho7 choe7, kiaN e7 siu7 ThiN-pe7 chek-hoat8, m7-kaN2 kiu5 i chiok-hok, tui3 an2-ni soa3 han2-tit ki5-to2, ki3-jian5 li7-khui Siong7-te3 hng7-hng7, chiu7 khoai3-khoai3 kin7 Mou5-kui2, kiam2 m7 si7 put-chi2 gui5-hiam2? 
  Na7-si7 gi7 e5 lang5 chiu7 m7-na7 kong-to7 heng5 khiam3-hang7, ia7 beh chu5-pi pang-chou7 pat8 lang5. Hoan7 cho3 gi7 e5 lang5 tek-khak m7 chhin-chhiuN7 bio7-lai7 e5 hoe5-siuN7 to7-su7, chin7 pang3-sak seN-cheng5 e5 su7-bu7, m7 kou3 se3-chiuN7 e5 chiN5-chai5, siat-su2 bo5 tit-tioh8 siaN2-mih8 lai5 iuN2-chhi7 i-e5 seng-khu, thai3-tho2 u7 thang si-in lai5 chin2-che3 se3-kan. Seng3-chheh kong2, “Lun7 in-khin5 chiu7 boh8-tit pin5-toaN7”. Lo5 12:11. Po2-lo5 koh kong2, Choan-bu7 thiam5-cheng7, iau3-kin2 ka-ti7 e5 tai7-chi3, pun2-sin ka-ti7 cho3 kang, it-chin7 chiau3 goa2 e5 beng7-leng7, kiaN5 sou2 tioh8 kiaN5-e5 lai5 khoan2-thai7 hoe7-goa7 e5 lang5, chu7-ki2 bo5 khiam3-khoeh. I Ka 4:11, 12. Koh kong2, ‘Lang5 m7 cho3-kang boh8-tit hou7 i chiah8. Goa2 thiaN-kiN3 lin2 tiong-kan u7 lang5 bo5 hoat-tou7, bo5 choan-bu7 ka-ti7 e5 giap8 thau5-lou7, pang3-sak ka-ti7 e5 keng-ki2, khi3 chhap pat8 lang5 e5 tai7-chi3. Goa2 oa2-kho3 Chu2 Ia5-sou Ki-tok khoan2-khng3 hoan-hu3 i, eng-kai thiam5-cheng7, kok lang5 cho3 i-e5 keng-ki2, chiah8 i ka-ti7 e5 chiah8’. II Ka-3:10-12. Thang chai hoan7 siok8 kau3-hoe7-tiong e5 lang5, put-lun7 su7, long5, kong, siong, kok lang5 eng-kai chin7-lek8 keng-eng5. 
  In-khin5 cho3 keng-ki2 thau5-lou7 che m7-na7 bo5 hoan7-choe7, si7 lan2 lang5 eng-kai tioh8 an2-ni. Lan2 lang5 choaN2-iuN7 ai3 tit-tioh8 chai5-li7? M7-na7 ai3 ka-ti7 bo5 khiam3-khoeh, koh khah ai3 lin5-bin2 lai5 hou7 pat8 lang5. Po2-lo5 kong2, ‘Leng7-khou2 tioh8-boa5 cho3-kang e7-tit-thang chin2-che3 san3-hiong-lang5’. Hut8 4:28. 
  Po2-lo5 tauh8-tauh8 hoan-hu3 lan2 tioh8-boa5, m7 si7 in-ui7 cho3 ka-ti7 e5 sai-khia, chiu7-si7 choan-choan beh pang-pou2 pat8 lang5 e5 khoat-hoat8. Koh Po2-lo5 m7 na7 kan-ta chhui3 kong2, khang-khang lau5 chit-e5 oe7, i ia7 u7 pun2-sin kiaN5 lai5 cho3 hou7-jin5 e5 bou5-iuN7; i bat tui3 I2-hut-sou2 lang5 kong2, chiu7-si7 chu7-ki2 chhut-lat8 cho3 kang kiong-kip goa2 kap toe3 e5 lang5 e5 khiam3-khoeh, che si7 lin2 sou2 chai, goa2 hoan7-su7 chi2-si7 lin2, tioh8 chiau3 an2-ni in-khin5 tioh8-boa5, lai5 hu5-chhi5 loan2-jiok8 e5 lang5. Koh ki3-tit lan2 e5 Chu2 Ia5-sou kong2, Hou7 lang5 mih8 e5 lang5 pi2 theh8 lang5 mih8 e5 lang5 khah u7 hok-khi3. Chiu7 Po2-lo5 e5 oe7 lai5 siuN7, kho2-kian3 tham-sim che7-che7 chiN5 lai5 cho3 ka-ti7 sai-khia e5 lou7-eng7--e5 si7 u7 choe7, ki3-jian5 u7 che7-che7 chiN5 ia7 bo5 beh chin2-che3 lang5 ju2 u7 choe7, chi2 u7 ai3 than3 chiN5 lai5 kiaN5 ho2 su7, chiu7 m7 si7 choe7, koat si7 Siong7-te3 sou2 hoaN-hi2. Lan2 lang5 teh kiu5 chai5-li7 ui7-tioh8 siaN2-su7 chiah-lin7 lo5-khou2, chiah-lin7 in-khin5; bat chiong che mng7 ka-ti7 e5 sim a2-bo5? 
  Tioh8 chai se3-kan e5 hoe3-mih8 chiN5-chai5 sit8-chai7 e7 hian2-beng5 jin5-cheng5 ho2-phaiN2, hit ho7 u7 chioh bo5 beh heng5--e5, piau2-beng5 i-e5 sim li7-ek sun2-hai7 pat8-lang5, kiN3-tioh8 chiN5 chiu7 sit-liau2 gi7-li2. Sou2-i2 Seng3-keng kong2, Chit ho7 lang5 sit8-chai7 kap phaiN2-lang5 tang5-lui7. Na7-si7 chin7-lat8 than3-chiN5 ka-ti7 bo5 lam7-sam2 khai eng7, choan-choan khoan2-thai7 san3-hiong-lang5, lai5 li7-ek chhin-chhek peng5-iu2, piau2-beng5 hit-e5 lang5 tiong7-gi7 bo5 tiong7-chiN5, thiaN3 lang5 chhin-chhiuN7 ka-ti7; sui-jian5 hit-e5 lang5 bo5 tek-khak jin5-gi7 chiau5-chng5, na7-si7 Seng3-keng chheng i cho3 gi7 e5 lang5 ia7 thang bo5 kian3-siau3. 
  4. Lun7 sin3-Chu2 e5 lang5 hiong3 chai5-li7 e5 sim. Seng3-chheh kong2, Keng3-khian5 ti-chiok chiu7 li7-ek kek8-toa7. Lan2 chhut-si3 bo5 toa3 sim2-mih8 lai5, koe3-si3 ia7 bo5 toa3 sim2-mih8 khi3, che li2 put-chi2 beng5, chiah8-chheng7 kau3-giah8 tioh8 chai soah, siat-su2 tou5-bou5 ho2-giah8, ham7-loh8 iu2-hek8 tiN5-loh8 lo5-bang7, tim5-loh8 bu5 li2 u7 hai7 e5 su-iok8, lou7-boe2 tek-khak tim5-lun5. Ai3 chiN5 cho3 ban7-hang7 phaiN2 e5 kin-thau5, u7 lang5 him-bou7--e5 chiu7 poe7-biu7 to7-li2, eng7 che7-che7 kan-khou2 ka-ti7 chhak8. I The5 6:6-11. Chit-e5 i3-su3 kap teng2-bin7 saN-lian5, chong2-si7 u7 khah chhim e5 i3 ti7-teh; teng2-bin7 lun7 lang5 e5 seng-khu choaN2-iuN7 eng7 chit se3-kan e5 chiN5-chai5; e7-bin7 lun7 lang5 e5 sim, choaN2-iuN7 hiong3 chit se3-kan e5 chai5-li7. Kui2 chat e5 Seng3-chheh chong2 kong2 se3-chiuN7 e5 chiN5 kek8 phu5-phio3, ia7 kek8 gui5-hiam2, lang5 tioh8 kin2-sin7 m7-thang tham-sim chng3-jip8 be5-hek8. 
  Lang5 kap thiN-te7 sio-lian5, sou2-i2 thiN te7 lang5 ho7-cho3 sam-chai5, thiN ti7 teng2-bin7, te7 ti7 e7-bin7, lang5 tiam3 ti7 tiong-ng; lang5 u7 leng5-hun5, sou2-i2 kap thiN-teng2 e5 Siong7-te3 i2-kip8 long2-chong2 e5 thiN-sai3 u7 saN kiat-lian5, lang5 u7 jiok8-sin, sou2-i2 kap te7-bin7 e5 khim5-siu3 i2-kip8 tak8-hang7 oah8-mih8 u7 sio-lian5, ki3-jian5 kap te7 u7 sio-lian5, chiu7 tek-khak be7 e7 oh8 thiN-sai3 in choan kou3 leng5-hun5, bo5 kiam-li2 khoai3 hui2-hoai7 e5 jiok8-sin. Ki3-jian5 kap thiN u7 saN-lian5, chiu7 m7-thang oh8 khim5-siu3 e5 choan kou3 jiok8-sin, bo5 liau7-li2 chi3 po2 chi3 kui3 e5 leng5-hun5. 
  Se3-chiuN7 u7 nng7-iuN7 lang5, chit8-iuN7 si7 bo5 sin3-tek e5 lang5, kan-ta chai u7 bak8-cheng5 e5 eng5-hoa5, bo5 beh khe-kho2 si2-au7 e5 ho7-hok, na7 u7 thang than3 i-e5 su-iok8, pian7 sim-moa2 i3-chiok, che chin-chiaN3 kap cheng-seN bo5 koh-iuN7. 
  Chit8 iuN7 si7 u7 sin3-tek e5 lang5, siong5-siong5 siuN7 i7-pi7 si2-au7 e5 su7, m7 kaN2 bo5 keng2-seng2 ti7 kim-si3, tek-khak tioh8 kau3 leng5-hun5 tit-kiu3, chiaN3 hong3-sim bo5 khoa3-lu7, chit-ho7 lang5 chiu7-si7 Siong7-te3 e5 kiaN2. Chong2-si7 iau2 tiam3 te7-bin7-chiuN7 u7 iau-koaN5 e5 hoan5-lo2, chhui3 kap pak-tou2 e5 khiam3-khoeh, sou2-i2 put-tek-put tioh8 liau7-li2 chiam7-si5 e5 sin-the2, chiam7 iong7 se3-kan e5 chiN5-chai5. 
  Kim-gin5 pun2 si7 kek8 bo5 lou7-eng7 e5 mih8, koaN5 be7 chheng7-tit, iau be7 chiah8-tit; choaN2-iuN7 cheng3-lang5 thiaN3 i chi3-chhim, kiu5 i kek8 chhiat? In-ui7 u7 che chiu7 thang oaN7 chiah8-chheng7 kap tak8-hang7-mih8, sou2-i2 cheng3-lang5 chin7 lek8 keng-eng5 be7 e7 pang3-li7 tit, lan2 lang5 ki3-jian5 toa3 ti7 se3-kan be7 e7 bo5 eng7 se3-kan e5 mih8, chong2-si7 eng7--i si7 thang, ai3--i khiok m7-thang; phi3-ju7 peN7-lang5 eng7 ioh8, boe7 bat u7 lang5 ai3 chiah8 che7 ioh8 cho3 u7 hok-khi3, ia7 put-ko3 si7 bo5 ta5-oa5 eng7--i na7-tiaN7.
  Lan2 lang5 teh eng7 chiN5-chai5 ia7 tioh8 an2-ni; sou2-i2 kong2 u7 thang chiah8-chheng7 eng-kai ti-chiok. Put-lun7 siaN2 lang5 tng teh than3 chiN5 e5 si5, sim-lai7 eng-kai tioh8 ka-ti7 kong2, kho2-sioh! Goa2 iau2-toa3 ti7 se3-kan, tek-khak tioh8 chioh eng7 se3-kan e5 mih8 lai5 iuN2-chhi7 goa2 e5 seng-khu, hin7 be7-tit cha2 seng thian-tong5 lai5 thoat-li7 chiah e5 lian5-lui7! Sou2-i2 kiu5 chai5-li7 e5 si5 chhiat-chhiat boh8-tit eng7 ka-ti7 e5 khui2-khiat ke3-bou5, si7 tioh8 siong5-siong5 ki3-tit che iong2-seng e5 bi2-niu5 long2-si7 siu7 Siong7-te3 e5 siuN2-su3. 
  Ia5-sou kong2, lin2 be7 e7 hok8-sai7 Siong7-te3, koh hok8-sai7 hoe3-chai5. Goa2 ka7 lin2 kong2, boh8-tit khoa3-lu7 choaN2-iuN7 chiah8, choaN2-iuN7 lim, seng-khu choaN2-iuN7 chheng7; oah8 kiam2 m7-si7 khah-toa7 bi2-niu5, seng-khu kiam2 bo5 khah-toa7 i-chiuN5? Chhi3 khoaN3 poe-chiau2 bo5 cheng3-choh, bo5 siu-seng5, bo5 chhek-chhng, ThiN-pe7 siong7-chhiaN2 iuN2-chhi7 i, lin2 pi2 chiau2-chiah kiam2 bo5 khah kui3-khi3? Chhi3 siuN7 khong3-ia2 u7 pek-hap8-hoe choaN2-iuN7 toa7 chang5, bo5 tioh8-boa5, bo5 phang2-cheh, Siong7-te3 iau2-ku2 hou7 i sui2 kau3 an2-ni, ho5-hong3 lin2 sio2 sin3 e5 lang5 ah? Ma2-thai3 6:24-30. 
  Kiu3-chu2 ka3-si7 lan2 an2-ni, put-chi2 ai3 lan2 tou5-bou5 chai5-li7 e5 lang5 chai, sui-jian5 in-khin5 chin7-lat8 bo5 pin5-toaN7, iau2-ku2 tek-khak tioh8 an-hun7 siu2-ki2, lai5 theng3-hau7 Siong7-te3 e5 siuN2-su3, m7-thang chhin-chhiuN7 se3-siok8 lang5 sim-chi3 hou7 chai5-li7 jia2-chah8 kau3 ou-am3 bo5 kng, tim5-be5 m7 chai thang to3-tng2. 
  Lang5 e5 sin-khu ki3-jian5 kiu5 chai5-li7, beh hou7 sim m7-ai3 chiN5, che m7-si7 khoai3 e5 su7, sou2-i2 tioh8 siong5-siong5 kiu5 Seng3-sin5 pang-chan7, hou7 lan2 chun5 keng2-seng2 e5 sim, khoaN3 chiN5 m7 chiuN7-bak8, si5-si5 siuN7 chai5-li7 si7 khang-hi phu5-phio3 si7 in-ui7 hoe3-chai5 te7-it khoai3 siau-soaN3, kiam2-chhai2 chhat8 e7 chhiuN2-kiap, kiam2-chhai2 thang5 e5 chhng2-chiu3, kiam2-chhai2 chui2-hoe2 e5 chai-iong, tiap-a2-ku2 chiu7 long2 khai khong, chiu7 siat-su2 chit8 si3-lang5 e7 bo5 phah-choah, kau3 koe3-si3 e5 si5 iu5-goan5 be7 e7 toa3 sim2-mih8 khi3. 
  Si7 u7 kong2: “Chiah8 ho2, chheng7 ho2, si7 hong teh chhe e5 chek-he2, chhiuN ban2 kim-hi5 si7 chui2-bin7 e5 pho-hun5.” Kou2-cha2-lang5 sit8-chai7 bo5 phian3 lan2. Sou2 kong2 u7 gui5-hiam2--e5, in-ui7 kiau-ngou7, sia-chhi2, in5-loan7, long2 si7 tui3 ho2-giah8 seng khi2--lai5, kiam2-chhai2 hai7 lang5 kiau-ngou7, oa2-kho3 u7-chiN5 khoaN3-khin lang5 chhia-chhi2, keng2 cheng tioh8 phiaN, choan-kou3 chhui3 kap pak-tou2; kiam2-chhai2 hai7 lang5 in5-loan7, phah la5-sam5 sin-the2, jiok-tioh8 seng-khu, ti3-hai7 siN3-mia7.
  Hoan7-na7 an2-ni cho3--e5 tek-khak chhiok tioh8 Siong7-te3 gi7 e5 siu7-khi3, eng7 che7-che7 kan-khou2 ka-ti7 chhak8,seN-cheng5 sim-lai7 be7 peng5-an, si2-au7 te7-gek8 eng2-oan2 e5 heng5-hoat8. Ia5-sou bat kong2, Kho3 chiN5-chai5 lai5 jip8 Siong7-te3 e5 kok oh lah! Lok8-to5 chhng-koe3 chiam-phiN7, pi2 pu3-lang5 jip8 Siong7-te3 e5 kok iau2 khah-khoai3. Kho2 10: 24-25. Koh kong2, Pu3-lang5 u7 chai-ho7 ah! In-ui7 lin2 bat tit-tioh8 an-lok8. Lou7 6: 24. Thang chai lang5 na7 tham-chai5 pian7 si7 kiu5 chai-ho7, ban7-poaN e5 phaiN2-su7 tui3 che seN-chhut. Hit-e5 kap Liap8-sat-lou7 tang5 si2 e5 pu3-lang5 ti7 im-kan siu7-khou2, ai3 kiu5 chit8 tih-chui2 liang5-chih8 ia7 bo5. Lou7 16:19-29. Cheng5-tiuN-chhia ki3-jian5 peng2, si7 cho3 au7-tiuN-chhia e5 kam3-kai3? 
  Sou2-i2 hoan7 ai3 chiN5 e5 lang5 u7 tham-sim ti7 lai7-bin7, tek-khak chhut-hian7 ti7 goa7-bin7, ka-ti7 pu3-u7 chiu7 pang3 tang7-lai7 e5 che3, chit8-e5 chiN5 ia7 be7 kiam2-tit, sui-jian5 khiam3-che3 e5 lang5 chin san3 koh gu7-tioh8 chai-lan7, ia7 m7-kheng2 hou7 i khoan-han7 si5 khek, tek-khak pek i be7 kiaN2 cha-bou2-kiaN2 lai5 heng5, jim2-sim hai7-li2, bu5-sou2 put-chi3, chu7-ki2 san3-hiong chiu7 chioh ku2 m7 heng5, khoaN3 cho3 ka-ti7 u7--e5. Koh siong5-siong5 khui2-khiat kan-cha3 phah-phian3 gong7-lang5, sim7-chi3 thau-theh8 iah-khang, bou5-chai5 hai7-beng7, chiah-e5 long2 si7 tham-sim sou2 hoat-hian7--e5. Sou2-i2 Seng3-chheh u7 kong2, Lin2 hok8-sai7 Siong7-te3 e5 lang5 tek-khak tioh8 keng2-kai3 chit ho7 houN3 chai5-li7 e5 sim, lan2 lang5 tioh8 hoan2-sim ka-ti7 mng7, na7 u7 chit ho7 i3-su3 teh hoat-khi3, chek-si5 kiu5 Seng3-sin5 koaN2-kin2 the3 lan2 tu5--khi3. Koh tioh8 siuN7 goa2 ti7 se3-chiuN7 keng5 khou2 put-ko3 chiam7-si5, tioh8 chhin-chhiuN7 kun-chu2 e5 lang5 ke3-bou5 to7-li2, bo5 ke3-bou5 chiah8, iu-bun7 to7-li2, bo5 iu-bun7 san3-hiong. Na7 ko2-jian5 khek--khi3 chu7-ki2 e5 su-iok8, sim siong5-siong5 ti-chiok, kin2-siu2 ThiN-pe7 e5 kai3-beng7, li7-khui Mou5-kui2 e5 lo5-bang7, chiu7 lim5-chiong an-jian5 chiuN7 thian-kok, tit-tioh8 ku2-tng5 e5 su5-giap8, hiong2-siu7 bu5 han7 e5 hok-khi3, hit e5 li7-ek kam2 m7-si7 chin7 toa7 mah? 
  (Tai5-lam5-hu2 Kau3-hoe7-po3,te7 81-83 koan3, 1892 ni5 2-4 geh8) 
</CL>
<HL>

詩篇講，「歹人借銀無beh還，好人囥仁愛sio款待」。詩37：27。好歹e5分別記ti7聖冊m7 若一萬句，今世e5存心，所講出e5言語，所行做e5代誌，攏無相同，來世所受e5報應也各有各樣；真濟句話也講be7盡。獨獨這篇e5詩是大衛王專用一項來論這兩等e5 人，m7免加講別項，就這項開錢e5法度也分別會出。 
請用歹人借銀無 beh還來論。凡ka7人借錢本m7是tu2好e5地步，我有應得e5錢自然著想偌濟所入，會堪--tit開偌濟出去；何必著ka7人借？所羅門講，「借銀--e5的確做債主e5奴僕」。箴2：7，這句話真正有影。因為債主的確藐視貧窮e5人，刻薄欠債e5人，或是當眾人 e5面前罵--伊，hou7伊無體面，或是ti7街市扑--伊來凌辱伊e5身軀，抑是追逼真緊，教伊去 chhoe7不義e5財利來還欠項。雖然債主e5做人本無好thang尊敬，也著委曲來順伊e5命，m7敢逆--伊，那準奴僕一樣！可惜人窮勢 迫，有時無ta-oa5著ka7人借錢，總是著想beh照甚物 法度來借，chiah m7免犯罪來失落上帝e5歡喜。 
1、的確著先想怎樣 有thang還，然後正ka7人借，若打算無法thang還，iau2-ku2 beh ka7人借，che kap存心m7還有甚物分別？An2-ni 就是偷提，便是犯著天父第8條e5聖誡。所以凡 beh ka7人借財物e5人著代先想，有啥廢物thang be7，有啥舊帳thang收，來抵這款欠項。又著想債主e5本錢真正是要緊，就所明約e5日期也m7-thang無致意，因為債主kiam2-chhai2 teh ng3債銀去還別人。若一下過期就m7若自己無信實，驚了猶原也累著債主kap人失約。所以beh 借e5時定期著謹慎，m7-thang傷早，驚了備辦be7來，致到自己白賊，便是犯著天父第9條e5聖誡。聖冊 koh講，「Lam7-sam2講e5人的確受苦ti7硫黃e5火坑」，che kiam2 m7著驚mah？ 
2、的確著緊急e5時實在無ta-oa5正ka7人借，m7通 因為ai3食好穿好，kap平 時無要緊e5事來ka7人借。若因為無張持災禍忽然來，親像家內e5人著重病欠銀醫治，親人死失欠銀埋葬，姑不chiong著看所 入偌濟正開出，設使所入若少，就粗布衣裳隨便菜飯也thang度活。咱信e5 人bat天父是慈悲e5主，知咱所欠缺；救主耶穌也教示咱求日日所欠e5米糧，koh講，lin2若代先求上帝e5 國kap義，就肉身所欠e5物的確賞賜lin2，因為天父既然生咱、疼咱，的確無hou7 咱受枵寒。 
又常常看見人家每擺因為無te3 thang借，就想拾難聚總e5計，四界招親情朋友結連一tin7 會，每月開一擺，抑是幾若月搖一擺，做會頭--e5 m7免利益，得著濟濟人幫助，做會腳--e5已經搖--著以後thang零星攤還；卻也緊急相通，兩爿利便，若是做會腳--e5銀收了無koh開， 就連累濟濟人了本銀。 
3、做會腳--e5搖了be7會koh納，就累著會頭替伊代賠，這中間受克虧艱苦e5人算be7了；這號也是kap借無beh還無各樣，信道理e5人koh 較著禁戒。 
若是有借的確著攏還，聖冊講，只有歹人借無beh還。所以凡有ka7人借無beh還攏是歹人，的確觸犯上帝e5受氣，因為天父本是至公至義e5主，凡做不公不義e5人的 確be7得著伊祝福。因為物各有主。怎樣講公義，就是將原物歸原主；hit 號欠人e5錢--e5，伊所穿e5 衫、所食e5飯、所用e5器具，攏m7是家己e5，一概是別人e5 物；大概別人e5物若m7是人送我，也m7是甘願出在我用久久，我猶原勉強teh用，便是無照公義款待人，an2-ni kiam2會tui3債主無見笑e5面mah？ 
照這款來行，m7是得罪人，也是家己陷落罪，試看欠債e5家逐日講白賊話，逐日極人受氣，自己心內也be7平安；有時tiam3厝內聽見人扑門，就疑是 beh來討帳，有時ti7街市聽見人teh叫，就驚了遇著債主，有時欠濟oh還著走去遠遠e5所在，致到父母某子be7得相見。M7 若an2-ni凡信主e5人跪拜天父e5時知家己有犯著這號罪，驚會受 天父責罰，m7敢求伊祝福，tui3 an2-ni續罕tit祈禱，既然離開上帝遠遠，就快快近魔鬼，kiam2 m7是不止危險？ 
若是義e5人就m7-na7公道還欠項，也beh慈悲幫助別人。凡做義e5人的確m7 親像廟內e5和尚道士，盡放sak生前e5事務，m7顧世上e5錢財，設使無得著啥物來養飼伊e5身軀，thai3-tho2有 thang施恩來賑濟世間。聖冊講，「論殷勤就莫得貧憚」。羅12：11。保羅koh講，專務恬靜，要緊家己e5 代誌，本身家己做工，一盡照我e5命令，行所著行 e5來款待會外e5人，家己無欠缺。I 加4：11，12。Koh 講，「人m7做工莫得hou7伊食。我聽見lin2中間有人無法度，無專務家己e5業頭路，放sak家己e5經紀，去 chhap別人e5代誌。我倚靠主耶穌基督款勸吩咐 伊，應該恬靜，國人做伊 e5經紀，食伊家己e5食」。II 加 3：10-12。thang知凡屬教會中e5人，不論事、農、工、 商，國人應該盡力經營。 
殷勤做經紀頭路che m7但無犯罪，是咱人應該著an2-ni。咱人怎樣ai3得著財利？M7但ai3家己無欠缺，koh較ai3憐憫來hou7別人。保羅講，「寧可著磨做工會得通賑濟散hiong人」。弗4：28。 
保羅tauh8-tauh8吩咐咱著磨，m7是因為做家己e5 sai-khia，就是專專beh幫補別人e5 缺乏。Koh保羅m7若kan-ta 嘴講，空空留這個話，伊也有本身行來做後人e5模樣；伊bat tui3以弗所人講：就是自己出力做工供給我kap toe3 e5人e5欠缺，che 是lin2所知，我凡事指示lin2，著照an2-ni殷勤著磨，來扶持軟弱e5人。Koh記得咱e5主耶穌講，Hou7人物e5 人比提人物e5人較有福氣。就保羅e5話來想，可見貪心濟濟錢來做家己sai-khia e5路用--e5是有罪，既然有濟濟錢也無beh賑濟人愈有罪，只有ai3趁錢來行好事，就m7是罪，決是上帝所歡喜。咱人teh求財利為著啥事chiah-lin7 勞苦、chiah-lin7 殷勤；bat將che問家己e5心抑無？ 
著知世間e5廢物錢財實在會顯明人情好歹，hit號有借無beh還--e5，表明伊e5心利益損害別人，見著錢就失了義理。所以聖經講，這號人實在kap 歹人同類。若是盡力趁錢家己無lam7-sam2開用，專專款待散hiong人，來利益親戚朋友，表明hit-e5人重義無重錢，疼人親像家己；雖然hit-e5人無的確仁義齊全，若是聖經稱伊做義e5人也 thang無見笑。 
4、論信主e5人向財利e5 心。聖冊講，敬虔知足就利益極大。咱出世無toa3甚物來，過世也無toa3甚物去，che你不止明，食穿夠額著知煞，設使圖謀好額，陷落有惑纏落羅網，沈落無你有害e5私慾，路尾的確沈淪。Ai3錢做萬項歹e5根頭，有人欣慕--e5 就背謬道理，用濟濟艱苦家己chhak8。I提6：6-11。這個意思kap頂面相連，總是有較 深e5意ti7-teh；頂面論人e5 身軀怎樣用這世間e5 錢財；下面論人e5心，怎樣向這世間e5財利。幾節e5聖冊總講世上 e5錢極浮漂，也極危險，人著謹慎m7-thang貪心鑽入迷惑。 
人kap天地相連，所以天地人號做三財，天ti7頂面，地ti7下面，人tiam3 ti7中央；人有靈魂，所以kap天頂e5上帝以及攏總e5天使有相結連，人有肉身，所以kap地面e5 禽獸以及逐項活物有相連，既然kap地有相連，就的確be7會學天使in專顧靈魂，無兼理快毀壞e5肉身。既然kap天有相連，就m7-thang學禽獸e5專顧肉身，無料理至寶至貴e5靈魂。 
世上有兩樣人，一樣是無信德e5人，kan-ta知有目前 e5榮華，無beh稽考死後e5禍福，若有thang趁伊e5私慾，便心滿意足，che真正kap 精牲無各樣。 
一樣是有信德e5人，常常想預備死--後e5事，m7敢無警醒 ti7今世，的確著到靈魂得救，正放心無掛慮，這號人就是上帝e5子。總是iau2 tiam3地面上有枵寒 e5 煩惱，嘴kap腹肚e5欠缺，所以不得不著料理暫時e5身體，暫用世間e5 錢財。 
金銀本是極無路用e5物，寒be7穿tit，枵be7食tit；怎樣眾人疼伊至深，求伊極切？因為有che就thang 換食穿kap逐項物，所以眾人盡力經營be7會放離tit，咱人既然toa3 ti7世間 be7會無用世間e5物，總是用--伊是thang，ai3--伊卻m7-thang；譬諭病人用藥，boe7 bat有人ai3食濟藥做有福氣，也不過是無ta5-oa5用--伊na7-tiaN7。 
咱人teh用錢財也著 an2-ni；所以講有thang食穿應該知足。不論啥人當teh趁錢e5 時，心內應該著家己講，可惜！我iau2-toa3 ti7世間，的確著借用世間e5物來養飼我e5身軀，恨be7-tit早生天堂來脫離chiah e5連累！所以求財利e5時切切莫得用家己e5詭譎計謀，是著常常記得che養生e5米糧攏是受上帝e5賞賜。 
耶穌講，Lin2 be7會服事上帝，koh服事廢財。我ka7 lin2講，莫得掛慮怎樣食、怎樣lim、身軀怎樣穿；活 kiam2 m7是較大米糧，身軀 kiam2無較大衣裳？試看飛鳥無種作、無收成、無粟倉，天父尚且養飼伊，lin2比鳥隻kiam2無較貴氣？試想曠野有百合花怎樣大欉、無著磨、無紡cheh，上帝iau2-ku2 hou7伊sui2到 an2-ni，何況lin2小信e5人ah？馬太6：24-30。 
救主教示咱an2-ni，不止ai3咱圖謀財利e5人知，雖然殷勤盡力無貧憚，iau2-ku2的確著安份守己，來聽候上帝e5賞賜，m7-thang親像世俗人心志hou7財利遮截 到烏暗無光，沈迷m7知thang倒轉。 
人e5身軀既然求財利，beh hou7心m7愛錢，che m7是快e5事，所以著常常求聖神幫贊，hou7咱存警醒e5心，看錢m7上目，時時想財利是空虛浮漂是因為廢財第一快消散，kiam2-chhai2賊會搶劫，kiam2-chhai2蟲e5 chhng2 咒，kiam2-chhai2水火e5災殃，tiap仔久就攏開khong，就設使一世人會無扑choah，到過世e5時猶原be7會toa3甚物去。 
是有講：「食好、穿好，是風 teh吹e5燭火，chhiuN ban2金魚是水面e5波痕。」古早人實在無騙咱。所講有危險--e5，因為驕傲、奢侈、淫亂，攏是tui3好額生起--來，kiam2-chhai2害人驕傲，倚靠有錢看輕人奢侈，揀精著phiaN， 專顧嘴kap腹肚；kiam2-chhai2 害人淫亂，扑la5-sam5身體，辱著身軀，致害性命。
凡若an2-ni做--e5的確chhiok 著上帝義e5受氣，用濟濟艱苦家己chhak8，生前心內 be7平安，死後地獄永遠e5 刑罰。耶穌bat講，靠錢財來入上帝e5國oh lah！駱駝穿過chiam 鼻，比富人入上帝e5國iau2較快。可10：24-25。Koh講，富人有災禍ah！因為lin2 bat得著安樂。路6：24。Thang知人若貪財便是求災禍，萬般e5歹事tui3 che生出。Hit-e5 kap拉撒路同死e5富人ti7陰間受苦，ai3 求一滴水涼舌 也無。路 16：19-29。前張車 既然反，是做後張車e5鑑戒？ 
所以凡ai3錢e5人有貪心 ti7內面，的確出現ti7外面，家己富有就放重利e5債，一個錢也be7 kiam2-tit，雖然欠債e5人真散koh遇著災難，也m7肯hou7伊寬限時刻，的確迫伊賣子查某子來還，忍心害理，無所不至，家己散hiong就借久m7還，看做家己有--e5。Koh常常詭譎奸詐扑騙憨人，甚至偷提挖空，謀財害命，chiah-e5攏是貪心所發現--e5。所以聖冊有講，lin2服事上帝e5人的確著炯戒這號好財利e5心，咱人著反心家己問，若有這號意思 teh法器，即時求聖神趕緊替咱除--去。Koh著想我 ti7世上窮苦不過暫時，著親像君子e5人計謀道理，無計謀食，憂悶道理，無憂問散hiong。若果然克--去自己e5私慾，心常常知足，謹守天父e5戒命，離開魔鬼e5羅網，就臨終安然上天國，得著久長e5嗣 業，享受無限e5福氣，hit e5 利益 kam2 m7是盡大嗎？ 
(台南府教會報，第81~83卷，1892年2~4月) 
</HL>