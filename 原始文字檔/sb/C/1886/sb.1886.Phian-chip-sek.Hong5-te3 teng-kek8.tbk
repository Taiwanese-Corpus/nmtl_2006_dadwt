<CL>
Lak8 goeh8 chhe 10 Tiong-kok Hong5- thai3-hou7 chhut-chiau3 thong-ti, kong2, “In-ui7 Hong5-te3 che7-ui7 e5 si5 khah chio2- hoe3, chai7-tiau5 tek-khak tioh8 u7 lang5 kam-tok, hoan7-na7 gu7-tioh8 chau3-chiuN khim-tiam2 su3-hong chiah e5 cheng3-su7, chiu7 thang liau7-li2, sou2-i2 goa2 put-tek-put tioh8 sui5-liam5 theng3-cheng3. Cheng5 u7 chhut-chiau3 teng7-kui chun2 Hong5-te3 hak8-sip8 kau3 kok-cheng3 chiau5 bat, chiah thang pun2-sin ti7-kok.  Kau3-taN chap8-sou3 ni5 ku2, Seng3-siong7 i2-keng jit8-jit8 khin5- khou2 ni5-ni5 chin3-tek, e7 hiau2-tit chu2-chhai5 chau3-chiuN e5 si7-hui, phoe-pheng5 kou2-kim e5 gi7-li2, phoaN3-toan3 cheng3-su7.  Sou2-i2 kin-a2-jit8 Thai3-hou7 soan-tiau3 Hong5-chhin lai5 ju7-chi2 kong2 kin-ni5 tang-cheh Hong5-te3 teh-beh pun2-sin che3-ko3 thiN-te7, ia7 koh ju7 Khim-thian-kam3 tek8-soan2 me5-ni5 e5 kiat-jit8, thang hou7 Seng3-siong7 teng-kek8. TaN goa2 sou2 ju7 e5 chi2-i3 lin2 kok-seN2 bun5-bu2 koaN-oan5 tioh8 chun-than3 hong7-heng5.”
Au7-lai5 Hong5-thai3-hou7 koh chhut-chiau3 kong2 Khim-thian-kam3 hok-chau3 teng- kek8 e5 kiat-jit8 i2-keng tek8-soan2, chiu7-si7 me5-ni5 chiaN-goeh8 15 jit8.     
TaN-u7 thiaN-kiN3 chit-e5 tai7-chi3, siok8-chai7 Tiong-kok e5 Hok-im-ho5-hoe7 tiau5-ti5 kia3 chit8-tiuN phoe, chhiaN2 chong2 kau3-hoe7 hian7-si5 tioh8 ti3-i3 the3 Hong5-te3 ki5-to2.  I-e5 phoe kong2: “Chiau3 Seng3-chheh ka3-si7 lan2, tioh8 the3 chiah-e5 ong5 kap toa7-koaN ki5-to2.  Hian7-si5 u7 khah iau3-kin2 e5 toa7-su7 teh-beh khi2-in, lan2 tioh8 it-hoat pek-chhiat khun2-kiu5.  Than3 Seng3-siong7 lak8-goeh8 28 jit8 chiaN5 16 hoe3, chit-si5 i-e5 sim-su seng3-cheng5 koan-he7 chiong-lai5 kok- ka e5 peng5-ti7.  Iu7-kiam Thai3-hou7 tu2-a2 chhut chiau3 tiaN7-tioh8 me5-ni5 chiaN-goeh8 beh hou7 i teng-kek8.  Ia7 bo5 loa7-ku2 beh soan2 chiaN3-keng, sou2-i2 lan2 tioh8 pek-chhiat ki5-to2 Siong7-te3, hou7 Hong5-te3 u7 ti3-hui7 thang ti7-kok, hou7 i-e5 peh-seN3 e7 hiong2 thai3-peng5 e5 hok-khi3, hou7 i pun2-sin tng5 hoe3-siu7, hou7 i teng-kek8 liau2-au7 Ki-tok e5 hok-im e7 na2 khui-khoah ti7 kok-lai7, hoan7-na7 koaN-oan5 peh-seN3 na2 ai3 chhin-kin7 to7-li2. “  
(Tai5-lam5 Hu2-siaN5 Kau3-hoe7-po3 te7 14 tiuN, 1886 ni5 8 geh8)
</CL>
<HL>

六月初10中國皇太后出詔通知，講，「因為皇帝坐位e5時較少歲，在朝的確著有人監督，凡若遇著奏章欽點賜封chiah-e5政事，就thang 料理，所以我不得不著垂簾聽政。前有出詔定規準皇帝學習到國政chiau5 bat，才thang 本身治國。到今十數年久，聖上已經日日勤苦年年進德，會曉 tit主裁奏章e5是非，批評古今e5義理，判斷政事。所以今仔日太后宣召皇親來諭旨講今年冬節皇帝teh-beh本身祭告天地，也koh諭欽天監擇選明年e5吉日，thang hou7聖上登極。今我所諭e5旨意lin2各省文武官員著遵趁奉行。」
後來皇太后koh出詔講欽天監復奏登極e5吉日已經擇選，就是明年正月15日。
今有聽見這個代誌，屬在中國個福音和會刁持寄一張批，請總教會現時著致意替皇帝祈禱。伊e5批講，「照聖冊教示咱，著替chiah-e5王kap大官祈禱。現時有較要緊e5大事teh-beh起因，咱著一法迫切懇求。趁聖上六月28日成16歲，這時伊e5心思性情關係將來國家e5平治。又兼太后tu2仔出詔定著明年正月beh hou7伊登極。也無偌久beh選正宮，所以咱著迫切祈禱上帝，hou7皇帝有智慧thang 治國，hou7伊e5百姓會享太平e5福氣，hou7伊本身長歲壽，hou7伊登極了後基督e5福音會愈開闊ti7國內，凡若官員百姓愈愛親近道理。」
 (台南府城教會報第14張，1886年8月) 
</HL>