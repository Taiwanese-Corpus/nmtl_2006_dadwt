<CL>
Ti7 chit kui2-chap8-ni5 e5 tiong-kan, lun7 thiN-e7 e5 kok heng-ong7, kaN2 si7 Hoe-ki5-kok te7 it khoai3; put-lun7 si7 lang5-giah8 a2-si7 chiN5-chai5; Hoe-ki5-kok na2-ku2 na2 chin3-pou7, pi2 pat8 kok ia7 khah kin2.  Si7 chit ji7-chap8- ni5-lai7 koh khah khoai3 than3, siong5- siong5 u7 ki-hoe7 thang chhut-pun2 tek- chai5, u7-si5 sio2-pun2 to-li7.  Phi3-ju7 hit kok e5 siaN5 na7 u7 chit8-ban7 teng e5 giah8 chiong5- tiong u7 che7-che7 toa7 chai5-chu2, u7-e5 hoat kau3 u7 chiaN5 pah-ban7 gin5.  In-ui7 Hoe-ki5- kok e5 sai-peng5 chiah-e5 siaN5 khoai3-khi2, bo5 loa7 ku2, chiu7 u7 chhu3-theh8 chhan5-hng5, thang chhut chou-giap8 sng3-be7-liau2.
TaN lun7 Chu2 e5 kang, u7 lang5 hoaN-hi2 he7 tang7-pun2; na7 thiaN-kiN3 hok-im heng-ong7 e5 siau-sit, chiu7 it-tit8 chhin-chhiuN7 thiaN-kiN3 than3-chiN5 e5 hang5-cheng5.  Phi3-ju7 si3-chap8-ni5 cheng5 ti7 Liu5-iok-siaN5 u7 chit8-e5 sin3 Chu2 e5 lang5 chhut chit8 chheng gin5 kia3-kau3 I2-li7-noaN5 seN2, thang ti7-hia siat Chu2-jit8- oh8 lai5 ka3 gin2-na2; ti7 hit seN2-lai7 khi2 che7-che7 keng.  U7 chit8 jit8 ka3-oh8 e5 sin-seN chhoa7 chit8-e5 se3-han3 e5 cha2-bou2-gin2-na2 jip8 oh8; khoaN3 hit-e5 cha2-bou2-gin2-na2 bo5 sim2-mih8 chhang-mia5; chong2-si7 bo5 loa7-ku2 hit-e5 gin2-na2 chhoa7 i-e5 lau7-pe7 lai5 thiaN to7-li2, thiaN-liau2 put-chi2 jip8-sim, i-e5 lau7-pe7 jin7- choe7 lai5 sin3 Kiu3-chu2.  Au7-lai5 in lau7-pe7 pun2-sin cho3 sin-seN, ti7 Chu2-jit8-oh8 lai5 ka3. I put-chi2 chhut-lat8, ti7 I2-li7-noaN5 Mi5-su-li7 hit-nng7 seN2 e5 tiong-kan, lai5 siat oh8 khi2 loa7-che7 keng, in2-chhoa7 gin2-na2 chhit-ban7- e5 lai5 tit-tioh8 chin-li2 e5 ka3-si7; chiah-e5 gin2- na2 e5 si7-toa7-lang5 long2-si7 m7-bat-su7-e5. Hit Liu5-iok siaN5 e5 lang5 e5 chit8 chheng gin5, kam2-m7-si7 ho2-than3 mah?
Iu7-koh kui2-na7 ni5 cheng5,chit8 lang5 chhiaN2 Sin-seN, ia7 ka7 i chhut sou2-hui3, kah i khi3 kau3 Ai-o-a seN2 lai5 siat Chu2- jit8-oh8.  Hit-e5 sin-seN siat-oh8 khi2 nng7- pah-goa7 keng.  U7 chit8-ni5 ti7 bo5-sim2-mih8 iau3-kin2 to7-li2 e5 chng-lai7 khi2 chit8 keng oh8, chhiaN2 kou-niu5 cho3 sin-seN.  Hit sou2-chai7 oan3-hin7 to7-li2 e5 lang5 pun2-jian5 m7 chun2 sin-seN tiam3-hia, teh-beh koaN2 i; au7-lai5 in-ui7 bo5 loa7-che7 gin2-na2, in phah-sng3 siat be7 loh8, chiu7 pang3-leng5--khi3. Chong2-si7 bo5 loa7-ku2 ti7 hit chng-nih8 u7 saN- chap8-ji7 lang5 hoan2-hoe2 choe7, oa2-kho3 Kiu3- chu2 Ia5-sou, lai5 jip8 seng3-hoe7.  Iu7-koh ti7 hit oh8--nih8 thiaN to7-li2 e5 lang5, u7-e5 khi3 pat8-ui7 siat-oh8 khi2 saN-keng ia7 thoan5 to7-li2, hou7 che7-che7 toa7-lang5 sin3, lai5 kian3-ti3 nng7-e5 sin kau3-hoe7.  Koh hit chit8 oh8 e5 hak8-seng, chit8-e5 siau3-lian5 lang5 ka-ti7 sin3 Chu2, au7- lai5 khi3 che7-che7 sou2-chai7 siat Chu2-jit8-oh8, khi2 pah-ji7-keng. Tui3 chit pah-ji7 keng oh8 che7-che7 lang5, ia7 u7 toa7-han3 ia7 u7 se3-han3, sin3 Ia5-sou lai5 kian3-ti3 kau3-hoe7 lak8-chap8-ui7; ti7 hiah-e5 pai3-tng5 long2-chong2 u7 lak8 pah lang5 lai5 jin7-choe7 sin3 Kiu3-chu2.  ThiaN chit-ho7 siau-sit, siaN2 lang5 m7 kong2 che si7 cheng2-pun2 ho2-li7-lou7 e5 hoat-tou7?
Lan2 tiong-kan u7 sim2-mih8 lang5 beh khi3 oh8 an2-ni lai5 kiaN5? 
(Tai5-oan5 Hu2-siaN5 Kau3-hoe7-po3,te7 8 tiuN, 1886 ni5 3 geh8) 
</CL>
<HL>

Ti7這幾十年e5中間，論天下e5國興旺， kaN2是花旗國  第一快； 不論是人額抑是錢財，花旗國那久那進步，比別國也較緊。是這二十年來koh 較快趁，常常有機會thang出本得財，有時小本多利。譬如hit國e5 城若有一萬町 e5 額從中有濟濟大財主，有e5發到有成百萬銀，因為花旗國 e5西爿chiah-e5城快起，無偌久，就有厝宅田園，thang出租業算be7了。
今論主e5工，有人歡喜下重本；若聽見福音興旺 e5消息，就一直親像聽見趁錢e5行情。譬如四十年前ti7紐約城有1個信主e5人出1千銀寄到伊利諾省，thang ti7-hia設主日學來教囡仔；ti7 hit省內起濟濟間。 有一日教學e5先生chhoa7 1個細漢e5查某囡仔入學；看hit-e5查某囡仔無甚物聰明；總是無偌久hit個囡仔chhoa7伊e5老父來聽道理，聽了不只入心， 伊e5老父認罪來信救主。後來in老父本身做先生，ti7主日學來教。伊不只出力，ti7伊利諾密蘇里hit兩省e5中間，來設學起偌濟間，引chhoa7囡仔7萬個來得著真理e5教示； chiah-e5囡仔e5序大人攏是m7-bat事e5。 hit 紐約城e5人e5 1千銀，kam2-m7是好趁mah？
又koh幾na7年前，1人請先生，也ka7伊出所費，教伊去到愛荷華省來設主日學。 Hit-e5先生設學起二百外間。有一年ti7無甚物要緊道理e5庄內起一間學，請姑娘做先生。Hit所在怨恨道理e5人本然m7 準先生tiam3-hia，teh-beh趕伊；後來因為無偌濟囡仔，in扑算設be7落，就放冷--去。總是無偌久ti7 hit庄裡有三十二人反悔罪，倚靠救主耶穌，來入聖會。又koh ti7 hit 學--裡聽道理e5人，有e5去別位設學起3間亦傳道理，hou7濟濟大人信，來建置2個新教會。Koh hit 一學e5學生，一個少年人家己信主，後來去濟濟所在設主日學，起百二間。對這百二間學濟濟人，亦有大漢亦有細漢，信耶穌來建置教會六十位；ti7 hiah-e5拜堂攏總有六百人來認罪信救主。聽這號消息，啥人m7講這是整本好利路 e5法度？
咱中間有甚物人beh 去學an2-ni來行？
（台灣府城教會報第8張，1886年3月）
</HL>