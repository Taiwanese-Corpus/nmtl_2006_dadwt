<CL>
  Te7-gou7 toaN7 
  Siat-lip8 Sin5-chu2 e5 m7-tioh8 
  TaN kou2-cha2 te3-ong5 siat-lip8 sin5-chu2 u7 nng7-ho7, chit8-ho7 si7 si-chu2, chit8-ho7 si7 bok8- chu2; chi2 nng7-ho7 long2 bo5 hap8 cheng5-li2, tai7-liok8 u7 nng7-chan5. Te7 it chan5, lun7 si- chu2 u7 nng7-hang7 e5 bo5 hap8 cheng5-li2. Te7- it hang7, chiu7-si7 kau3 hian3-che3 e5 si5 eng7 i- e5 toa7-sun chng choe3 chou2-chong e5 si- siong7 chiaN3-chiaN3 teh che7, hou7 tang5-chok8 e5 lang5 pai5 che3-mih8 hian3-che3 kui7-pai3, piau2-beng5 hau3-keng3 e5 i3-su3; koh u7 iN7-seng3 e5 chhin-chhek peng5-iu2 thang lai5 chou7- che3. Sou2-i2 kou2-cha2 kek8 tui3-tiong7 chit-ho7 si-chu2, chhin-chhiuN7 Theng5-chu2 u7 kong2, “ Kou2-jin5 che3-su7 eng7 si, kek8 u7 chhim i3 ”. In-ui7 lang5 si2, hun5-khi3 i2-keng soaN3, hau3- chu2 kiu5 i-e5 chou2-chong e5 sin5 lai5 hian3-che3, na7 bo5 si-siong7 chiu7 boe7-oe7 hiong2-siu7, in- ui7 si2 e5 lang5 boe7-oe7 chiah8; sou2-i2 eng7 si-siong7 thoe3 i hiong2-siu7. Chhin-chhiuN7 Si-keng Seng-bin5 hu5-i e5 phiN u7 kong2, “ Kong-si lai5 ian3 lai5 leng5 ”, i3-su3 si7 kong2, Chou2-chong e5 si-siong7 lai5 hiong2-siu7 i-e5 che3-mih8, soa3 kang3-loh8 hok-khi3. Chhin-chhiuN7 an2-ni, sui-jian5 kong2 beh hian3-che3 i2-keng si2 e5 chou2-chong, sit8-chai7 si7 che3-tioh8 iau2-ku2 oah8 e5 sun-a2. Che si7 siat-lip8 si-chu2 bo5 hap8 cheng5-li2 e5 thau5 chit8 hang7. 
  Te7-ji7 hang7, chiu7-si7 eng7 toa7-sun chng choe3 chou2-chong e5 si-siong7, hou7 thong ke e5 lang5 hian3-che3 kui7-pai3, chiu7 i-e5 pe7-bu2 e5 pai3 si-siong7, si7 pai3 tioh8 i-e5 kiaN2; na7-si7 kiaN2 siu7 i-e5 pe7-bu2 kui7-pai3 kiam2 m7 si7 poe7 ngou2-lun5 mah ? Phi3-ju7 choe3-hi3 e5 lang5 pe7-kiaN2 tang5 chit8 pan, chiuN7-piN5 poaN-hi3, u7-si5 pe7 chng choe3 kiaN2, kiaN2 chng choe3 pe7, boe7 bian2-tit pe7 tioh8 pai3 kiaN2; che si7 hi3-hiok e5 lang5 e5 sou2 choe3, cheng3-keng lang5 tek-khak m7 goan7 khi3 choe3, ho5- hong3 te3-ong5 kong-hou5 tai7-hu kun-chu2 e5 lang5 kheng2 choe3 chit-ho7 hi3-hiok e5 tai7- chi3 mah ? Che si7 siat-lip8 si-chu2 te7-ji7 hang7 e5 bo5 hap8 cheng5-li2. 
  Te7-ji7 chan5 : Lun7 siat-lip8 bok8-chu2 u7 gou7- hang7 e5 bo5 hap8 cheng5-li2. Te7-it hang7; khe- kho2 kou2-cha2 chi2-u7 te3-ong5 chu-hou5 oe7 tit thang siat-lip8 bok8-chu2; tui3 kheng tai7-hu i2-ha7, long2-chong2 boe7 tit thang siat-lip8 bok8-chu2. Hian7-si5 cheng3 peh-siN3 long2- chong2 u7 siat-lip8 bok8-chu2, che si7 chhiam3- koan5 kiaN5 te3-ong5 chu-hou5 e5 le2. Koh te3- ong5 e5 siat-lip8 bok8-chu2, kau3 chhit-tai7 chiu7 soah, chu-hou5 gou7-tai7, tai7-hu saN-tai7, hian7- si5 hiuN-sia7 e5 su5-tng5 siat-lip8 bok8-chu2 chin7 choe7, u7-e5 kau3 kui2-na7 chap8 tai7. Koh m7- na7 choe3 pe7-bu2 kong-ma2 chou2-chong e5 lang5 si2-liau2 oe7 tit thang siat-lip8 bok8-chu2, lian5 siau3-lian5 iau2-siu7 e5 lang5 si2-au7 iah8 u7 siat-lip8 bok8-chu2, si7 koh-khah poe7-li2. Che si7 siat-lip8 bok8-chu2 bo5 hap8 cheng5-li2 e5 thau5 chit8 hang7. 
  Te7-ji7 hang7; siat-lip8 bok8-chu2 e5 lang5, i3-su3 si7 beh hou7 i choe3 chou2-chong sin5-hun5 e5 siu7; tok8-tok8 bo5 siuN7 lang5 oah8, i-e5 seng- khu oe7 iong5-un2 tit sin5-hun5--e5, in-ui7 u7 sim-tng5 chong7-hu2 ngou2-koan su3-chi; kau3 si2-liau2 sin5-hun5 li7-khui seng-khu jip8 im- kan, siong7-chhiaN2 boe7 koh jip8 seng-khu lai5 koh-oah8 hou7 kiaN2-sun hong7 iong2, beh thai2 oe7 jip8 ti7 sin5-chu2 hou7 kiaN2-sun hian3- che3 ah ? In-ui7 bok8-chu2 tok8-tok8 si7 chit8- phiN3 chha5, sai-hu7 sou2-choe3, beh thai2 oe7 hou7 pe7-bu2 kong-ma2 chou2-chong choe3 sin5-hun5 e5 siu7 lai5 hioh ah ? Che si7 siat-lip8 bok8-chu2 bo5 hap8 cheng5-li2 e5 te7-ji7 hang7. 
  Te7-saN hang7; lang5 kam-goan7 eng7 chiN5 khi3 ka7 bok8-chu2 sai-hu7 boe2 chit8-sian bok8-chu2, chheng-choe3 pe7-bu2 kong-ma2 chou2-chong, m7-chai kam-goan7 chheng bok8-chu2 sai-hu7 choe3 si2-chou2 mah ? Goa2 chai tek-khak m7 kam-goan7; i2-keng m7 kam-goan7 chheng sai-hu7 choe3 si2-chou2, siaN2-su7 kam-goan7 chheng sai-hu7 sou2 choe3 e5 bok8-chu2 choe3 pe7-bu2 kong-ma2 chou2-chong ah ? Che si7 siat-lip8 bok8-chu2 bo5 hap8 cheng5-li2 e5 te7-saN hang7. 
  Te7-si3 hang7; lang5 na7 bo5 kiaN2, oe7 eng7- gun5 boe2 pat8-lang5 e5 kiaN2 lai5 choe3 ka-ki7 e5 kiaN2. iuN2-chhi7 kau3 toa7-han3 thang hong7- iong2 pe7-bu2, kap thoan5 hou7-su5; che si7 jin5-cheng5 e5 sou2 saN-tang5 ai3--e5. Chhin-chhiuN7 siok8-gu2 u7 kong2, Iong2-ji5 thai7 lo2, siN-kiaN2 thoan5-hou7. Siat-su2 na7 bo5 pe7-bu2 kong-ma2 chou2-chong oe7 kam-goan7 eng7 gun5 boe2 pat8-lang5 lai5 choe3 pe7-bu2 kong- ma2 chou2-chong mah ? Che si7 jin5-cheng5 sou2 m7 kam-goan7. Ki3-jian5 m7 kam-goan7 eng7 gun5 boe2 pat8-lang5 lai5 choe3 pe7-bu2 kong-ma2 chou2-chong, siaN2-su7 khi3 boe2 chit8- sian bok8-chu2 lai5 choe3 pe7-bu2 kong-ma2 chou2-chong, lai5 hau3-keng3 kui7-pai3 ? Sui- jian5 kong2 si7 beh keng3 pe7-bu2 kong-ma2 chou2-chong, sit8-chai7 si7 bu2-ban7--i; kiam2 m7-si7 chin gong7 mah? Che si7 siat-lip8 bok8-chu2 bo5 cheng5-li2 e5 te7-si3 hang7. 
  Te7-gou7 hang7; siong5-siong5 khoaN3-kiN3 se3-siok8 lang5 chit8-ke kui2-na7 chap8 sian bok8-chu2, u7-e5 si7 chou2-chong, u7-e5 si7 kong- ma2, u7-e5 si7 pe7-bu2, u7-e5 si7 ta-koaN ta-ke, u7- e5 si7 kiaN2 cha-bou2-kiaN2, u7-e5 si7 sim-pu7, toa7- soe3 bo5 piN5, lam5-lu2 saN-chham, long2-chong2 tang5 chit8-kham; chhin-chhiuN7 an2-ni, lam5-lu2 bo5 hun-piat8, toa7-soe3 bo5 chhu3-su7. Siat-su2 chiah-e5 lang5 oah8 e5 si5 oe7 saN-kap khia7 chit8-keng chhu3, saN-kap chiah8 chit8 te3 toh, saN kap khun3 chit8 tiuN bin5-chhng5 mah ? Tek-khak boe7 oe7. Che si7 siat-lip8 bok8-chu2 bo5 hap8 cheng5-li2 e5 te7-gou7 hang7. 
  Te7-lak8 toaN7 
  Hian3-che3 sin5-chu2 e5 m7-tioh8 
  TaN chit-e5 hok8-sai7 sin5-chu2 tai7-liok8 u7 saN-hang7 e5 bo5 hap8 cheng5-li2. Te7-it hang7; lang5 e5 che3-hian3 sin5-chu2 si7 phah-sng3 si2 e5 lang5 u7 lai5 hiong2-siu7, lai5 kam3-lap8, long2 bo5 siuN7 sin5-chu2 si7 chit-phiN3 chha5 tiaN7-tiaN7, beh thai2 oe7 lim-chiah8 ? Chhi3-khoaN3 hian3- che3 beng5-pek8, mih8 iu5-goan5 ti7-teh, long2 bo5 sio2-khoa2 kiam2, iu5-goan5 si7 oah8-lang5 siu khi3 chiah8, kap sin5-chu2 long2 bo5 kan- siap8; si7 khang-khang hian3-che3, long2 bo5 li7-ek chou2-chong. Khe-kho2 Siong7-te3 chhong3-cho7 ban7-mih8, tok8-tok8 in-ui7 oah8- lang5 e5 lou7-eng7, kau3 si2-au7 chiu7 m7-sai2 eng7 mih8; in-ui7 jiok8-sin kui-thou2, sin5-hun5 jip8 im-kan, chit se3-kan e5 tai7-chi3 long2-chong2 beng5-pek8. Chhin-chhiuN7 siok8-gu2 kong2, SaN-chhun3 khui3 chit8-e7 tng7, ban7-hang7 tai7-chi3 soah liau2-liau2; beh thai2 oe7 hiong2-siu7 che3-mih8 ah ? Chhin-chhiuN7 an2-ni, lang5 e5 hian3-che3 sin5-chu2, sui-jian5 si7 kong2 beh hian3-che3 chou2-chong, sit8- chai7 si7 hian3-che3 ka-ki7. Phi3-ju7 u7 lang5 teh-khun3, na7 chu2 chit8-oaN2 ho2-mih8, chu-bi7 chin7-chai7 ho2 chiah8, he7 ti7 i-e5 chhng5-cheng5, na7 bo5 kio3 i chhiN2, siong7- chhiaN2 boe7 chiah8, ho5-hong3 lang5 i2-keng si2, thai2-tho2 oe7 koh lai5 chiah8 kiaN2-sun sou2 hian3 e5 che3-mih8 ah ? Siat-su2 si2 e5 lang5 na7 oe7 lai5 chiah8, siaN2-su7 m7 chit8-jit8 hau3 saN- tng3; tok8-tok8 chit8-ni5 e5 tiong-kan chi2-u7 chap8-goa7 pai2 hian3-che3 tiaN7-tiaN7; chhin- chhiuN7 an2-ni, i-e5 chou2-chong kiam2 bo5 chiaN5 choe3 im-kan e5 iau-kui2 mah ? Che si7 hian3-che3 sin5-chu2 te7-it hang7 e5 bo5 hap8 cheng5-li2. 
  Te7-ji7 hang7; na7-si7 chou2-chong iau-go7 kan-khou2, chiu7 tek-khak siong5-siong5 lai5 tho2-chiah8; in-ho5 sin5-chu2 an-jian5 cheng7 che7 long2 bo5 tin2-tang7 ? Siat-su2 i oe7 thun- lun2 iau-go7, kau3 hian3-che3 e5 si5, pe7-bu2 kong-ma2 chou2-chong choe5 lai5 hiong2-siu7, tek-khak saN-chiN chiah8. Na7-si7 hu3-kui3 e5 ke che3-mih8 choe7-choe7, san-tin hai2-bi7 pai5-liat8 moa2-toh, kiaN-liau2 chou2-chong chiah8 kau3 siuN pa2, chek-siong ti3-kau3 phoaN3-piN7. Na7-si7 song3-hiong e5 ke, che3- mih8 chio2-chio2. put-ko3 si7 chhai3-png7 tiaN7- tiaN7, kiaN-liau2 chou2-chong chiah8 boe7 pa2, iu5-goan5 iau-go7. Goa2 be7-bat thiaN-kiN3 im- kan u7 phoa3-piN7 kui2, kap iau kui2. Koh u7 lang5 bo5 hou7-su5 thang hian3-che3, chiu7 ti7 im-kan siong5-siong5 choe3 iau-kui2, kiam2 m7 jiau2-loan7 choe3-chhat8 mah ? Goa2 be7- bat thiaN-kiN3 im-kan u7 chhat8-kui2 kap loan7-kui2. Siat-su2 sin5-chu2 na7 oe7 chiah8, kiaN-liau2 bo5 lang5 kaN2 hian3-che3; an2-ni lang5 hian3-che3 sin5-chu2 m7-si7 beh hou7 chou2- chong chiah8, sit8-chai7 si7 ka-ki7 ai3 chiah8. Che si7 hian3-che3 sin5-chu2 bo5 hap8 cheng5- li2 e5 te7-ji7 hang7. 
  Te7-saN hang7; u7 lang5 kong2, Sin5-chu2 sui-jian5 boe7 oe7 chiah8 mih8, iau2-ku2 oe7 hiong2-siu7 mih8 e5 khi3-bi7. Chiu7 in3--i kong2, Na7 oe7 hiong2-siu7 mih8 e5 khi3-bi7, siaN2-su7 sou2 che3 e5 chiu2 bo5 khah poh8, mih8 iah8 bo5 sit- bi7, tiN--e5 iu5-goan5 tiN, kiam5--e5 iu5-goan5 kiam5 ah ? U7 lang5 koh kong2, Siat chit- e5 hian3-che3 e5 le2, m7-si7 kong2 chou2-chong oe7 chai, iah8 m7-si7 kong2 u7 lai5 hiong2-siu7 lai5 kam3-lap8, tok8-tok8 si7 ai3 chin7 hau3 sim tiaN7-tiaN7. Chhi3 mng7 chou2-chong ki3-jian5 m7 chai, iah8 bo5 lai5 hiong2-siu7, chaiN2-iuN7 si7 chin7 hau3 sim ah ? In-ui7 hau3-to7 kui3- tiong7 chin-sit8, bo5 kui3-tiong7 goa7-phe5; na7 ai3 eng7 che3-su7 lai5 piau2-beng5 hau3-sim, si7 tit8-tit8 ai3 boe2 hau3-chu2 e5 mia5, ti7 chou2- chong u7 sim2-mih8 li7-ek ah ? Che si7 hian3- che3 sin5-chu2 bo5 hap8 cheng5-li2 e5 te7-saN hang7. 
  TaN eng7 cheng5-li2 lai5 lun7, siat-lip8 sin5- chu2 hian3-che3 sin5-chu2 kou3-chip liah8-choe3 si7 hau3-keng3 chou2-chong, sit8-chai7 si7 tai7 put-hau3, in-ui7 si7 khi-phian3 chou2-chong. Seng3-chheh ka3-si7 lan2 m7-thang khi- phian3 lang5; pat8-lang5 siong7-chhiaN2 m7 thang khi-phian3, ho5-hong3 thang khi- phian3 i-e5 chou2-chong mah ? Na7-si7 an2-ni, chiu7-si7 tek-choe7 chou2-chong kiam2-m7-si7 tai7 put-hau3 mah ? 
  Koh tui3 hok8-sai7 sin5-chu2 u7-si5 chhut choe7-choe7 kan-khou2; iuN2-kiaN2, chhoa7 soe3- i5, boe2 lu2-pi7, ng3-bang7 jin5-teng khah choe7, thang choe3 kiong5-pang5 ngi7-kak, thang pun chou2-kong e5 ke-giap8 khah toa7 hun7. Tui3 an2-ni siong5-siong5 ti3-kau3 oan-ke hai5-tou3 saN-ko3; u7-e5 kiong5-pang5 khi-hu7 jiok8-pang5. Koh u7 sou2-chai7 hiuN-sia7 e5 le7, lang5 na7 siN ta-pou kiaN2, ti7 chiaN-goeh8 tioh8 pan7 choe7-choe7 mih8 ti7 su5-tng5--nih8, hian3-che3 chou2-chong; jian5-au7 chhiaN2 hiuN-li2 e5 chian5-teng5 kap ke-tiuN2, ho7-choe3 pan7 teng-toh; ho2-giah8 lang5 pan7 oe7 khi2, song3-hiong lang5 pan7 boe7 khi2, u7-e5 tioh8 boe7 chhan5-hng5; na7 bo5 chhan5-hng5 kou- put-chiong tioh8 boe7 i-e5 kiaN2 lai5 pan7 hou7 lang5 chiah8. Koh u7 sou2-chai7 u7 lun5-liu5 che3-chou2 e5 le7, chiu7-si7 tak8-ni5 choe3 chou2- ki7 e5 jit8, a2-si7 ni5-tang geh8-choeh, tak8 pang5-thau5 tioh8 lun5-liu5 pan7 ti7 su5-tng5 hian3-che3 chou2-chong, jian5-au7 chhiaN2 tak8 pang5-thau5 e5 lang5; tiaN7-tioh8 tak8- pai2 tioh8 pan7 kui2-oaN2, chit8-oaN2 tioh8 joa7- choe7 mih8, long2 boe7 chio2--tit; ho2-giah8 lang5 pan7 oe7 khi2, song3-hiong lang5 pan7 boe7 khi2, iah8 boe7 soah tit, u7-e5 tioh8 boe7 kiaN2 lai5 pan7 hou7 lang5 chiah8. Koh u7 sou2-chai7 iah8 tioh8 pun ku, chiu7-si7 tioh8 chiau3 i-e5 hiuN-sia7 e5 he2-tiaN2, chit8 khau2- chau3 pun chit8-e5; u7 lang5 na7 bo5 pun tioh8 chiu7 beh hiam5--i, u7 si5 iah8 oe7 ti3-kau3 oan-ke. Cheng5-ni5 u7 chit8-e5 hiuN-sia7 ui7- tioh8 pun ku e5 tai7-chi3, chit8-lang5 bo5 pun tioh8, ti3-kau3 saN phah, au7-lai5 ko3 ti7 koaN- hu2 e5 bin7-cheng5, siang-peng5 liau2 gun5 kui2- na7 pah khou. Tui3 an2-ni khoaN3, hok8-sai7 sin5-chu2 chin-chiaN3 si7 tai7 put-hau3. 
  U7 koh-khah siong-tiong7--e5, chiu7-si7 tek-choe7 Siong7-te3. In-ui7 Siong7-te3 chap8- tiau5 kai3-lut8 e5 te7-ji7 tiau5, si7 kim3 lang5 boh8- tit tiau-khek ngou2-siong7, thiN-teng2 toe7-e7 chui2-tiong ban7-hang7 mih8, boh8-tit choe3 siong7 chhin-chhiuN7--i, boh8-tit kui7-pai3, boh8-tit hok8-sai7, Iah8 lang5 tiau5-kou3-i3 choe3 sin5-chu2 lai5 hok8-sai7 keng3-pai3, che si7 poe7- gek8 Siong7-te3. Siat-su2 tek-choe7 ti7 iau2- oah8 e5 chou2-chong chiu7 tek-khak tioh8 siu7 i-e5 chek-pi7; na7-si7 chou2-chong i2-keng si2 liau2, sui-jian5 tek-choe7--i, iah8 m7-sai2 kiaN hou7 i chek-pi7. Chong2-si7 tek-choe7 Siong7- te3, tek-khak boe7 bian2-tit siu7 I-e5 chek- pi7; in-ui7 Siong7-te3 si7 eng2-oah8 choan5- leng5 e5 Chu2-chaiN2. I-e5 kai3-lut8 u7 kong2, In- ui7 Goa2 Ia5-ho5-hoa chiu7-si7 lin2 e5 Siong7-te3, koat-toan3 boe7 iong5-un2 eng7 pat8-e5 Siong7- te3 phit-phoe3 goa2; oan3-hun7 goa2 e5 lang5, kang3 chai-e7 hou7 i tui3 pe7 kau3 kiaN2 kau3 saN-si3 tai7. Na7-si7 an2-ni, hok8-sai7 sin5-chu2 e5 lang5 tioh8 than3-cha2 chhiN2-gou7. 
  Te7 chhit toaN7 
  Ia5-sou e5 hak8-seng tioh8 tui3-tiong7 chin hau3 
  Teng2-bin7 sou2 lun7 hok8-sai7 sin5-chu2 si7 khi- phian3 chou2-chong, koh tek-choe7 Siong7-te3; chong2-si7 sin3-Chu2 e5 lang5 i2-keng siu7 Seng3- sin5 e5 kam2-hoa3 koe2-ku7 oaN7-sin, hoan5-su7 tui3-tiong7 chin, khi3-choat8 ke2, hoaN-hi2 chip- siu2 Siong7-te3 e5 kai3-beng7, chin7-sim thiaN3 Siong7-te3, koh thiaN3 lang5 chhin-chhiuN7 ka-ki7. Chit-e5 thiaN3 lang5 chhin-chhiuN7 ka-ki7, tioh8 liah8 thiaN3 pe7-bu2 choe3 te7-it iau3-kin2; sou2-i2 te7-gou7 tiau5-kai3 kong2, Keng3 lin2-e5 pe7- bu2. An2-ni hau3-keng3 pe7-bu2, si7 choe3 lang5 e5 kiaN2-ji5 iau3-kin2 e5 pun2-hun7; tai7-liok8 u7 saN- chan5 thang gi7-lun7. 
  Te7-it chan5 : Lun7 tioh8 hau3-keng3 pe7- bu2 e5 ian5-kou3. In-ui7 pe7-bu2 siN lan2,iuN2- chhi7 lan2, pho7 lan2, chiau3-kou3 lan2, ka3-si7 lan2; i thiaN3-kiaN2 e5 sim bo5 sou2 m7 kau3, khu-lo5 e5 chhim-un kong2 boe7 chin7. Chhin-chhiuN7 Si-keng liok8-go5 e5 phiN u7 kong2, “ Iok8-po3- chi tek, ho7-thian-bong2-kek8; ” chhin- chhiuN7 an2-ni,choe3 lang5 e5 kiaN2-ji5,chiu7 na7 kiaN5 hau3-to7 kau3 chin7, iah8 m7-si7 hi-han2 e5 tai7-chi3, put-ko3 si7 hap8-kai tiaN7-tiaN7. 
  Te7-ji7 chan5:Lun7 pe7-bu2 siN-cheng5 e5 hau3- keng3. TaN pe7-bu2 iau2 ti7-teh, tioh8 kip8-si5 hau3-keng3--i,cha2-am3 tioh8 hok8-sai7 kam-chi2, khun5-khiam7 liap8-chek lai5 hong7-iong2--i, po3-tap pe7-bu2 iong2-iok8 e5 chhim-un; m7- na7 tioh8 hong7-iong2 i e5 sin-the2, koh tioh8 hong7-iong2 i e5 sim-chi3, hoan5-su7 hoaN-hi2 sun7-than3--i, siong5-siong5 hou7 i e5 sim hoaN- hi2. Chhin-chhiuN7 Khong2-chu2 kong2,“Hu7- bou2 ki5 sun7 i7--hou5. ” In-ui7 goa7-bin7 ki3-jian5 u7 kiong-keng3 e5 le2, lai7-bin7 tek-khak u7 chun-keng3 e5 sim. Chit-ho7 sun7-than3 pe7- bu2 e5 beng7-leng7, pi2 hong7-iong2 i-e5 sin-the2 si7 koh khah iau3-kin2. Siat-su2 hong7-iong2 pe7-bu2 hou7 i chiah8-chheng7 chhiong-chiok, na7 bo5 seng5-sun7 tit-tioh8 i e5 sim hoaN-hi2, kap iuN2-chhi7 kau2 be2 u7 sim2-mih8 koh-iuN7 ? Chhin-chhiuN7 Chu2-iu5 teh mng7-hau3, Khong2-chu2 in3--i kong2,“TaN e5 u7 hau3--e5,si7 liah8-choe3 oe7 iuN2-chhi7, kau3 ti7 kau2 be2 long2 piN5-piN5 oe7-chhi7, na7 bo5 keng3 u7 sim2-mih8 hun-piat8 ah ? ” Kho2-kian3 hok8-sai7 pe7-bu2 tek-khak tioh8 liah8 keng3 choe3 iau3-kin2.
  Na7-si7 pe7-bu2 e5 beng7-leng7 u7 hap8 Siong7- te3 e5 chi2-i3, sui-jian5 tioh8-boa5 iah8 m7-thang the-si5. In-ui7 pe7-bu2 thiaN3-kiaN2, ai3 i choe3 u7 lou7-eng7 e5 lang5, chiu7 siong5-siong5 ai3 hou7 i tioh8-boa5; put-lun7 su7 long5 kong siong, tek-khak si5-siong5 kau3-tok; chhin-chhiuN7 Khong2-chu2 kong2,“ Ai3--chi leng5-but8 lo5-- hou5 ? An2-ni choe3 lang5 e5 kiaN2-ji5, eng-kai chin7-lat8 lai5 kiaN5 pe7-bu2 sou2 beng7-leng7, m7- thang bu2-ban7--i.”
  Siat-su2 pe7-bu2 sou2 beng7-leng7 si7 gek8 Siong7-te3 e5 chi2-i3, chiu7 m7-thang than3--i. In-ui7 pe7-bu2 oe7 chho3-gou7, lan2 m7-thang kap i saN-tang5 chho3-gou7. Chong2-si7 m7-thang kap i choe3 tui3-tek8, tioh8 at-chi2 siu7-khi3, eng7 hoaN-hi2 e5 bin7-sek, un-jiu5 e5 siaN-im, oan2-choan2 e5 oe7,khi2-keng3 khi2-hau3 lai5 khou2- khng3--i; chhin-chhiuN7 Khong2-chu2 kong2, “ Su7 hu7-bou2 ki kan3, kian3-chi3 put-chiong5, iu7-keng3; put-ui5,lo5 ji5 put-oan3;” an2-ni ng3- bang7 i hoaN-hi2 thiaN, oe7 koe2 i e5 i3-su3, lai5 than3 Siong7-te3 e5 chi2-i3; che chiah sng3 choe3 “ seng su7 chi i2 le2. ” 
  Koh hok8-su7 pe7-bu2, tioh8 oh8 kou2-cha2-lang5 e5 bou5-iuN7; chhin-chhiuN7 Chan-chu2 hong7-iong2 i e5 lau7-pe7 Chan Sek, m7-na7 tak8-jit8 eng7 ho2 e5 mih8 iong2-chhi7 i e5 seng-khu, koh hoan7-su7 chhiaN2 mng7 hoaN-hi2 chun-than3 i e5 i3-su3, lai5 iong2-chhi7 i e5 lau7-pe7 e5 sim-chi3. Sou2-i2 Beng7-chu2 u7 kong2: “Su7-chhin na7 Chan-chu2 kho2-i2.” Koh tioh8 chhin-chhiuN7 Sun7 e5 hok8-su7 i e5 lau7-pe7 Kou2-sou2, sui-jian5 Kou2-sou2 choe3 khok-tok8 e5 lau7-pe7, Sun7 iau2-ku2 oe7 chin7 hok8-su7 pe7-bu2 e5 to7-li2, ti3-kau3 hou7 i e5 lau7-pe7 Kou2-sou2 hoaN-hi2. Chit-e5 si7 Tiong-kok chheng tai7-hau3 e5 lang5, lan2 tioh8 oh8 i e5 khoan2-sit. 
  Koh u7 Seng3-keng sou2 ki3-chai3 tai7-hau3 e5 lang5, lan2 it-hoat tioh8 oh8--i; chiu7-si7 Iok- sek, i tek-chi3 e5 jit8, hong7-iong2 i-e5 lau7-pe7 Nga2-kok, hou7 i an-jian5 hok8-sai7 Siong7-te3 kau3 ti7 chit8-si3-lang5, iah8 soa3 chiau3-kou3 i-e5 thong-chok8. Koh u7 chit8-lang5 sun5-choan5 u7 hau3--e5, chiu7-si7 Kiu3-chu2 Ia5-sou; i chiau5-chng5 chun-than3 ThiN-pe7 e5 chi2-i3, hong7- chhe lim5-kau3 se3-kan, lai5 kiaN5 kiu3-lang5 e5 tai7-chi3, kau3 chit8-si3-lang5 bo5 chit8-tiam2-a2 e5 khiam3-kheh. KhoaN3 Iok-han7 chap8-chhit chiuN, te7-si3 chat kong2,“ Goa2 eng5-kng Li2 ti7 se3-kan, Li2 sou2 kau-tai7 goa2 kiaN5--e5, goa2 i2-keng kiaN5--i. ” Chhin-chhiuN7 an2-ni, sin3 Chu2 e5 lang5 beh kiaN5 hau3-to7, m7-na7 tioh8 oh8 kou2-cha2 chheng tai7-hau3 e5 lang5 e5 bou5-iuN7, it-hoat tioh8 oh8 Kiu3-chu2, chiah thang kong2 si7 chiau5-chng5 e5 u7 hau3. 
  Te7-saN chan5 : Lun7 pe7-bu2 si2-au7 e5 hau3- keng3. TaN sin3 Chu2 e5 lang5, m7-na7 pe7-bu2 oah8-teh e5 si5 tioh8 hau3-keng3,chiu7 pe7-bu2 si2- au7 iah8 tioh8 hau3-keng3. Chiu7-si7 pe7-bu2 si2 e5 si5, tioh8 chin7 ai-siong e5 cheng5, iu-bun7 thi5-khau3; koh chiau3 i-e5 khui3-lat8 pi7-pan7 koan-kok i-khim lai5 chong3--i, lai5 an i e5 jiok8-the2; tioh8 khia7 bong7-pai5 lai5 choe3 ki3- ho7; che chiah sng3 choe3 “su2, chong3 chi i2 le2.”Kau3 ti7 bai5-chong3 liau2-au7,chiu7 bo5 mih8 thang keng3-hong7, na7 u7 siu2 saN-ni5 e5 sng- ha3, lai5 siau3-liam7 i sip8-goat8 hoai5-thai sam- lian5 ju2-pou7 e5 un-tek8. Lun7-kau3 hian3-che3 e5 le2 chiu7 m7-sai2 eng7, in-ui7 siok8 ti7 goa7- phe5, m7-si7 chin-hau3, long2 bo5 li7-ek pe7-bu2, hoan2-tng2 tek-choe7 Siong7-te3, sou2-i2 m7- thang kiaN5 hian3-che3 e5 le2. 
  Sui-jian5 m7-sai2 koh-chai3 eng7 mih8 khoan2-thai7 pe7-bu2, iah8 m7 si7 kong2 hau3-to7 kiaN5 oe7 chin7, iau2-ku2 u7 thang kiaN5; chiu7- si7 ang-bou2 tioh8 ho5-hap8, khoaN3 I2-hut-sou2 te7-gou7 chiuN 22 chat, 28 chat; hiaN-ti7 tioh8 saN-thiaN3, lai5 siau3-liam7 tang5-pau e5 gi7; khoaN3 Lo5-ma2 12 chiuN, 10 chat; che si7 hau3-keng3 pe7-bu2 e5 sit8-sim. Koh tioh8 ho5-ho2 chong-chok8, hian2-beng5 it-pun2 e5 chhin, che si7 hau3-keng3 pe7-bu2 e5 sit8-su7. Koh tioh8 chiau3-si5 sun5-si7 pe7-bu2 chou2- chong e5 hun5-bong7 lai5 chiau3-kou3 i-e5 kut- thau5; ui7 i-e5 tai7-siu7 a2-si7 siau2-eng2 thang khoaN3 i-e5 bin7-mau7. Koh tioh8 chiong i- e5 ho2 oe7, ho2 e5 phin2-heng7 ki3 ti7 chheh--nih8, thang ka3-si7 chu2-tit8 chhin-lang5; siat-lip8 chok8-phou2, ki3-chai3 pe7-bu2 chou2-chong e5 seng-sin5 jit8-geh8, kap ke3-si3 e5 ni5, geh8, jit8, si5, kap chong3 ti7 sim2-mih8 soaN, hou7 lek8-tai7 e5 hou7-e3 u7 thang khe-kho2; che si7 hau3-keng3 pe7-bu2 e5 sit8-iong7. Koh tioh8 lip8-sin kiaN5-ho5, chin7-lat8 keng-eng5 lai5 chiau3-kou3 pe7-bu2 chou2-chong sou2 lau5 e5 giap8, lai5 eng5- hian2 i-e5 mia5-siaN; che si7 hau3-keng3 pe7-bu2 e5 sit8-tek. Chhin-chhiuN7 an2-ni, chiah thang kong2 si7 “ po3-pun2 tui-oan2, ” “ ke3- chi3 sut8-su7, ” chin7 hau3-to7 e5 i3-gi7. 
  Kiat-be2
  Lun7 kiaN5 chin7-hau3 tek-khak u7 toa7 hok-khi3
  TaN hau3 si7 choe3 cheng3-hang7 ho2-tek e5 thau5, sin3-Chu2 e5 lang5 na7 oe7 kiaN5 teng2-bin7 sou2-lun7 e5 chin-hau3, tek-khak oe7 tit-tioh8 Siong7-te3 sou2 eng3-in2 e5 hok-khi3. In-ui7 te7- gou7 tiau5-kai3 u7 kong2,“ Keng3 lin2 e5 pe7-bu2, chiu7 thang ti7 Ia5-ho5-hoa lin2 Siong7-te3 sou2 siuN2-su3 e5 toe7-hng, lai5 hiong2-siu7 tng5 he3-siu7. ” KhoaN3 chit-ku3 sou2 pau-ham5--e5 si7 put-chi2 khoah; in-ui7 tng5-he3-siu7 si7 ngou2- hok e5 thau5 chit8 tiau5. Kou2-cha2 Sun3 oe7 chin7 hok8-sai7 pe7-bu2 e5 to7-li2, tit-tioh8 chheng-choe3 tai7 hau3; khoaN3 Su-keng Giau5-tian2 kong2,“ Khek-hai5 i2 hau3;”sou2-i2 tit-tioh8 Siong7-te3 sou2 siuN2-su3 e5 chiok-ui7, hong7-lok8, mia5-siaN, tng5-he3-siu7, kau3 lau7 sian7-chiong. 
  Goan7 lan2 sin3-Chu2 e5 lang5 bian2-le7 lai5 kiaN5 chit-ho7 chin-hau3 e5 pun2-hun7, iah8 thang ng3-bang7 oe7 tit-tioh8 chit-ho7 e5 hok-khi3. Siat-su2 boe7 tit-tioh8 chit se3-kan goa7-phe5 chiah-e5 hok-khi3, iau2-ku2 oe7 tit-tioh8 sim-koaN siong5-siong5 peng5-an, si5- khek kap Siong7-te3 saN-chhin,khah-iaN5 ti7 goa7-phe5 e5 hok-khi3 choe7-choe7, kau3 ti7 ke3- si3 e5 jit8, thang hiong2-siu7 thian-tong5 eng2- oan2 oah8 bu5-kiong5-chin7 e5 hok-khi3. Si7 goa2 e5 sim sou2 goan7. 
  Iap8 Bok8-su e5 pian7 Sin5-chu2 lun7, taN in3 beng5-pek8. 
  (Tai5-oan5 Hu2-siaN5 Kau3-hoe7-po3 te7 18~23 tiuN,1886 ni5 12 geh8~1887 ni5 5 geh8) 
</CL>
<HL>

第五段 
設立神主e5 m7 著 
今古早帝王設立神主有兩號，一號是尸主，一號是木主；這兩號攏無合情理，大約有兩層。第一層，論尸主有兩項e5無合情理。第一項，就是到獻祭e5 時用伊e5大孫裝做祖宗e5尸像正正teh坐，hou7 同族e5人排祭物獻祭跪拜，表明孝敬e5意思；koh有異姓e5親戚朋友thang來助祭。所以古早極tui3重這號尸主，親像程子有講，「古人祭祀用尸，極有深意」。因為人死，魂氣已經散，孝子求伊e5祖宗e5神來獻祭，若無尸像就boe7會享受，因為死e5人boe7會食；所以用尸像替伊享受。親像詩經生民鳧鷖e5篇有講，「公尸來燕來寧」，意思是講，祖宗e5尸像來享受伊e5 祭物，續降落福氣。親像an2-ni，雖然講beh獻祭已經死e5祖宗，實在是祭著iau2-ku2活e5孫仔。Che是設立尸主無合情理e5頭一項。 
第2項，就是用大孫裝做祖宗e5尸像，hou7 通家e5人獻祭跪拜，就伊e5 父母e5拜尸像，是拜著伊e5 子；但是子受伊e5 父母跪拜敢 m7 是背五倫mah？譬喻做戲e5人父子同一班，上棚搬戲，有時父裝做子，子裝做父，boe7免得父著拜子；che是戲謔e5人e5所做，正經人的確m7願去做，何況帝王公侯大夫君子e5人肯做這號戲謔e5事誌mah ？ Che是設立尸主第2項e5無合情理。 
第2層：論設立木主有5項e5無合情理。第一項，稽考古早只有帝王諸侯會得thang設立木主；對卿大夫以下，攏總boe7得thang設立木主。現時眾百姓攏總有設立木主，che是僭權行帝王諸侯e5禮。Koh帝王e5設立木主，到7代就煞，諸侯5代，大夫3代，現時鄉社e5祠堂設立木主盡濟，有e5 到幾若十代。Koh m7但做父母公媽祖宗e5人死了會得thang設立木主，連少年夭壽e5人死後亦有設立木主，是koh卡背理。Che是設立木主無合情理e5頭一項。 
第2項；設立木主e5人，意思是beh hou7 伊做祖宗神魂e5 siu7；獨獨無想人活，伊e5 身軀會容允得神魂--e5，因為有心腸臟府五官四肢；到死了神魂離開身軀入陰間，尚且boe7 koh入身軀來koh活hou7 子孫奉養，beh thai2會入ti7 神主hou7 子孫獻祭ah？因為木主獨獨是一片柴。師傅所做，beh thai2會hou7父母公媽祖宗做神魂e5 siu7來歇ah？Che是設立木主無合情理e5第2項。 
第3項；人甘願用錢去ka7木主師傅買一仙木主，稱做父母公媽祖宗，m7 知甘願稱木主師傅做始祖mah？我知的確m7 甘願；已經m7甘願稱師傅做始祖，啥事甘願稱師傅所做e5木主做父母公媽祖宗ah ？ Che是設立木主無合情理e5第3項。 
第4項；人若無子，會用銀買別人e5子來做家己e5子。養飼到大漢thang奉養父母，佮傳後嗣；che是人情e5所相同愛--e5。親像俗語有講，養兒待老，生子傳後。設使若無父母公媽祖宗會甘願用銀買別人來做父母公媽祖宗mah？Che是人情所m7 甘願。既然m7 甘願用銀買別人來做父母公媽祖宗，啥事去買一仙木主來做父母公媽祖宗，來孝敬跪拜？雖然講是beh敬父母公媽祖宗，實在是侮慢--伊；敢m7 是真憨mah？Che是設立木主無情理e5第4項。 
第5項；常常看見世俗人一家幾若十仙木主，有e5 是祖宗，有e5 是公媽，有e5 是父母，有e5 是大官大家，有e5是子查某子，有e5 是新婦，大細無平，男女相參，攏總同一龕；親像an2-ni，男女無分別，大細無次序。設使chiah-e5人活e5 時會相佮企一間厝，相佮食一塊桌，相佮睏一張眠床mah？的確boe7會。Che是設立木主無合情理e5第5項。 
第六段 
獻祭神主e5 m7 著 
今這個服事神主大略有3項e5無合情理。第一項；人e5祭獻神主是扑算死e5人有來享受，來鑑納，攏無想神主是這片柴tiaN7-tiaN7，beh thai2會lim 食？試看獻祭明白，物猶原ti7-teh，攏無小可減，猶原是活人收去食，佮神主攏無干涉；是空空獻祭，攏無利益祖宗。稽考上帝創造萬物，獨獨因為活人e5路用，到死後就 m7 使用物；因為肉身歸土，神魂入陰間，這世間e5事誌攏總明白。親像俗語講，三寸氣一下斷，萬項事誌煞了了；beh thai2會享受祭物ah？親像an2-ni，人e5獻祭神主，雖然是講beh獻祭祖宗，實在是獻祭家己。譬喻有人teh睏，若煮一碗好物，滋味盡在好食，下ti7 伊e5 床前，若無叫伊醒，尚且boe7食，何況人已經死，thai2-tho2會koh來食子孫所獻e5祭物ah？設使死e5人若會來食，啥事 m7 一日孝三頓；獨獨一年e5中間只有十外擺獻祭定定；親像an2-ni，伊e5 祖宗敢無成做陰間e5枵鬼mah？Che是獻祭神主第一項e5無合情理。 
第2項；若是祖宗枵餓艱苦，就的確常常來討食；因何神主安然靜坐攏無振動？設使伊會吞忍枵餓，到獻祭e5 時，父母公媽祖宗齊來享受，的確相爭食。若是富貴e5家祭物濟濟，山珍海味排列滿桌，驚了祖宗食到傷飽，積傷致到破病。若是散hiong e5家，祭物少少。不過是菜飯定定，驚了祖宗食boe7飽，猶原枵餓。我be7 bat聽見陰間有破病鬼，佮枵鬼。Koh有人無後嗣thang獻祭，就ti7陰間常常做枵鬼，敢m7 擾亂最賊mah？我be7-bat聽見陰間有賊鬼佮亂鬼。設使神主若會食，驚了無人敢獻祭；an2-ni人獻祭神主 m7 是beh hou7 祖宗食，實在是家己愛食。Che是獻祭神主無合情理e5第2項。 
第3項；有人講，神主雖然boe7會食物，iau2-ku2會享受物e5氣味。就應--伊講，若會享受物e5氣味，啥事所祭e5酒無較薄，物亦無失味，甜--e5猶原甜，鹹--e5猶原鹹ah？有人koh講，設這個獻祭e5禮，m7 是講祖宗會知，亦m7 是講有來享受來鑑納，獨獨是愛盡孝心tiaN7-tiaN7。試問祖宗既然m7 知，亦無來享受，怎樣是盡孝心ah？因為孝道貴重真實，無貴重外皮；若愛用祭祀來表明孝心，是直直愛買孝子e5名，ti7 祖宗有甚物利益ah？Che是獻祭神主無合情理e5第三項。 
今用情理來論，設立神主獻祭神主固執掠做是孝敬祖宗，實在是大不孝，因為是欺騙祖宗。聖冊教示咱 m7-thang欺騙人；別人尚且m7 thang欺騙，何況thang欺騙伊e5 祖宗mah ？ 若是an2-ni，就是得罪祖宗敢 m7 是大不孝mah？ 
Koh對服事神主有時出濟濟艱苦；養子、娶細姨、買女婢，向望人丁較濟，thang做強房硬角，thang分祖宗e5家業較大份。對an2-ni常常致到冤家械鬥相告，有e5 強房欺負弱房。Koh有所在鄉社e5禮，人若生查甫子，ti7 正月著辦濟濟物ti7 祠堂--nih8，獻祭祖宗；然後請鄉里e5前程佮街長，號做辦丁桌；好額人辦會起，散hiong人辦boe7起，有e5 著賣田園；若無田園姑不chiong著賣伊e5 子來辦hou7人食。Koh有所在有輪流祭祖e5例，就是逐年做祖忌e5日，抑是年冬月節，逐房頭著輪流辦ti7 祠堂獻祭祖宗，然後請逐房頭e5人；定著逐擺著辦幾碗，一碗著偌濟物，攏boe7少--得；好額人辦會起，散hiong人辦boe7起，亦boe7煞得，有e5 著賣子來辦hou7 人食。Koh有所在亦著分龜，就是著照伊e5 鄉社e5火鼎，一口灶分一個；有人若無分著就beh嫌--伊，有時亦會致到冤家。前年有一個鄉社為著分龜e5事誌，一人無分著，致到相扑，後來告ti7 官府e5面前，雙爿了銀幾若百箍。對an2-ni看，服事神主真正是大不孝。
有koh較傷重--e5，就是得罪上帝。因為上帝十條誡律e5第2條，是禁人莫得彫刻偶像，天頂地下水中萬項物，莫得做像親像--伊，莫得跪拜，莫得服事，亦人刁故意做神主來服事敬拜，che是背逆上帝。設使得罪ti7 iau2活e5祖宗就的確著受伊e5 責備；若是祖宗已經死了，雖然得罪--伊，亦 m7 使驚hou7 伊責備。總是得罪上帝，的確boe7免得受伊e5責備；因為上帝是永活全能e5主宰。伊e5 戒律有講，因為我耶和華就是lin2 e5上帝，決斷boe7容允用別e5上帝匹配我；怨恨我e5 人，降災厄hou7 伊對父到子到三四代。若是an2-ni，服事神主e5人著趁早醒悟。 
第七段 
耶穌e5學生著tui3重真孝 
頂面所論服事神主是欺騙祖宗，koh得罪上帝；總是信主e5人已經受聖神e5感化改舊換新，凡事tui3重真，棄絕假，歡喜執守上帝e5戒命，盡心疼上帝，koh疼人親像家己．這個疼人親像家己，著掠疼父母做第一要緊；所以第五條戒講，敬lin2-e5父母。An2-ni孝敬父母，是做人e5子兒要緊e5本分；大約有三層thang議論。 
第一層：論著孝敬父母e5緣故。因為父母生咱、養飼咱、抱咱、照顧咱、教示咱；伊疼子e5心無所m7 到，劬勞e5深恩講boe7盡。親像詩經蓼莪e5篇有講，「欲報之德，昊天罔極；」親像an2-ni，做人e5子兒，就若行孝道到盡，亦m7 是稀罕e5事誌，不過是合該tiaN7 -tiaN7。 
第二層：論父母生前e5孝敬。今父母iau2 ti7-teh，著及時孝敬--伊，早暗著服事甘旨，勤儉粒積來奉養--伊，報答父母養育e5深恩；m7 但著奉養伊e5身體，koh著奉養伊e5 心志，凡事歡喜順趁--伊，常常hou7 伊e5心歡喜。親像孔子講，「父母其順矣--乎。」因為外面既然有恭敬e5禮，內面的確有尊敬e5心。這號順趁父母e5命令，比奉養伊e5 身體是koh較要緊。設使奉養父母hou7 伊食穿充足，若無承順得著伊e5 心歡喜，佮養飼狗馬有甚物各樣？親像子由teh問孝，孔子應--伊講，「今e5有孝--e5，是掠做會養飼，到ti7 狗馬攏平平會飼，若無敬有甚物分別ah？」可見服事父母的確著掠敬做要緊。
若是父母e5命令有合上帝e5旨意，雖然著磨亦m7-thang推辭。因為父母疼子，愛伊做有路用e5人，就常常愛hou7伊著磨；不論士農工商，的確時常教督；親像孔子講，「愛--之能勿勞--乎？An2-ni做人e5子兒，應該盡力來行父母所命令，m7-thang侮慢--伊。」 
設使父母所命令是逆上帝e5旨意，就m7-thang趁--伊。因為父母會錯誤，咱m7-thang佮伊相同錯誤。總是m7-thang佮伊做對敵，著遏止受氣，用歡喜e5面色、溫柔e5聲音、婉轉e5話，起敬起孝來苦勸--伊；親像孔子講，「事父母幾諫，見志不從，又敬；不違，勞而不怨；」an2-ni向望伊歡喜聽，會改伊e5意思，來趁上帝e5旨意；che才算做「生事之以禮。」 
Koh服事父母，著學古早人e5模樣；親像曾子奉養伊e5 老父曾軾，m7 但逐日用好e5物養飼伊e5 身軀，koh凡事請問歡喜遵趁伊e5 意思，來養飼伊e5 老父e5心志。所以孟子有講：「事親若曾子可以。」Koh著親像舜e5服事伊e5 老父瞽瞍，雖然瞽瞍最酷毒e5老父，舜iau2-ku2會盡服事父母e5道理，致到hou7 伊e5老父瞽瞍歡喜。這個是中國稱大孝e5人，咱著學伊e5 款式。 
Koh有聖經所記載大孝e5人，咱益發著學--伊；就是約瑟，伊得志e5日，奉養伊e5 老父雅各，hou7 伊安然服事上帝到ti7 一世人，亦續照顧伊e5 通族。Koh有一人純全有孝--e5，就是救主耶穌；伊齊全遵趁天父e5旨意，奉差臨到世間，來行救人e5事誌，到一世人無一點仔e5欠缺。看約翰十七章，第4節講，「我榮光你ti7 世間，你所交代我行--e5，我已經行--伊。」親像an2-ni，信主e5人beh行孝道，m7 但著學古早稱大孝e5人e5模樣，益發著學救主，才thang講是齊全e5有孝。 
第3層：論父母死後e5孝敬。今信主e5人，m7 但父母活teh e5時著孝敬，就父母死後亦著孝敬。就是父母死e5 時，著盡哀傷e5情，憂悶啼哭；koh照伊e5氣力備辦棺槨衣衾來葬--伊，來安伊e5 肉體；著企墓牌來做記號；che才算做「死，葬之以禮。」到ti7 埋葬了後，就無物thang敬奉，若有守三年e5喪孝，來數念伊十月懷胎3年乳哺e5恩德。論到獻祭e5禮就m7 使用，因為屬ti7 外皮，m7 是真孝，攏無利益父母，反轉得罪上帝，所以m7-thang行獻祭e5禮。 
雖然m7 使koh再用物款待父母，亦m7 是講孝道行會盡，iau2-ku2有thang行；就是翁某著和合，看以弗所第5章22節，28節；兄弟著相疼，來數念同胞e5義；看羅馬12章，10節；che是孝敬父母e5實心。Koh著和好宗族，顯明一本e5親，che是孝敬父母e5實事。Koh著照時巡視父母祖宗e5墳墓來照顧伊e5 骨頭；畫伊e5 大壽抑是肖影thang看伊e5 面貌。Koh著將伊e5好話，好e5品行記ti7 冊--nih8，thang教示子姪親人；設立族譜，記載父母祖宗e5生辰日月，佮過世e5年、月、日、時，佮葬ti7 甚物山，hou7 歷代e5後裔有thang稽考；che是孝敬父母e5實用。Koh著立身行和，盡力經營來照顧父母祖宗所留e5業，來榮顯伊e5 名聲；che是孝敬父母e5實德。親像an2-ni，才thang講是「報本追遠」、「繼志述事」，盡孝道e5意義。 
結尾 
論行盡孝的確有大福氣 
今孝是做眾項好德e5頭，信主e5人若會行頂面所論e5真孝，的確會得著上帝所應允e5福氣。因為第五條誡有講，「敬lin2 e5父母，就thang ti7 耶和華lin2上帝所賞賜e5地方，來享受長歲壽。」看這句所包含--e5是不止闊；因為長歲壽是五福e5頭一條。古早舜會盡服事父母e5道理，得著稱做大孝；看書經堯典講，「克諧以孝；」所以得著上帝所賞賜e5爵位、俸祿、名聲，長歲壽，到老善終。 
願咱信主e5人勉勵來行這號真孝e5本分，亦thang向望會得著這號e5福氣。設使boe7得著這世間外皮chiah-e5福氣，iau2-ku2會得著心肝常常平安，時刻佮上帝相親，較贏ti7外皮e5福氣濟濟，到ti7 過世e5日，thang享受天堂永遠活無窮盡e5福氣。是我e5心所願。 
葉牧師e5辯神主論，今印明白。 
(台灣府城教會報第18~23張，1886年12月~1887年5月) 
</HL>
