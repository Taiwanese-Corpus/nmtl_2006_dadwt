<CL>
  TaN u7 chih-tioh8 E7-mng5 lai5 e5 phoe, cheng5 e5 Bok8-chu2-lun7 i2-keng phoe-pheng5 tiaN7-tioh8. TaN chiau3 chhu3-su7 pai5-liat8 ti7 e7-te2 : ---
  1. Iap8 Han3-chiong, Sio2-khe. <BR>  2. Lou5 Sam-goan5, Kou2-long7-su7. <BR>  3. Li2 Chhiau-jian5, E7-mng5. <BR>  4. Li2 Ki3-che3, E7-mng5. <BR>  5. Chhoa3 Thian-siong2, Choan5-chiu. 
  Goan2 khoaN3 chiah-e5 lun7 chin toa7 lou7-eng7 thang li7-ek lang5, ng3-bang7 pat8-jit8 beh chiong thau5 kui2-na7 phiN in3 kui-pun2. Hian7-si5 chhiaN2 chiong thau5 mia5 e5 lun7 in3 ti7 e7-te2. 
  Choe3 lun7 e5 in-toaN
  Ku7-ni5 be2, u7 chih--tioh8 Tai5-oan5 Bok8-su chit8-e5 toe5-bak8, hoan-hu3 Tng5-soaN Tai5-oan5 kau3-hoe7 lai7 e5 sian-siN, i2-kip8 hoe7-iu2, tioh8 choe3 chit8 phiN lun7 lai5 pian7-beng5 sin5-chu2 e5 i3-gi7. Goa2 si7 chhian2-hak8 e5 lang5, siong5-se3 siuN7 chit-e5 tai7-chi3 put-chi2 oh-tit the-kho2 kau3 beng5, pun2-jian5 m7-kaN2 choe3 lun7, chong2-si7 chit-e5 tai7-chi3 chin7-chai7 iau3-kin2, in-ui7 Tiong-kok lang5, tui3 kou2-cha2 chiu7 hou7 chit-ho7 hok8-sai7 sin5-chu2 e5 hong-siok8 sou2 pak8, na2-ku2 na2-chhim, na7 bo5 pian7-beng5, kiaN-liau2 kau3-hoe7 lai7 e5 lang5 hou7 se3-siok8 lang5 hiam5 i bo5-chou2 bo5-kong, chiu7 bo5 oe7 thang in3--i; hiah e5 goa7-bin7 lang5 lai5 thiaN to7-li2, sui-jian5 o-lo2 to7-li2 ho2, chong2-si7 kou3-chip hit-ho7 hok8-sai7 sin5-chu2 e5 hong-siok8, m7-kheng2 pang3-li7 lai5 hok8-sai7 Siong7-te3; sou2 i2 goa2 chiu7 bo5 kian3-siau3 goa2-e5 bo5 hak8-bun7, tai7-liok8 choe3 kui2-ku3 lai5 gi7-lun7 hok8-sai7 sin5-chu2 e5 m7-tioh8, kap sin3 Chu2 e5 lang5 tioh8 chaiN2-iuN7 lai5 hian2-beng5 chin-hau3 e5 khoan2-sit, ng3-bang7 thang choe3 pian7-beng5 hau3-to7 e5 sio2-khoa2 pang-chan7. Na7-si7 ki5-tiong u7-hang7 bo5 beng5, chhiaN2 liat8-ui7 e5 Bok8-su san-kai2, chi2-si7,si7 goa2 e5 sim sou2 toa7-toa7 ng3-bang7. 
  Thau5-su7 
  Koe2-beng5 sin5-chu2 nng7-ji7 e5 i3-su3 
  TaN sin5-chu2 nng7-ji7, u7 lang5 kong2 bok8-chu2, che si7 khah bo5 hap8 i3-su3, in-ui7 bok8--ji7 koe2-seh si7 chha5, chu2--ji7, koe2-seh si7 sou2 hioh e5 ui7, tek-khak tioh8 chheng sin5-chu2 khah-hap8. In-ui7 sin5--ji7, si7 chi2 si2-lang5 e5 sin5-hun5, chu2--ji7, si7 chi2 sin5-hun5 sou2 hioh e5 ui7. In-ui7 Tiong-kok tui3 cha2 u7 keng-khi2 sam-kau3 kiu2-liu5, eng7 choe7 sia5-sut8 iN7-toan khian3-sng2 be5-hek8 lang5. Ki5-tiong u7 Sek-kau3, cho7-chhut lun5-hoe5 e5 to7-li2, in2-iu2 cheng3-lang5. I kong2 lang5 pin2-siu7 thiN-toe7 im-iong5 ji7-khi3 kau-kam2 chhut-si3 chiaN5 choe3 lang5, sou2-i2 lang5 e5 seng-khu u7 sam-hun5 chhit-phek; hun5 si7 iong5-khi3, phek si7 im-khi3; khoaN3 “ Hoai5-lam5-chu2 soat San-hun3 chu3 ” u7 kong2, Hun5 si7 iong5-sin5, phek si7 im-sin5; hun5 chi2 lang5 e5 ti3-hui7, phek chi2 lang5 e5 cheng-eng. 
  Sek-kau3 kong2 lang5 si2 e5 si5, hun5 seng-chiuN7 koaiN5,phek kang3 loh8 toe7; sam-hun5, chit8-tiau5 kui-bong7, chit8-tiau5 hioh ti7 sin5-chu2--nih8, chit8-tiau5 jip8 im-kan, au7-lai5 koh-chai3 chhut-si3, na7-si7 siN-cheng5 chiah8-chhai3, hong7-hut8, siong7-keng, le2-chham3, siu-sim kiaN5-ho2, chiu7 chhoa7-kau3 Se-thian chheng-cheng7 e5 sou2-chai7, seng5-sian, seng5-hut8; na7-si7 choe3-phaiN2 e5 lang5, sin5-hun5 jip8 im-kan, tioh8 keng-ke3 chap8-poeh teng5 te7-gek8, au7-lai5 koh-chai3 chhut-si3, u7-e5 choe3 khim5-chiau2, u7-e5 choe3 chau2-siu3, u7-e5 choe3 liok8-thiok. Chit-ho7 chin-chiaN3 si7 iN7-toan, toa7 ham7-hai7 Tiong-kok lang5, m7-na7 peng5-siong5 e5 lang5 siu7 i-e5 be5-hek8, chiu7 chun-kui3 phok-hak8 e5 lang5 iah8 siu7 i-e5 be5-hek8, na2 ku2 na2 chhim, put-chi2 oh--tit hiau2-ngou7. TaN beh pian7-beng5 chit-ho7 hok8-sai7 sin5-chu2 e5 m7-tioh8, ng3-bang7 hou7 lang5 kin2-me2 pang3-sak--i, lai5 hok8-sai7 Siong7-te3, thang kiaN5 chin-hau3, oe7 hiong2-siu7 Siong7-te3 sou2 eng3-in2 e5 tng5-he3-siu7. Che si7 choe3 thau5-su7. 
  Khui-thiah 
  Pun choe3 chhit toaN7 
  Te7-it toaN7. Lun7 siat-lip8 sin5-chu2 e5 khoan2-sit. Te7-ji7 toaN7. Lun7 siat-lip8 sin5-chu2 e5 goan5-liu5. Te7-saN toaN7. Lun7 kou2-cha2 Te3-ong5 hian3-che3 sin5-chu2 e5 ian5-kou3. Te7-si3 toaN7. Lun7 siat-lip8 sin5-chu2 e5 pun2-i3. Te7-gou7 toaN7. Lun7 siat-lip8 sin5-chu2 e5 m7-tioh8. Te7-lak8 toaN7. Lun7 hian3-che3 sin5-chu2 e5 m7-tioh8. Te7-chhit toaN7, Lun7 Ia5-sou e5 hak8-seng tioh8 tui3-tiong7 chin-hau3. 
  Te7 it toaN7
  Siat-lip8 sin5-chu2 e5 khoan2-sit
  Tiong-kok lang5 e5 siat-lip8 sin5-chu2, i-e5 khoan2-sit bo5 saN-tang5, chong2-si7 i-e5 i3-su3 tai7-khai3 saN-tang5. In-ui7 Tiong-kok put-chi2 toa7, kiong7 u7 chap8-poeh seng2, tak8 seng2 bo5 it-chin7 u7 sin5-chu2. Te7-it tui3-tiong7 sin5-chu2--e5, chiu7-si7 Hok-kian3 Kng2-tang nng7-seng2; ti7 chi2 nng7 seng2 e5 tiong-kan, sou2 siat-lip8 e5 sin5-chu2 iah8 bo5 it-chin7 saN-tang5. U7 sou2-chai7 bo5 tak8-ke u7 hok8-sai7 sin5-chu2, chi2-u7 i-e5 sia7-li2 u7 khi2 su5-tng5, lai7-bin7 siat chit8-e5 kong-pai5. Na7-si7 chian5-teng5 ke, a2-si7 ke-tiuN2, i2-kip2 u7 chiN5 e5 lang5 ke3-ong2, i-e5 kiaN2-sun chiu7 chiong i-e5 mia5-ji7 sia2 ti7 kong-pai5--nih8. Na7-si7 peng5-siong5 lang5 ke3-ong2, chiu7 boe7 tit-thang sia2 ti7 kong-pai5, chi2-u7 siat chit8-pun2 ka-phou2, ki3-chai3 ke3-ong2 e5 lang5 e5 tai7-chi3 tiaN7-tiaN7. 
  Lun7 Hok-kian3 seng2, tok8-tok8 Chiang-Choan5 nng7-hu2 chin7-chai7 tui3-tiong7 sin5-chu2; sou2-i2 tak8 hiuN-sia7 u7 khi2 su5-tng5, siat-lip8 kong-cheng3 e5 sin5-chu2, koh tak8-ke iah8 u7 siat-lip8 su-khia e5 sin5-chu2. 
  Chit-e5 sin5-chu2 pai5, kou2-cha2 si7 eng7 sng-a2 chha5 lai5 choe3, u7-e5 si7 eng7 lek-chha5 lai5 choe3, chheng choe3 chou2-chong lai5 hok8-sai7, si7 beh piau2-beng5 po3-pun2 tui-oan2 e5 i3-su3. Khe-kho2 “ Kong-iong5-toan7 ” u7 kong2, Gu5-chu2 eng7 sng-chha5, si7 chhu2 i jin5-hui7 e5 i3-su3; Chiu-chu2 eng7 lek-chha5, si7 chhu2 i kian-teng7 kap piau2-beng5 chun-keng3 e5 i3-su3. 
  Sou2-i2 lang5-si2, chiu7 tioh8 boe2 chit8-sian sin5-chu2, put-lun7 lam5-lu2, long2 tioh8 chiau3 i-e5 mia5-siN3 lai5 sia2 ti7 sin5-chu2--nih8. Phi3-ju7 ta-pou lang5 siN3 Tan5, tiong-ng tioh8 sia2, Hian2-kho2 Tan5-kong hui3 bou2 mia5 sin5-chu2; na7-si7 hu7-jin5-lang5 phi3-ju7 siN3 Lim5, tioh8 sia2, Pi2 Lim5--si7 bou2-mia5 sin5-chu2. Iu7-peng5 tioh8 sia2 hau3-lam5 e5 mia5. Sin5-chu2 si7 nng7-peng5 lai5 hap8--e5, lai7-bin7 sia2 si2-lang5 e5 siN-si5 jit8-geh8, kap ke3-ong2 e5 ni5, geh8, jit8, si5, chong3 ti7 sim2-mih8 soaN, i2-kip8 hun-kim ji7-hiong3. 
  Kau3 ti7 chhut-chong3 e5 si5 chiong sin5-chu2 chhai7 ti7 hun5-teng5--nih8, kap koaN-chha5 kng chiuN7 soaN, boe2 chit8-chiah peh8 koe-kak he7 ti7 koaN-chha5-teng2; na7-si7 hu3-kui3 e5 ke, chiu7 chhiaN2 chit8-e5 u7 chiok-ui7 e5 lang5 ti7 beh chin3-chong3 e5 si5 chiong peh8 koe khi3 chhiah huih, tiam2 ti7 sin5-chu2--nih8, ho7-choe3 tiam2-chu2, i3-su3 si7 beh hou7 si2-lang5 e5 sin5-hun5 hioh ti7 chit-sian sin5-chu2--nih8. 
  I2-keng tiam2-chu2 beng5-pek8, chiu7 chiong koaN-chha5 an-chong3, jian5-au7 chiah chiong hun5-teng5 kng to3-khi3 in chhu3, ho7 choe3 hoan2-chu2; kau3 in chhu3, chiu7 pai5-liat8 seng-le2 hian3-che3, hou7 kiaN2-sun chhin-chhek peng5-iu2 kui7-pai3, ho7-choe3 an-ui7. Kau3 te7-saN jit8 thau3-cha2, i-e5 kiaN2-sun kiah8-teng kau3 bong7, theh8 chit8-te3 bong7-thou5, ian5 lou7 kio3 i to3--lai5, ho7-choe3 kio3-bong7; chiong bong7-thou5 he7 ti7 hiuN-lou5--nih8, kou5 chit8-cho7 leng5-chhu3, chit8-sian hun5-sin, cha2-am3 pai5 chhai3-png7 hian3-che3, sio choa2-chiN5, ho7-choe3 hau3-png7. Song3-hiong lang5 hau3 chhit-jit8 chiu7 soah, khah oe7 tit ke3 e5 lang5 hau3 chap8-si3 jit8, hu3-kui3 e5 lang5 hau3 si3-chap8 kau2 jit8, jian5-au7 chhiaN2 he5-siuN7 lai5 chhiau-tou7, ho7-choe3 pai3-chham3; u7 lang5 kong2, choe3 kong-tek, u7 lang5 kong2, choe3 kong-ko2, u7 lang5 kong2, choe3 hiong-hoa; u7-e5 choe3 poaN3-jit8, u7-e5 choe3 chit8-jit8, u7-e5 choe3 kui2-na7 jit8, long2 bo5 tiaN7-tioh8, si7 chiau3 i ke-su7 e5 u7 bo5; kau3 e5-hng chiu7 sio khou3-chiN5, ho7-choe3 kiau2-khou3; kau3 poaN3-mi5, chiu7 chiong beng5-chhu3 kap hun5-sin it-chin7 sio-lio--khi3, ho7-choe3 tu5-leng5; jian5-au7 chi2-u7 tak8-goeh8 e5 chhe-it chap8-gou7 kap ni5-choeh hau3 chhai3-png7 tiaN7-tiaN7; kau3 chit8-ni5 moa2, chiu7 choe3 ki7, ho7-choe3 tui3-ni5; kau3 saN-ni5, chiu7 chiong sin5-chu2 chhiaN2 jip8 kham, u7-e5 chhiaN2 jip8 chou2-chhu3. Che si7 siat-lip8 sin5-chu2 e5 khoan2-sit. 
  Gi7-lun7 te7-ji7 toaN7
  Siat-lip8 sin5-chu2 e5 goan5-liu5
  TaN chit-ho7 sin5-chu2 e5 goan5-liu5, chin-chiaN3 oh-tit khe-kho2, in-ui7 liu5-thoan5 put-chi2 ku2, siong5-siong5 thiaN-kiN3 lang5 kong2, si7 tui3 Teng-lan5 siat khi2, na7-si7 bo5 chheh thang khe-kho2, tok8-tok8 “ Jit8-ki3-kou3-su7 ” u7 tai7-khai3 ki3-chai3 i-e5 tai7-chi3 tiaN7-tiaN7. Si7 kong2, Han3-tiau5 Teng-lan5 si7 Ho5-lai7 e5 lang5, soe3-han3 e5 si5, pe7-bu2 cha2 ke3-si3, boe7 tit thang hong7-iong2, kau3 toa7-han3 siau3-liam7 pe7-bu2 iong2-iok8 chhim-un, bo5 thang po3-tap, chiu7 khek chha5 choe3 siong7, hok8-sai7 i chhin-chhiuN7 oah8, i-e5 bou2 hok8-sai7 jit8-ku2, chiu7 bo5 keng3--i, khoaN3-choe3 chha5-thau5, eng7 chiam chhak8 i-e5 chng2-thau5-a2, huih-chui2 lau5-chhut. Teng-lan5 khoaN3-kiN3 chha5-siong7 lau5 huih, sim toa7 iu-bun7, lau5 bak8-sai2, mng7 i-e5 bou2 tit-chai cheng5 iu5, chiu7 li5 i-e5 bou2. Tui3 an2-ni, au7-lai5 e5 lang5 chiu7 oh8--i, siat-lip8 sin5-chu2 choe3 pe7-bu2 kong-ma2 chou2-chong lai5 hok8-sai7. 
  Chong2-si7 soe3-ji7 kang2-kiu3, sin5-chu2 tek-khak m7-si7 tui3 Teng-lan5 siat-khi2, in-ui7 u7 saN-hang7 e5 bo5-hap8. Te7-it hang7 e5 bo5-hap8, Teng-lan5 si7 sio2-khoa2 e5 lang5, bo5 chiok-ui7, bo5 ho2-giah8, thai2-tho2 oe7 hou7 cheng3-lang5 long2 than3-i ah ? Siat-su2 oe7 hou7 cheng3-lang5 than3--i, iah8 boe7-oe7 hou7 koaN-hu2 than3--i; na7 oe7 hou7 koaN-hu2 than3--i, iah8 tek-khak boe7-oe7 hou7 Hong5-te3 than3--i. Te7-ji7 hang7 e5 bo5-hap8, Teng-lan5 si7 Han3-tiau5 e5 lang5, khe-kho2 sin5-chu2 khah-cha2 chiu7 u7, m7-si7 tui3 Han3-tiau5 khi2-thau5. Te7-saN hang7 e5 bo5-hap8, “ Jit8-ki3 kou3-su7 ” e5 chheh, m7-si7 tai7 keng tian2, chiu7-si7 Chheng-tiau5 To7-kong ni5 kan Tan5-bi5-kong sian-siN sou2 tu3--e5. Sui-jian5 u7 ki3-chai3 ji7-chap8-si3 hau3, ki5-tiong u7 hang7 bo5 sit8, put-ko3 si7 ka2-siat ai3 khng3-lang5 kiaN5 hau3-to7 tiaN7-tiaN7, beh thai2 oe7 tit thang choe3 pin5-ku3 ah ? Chhin-chhiuN7 an2-ni, chit-e5 siat-lip8 sin5-chu2 tek-khak si7 khah cha2. 
  U7 lang5 kong2 si7 tui3 Chiu Bu2-ong5 siat khi2, in-ui7 “ Su2-ki3 ” u7 ki3-chai3, Tiu7-ong5 bu5-to7, chan5-hai7 peh-siN3, Bu2-ong5 beh khi3 hoat8--i e5 si5, tai7-hoe7 chu-hou5 ti7 Beng7-tin, ti7 cheng3 chu-hou5 e5 bin7-cheng5 hoat-se3, bian2-le7 cheng3-lang5 tang5-sim hoat8 Tiu7; sou2-i2 siat-lip8 i-e5 lau7-pe7 Bun5-ong5 e5 sin5-chu2 pai5 khi3 hoat8--i. In-ui7 Tiu7-ong5 si7 jin5-kun, Bu2-ong5 si7 chu-hou5, na7 eng7 jin5-sin5 hoat8 jin5-kun si7 put-tiong, siat-su2 m7-khi3 hoat8--i, chhut-chai7 i po7-giok8 peh-siN3 si7 chan5-jim2. Koh thiN-e7 chu-hou5 saN-hun7 u7 nng7-hun7 kui Chiu, che si7 thiN beng7-leng7 i tioh8 khi3 hoat8--i, sou2-i2 siat-lip8 sin5-chu2 pai5, eng7 i-e5 lau7-pe7 Bun5-ong5 e5 mia5 khi3 hoat8--i. Che si7 siat-lip8 sin5-chu2 e5 goan5-liu5, chong2-si7 iah8 boe7 tit thang choe3 khak-sit8 e5 pin5-ku3. 
  Koh khe-kho2 “ Su-keng”, Thai3-se3 siong7 e5 phiN ki3-chai3 Bu2-ong5 hoat8 Tiu7 e5 tai7-chi3, chiu7-si7 Bu2-ong5 soa3-chiap i-e5 lau7-pe7 Bun5-ong5 hou5-ui7 e5 chap8-saN ni5, chiaN-geh8, tai7-hoe7 chu-hou5 ti7 Beng7-tin, Bu2-ong5 hoat-se3 e5 oe7, ki5-tiong u7 kong2, Siong-ong5 siu7 bo5 beh hok8-sai7 Siong7-te3 sin5-ki5, bo5 hok8-sai7 i-e5 chou2-chong, kap goa2 sio2-khoa2 lang5 seng5-siu7 hoat8-Siong e5 beng7-leng7 ti7 goa2-e5 lau7-pe7 Bun5-kho2 e5 chou2-bio7. Tui3 chi2 kui2-ku3 thang chai, Bu2-ong5 e5 tai7-seng i2-keng u7 sin5-chu2 lah, in-ui7 Bu2-ong5 kong2 i siu7 beng7-leng7 ti7 Bun5-ong5 e5 chou2-bio7. An2-ni sin5-chu2 e5 goan5-liu5 m7-si7 tui3 Bu2-ong5 siat khi2, chong2-si7 oh--tit beng5-beng5 chai si7 tui3 sim2-mih8 si5 khi2. Sui-jian5 Tiong-kok chu-chheh put-chi2 choe7, iah8 bo5 thang khe-kho2 kau3 chun2, chi2-u7 te7-it cha2 e5 chheh, chiu7-si7 Su-keng, ki5-tiong Sun3-tian2 u7 ki3-chai3 “cheng3-goat8 siong7-jit8 siu7 beng7 u7 bun5-chou2 ” e5 ku3, bun5-chou2, si7 chi2 Ng5-te3 e5 bio7. Koh Tai7-u2-bou5 u7 ki3-chai3 “ cheng3-goat8 sok-tan3, siu7 beng7 u7 sin5-chong ” e5 ku3, sin5-chong chi2 Gian5-te3 e5 bio7. Tui3 an2-ni thang chai, Gian5-te3 e5 si5 i2-keng u7 sin5-chu2 lah, in-ui7 u7 chou2-bio7, chiu7 tek-khak u7 siat-lip8 sin5-chu2, phah-sng3 chit-e5 siat-lip8 sin5-chu2 tek-khak si7 tui3 Gian5-te3 khi2-thau5, chong2-si7 hit-si5 chi2-u7 si-chu2 tiaN7-tiaN7, iau2-be7 u7 bok8-chu2; kau3 Chiu-tiau5 chiu7 koh ke-thiN siat-lip8 bok8-chu2; tui3 an2-ni chiu7 u7 nng7-ho7 e5 sin5-chu2. Kau3 Han3-tiau5 chiah hoe3-bo5 si-chu2, tok8-tok8 u7 bok8-chu2 tiaN7-tiaN7. Che si7 siat-lip8 sin5-chu2 e5 goan5-liu5. 
  Te7-saN toaN7 
  Kou2-cha2 te3-ong5 siat-lip8 sin5-chu2 e5 ian5-kou3
  TaN kou2-cha2 e5 lang5 siat-lip8 sin5-chu2, chiu7-si7 beh hian3 che3-su7; in-ui7 Tiong-kok si7 put-chi2 cha2 e5 kok, tui3 Giau5-te3 e5 si5 i2-keng u7 che3-su7 e5 hoat-tou7, chiu7-si7 u7 che3 thian-te7, ho7 choe3 kau-sia7 e5 le2 : khoaN3 Tiong-iong5, te7 chap8-kau2 chiuN u7 ki3-chai3, “ Kau-sia7 chi le2 sou2-i2 su7 Siong7-te3 ” e5 ku3. Koh khoaN3 Su-keng, Sun3-tian2 u7 “ Su3-lui7 u Siong7-te3 ” e5 ku3. Koh u7 che3 beng5-san tai7 chhoan e5 sin5, ho7-choe3 “ Chha5 bong7 tiat8 u7 san-chhoan ”; koh u7 liok8-chong e5 che3, ho7 choe3 “ In u7 liok8-chong ”, chiu7 si7 chun-keng3 e5 che3; in-ui7 sou2 che3 u7 lak8-hang7, te7-it su3-si5, te7-ji7 che3 han5-su2, te7 saN che3 jit8, te7-si3 che3 geh8, te7-gou7 che3 chhiN-sin5, te7-lak8 che3 chui2-han7. 
  Koh u7 che3 pah-sin5, ho7-choe3 “ Pian3 u kun5-sin5, ” chiu7-si7 che3 soaN-thau5, hun5-bong7, chui2-piN, kap kou2-cha2 seng3-hian5 e5 sin5. 
  Koh u7 che3 chou2-chong; khoaN3 Tiong-iong5, te7 chap8-kau2 chiuN, u7 “ Chong-biau7 chi le2 sou2-i2 su7 hou7 ki5 sian ia2 ” e5 ku3. Koh khoaN3 Le2-ki3 che3-hoat, ki3-chai3 siat-lip8 chou2-bio7 si7 tui3 Giau5-te3 khi2; chong2-si7 hit-si5 iau2-be7 chiau5-pi7, kau3 Chiu-tiau5 Chiu-kong ke-thiN che3-le2, chiah toa7 chiau5-pi7. Koh au7-lai5 chai3 koh ke-thiN che3-su7 put-chi2 choe7; chiu7-si7 tui3 sam-tai7 i2-au7, hoan7 u7 siat-lip8 hoat-tou7 ti7 peh-siN3--e5, kap khun5-lo5 ti7 ong5-su7--e5, i2-kip8 cheng5-tai7 e5 seng3-hian5, long2 tioh8 che3; iah8 u7 che3 hun5, keng5, hou7, chau3, tiong-liu7, ke-sin5, goa7-kui2, sng3 boe7 liau2. 
  Khe-kho2 Chiu-tiau5 e5 hoat-tou7, Hong5-te3 u7 siat-lip8 chhit-biau7, Chu-hou5 ngou2-biau7, Tai7-hu sam-biau7, tek-su7 ji7-biau7, koan-su it-biau7, peh-siN3 bo5 biau7, na7 u7 chhim2-sek, chiu7-si7 thiaN-tng5. An2-ni Hong5-te3 oe7 tit thang che3-su7 chhit-tai7 e5 chou2, Chu-hou5 gou7-tai7, Tai7-hu saN-tai7, tek-su7 nng7-tai7, koan-su, peh-siN3 chit8-tai7, chiu7-si7 thang hian3-che3 i-e5 pe7, iah8 boe7 tit thang hian3-che3 i-e5 chou2. 
  Hong5-te3 chhit-biau7, tiong-ng e5 biau7 chhai7 si2-chou2 e5 sin5-chu2, cho2-peng5 u7 sam-chiau e5 biau7, iu7-peng5 u7 sam-bok8 e5 biau7. Chiau3 chhu3-su7 lai5 chheng-hou--i; i-e5 pe7 e5 bio7 ho7-choe3 kho2 bio7; i-e5 chou2 e5 bio7 ho7-choe3 ong5-kho2 bio7; cheng-chou2 e5 bio7 ho7-choe3 hong5-kho2 biau7; ko-chou2 e5 bio7 ho7 choe3 hian2-kho2 biau7; ngou2-se3-chou2 e5 biau7 ho7-choe3 chou2-kho2 biau7. Chi2 ngou2-se3 e5 bio7 ti7 ngou2-hok8-lai7, i-e5 chhin iau2-be7 chin7; sou2-i2 tak8-geh8 chit8 pai2 che3. Kau3 ti7 lak8-tai7 chhit-tai7 chou2 e5 bio7, ho7-choe3 oan2-biau7, iah8 chheng choe3 thiau-biau7; in-ui7 chhin-chin7 tioh8 chhian-soa2, bo5 ti7 ngou2-bio7 e5 siau3-lai7, sou2-i2 chit8-ni5 na7 u7 su3-si5 e5 hian3-che3 tiaN7-tiaN7. KhoaN3 Si-keng “ Thian-po2 teng7 ni2 ” e5 phiN, u7 “ Iok8 su7 cheng siong5 ” e5 ku3; chhun-che3, ho7-choe3 su7, he7-che3, ho7-choe3 iok8, chhiu-che3, ho7-choe3 siong5, tang-che3, ho7-choe3 cheng; chit-e5 su3-si5 e5 che3, ho7-choe3 hau3-hiong2, si7 piau2-beng5 chin7 hau3-keng3 e5 sim; iah8 u7 chhun-chhiu ji7-che3. 
  Chhin-chhiuN7 an2-ni, thang chai kou2-cha2 Te3-ong5 siat-lip8 sin5-chu2 e5 ian5-kou3, si7 beh hong7 che3-su7 tiaN7-tiaN7; sou2-i2 Chu-hou5, Tai7-hu, tek-su7, koan-su, peh-siN3 long2-chong2 than3--i. In-ui7 an2-ni, Tiong-kok lang5 te7-it tui3-tiong7--e5 chiu7-si7 sin5-chu2, tak8 hiuN-sia7 khi2 su5-tng5, chit8-ni5 su3-si5 hian3-che3, lek8-tai7 liu5-thoan5 bo5-soah. Che si7 kou2-cha2 Te3-ong5 siat-lip8 sin5-chu2 e5 ian5-kou3. 
  Te7-si3 toaN7 
  Hian3-che3 sin5-chu2 e5 pun2-i3 
  Khe-kho2 Su-keng Sun3-tian2 ki3-chai3 “ Iu2-leng5 tian2 tim7 sam-le2 ” hit ku3, i3-su3 si7 kong2, U7 sim2-mih8 lang5 oe7 ti7-li2 goa2 e5 sam-le2 ah ? Hit-e5 sam-le2, chiu7-si7 su7 thian-sin5, che3 te7-ki5, hiong2 jin5-kui2. In-ui7 kou2-cha2 e5 lang5 phah-sng3 thiN u7 thiN-sin5, toe7 u7 toe7-sin5, lang5 si2, i-e5 sin5-hun5 iu5-goan5 ti7-teh oe7 lai5 hiong2-siu7, lai5 kam3-lap8, kap oe7 kang3-hok siau-chai, sou2-i2 chiah siat-lip8 chit-e5 hian3-che3 e5 le2. 
  TaN ai3 gi7-lun7 kou2-cha2 lang5 siat-lip8 hian3-che3 chou2-chong e5 pun2-i3, tai7-liok8 u7 nng7-hang7. Te7-it hang7 e5 pun2-i3, si7 beh tui-liam7 chou2-chong e5 kong-lo5 kap tek-heng7. Sou2-i2 ngou2-te3 e5 si5, eng7 lang5 choe3 koaN, tioh8 chha5-kho2 hit-e5 lang5 pun2-sin e5 ho2-tek, koh tioh8 khe-kho2 i-e5 chou2-chong e5 kong-lo5 kap ho2-tek; in-ui7 u7 tek-heng7 e5 lang5 oe7 ti3-im3 i-e5 kiaN2-sun. Te7-ji7 hang7 e5 pun2-i3, si7 beh ng3-bang7 chou2-chong e5 sin5 lai5 hiong2-siu7 lai5 kam3-lap8, thang kang3-hok hou7 kiaN2-sun. 
  U7 lang5 kong2 kou2-cha2 te3-ong5 siat-lip8 hian3-che3 e5 le2, i3-su3 m7-si7 beh ng3-bang7 chou2-chong oe7 lai5 hiong2-siu7, lai5 kam3-lap8, i2-kip8 kang3-hok siau-chai; tok8-tok8 si7 ai3 eng7 chit8-tiam2 e5 hau3-sim lai5 tui-liam7 chou2-chong e5 kong-lo5 tek-heng7, thang soa3-chiap i-e5 sim-chi3, thoan5-sut8 i-e5 tai7-chi3, piau2-beng5 po3-pun2 tui-oan2 e5 i3-su3; in-ui7 chou2-chong ti7-teh e5 si5 oe7 eng7 chin7-le2 lai5 hok8-sai7--i, kau3 ti7 ke3-ong2, oe7 eng7 hou7-le2 lai5 bai5-chong3--i, jian5-au7 iah8 tioh8 eng7 chin7-le2 lai5 hian3-che3--i, chiah oe7 sng3 si7 hok8-sai7 pe7-bu2 kong-ma2 chou2-chong e5 chiau5-chng5; si7 chhin-chhiuN7 Khong2-chu2 kong2, “ Seng, su7 chi i2 le2, su2, chong3 chi i2 le2, che3 chi i2 le2 ”; an2-ni kou2-cha2 Te3-ong5 siat-lip8 chit-e5 hian3-che3, chou2-chong e5 le2, choan-choan si7 in-ui7 beh tui-liam7 tiaN7-tiaN7. 
  Chiu7 in3 i kong2, m7 si7 an2-ni; sui-jian5 si7 kong2 beh tui-liam7 chou2-chong, na7-si7 toa7-bin7 si7 beh ng3-bang7 chou2-chong e5 sin5 lai5 hiong2-siu7, lai5 kam3-lap8, thang kang3-hok siau-chai. 
  Khe-kho2 Si-keng-tiong u7 saN-hang7 e5 pin5-ku3. Te7-it hang7 e5 pin5-ku3 : khoaN3 Chheng-biau7 ngou2-chiong ngou2-hiong2 e5 phiN, u7 nng7-ku3 kong2, “ I kou2 Bun5-ong5 ki3 iu7 hiong2--chi ” i3-su3 si7 kong2, Oe7 kang3 hok-khi3 e5 Bun5-ong5, i2-keng kang3-loh8 ti7 gu5 iuN5 e5 iu7-peng5 lai5 hiong2-siu7 goa2-e5 che3-mih8. Te7-ji7 hang7 e5 pin5-ku3 : khoaN3 Sin5-kong iu2-kou2 e5 phiN, u7 nng7-ku3 kong2, “ Siok-iong ho5-beng5, sian-chou2 si7 theng ”; i3-su3 si7 kong2, Gak8-khi3 e5 ho5-siaN, chhin-chhiuN7 ti3-kau3 chou2-chong e5 sin5 kang3--loh8-lai5 thiaN. Te7-saN hang7 e5 pin5-ku3; khoaN3 Siong-siong7 chia-chia liat8-chou2 e5 phiN, u7 nng7-ku3 kong2, “ Lai5-kek lai5 hiong2, kang3-hok bu5 kiong”; i3-su3 si7 kong2, Chou2-chong oe7 lai5 hiong2-siu7, lai5 kam3-lap8 che3 mih8, iah8 oe7 kang3-hok hou7 kiaN2-sun. 
  I2-keng u7 chi2 saN-hang7 e5 pin5-ku3 thang chai kou2-cha2 te3-ong5 siat-lip8 hian3-che3 chou2-chong e5 le2, m7-na7 si7 beh piau2-beng5 hau3-sim lai5 tui-liam7 chou2-chong e5 kong-lo5 tek-heng7, iau3-kin2 si7 beh i lai5 hiong2-siu7, lai5 kam3-lap8, soa3 kang3 hok hou7 kiaN2-sun, si7 beng5--lah ! 
  Koh lan2 hian7-si5 e5 lang5 chit8-ni5 kui2-na7 pai2 hian3-che3 sin5-chu2, i-e5 i3-su3 kap cha2 u7 koh-iuN7; in-ui7 m7-si7 beh tui-liam7 chou2-chong e5 kong-lo5 tek-heng7, choan-choan si7 ng3-bang7 i lai5 hiong2-siu7, lai5 kam3-lap8, thang kang3 hok hou7 kiaN2-sun tiaN7-tiaN7. Siong5-siong5 khoaN3-kiN3 hu7-jin5-lang5, ti7 ni5-tang geh8-choeh kap choe3-ki7 hian3-che3 sin5-chu2 e5 si5, chhiu2 kiah8-khi2 hiuN, siong5-siong5 si7 kiu5 i-e5 chou2-chong tioh8 po2-pi3 kiaN2-sun, cho7-hoa3-si7, tng5-he3-siu7, gin2-na2 thau5-khak teng7, ho2 io-chhi7, long2 m7 bat thiaN-kiN3 i kong2 beh tui-liam7 chou2-chong e5 oe7; u7 si5 na7 tu2-tioh8 ke-lai7 e5 lang5 phoa3-piN7, siong5-siong5 si7 kiu5 i-e5 chou2-chong hou7 i kin2 ho2. Che si7 hian2-beng5 hian7-si5 e5 lang5 e5 hian3-che3 chou2-chong si7 choan5-jian5 ng3-bang7 chou2-chong lai5 hiong2-siu7 lai5 kam3-lap8, thang kang3 hok-khi3, siau chai-iong, si7 beng5 lah ! 
</CL>
<HL>

今有接著廈門來e5批，前e5木主論已經批評定著。今照次序排列ti7 下底：— 
1.葉漢章，小溪。<BR>2.盧三元，鼓浪嶼。 <BR>3.李超然，廈門。 <BR>4.李記際，廈門。<BR>5.蔡天賞，泉州。 
阮看chiah-e5論真大路用thang利益人，向望別日beh將頭幾若篇印規本。現時請將頭名e5論印ti7 下底。 
做論e5因端 
舊年尾，有接--著台灣牧師一個題目，吩咐唐山台灣教會內e5先生，以及會友，著做一篇論來辯明神主e5意義。我是淺學e5人，詳細想這個事誌不止oh得推考到明，本然m7 敢做論，總是這個事誌盡在要緊，因為中國人，對古早就hou7 這號服事神主e5風俗所縛，那久那深，若無辯明，驚了教會內e5人hou7 世俗人嫌伊無祖無公，就無話thang應--伊；hiah e5外面人來聽道理，雖然o-lo2道理好，總--是固執hit號服事神主e5風俗，m7 肯放離來服事上帝；所以我就無見笑我e5 無學問，大略做幾句來議論服事神主e5 m7 著，佮信主e5人著怎樣來顯明真孝e5款式，向望thang做辨明孝道e5小可幫贊。若是其中有項無明，請列位e5牧師刪改，指示，是我e5 心所大大向望。 
頭序 
解明神主兩字e5意思。 
今神主兩字，有人講木主，che是較無合意思，因為木--字解說是柴，主--字，解說是所歇e5位，的確著稱神主較合。因為神--字，是指死人e5神魂，主--字，是指神魂所歇e5位。因為中國對早有經起三教九流，用濟邪術異端譴損 迷惑人。其中有釋教，造出輪迴e5道理，引誘眾人。伊講人稟受天地陰陽二氣交感出世成做人，所以人e5身軀有三魂七魄；魂是陽氣，魄是陰氣；看『淮南子說山訓註』有講，魂是陽神，魄是陰神；魂指人e5智慧，魄指人e5精英。 
釋教講人死e5 時，魂昇上懸，魄降落地；三魂，一條歸墓，一條歇ti7 神主--nih8，一條入陰間，後來koh再出世，若是生前食菜，奉佛，誦經，禮懺，修心行好，就chhoa7到西天清淨e5所在，成仙，成佛，若是做歹e5人，神魂入陰間，著經過十八重地獄，後--來koh再出世，有e5 做禽鳥、有e5 做走獸、有e5 做六畜。這號真正是異端，大陷害中國人，m7但平常e5人受伊e5 迷惑，就尊貴博學e5人亦受伊e5 迷惑，那久那深，不止oh得曉悟。今beh辯明這號服事神主e5 m7 著，向望hou7 人緊猛 放sak --伊，來服事上帝，thang行真孝，會享受上帝所應允e5長歲壽。Che是做頭序。 
開拆 
分做七段 
第1段，論設立神主e5款式。第2段，論設立神主e5源流。第3段，論古早帝王獻祭神主e5緣故。第4段，論設立神主e5本意。第5段，論設立神主e5 m7著。第6段，論獻祭神主e5 m7 著。第7段，論耶穌e5學生著tui3重真孝。 
第一段 
設立神主e5款式 
中國人e5設立神主，伊e5 款式無相同，總--是伊e5 意思大概相同。因為中國不止大，共有十八省，逐省無一盡有神主。第一tui3重神主--e5，就是福建廣東兩省；ti7 只兩省e5中間，所設立e5神主亦無一盡相同。有所在無逐家有服事神主，只有伊e5 社里有起祠堂，內面設1個公牌。若是前程家，抑是家長，以及有錢e5人過往，伊e5 子孫就將伊e5 名字寫ti7公牌--nih8。若是平常人過往，就boe7得thang寫ti7 公牌，只有設一本家譜，記載過往e5人e5事誌tiaN7-tiaN7。 
論福建省，獨獨漳泉兩府盡在tui3重神主；所以逐鄉社有起祠堂，設立公正e5神主，koh逐家亦有設立私khia e5神主。 
這個神主牌，古早是用桑仔柴來做，有e5 是用栗柴來做，稱做祖宗來服事，是beh表明報本追遠e5意思。稽考『公羊傳』有講，虞子用桑柴，是取伊仁慧e5意思；周子用栗柴，是取伊堅定佮表明尊敬e5意思。 
所以人死，就著買一仙神主，不論男女，攏著照伊e5 名姓來寫ti7 神主--nih8。譬喻查甫人姓陳，中央著寫，顯考陳公諱某名神主；若是婦人人譬喻姓林，著寫，妣林--氏某名神主。右爿著寫孝男e5名。神主是兩爿來合--e5，內面寫死人e5生時日月，佮過往e5年、月、日、時，葬ti7 甚物山，以及分金 字向。 
到ti7 出葬e5 時將神主chhai7 ti7 魂亭 --nih8，佮棺材扛上山，買一隻白雞角he7 ti7 棺材頂；若是富貴e5家，就請一個有爵位e5人ti7 beh進葬e5 時將白雞去刺血，點ti7 神主--nih8，號做點主，意思是beh hou7 死人e5神魂歇ti7 這仙神主--nih8。 
已經點主明白，就將棺材安葬，然後才將魂亭扛倒去in厝，號做返主；到in厝，就排列牲禮獻祭，hou7 子孫親戚朋友跪拜，號做安位。到第3日透早，伊e5 子孫舉燈到墓，提一塊墓塗，沿路叫伊倒--來，號做叫墓；將墓塗he7 ti7 香爐--nih8，糊一座靈厝，一仙魂身，早暗排菜飯獻祭、燒紙錢，號做孝飯。散hiong人孝7日就煞，較會得過e5人孝十四日，富貴e5人孝四十九日，然後請和尚來超度，號做拜懺；有人講，做功德，有人講，做功果，有人講，做香華；有e5做半日，有e5做一日，有e5做幾若日，攏無定著，是照伊家事e5有無；到e5昏就燒庫錢，號做繳庫；到半暝，就將冥厝佮魂身一盡燒lio--去，號做除靈；然後只有逐月e5初一十五佮年節孝菜飯定定；到一年滿，就做忌，號做對年；到3年，就將神主請入龕，有e5 請入祖厝。Che是設立神主e5款式。 
議論第二段
設立神主e5源流 
今這號神主e5源流，真正oh得稽考，因為流傳不止久，常常聽見人講，是對丁蘭設起，但是無冊thang稽考，獨獨「日記故事」有大概記載伊e5 事誌tiaN7-tiaN7。是講，漢朝丁蘭是河內e5人，細漢e5 時，父母早過世，boe7得thang奉養，到大漢數念父母養育深恩，無thang報答，就刻柴做像，服事伊親像活，伊e5 某服事日久，就無敬--伊，看做柴頭，用針鑿伊e5 指頭仔，血水流出。丁蘭看見柴像流血，心大憂悶，流目屎，問伊e5 某得知情由，就離伊e5 某。對an2-ni，後來e5人就學--伊，設立神主做父母公媽祖宗來服事。 
總是細膩講究，神主的確 m7 是對丁蘭設起，因為有3項e5無合。第一項e5無合，丁蘭是小可e5人，無爵位，無好額，thai2-tho2會hou7 眾人攏趁伊ah ？ 設使會hou7 眾人趁--伊，亦boe7會hou7 官府趁--伊；若會hou7 官府趁--伊，亦的確boe7會hou7 皇帝趁--伊。第2項e5無合，丁蘭是漢朝e5人，稽考神主較早就有，m7 是對漢朝起頭。第3項e5無合，「日記故事」e5冊，m7 是大經典，就是清朝道光年間陳彌光先生所著--e5。雖然有記載二十四孝，其中有項無實，不過是假設愛勸人行孝道定定，beh thai2會得thang做憑據ah？親像an2-ni，這個設立神主的確是較早。 
有人講是對周武王設起，因為史記有記載，紂王無道，殘害百姓，武王beh去伐--伊e5 時，大會諸侯ti7 盟津，ti7 眾諸侯e5面前發誓，勉勵眾人同心伐紂；所以設立伊e5 老父文王e5神主牌去伐--伊。因為紂王是人君，武王是諸侯，若用人臣伐人君是不忠，設使 m7 去伐--伊，出在伊暴虐百姓是殘忍。Koh天下諸侯三分有兩分歸周，che是天命令伊著去伐--伊，所以設立神主牌，用伊e5 老父文王e5名去伐--伊。Che 是設立神主e5源流，總--是亦boe7得thang做確實e5憑據。 
Koh稽考「書經」，泰誓上e5篇記載武王伐紂e5事誌，就是武王續接伊e5 老父文王侯位e5十三年，正月，大會諸侯ti7 盟津，武王發誓e5話，其中有講，商王受無beh服事上帝神奇，無服事伊e5 祖宗，佮我小可人承受伐商e5命令ti7 我e5 老父文考e5祖廟。對這幾句thang 知，武王e5代先已經有神主lah，因為武王講伊受命令ti7 文王e5祖廟。An2-ni神主e5源流 m7 是對武王設起，總是oh得明明知是對甚物時起。雖然中國書冊不止濟，亦無thang稽考到準，只有第一早e5冊，就是書經，其中舜典有記載「正月上日受命于文祖」e5句，文祖，是指黃帝e5廟 。Koh大禹謨有記載「正月朔旦，受命于神宗」e5句，神宗指堯帝e5廟。對an2-ni thang知，堯帝e5時已經有神主lah，因為有祖廟，就的確有設立神主，扑算這個設立神主的確是對堯帝起頭，總是hit時只有尸主tiaN7-tiaN7，iau2-be7有木主；到周朝就koh加添設立木主；對an2-ni就有兩號e5神主。到漢朝才廢無尸主，獨獨有木主tiaN7-tiaN7。Che是設立神主e5源流。 
第三段 
古早帝王設立神主e5緣故 
今古早e5人設立神主，就是beh獻祭祀；因為中國是不止早e5國，對堯帝e5 時已經有祭祀e5法度，就是有祭天地，號做郊社e5禮：看中庸，第十九章有記載，「郊社之禮所以事上帝」e5句。Koh看書經，舜典有「肆類於上帝」e5句。Koh有祭名山大川e5神，號做「柴望秩于山川」；koh 有六宗e5祭，號做「禋于六宗」，就是尊敬e5祭；因為所祭有六項，第一四時，第2祭寒暑，第3祭日，第4祭月，第5祭星辰，第6祭水旱。 
Koh有祭百神，號做「遍于群神」，就是祭山頭、墳墓、水邊，佮古早聖賢e5神。 
Koh有祭祖宗；看中庸，第十九章，有「宗廟之禮所以祀乎其先也」e5句。Koh看禮記祭法，記載設立祖廟是對堯帝起；總--是hit 時iau2-be7齊備，到周朝周公加添祭禮，才大齊備。Koh後來再koh加添祭祀不止濟；就是對三代以後，凡有設立法度ti7 百姓--e5，佮勤勞ti7 王事--e5，以及前代e5聖賢，攏著祭；亦有祭雲、虹、雨、灶、中霤，家神，外鬼，算boe7了。 
稽考周朝e5法度，皇帝有設立7廟、諸侯5廟、大夫3廟、德士2廟、官師一廟、百姓無廟，若有寢室，就是廳堂。An2-ni 皇帝會得thang祭祀7代e5祖。諸侯5代，大夫3代，德士兩代，官書，百姓一代，就是thang獻祭伊e5 父，亦boe7得thang獻祭伊e5 祖。 
皇帝7廟，中央e5廟chhai7始祖e5神主，左爿有三昭e5廟，右爿有三穆e5廟。照次序來稱呼--伊，伊e5 父e5廟號做考廟；伊e5 祖e5廟號做王考廟；曾祖e5廟號做皇考廟；高祖e5廟號做顯考廟；五世祖e5廟號做祖考廟。這五世e5廟ti7 五服內，伊e5 親iau2-be7盡；所以逐月一擺祭。到ti7 6代7代祖e5廟，號做遠廟，亦稱做祧廟；因為親盡著遷徙，無ti7 五廟e5數內，所以一年若有四時e5獻祭tiaN7-tiaN7。看詩經〈天保定爾〉 e5篇，有「禴祠烝嘗」e5句；春祭，號做祠；夏祭，號做禴；秋祭，號做嘗；冬祭，號做蒸；這個四時e5祭，號做孝享，是表明盡孝敬e5心；亦有春秋二祭。 
親像an2-ni，thang知古早帝王設立神主e5緣故，是beh奉祭祀tiaN7-tiaN7；所以諸侯、大夫、德士、官師、百姓攏總趁--伊。因為an2-ni，中國人第一tui3重--e5就是神主，逐鄉社起祠堂，一年四時獻祭，歷代流傳無煞。Che是古早帝王設立神主e5緣故。 
第四段 
獻祭神主e5本意 
稽考書經舜典記載「有能典朕三禮」hit句，意思是講，有甚物人會治理我e5三禮ah？Hit個三禮，就是祀天神，祭地祇，饗人鬼。因為古早e5人扑算天有天神，地有地神，人死，伊e5 神魂猶原ti7-teh會來享受，來鑑納，佮會降福消災，所以才設立這個獻祭e5禮。 
今愛議論古早人設立獻祭祖宗e5本意，大略有兩項。第1項e5本意，是beh追念祖宗e5功勞佮德行。所以五帝e5 時，用人做官，著查考hit 個人本身e5好德，koh著稽考伊e5 祖宗e5功勞佮好德；因為有德行e5人會致蔭伊e5 子孫。第2項e5本意，是beh向望祖宗e5神來享受來鑑納，thang降福hou7 子孫。 
有人講古早帝王設立獻祭e5禮，意思m7 是beh向望祖宗會來享受，來鑑納，以及降福消災；獨獨是愛用一點e5孝心來追念祖宗e5功勞德行，thang續接伊e5 心志，傳述伊e5 事誌，表明報本追遠e5意思；因為祖宗ti7--teh e5 時會用盡禮來服事--伊，到ti7 過往，會用厚禮來埋葬--伊，然後亦著用盡禮來獻祭--伊，才會算是服事父母公媽祖宗e5齊全；是親像孔子講，「生，事之以禮，死，葬之以禮，祭之以禮」；an2-ni古早帝王設立這個獻祭，祖宗e5禮，專專是因為beh追念tiaN7-tiaN7。 
就應伊講，m7 是an2-ni；雖然是講beh追念祖宗，但是大面是beh向望祖宗e5神來享受，來鑑納，thang降福消災。 
稽考詩經中有3項e5憑據。第一項e5憑據：看清廟我將我享e5篇，有兩句講，「伊嘏文王既右饗--之」意思是講，會降福氣e5文王，已經降落ti7 牛羊e5右爿來享受我e5 祭物。第2項e5憑據：看臣工有瞽e5篇，有兩句講，「肅雝和鳴，先祖是聽」意思是講，樂器e5和聲，親像致到祖宗e5神降--落來聽。第3項e5憑據；看商頌嗟嗟烈祖e5篇，有兩句講，「來kek來饗，降福無疆」；意思是講，祖宗會來享受，來鑑納祭物，亦會降福hou7子孫。 
已經有這3項e5憑據thang知古早帝王設立獻祭祖宗e5禮，m7 但是beh表明孝心來追念祖宗e5功勞德行，要緊是beh伊來享受，來鑑納，續降福hou7 子孫，是明--lah！ 
Koh咱現時e5人一年幾若擺獻祭神主，伊e5 意思佮早有各樣；因為m7 是beh追念祖宗e5功勞德行，專專是向望伊來享受，來鑑納，thang降福hou7 子孫定定。常常看見婦人人，ti7 年冬月節佮做忌獻祭神主e5 時，手舉起香，常常是求伊e5祖宗著保庇子孫，造化是，長歲壽，囡仔頭殼teng7，好育飼，攏m7 bat聽見伊講beh追念祖宗e5話；有時若抵著家內e5人破病，常常是求伊e5 祖宗hou7伊緊好。Che是顯明現時e5人e5獻祭祖宗是全然向望祖宗來享受來鑑納，thang降福氣，消災殃，是明lah！
</HL>
