<CL>
  Siok8 ti7 Hi-liap8 kok u7 chit8-e5 sio2 pang-kok, mia5-cho3 Lo5-kiat; sou2-chai7 khah- phiah, kin7-oa2 soaN-kha. Kok-lai7 im5-loan7 e5 hong-siok8 chin seng7, Kok-ong5 put-chi2 thong3-hin7--in; chiu7 siat giam5-kin2 e5 kim3-leng7, lai5 thong-ti hiah-e5 peh-seN3 kong2, na7-u7 lang5 hoan7-tioh8 im5-loan7 e5 choe7 beh phah in nng7-lui2 bak8-chiu, bo5 beh sia3--i. Kok-ong5 u7 chit8-e5 Thai3-chu2, bin7-mau7 si3-pan, hou7-tiong7, seng-seng5 put- siok8; lang5 long2 ng3-bang7 i e7 seng5 tai7-khi3 lai5 chiap-ui7. Ti7 chit8-jit8 Thai3-chu2 hut-jian5 hoan7-tioh8 chit e5 kim3-leng7. hou7 lang5 ka7 i chhut-phoa3; chha5-kho2 hit-e5-su7 ko2-chin u7-iaN2. Kok-ong5 chek-si5 beh chiau3 kok-hoat pan7--i; choan2-siuN7 kong2, Goa2 chi2-u7 chit-chit8-tiau5 e5 hiat-meh8, toan3-toan3 m7-thang choat8-liau2 chou2-chong e5 hou7-su5; m7-ku2 kok-hoat iu7 be7-sai2--tit to5-chau2. Na7 in-ui7 su-su7 lai5 hoe3- bo5 kong-gi7, beh an2-choaN2 siat-lip8 hoat-tou7 ? In-ui7 lek8-ai3 lai5 phian-than2, beh an2- choaN2 ka3-si7 peh-seN3? Cha2-am3 chhau-sim peh-pak; ai3-tit liong2-choan5-ki5-bi2, iu7 bo5 hit-e5 ke3. SiuN7-kau3 be7-chiah8 be7-khun3--tit; hut-jian5-kan u7 chit8-jit8 siuN7-chhut the3- siok8 e5 ke3-ti3; chiu7 tng cheng3-lang5 e5 bin7-cheng5, kah i-e5 Thai3-chu2 lai5 kui7--teh, chhiat-chhiat chek-pi7--i, kong2, Goa2 chham li2 lun7 in, si7 pe7-kiaN2, lun7 gi7, si7 kun-sin5; hoat-lut8 sit8-chai7 be7 to5-pi7--tit, chong2-si7 in-cheng5 ia7 oh-tit koah ia7; li2 na7 ko2-jian5 e7 kai2-ko3 oaN7 sin-houh, goa2 goan7 chham li2 tau3-siu7-choe7. Chek-si5 ka- ti7 phah chit8-lui2 bak8-chiu khi2--lai5, kah Heng5-tiong7 ia7 phah in Thai3-chu2 chit8-bak8. Thai3-chu2 siong-sim kau3-kek8 chham2-chheh hoan2-hoe2 chiong5-chian5 e5 sit-chho3, toa7-siaN kong2, Goa2 e5 pe7 cho7-ui7, chiah-ni7 chun, ni5-hoe3, chiah-ni7 lau7, lai5 the3-goa2 siu7-khou2, goa2 sim m7-si7 chha5--e5 chioh8--e5, goa2 beh-thai3-e7 jim2--tit--leh? Chu7 hit-si5 chheng-sim koaN2-iok8, se2-thoa7 tek-heng7, kai2-ko3 oaN7-sin; kau3-boe2 ko2-jian5 cho3 ho2 jin5-kun. Thong-kok e5 peh-seN3 chiong chit-khi2-su7 ka7 i liu5-thoan5 o-lo2; iu7-koh chit8-e5 chit8-chhui3 siau3-liam7 kok-ong5 e5 tek-heng7, chheng-hou Thai3-chu2 e5 hian5; hit-e5 im5-loan7 e5 hong-siok8, ia7 in-ui7 an2-ne u7 khah leng2--khi3. 
  Khi3-chin-chu2 teh phoe-pheng5 kong2, ThiN-e7 bo5 hit-ho7 m7-thiaN3-kiaN2 e5 pe7; ham7- loh8-choe7, pe7 kap i siu7 heng5-hoat8, kau3 au7-lai5 kiaN2 e7-hiau2-tit hoan2-hoe2 kai2-ko3, hou7 pe7 lai5 tit-tioh8 hian5 e5 kiaN2. lang5 chai hit e5 kiaN2 e7 ke2-piN3 chiong5-chian5 e5 chho3-gou7, kiam2 ia7 soa3 chai si7 tui3 hit-e5 pe7 e5 eng7- sim kau3-hiah-ni7 khou2 lai5--e5 mah? TaN ThiN-pe7 chhong3-cho7 lang5-lui7, khoaN3-cho3 i3-ai3 e5 kiaN2; lang5 ki3-jian5 hoan7 choe7, i na7 chiau3 kong-gi7 eng7 thiN-li2 lai5 chek-hoat8--lan2, m7-ku2 hai7-tioh8 in-cheng5, na7 in-ui7 su- cheng5 it-bi7 lai5 sia3-bian2--lan2, m7-ku2 hai7- tioh8 kong-gi7. Sou2-i2 chiah hoa3-sin kang3- loh8 se3-kan, mia5-cho3 Ia5-sou, lai5 the3-lang5 siu7-khou2, kiu3 chiah-e5 ban7-peh-seN3; lun7 jin5-ai3 ia7 kau3, lun7 kong-gi7 ia7 chin; sit8-chai7 si7 chin bo5-ta7-oa5 e5 khou2-sim. KhoaN3 Lo5-ma2 3:26. Lang5 siat-su2 e7 hiau2-tit se2- tu5 oaN7-sin, i2-keng po3 i-e5 toa7-in, ban7-hun7 ia7 po3 bo5 chit8-hun7. Hit-ho7 kian7-koai put- siu7 kau3-hoa3--e5 chong2 be7-bian2--tit tioh8 hou7 I khian3-chek. Che m7-si7 ThiN-pe7 khi3- choat8 lang5, sit8-chai7 si7 lang5 ka-ti7 khi3- choat8 lah!
  (Tai5-lam5-hu2-siaN5 kau3-hoe7-po3 te7 17 tiuN, 1886 ni5 11 goeh8)
</CL>
<HL>

屬ti7希臘國有一個小邦國，名做羅傑，所在較僻，近倚山腳。國內淫亂e5風俗真盛，國王不止痛恨--in，就設嚴謹e5禁令，來通知hiah-e5百姓講，若有人犯著淫亂e5罪beh扑in兩蕊目珠，無beh赦--伊。國王有一個太子，面貌四pang厚重，生成不俗，人攏向望伊會成大器來接位。Ti7一日太子忽然犯著這個禁令，hou7人ka7伊出破，查考hit個事果真有影。國王即時beh照國法辦--伊；轉想講，我只有這一條e5血脈，斷斷m7-thang 絕了祖宗e5後嗣；m7-ku2 國法又be7使--tit逃走，若因為私事來廢無公義，beh an2-choaN2設立法度？因為溺愛來偏袒，beh an2-choaN2教示百姓？早暗操心擘腹，ai3-tit 兩全其美，又無hit個計。想到be7食be7睏--tit；忽然間有一日想出替贖e5計智，就當眾人e5面前，kah伊e5太子來跪--teh，切切責備--伊，講，我chham你論恩，是父子；論義，是君臣；法律實在be7逃避--tit，總是恩情也oh-tit割也；你若果然會改過換新houh，我願chham你鬥受罪。即時家己扑一蕊目珠起--來，kah Heng5-tiong7也扑in太子一目。太子傷心到極慘慼反悔從前e5失錯，大聲講，我e5父坐位，chiah-ni7尊，年歲，chiah-ni7老，來替我受苦，我心m7是柴--e5石--e5，我beh-thai3會忍tit--leh？自hit時清心寡欲，洗thoa7德行，改過換新，到尾果然做好人君，通國e5百姓將這起事ka7伊流傳o-lo2，又koh一個一嘴數念國王e5德行，稱呼太子e5賢，hit個淫亂e5風俗，也因為an2-ne有較冷--去。 
Khi3 -chin-chu2 teh批評講，天下無hit號m7疼子e5父；陷落罪，父kap伊受刑罰，到後來子會曉tit反悔改過，hou7父來得著賢e5子。人知hit個子會改變從前e5錯誤，kiam2 也續知是對hit個父e5用心到hiah-ni7苦來--e5 mah？今天父創造人類，看做意愛e5子，人既然犯罪，伊若照公義用天理來責罰--咱，m7-ku2害著恩情，若因為私情一味來赦免--咱，m7-ku2害著公義。所以才化身降落世間，名做耶穌，來替人受苦，救chiah-e5萬百姓，論仁愛也夠，論公義也真，實在是真無ta7-oa5 e5苦心。看羅馬3：26。人設使會曉tit洗除換新，已經報伊e5大恩，萬分也報無一分。Hit號kian7-koai不受教化--e5 總be7免--tit著hou7伊譴責，這m7是天父棄絕人，實在是人家己棄絕lah！
(台南府城教會報第17張，1886年11月) 
</HL>