<CL>
Tai7-seng lai5 lun7-khi2 hong kap iaN2 , chiu7 chai liah8-hong liah8-iaN2 si7 khang-khang. Lun7 chit-e5 hong si7 u7 thang thiaN i-e5 siaN , bo5 thang khoaN3 i-e5 heng5 ; chit-e5 hong si7 oah8-khi3 . Lang5 bo5 thang chai chit-e5 hong tiaN7-tioh8 tiam3 ti7 tah-loh8 chit8 sou2-chai7 , ia7 m7-chai chhoe khi3 hioh ti7 to2-ui7 ; put-ko3 lang5 khoaN3 i sou2 chhoe e5 chhau2-bak8 , thang chai si7 tah-loh8 lai5 , ia7 tah-loh8 khi3 . Hong teh chhoe chiu7-si7 tui3 hit-e5 oah8-khi3 teh-chau2 ; hit-e5 oah8-khi3 na7 toa7-e7 chau2 , hong chiu7 toa7 , ia7 chin-kin2 , liam5-piN chhoe lai5, liam5-piN koe3 khi3 , na7-si7 khoaN-khoaN chau2 chiu7 peng5-ho5 . Chit-e5 hong si7 toa7 li7-ek lang5 , kap tak8-hang7 mih8 ; na7 bo5 chit-e5 hong , lang5 kap ban7-mih8 be7 tit-tioh8 oah8 .
Lun7 iaN2 iah8-si7 bo5 mih8 ti7 hit lai7-bin7 , put-ko3 si7 tui3 u7-heng5 chiah u7--e5 . Na7-si7 ai3 khoaN3-tioh8 hit-e5 iaN2 , tioh8 u7 saN-hang7 chiau5-chng5 ; chiu7-si7 ,－1. Tioh8 u7 kng . 2. Tioh8 u7 heng5 . 3. Tioh8 u7 thou5-kha a2-si7 piah . Siat-su2 na7 kan-ta u7 kng bo5 heng5 chiu7 bo5 iaN2 thang khoaN3 ; na7 u7 heng5 bo5 kng , iah8 bo5 thang khoaN3 iaN2; kiam2-chhai2 na7 u7 kng u7 heng5, na7 bo5 thou5-kha a2-si7 piah thang chio3--tioh8 , iah8 be7-e7 khoaN3 tioh8 iaN2 . Phi3-ju7 lang5 na7 khia7 ti7 lim5-kiN5 e5 sou2-chai7, i-e5 iaN2 na7 sia7 tui3 kham3-te2 loh8-khi3 , chiu7 long2 bo5 thang khoaN3--tioh8 i-e5 iaN2 . Teng2-bin7 sou2 kong2-khi2 hit nng7-hang7 mih8 ; chit8-ho7 si7 bak8-chiu khoaN3 e7-kiN3 , chiu7-si7 iaN2 , koh chit8-ho7 chiu7-si7 hi7-khang thiaN e7-tioh8 , chiu7-si7 hong . Chit nng7-hang7 sui-si7 thiaN e7-tioh8 , khoaN3 e7-kiN3 , m7-ku2 be7-tit thang eng7 chhiu2 lai5 liah8--i .
Ki3-jian5 si7 an2-ni , chaiN2-iuN7 kong2 liah8 hong liah8 iaN2 ? Chiu7-si7 lang5 e5 sou2 cho3 che7-che7 si7 an2-ni , chhin-chhiuN7 hu3-kui3 , pin5-chian7 , i2-kip8 lang5 kap se3-kan long2-si7 chhin-chhiuN7 hong chhin-chhiuN7 iaN2 . Phi3-ju7 lang5 ai3 ke3-bou5 lai5 tit-tioh8 kong-beng5 , a2-si7 ai3 tit-tioh8 hu3-kui3 ,chit-ho7 lang5 e5 sou2 cho3 si7 chhin-chhiuN7 liah8-hong liah8-iaN2,in-ui7 m7 eng-kai tit-tioh8 kong-beng2, i iah8-si7 me5-jit8 lai5 siuN7 , u7-si5 kan-ta hui3 i-e5 sim-lat8 kau3 boe2 si7 khang-khang ; u7-si5 u7 hou7 i tit-tioh8 , m7-ku2 lang5 bo5 sim2-mih8 o-lo2 hit-ho7 e5 lang5 . KhoaN3 Thoan5-to7 4 : 16. Chhin-chhiuN7 chit-e5 lang5 si7 tu2-tu2 chiaN5 gu5-gong7 . Ai3 tit-tioh8 ho2-giah8 e5 lang5 iu5-goan5 si7 an2-ni , sui-jian5 hit-e5 chiN5-chai5 ti7 hit-e5 hou2-chhui3 e5 lai7-bin7 , ia7 m7 kiaN ; kan-ta tit-tioh8 chiN5, bo5 iau3-kin2 ka-ti7 e5 siN3-mia7,chiu7 sit-loh8 siN3-mia7 i ia7 kam-goan7 . HaiN7 ah！lang5 kiam2 thang khoaN3-khin i-e5 siN3-mia7 , lai5 tui3-tiong7 chhin-chhiuN7 hong chhin-chhiuN7 iaN2 mah?
Tui3 an2-ni lai5 khoaN3 , m7-na7 si7 hu3-kui3 pin5-chian7 , si7 chhin-chhiuN7 hong chhin-chhiuN7 iaN2 : chiu7-si7 chin toa7 chin khoah e5 mih8 ia7 e7 an2-ni , chiu7-si7 chit-e5 thiN-te7. KhoaN3 Ma2-thai3 24 : 35 . Kong2 , “ ThiN-te7 thang hoe3-bo5 ” , chit-ku3 oe7 m7-si7 pat8-lang5 kong2--e5 , chiu7-si7 lan2 e5 Chu2 Ia5-sou chhin-chhui3 kong2--e5 . Koh khoaN3 ti7 I-sai3-a 51: 6 . Kong2 , “ Lin2 siaN2-su7 m7 kiah8-thau5 khoaN3 thiN, aN3-loh8 khoaN3 te7?thiN tek-khak soa3 chhin-chhiuN7 ian , thiN-e7 tek-khak phoa3 chhin-chhiuN7 saN ”. Ti7 Hi-pek-lai5 e5 phoe , kap ti7 Pi2-tek te7-ji7 tiuN e5 phoe , iah8 long2 u7 kong2-khi2 thiN-te7 beh pang-to2 .
Chiau3 se3-kan u7 mia5-siaN e5 kok lai5 lun7 , iah8-si7 bo5 ku2-tng5 ; u7-e5 kok cha2-si5 chin chhut-mia5 , ia7 chin kiong5-beng2 , kau3 taN si7 loan2-jiok8 koa3 soe-bi5 , ia7 soa3 hong-hoe3--khi3 ; chhin-chhiuN7 Pa-pi2-lun5-siaN5 pun2 si7 kek8 kian-kou3 , iah8 put-chi2 iong2-beng2 , khi3 kau-chian3 bo5-m7 khah-iaN5, chhin-chhiuN7 Kiu3-chu2 boe7 kang3-seng gou7 lak8 pah ni5 e5 tiong-kan , lian5 Ia5-lou7-sat-leng2 iah8 hou7 i kong-phoa3 ; ti7 si3-piN e5 kok bo5-m7 hang5-hok8--i; kau3 chit-tiap8 hiam2-hiam2 chhoe7 bo5 i-e5 chong-chek . M7-na7 Pa-pi2-lun5-kok an2-ni , chiu7 pat8-kok iah8-si7 an2-ni ; chhin-chhiuN7 ki5-u5 , Bi2-thai3 , Pa-se, Hi-li7-ni5 , Lo5-ma2 , chiah-e5 kok , cheng5 hit-tiap8 si7 chin chhut-mia5 e5 kok , Seng3-keng pi2-pheng7 in si7 kim gin5 tang5 thih . KhoaN3 Tan7-i2-li2 ji7 chiuN , thong chiuN sou2-ki3 chiu7 chai . Kau3 chit-chun7 bo5 sim2-mih8 thiaN tioh8 in e5 mia5-siaN lah ! Chit-ho7 kiam2 m7-si7 chhin-chhiuN7 hong chhin-chhiuN7 iaN2 mah?
Chiu7 an2-ni lai5 khoaN3 , lang5 toa3 ti7 se3-kan kiam2 e7 pi2 thiN-te7 khah ku2-tng5 mah？ in-ui7 se3-kan siong7-chhiaN2 e7 hoe3-bo5 , ho5-hong3 lan2 se3-kan lang5 . Lang5 chhut-si3 toa3 ti7 chit se3-kan , put-ko3 si7 kui2-chap8 ni5 na7-tiaN7 , chiu7 kui thou2 . Na7 khoaN3 Pi2-tek te7-it tiuN e5 phoe 1 : 17 sou2 kong2--e5 chiu7 chai , kong2 , “ Lang5 chiu7-si7 kia3-siN ti7 chit se3-kan “ .Koh khoaN3 ti7 Hi-pek-lai5 13 : 14 . Kong2 , ” Ti7 se3-kan lan2 bo5 ku2-tng5 e5 siaN5 lai5 khia7-khi2” . Tui3 an2-ni thang chai lang5 iu5-goan5 chhin-chhiuN7 hong kap iaN2 , bo5 tiaN7-tioh8 tiam3 chit se3-kan ; chhin-chhiuN7 lang5 kin-a2-jit8 ti7 se3-kan , bin5-a2-jit8 a2-si7 koe3 kui2-na7-jit8 si2--khi3 , kiam2-chhai2 kin-ni5 ti7 se3-kan , kau3 me5-ni5 seng-khu e5 bah i2-keng noa7-liau2 lah . Lang5 si7 tu2-tu2 chhin-chhiuN7 hong chhoe--lai5 liam5-piN koe3--khi3 , lang5 na7-si7 phah-sng3 i beh tiam3 se3-kan ku2-ku2 , hit-ho7 lang5 si7 liah8-hong liah8-iaN2--e5 , thang kong2 si7 gong-gong7 ; sou2 phah-sng3 si7 khang-khang. In-ui7 se3-kan si7 chioh lang5 toa3 , chiu7 se3-kan sou2 u7 tak8-hang7 mih8 iah8-si7 chioh lang5 eng7; be7-tit thang chiong i ti7 siN-cheng5 sou2 ke3-bou5 sou2 chek-chu7 hiah-e5 mia5-siaN hu3-kui3 saN-kap chong3 ti7 te7-hiat8 . Na7-si7 an2-ni beh chaiN2-iuN7? Kiam2 thang eng5-eng5 koe3 jit8 lai5 theng3-hau7 si2 mah? Sit8-chai7 bo5 chit-ho7 e5 i3-su3 , in-ui7 lang5 u7 su3-chi , tek-khak tioh8 chin7 i-e5 khui3-lat8 lai5 cho3-kang , tek-khak be7-tit thang eng5-eng5 koe3-jit8 lai5 theng3-hau7 si2 . Chhin-chhiuN7 Po2-lo5 kia3 phoe hou7 Thiap-sat-lo5-ni5-ka e5 lang5 kong2 , “ Lang5 na7 bo5 beh cho3-kang chiu7 m7-thang hou7 i chiah8 ” . KhoaN3 Hou7-su 3 : 10 . Put-ko3 ti7 cho3-kang e5 lai7-bin7 tioh8 siuN7 , chiu7-si7 m7-thang liah8 cho3-kang khah koe3-thau5 ti7 hok8-sai7 Siong7-te3 ; iu5-goan5 tioh8 chun5 chit8-tiam2 keng3-khian5 hok8-sai7 e5 sim . KhoaN3 The5-mou5-thai3 Chian5-su 4 : 8 . Kong2 , “ Tiau7-iong2 seng-khu--e5 hit-e5 li7-ek si7 sio2-khoa2 , keng3-khian5 hok8-sai7 Chu2 hit-e5 li7-ek si7 toa7 ” . Lang5 siong5-siong5 ui7-tioh8 cho3-kang ti3-kau3 chiaN5 liah8-hong liah8-iaN2 e5 sou2 cho3 ;si7 siuN7 i sou2 cho3 e5 kang , sou2 tit-tioh8--e5 si7 chhut tui3 i pun2-sin e5 pun2-su7 , chiu7 m7 chai hit-e5 e7 hou7 i cho3-kang--e5 si7 chi7-chui7 . M7-na7 an2-ni na7-tiaN7 , soa3 u7-si5 in-ui7 ti7 cho3-kang ai3 tit-tioh8 hu3-kui3 , lai5 sit-loh8 siN3-mia7 . Lang5 tek-khak m7-thang u7 chit-ho7 e5 pe7-peng7 ; tioh8 chhin-chhiuN7 Lo5-ma2 6 : 13 , sou2 kong2--e5 , “ Boh8-tit thong3-chhiong3 su3-the2 cho3 put-gi7 e5 khi3-khu7 , lai5 hoan7-choe7 , tek-khak tioh8 chhin-chhiuN7 koh-oah8 e5 lang5 , hian3 pun2-sin hou7 Siong7-te3 , hou7 su3-the2 cho3 gi7 e5 khi3-khu7 lai5 hok8-sai7 Siong7-te3”.
TaN hoan7 siok8 Chu2 e5 lang5 , tioh8 kap chit e5 liah8-hong liah8-iaN2 bo5 kan-siap8 ; in-ui7 sin3 Chu2 e5 lang5 sou2 ke3-bou5--e5 , chiu7-si7 chin--e5 u7-heng5--e5 , ku2-tng5 eng2-eng2 ti7-teh e5 kok , bo5 pian3-oaN7 e5 sou2-chai7 , chin e5 chun-kui3 eng5-kng , chiu7-si7 thian-tong5 e5 hok-khi3 . Seng3-keng kong2 si7 “ Eng2-oah8 Siong7-te3 e5 siaN5 , thiN-teng2 e5 Ia5-lou7-sat-leng2 ” , khoaN3 Hi-pek-lai5 12 : 22 . Lun7 chit e5 siaN5 si7 eng5-kng koa3 po2-poe3 , ti7 Bek8-si7-liok8 21 : 21 . Kong2 , “ Eng7 kim phou ke-lou7 , eng7 chin-chu cho3 siaN5-mng5 ” . Ia7-si7 be7 hoe3-bo5 e5 chun-kui3 . Po2-lo5 kong2 tit-tioh8 be7 pai7-hoai7 e5 bian2-liu5 , khoaN3 I Ko-lim5-to 9 : 25 . Lun7 ti7-hia e5 ke-giap8 , su3-tou5 Pi2-tek kong2 , “Tit--tioh8 bo5 pai7-hoai7 , bo5 la5-sam5 , bo5 hoe3-bo5 e5 ke-giap8 , the3-lan2 pi7-pan7 ti7 thiN-nih8 ” , I 1 : 4 . M7-na7 chit kui2-chat u7 kan-cheng3 , lan2 e5 Chu2 Ia5-sou iah8 bat kong2 , “ Tioh8 chek chiN5-chai5 ti7 thiN--nih8 , ti7 hia thang5 be7 chiah8 , sian be7 phah-phaiN2 , chhat8 be7 thau-theh8 e5 sou2-chai7 ”, khoaN3 Ma2-thai3 6 : 21 . Chit-ho7 hok-khi3 kiam2-thang bo5 ke3-bou5 lai5 tit-tioh8 i mah？ In-ui7 ti7 se3-kan--e5 e7 hoe3-bo5 , chhin-chhiuN7 hong kap iaN2 e5 hok-khi3 , lang5 siong7-chhiaN2 kam-goan7 phoe-mia7 lai5 tit-tioh8 , lai5 ke3-bou5 , na7-si7 au7-lai5 e5 hok-khi3 koh khah tioh8 ke-thiN chhut-lat8 , lai5 keng-eng5--i . Na7-si7 e7-hiau2 siuN7 an2-ni , au7-lai5 iah8 e7-hiau2 thang lai5 chhoe7 chit-ho7 e5 hok-khi3 , chiu7 be7 chhin-chhiuN7 liah8-hong liah8-iaN2 e5 lang5 e5 sou2-cho3 , in-ui7 liah8-hong liah8-iaN2 si7 kan-ta khang-khang tioh8-boa5 bo5 li7-ek .
 (Tai5- lam5 Hu2-siaN5 kau3-hoe7-po3 te7 87 koan3,1892 ni5 7 geh8)
</CL>
<HL>

代先來論起風及影，就知掠風掠影是空空。論這個風是有thang 聽伊e5聲，無thang 看伊e5形，這個風是活氣。人無thang 知這個風定著tiam3 ti7 tah落一所在，也m7 知吹去歇ti7 to2位，不過人看伊所吹e5草木，thang 知是tah 落來，也tah落去。風teh吹就是對hit個活氣teh走，hit個活氣若大下走，風就大，也真緊，liam5-piN吹來，liam5-piN過去，若是寬寬走就平和。這個風是大利益人，kap逐項物；若無這個風，人及萬物be7 得著活。
論影亦是無物ti7 hit內面，不過是對有形才有--e5。若是ai3看著hit個影，著有三項齊全；就是，－1. 著有光。2. 著有形。3. 著有土腳抑是壁。設使若kan-ta有光無形就無影thang 看，若有形無光，亦無thang 看影，kiam2-chhai2 若有光有形，若無土腳抑是壁thang 照--著，亦be7 會看著影。譬喻人若企ti7臨墘e5所在，伊e5影若射對崁底落去，就攏無thang 看--著伊e5影。頂面所講起hit兩項物，一號是目珠看會見，就是影，koh一號就是耳空聽會著，就是風；這兩項雖是聽會著，看會見，m7-ku2 be7-tit thang 用手來掠--伊。
既然是an2-ni，怎樣講掠風掠影？就是人e5所做濟濟是an2-ni，親像富貴、貧賤，以及人kap世間攏是親像風親像影。譬喻人愛計謀來得著功名，抑是愛得著富貴，這號人e5所做是親像掠風掠影，因為m7應該得著功名，伊亦是暝日來想，有時kan-ta費伊e5心力到尾是空空，有時有hou7伊得著，m7-ku2 人無甚物 o-lo2 hit號e5人。看傳道4：16。親像這個人是tu2-tu2成愚憨。Ai3得著好額e5人猶原是an2-ni，雖然hit個錢財ti7 hit個虎嘴e5內面，也m7 驚，kan-ta得著錢，無要緊家己e5性命，就失落性命伊也甘願。HaiN7 ah！人kiam2 thang 看輕伊e5性命，來tui3重親像風親像影mah？
Tui3 an2-ni來看，m7-na7是富貴貧賤，是親像風親像影：就是真大真闊e5物也會an2-ni，就是這個天地。看馬太24：35。講，「天地thang廢無」，這句話m7 是別人講--e5，就是咱e5主耶穌親嘴講--e5。Koh看ti7以賽亞51：6。講，「Lin2 啥事m7 kiah8 頭看天，aN3落看地？天的確續親像煙，天下的確破親像衫」。Ti7希伯來e5批，kap ti7 彼得第2張e5批，亦攏有講起天地beh崩倒。
照世間有名聲e5國來論，亦是無久長，有e5國早時真出名，也真強猛，到今是軟弱掛衰微，也續荒廢--去；親像巴比倫城本是極堅固，亦不止勇猛，去交戰無m7 較嬴，親像救主boe7降生五六百年e5中間，連耶路撒冷也hou7伊攻破，ti7四邊e5國無m7 降服--伊，到這tiap8險險chhoe7 無伊e5蹤跡。m7 但巴比倫國an2-ni，就別國也是an2-ni，親像其餘，米太、巴洗、希利尼、羅馬，chiah-e5國，前hit-tiap8是真出名e5國，聖經比並 in是金銀銅鐵。看但以理二章，通章所記就知。到這陣無甚物聽著in e5名聲lah！這號kiam2 m7 是親像風親像影mah？
就an2-ni來看，人toa3 ti7世間kiam2 會比天地較久長mah？因為世間尚且會廢無，何況咱世間人。人出世toa3 ti7這世間，不過是幾十年na7-tiaN，就歸土。若看彼得第一張e5批1：17所講--e5就知，講，「人就是寄生ti7這世間」。Koh看ti7希伯來13：14。講，「Ti7世間咱無久長e5城來企起」。對an2-ni thang 知人猶原親像風kap影，無定著tiam3 這世間，親像人今仔日ti7世間，明仔日抑是過幾若日死--去，kiam2-chhai2 今年ti7世間，到明年身軀e5肉已經爛了lah。人是tu2-tu2親像風吹--來liam5-piN過--去，人若是扑算伊beh tiam3世間久久，hit號人是掠風掠影--e5，thang 講是憨憨，所扑算是空空。因為世間是借人toa3 ，就世間所有逐項物亦是借人用，be7-tit thang 將伊ti7生前所計謀所積聚hiah-e5名聲富貴相kap葬ti7地穴。若是an2-ni beh 怎樣？Kiam2 thang 閒閒過日來聽候死mah？實在無這號e5意思，因為人有四肢，的確著盡伊e5氣力來做工，的確be7-tit thang 閒閒過日來聽候死。親像保羅寄批hou7帖撒羅尼迦e5人講，「人若無beh做工就m7-thang hou7伊食」。看後書3：10。不過ti7做工e5內面著想，就是m7-thang 掠做工較過頭ti7服事上帝，猶原著存一點敬虔服事e5心。看提摩太前書4：8。講，「調養身軀--e5 hit個利益是小可，敬虔服事主hit個利益是大」。人常常為著做工致到成掠風掠影e5所做，是想伊所做e5工，所得著--e5是出對伊本身e5本事，就m7 知hit個會hou7伊做工--e5是是誰。M7但an2-ni na7-tiaN7，續有時因為ti7做工ai3得著富貴，來失落性命。人的確m7-thang 有這號e5 pe7-peng7，著親像羅馬6：13，所講--e5，「莫得放縱四體做不義e5器具，來犯罪，的確著親像koh活e5人，獻本身hou7上帝，hou7四體做義e5器具來服事上帝」。
今凡屬主e5人，著kap這個掠風掠影無干涉，因為信主e5人所計謀--e5，就是真--e5有形--e5，久長往往ti7-teh e5國，無變換e5所在，真e5尊貴榮光，就是天堂e5福氣。聖經講是「永活上帝e5城，天頂e5耶路撒冷」，看希伯來12：22。論這個城是榮光掛寶貝，ti7默示錄21：21。講，「用金鋪街路，用珍珠做城門」。亦是be7 廢無e5尊貴。保羅講得著be7 敗壞e5冕旒，看伊哥林多 9：25。論ti7-hia e5家業，使徒彼得講，「得--著無敗壞、無la5-sam5、無廢無e5家業，替咱備辦ti7天裡」，I 1：4。M7 但這幾節有干證，咱e5主耶穌亦bat講，「著積錢財ti7天--裡，ti7 hia蟲be7食，sian be7 扑歹，賊be7 偷提 e5所在」，看馬太 6：21。這號福氣kiam2 thang 無計謀來得著伊麼？因為ti7世間--e5會廢無，親像風kap影e5福氣，人尚且甘願phoe命來得著，來計謀，若是後來e5福氣koh較著加添出力，來經營--伊。若是會曉想an2-ni，後來亦會曉thang 來chhoe7 這號e5福氣，就be7 親像掠風掠影e5人e5所做，因為掠風掠影是kan-ta空空著磨無利益。
(台南府城教會報第87卷，1892年7月) 
</HL>