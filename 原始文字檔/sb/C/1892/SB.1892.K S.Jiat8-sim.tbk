<CL>
  Goa2 tui3 beng5-pek8 Kiu3-chu2 e5 in-tian2 kau3 taN, siong5-siong5 siuN7 tioh8 chaiN2-iuN7 hok8-sai7 Chu2. Chai7 goa2 phah-sng3 lang5 eng-kai tioh8 jiat8-sim, na7-si7 goa2 m7 kaN2 koat-toan3 kong2; in-ui7 khoaN3-kiN3 che7-che7 lang5 liah8 hak8-bun7 khah iau3-kin2 ti7 chit- e5 jiat8-sim, liah8 chiN5-chai5 khah tui3-tiong7 ti7 chit-e5 jiat8-sim. Koh u7 lang5 sui-bong2 jiat8-sim, na7-si7 sou2 cho3 e5 tai7-chi3 pi2 bo5 jiat8-sim e5 lang5, hoan2-tng2 koh-khah che7 chho3- gou7. Sou2-i2 bo5 oe7 thang pai5-kai2. Chong2-si7 goa2 m7 kaN2 an2-ni soah, tauh8-tauh8 siong5-se3 siuN7, hek8-si7 tioh8 jiat8-sim, a2-si7 kho2-i2 bian2. In-ui7 chit-e5 tai7-chi3 kap goa2 u7 kan-siap8, na7 tioh8 jiat8-sim, goa2 chiu7 beh kiu5 Siong7-te3 pang-chan7 goa2 jiat8-sim, na7-si7 m7-bian2, goa2 chiu7 bo5-beh. Kau3 ti7 kin-a2-jit8, goa2 e5 sim i2-keng koat-toan3, chai goa2 tek- khak tioh8 jiat8-sim, be7-tit thang the-si5-tit. Sou2-i2 goa2 ai3 chiong goa2 chhian2-chhian2 e5 i3-su3, pai5-liat8 ti7 hiaN-ti7 e5 bin7-cheng5, ia7 ai3 liat8-ui7 lai5 chhi3-siuN7, khoaN3 sou2-kong2--e5 hap8-gi5 a2-bo5 hap8-gi5, ng3-bang7 chu-ui7 ko- beng5 saN chi2-si7. 
  Goa2 siuN7 na7 m7 jiat8-sim, chiu7 tioh8 leng2- sim. Leng2-sim si7 chaiN2-iuN7, chiu7-si7 iah8 Chu2 e5 tai7-chi3 cho3 bo5 iau3-kin2, choan-choan siuN7 ka-ti7 e5 tai7-chi3. Chong2-si7 khoaN3- kau3 Chu2 e5 in-tian2 ti7 goa2 chiah toa7, goa2 lai5 liah8 I-e5 tai7-chi3 cho3 bo5 iau3-kin2, khoan2- sit bo5 siaN2 e7 cho3-tit. Chu2 in-ui7 goa2 hou7 lang5 hai7 si2, the3 goa2 tam-tng Siong7-te3 e5 khian3-chek, ka-ti7 lai5 kan-khou2, hou7 goa2 thang khoaN3-oah8; chit-ho7 e5 in-cheng5, goa2 thang pang3 cho3 be7 ki3-tit? Sou2-i2 lang5 na7 ka3-si7 goa2 tioh8 leng2-sim, goa2 koat-toan3 bo5 beh sin3, chiu7-si7 kong2, Goa2 tioh8 jiat8-sim. 
  Kiam2-chhai2 u7 lang5 kong2, “Goa2 khoaN3 bou2-lang5 khoan2-sit bo5 sim2-mih8 thang hiam5, put-ko3 bo5 thang kong2 si7 jiat8-sim na7-tiaN7. An2-ni ia7-si7 bo5 iau3-kin2; lang5 mih8- sai2 tioh8 kau3 chin jiat8-sim? Seng3-keng kong2, ‘Sin3 chiu7 tit-tioh8 kiu3’, bo5 kong2, “Jiat8-sim chiah e7 tit-tioh8 kiu3”. Sou2-i2 lang5 na7 sin3, an2-ni chiu7 kau3-giah8; bo5 jiat8-sim bo5 sim2-mih8 thang chek-pi7. Put-ko3 boh8-tit siuN leng2-sim chiu7 ho2”. Goa2 chiu7 kong2, Seng3-sin5 chi2-si7 Lou5-ti7-ka e5 kau3-hoe7 kong2, “Lin2 bo5-leng2 bo5-jiat8, goa2 beh thou3- chhut”. Chu2 iu5-goan5 hiam5 hit-ho7 bo5-leng2 bo5-jiat8 e5 lang5. Sou2-i2 lang5 na7 kong2 boh8-tit leng2-sim, ia7 m7-bian2 siuN jiat8-sim, hit-ho7 lang5 chiu7-si7 bo5-leng2 bo5-jiat8 e5 lang5; Chu2 beng5-beng5 chi2-si7 i kong2, Goa2 m7-tih8, “goa2 beh thou3-chhut”.
  Tui3 an2-ni lai5 khoaN3, leng2-sim be7 eng7-tit, bo5 leng2 bo5 jiat8 ia7 be7 eng7-tit; chiok-kian3 lang5 tek-khak tioh8 jiat8-sim hok8-sai7 Chu2. 
  Kong2 kau3 chia, goa2 iau2 u7 chit8-nng7 ku3 oe7 ai3 kong2. Chiau3 goa2 tu2-a2 sou2 kong2, lang5 tek-khak tioh8 jiat8-sim,na7-si7 tioh8 chaiN2-iuN7 cho3 chiah ho7-cho3 jiat8-sim, chit-hang7 bi7-bian2 iau2-si7 tiu5-tu5 e5 tai7-chi3. Lan2-chai u7 lang5 chhut-lat8 thoan5-to7, chhut-lat8 po3- iong5 hok-im, si7 toa7 chin2-che3, thiaN3 lang5 chhin-chhiuN7 ka-ti7, chit-ho7 lang5 ti7 kau3-hoe7 chheng-cho3 jiat8-sim. Na7-si7 iau2-ku2 u7 lang5 sui-bong2 chhut-lat8 kiu5 hak8-bun7, chhut-lat8 kiu5 chai5-li7, chong2-si7 kau3-boe2 eng7 i-e5 hak8-bun7 chai5-li7 toa7 li7-ek Chu2 e5 kau3-hoe7; chit-ho7 e5 lang5 kiam2 chiu7 tek-khak m7-si7 jiat8-sim e5 lang5? Chit-e5 tai7-chi3 sit8-chai7 si7 hui3-kai2, goa2 boe7 si7 toa7 jiat8-sim e5 lang5, m7-kaN2 kou2-chhiaN2 lai5 gi7-lun7. Chong2-si7 chiau3 goa2 gu5-chhun2 e5 i3-kian3, lang5 na7 e7 kham-tit ka-ti7 kong2, goa2 an2-ni cho3 u7 chhut-lat8 teh hok8-sai7 goa2 e5 Chu2 Ki-tok, an2-ni chiu7 kau3-giah8; bo5 lun7 sou2 cho3 si7 su7, long5, kong, siong, sou2 kiaN5 si7 kap lang5 saN-tang5 koh-iuN7, na7-si7 u7 chin7-sim teh hok8-sai7 Chu2, chiu7-si7 jiat8-sim teh hok8-sai7 Chu2 e5 lang5. Na7-bo5, sui-jian5 chaiN2-iuN7 li7-ek kau3-hoe7, si7 chhin-chhiuN7 Iu5-thai3 lang5 hai7-si2 Kiu3-chu2, chhin-chhiuN7 Iu5-tai7 be7 Ia5-sou. Hit-ho7 e5 lang5, Chu2 bo5 liah8 i cho3 I-e5 peh-siN3. Siat-su2 kiaN-liau2 jiat8-sim cho3 su7 khah ai3 chho3-gou7, m7 tat8- tioh8 bo5 jiat8-sim khah bo5 hoan7-hiam5 e5 tai7-chi3; chit-ho7 e5 i3-su3 m7-si7 Chu2 sou2 hoaN- hi2. Goa2 sin3, Chu2 ai3 lang5 jiat8-sim hok8- sai7 I, u7 chho3-gou7, Chu2 tek-khak pang- chan7 i, hou7 i na2 ku2 na2 chiaN5-seng3, kau3- boe2 hoaN-hi2 chiap-lap8 i jip8 I-e5 kok. Cheng3 hiaN-ti7, tok8-tok8 hoan5-lo2 bo5 jiat8- sim, m7-bian2 hoan5-lo2 jiat8-sim u7 sun2-hai7. 
  (Tai5-lam5-hu2-siaN5 kau3-hoe7-po3 te7 87 koan3, 1892 ni5 7 goeh8)
</CL>
<HL>

我tui3明白救主e5恩典到今，常常想著怎樣服事主。在我打算人應該著熱心，若是我m7敢決斷講；因為看見濟濟人掠學問較要緊ti7這個熱心，掠錢財較對重ti7這個熱心。Koh有人雖罔熱心，若是所做e5代誌比無熱心e5人，反轉koh較濟錯誤。所以無會thang排解。總是 我m7敢an2-ni煞，tauh8-tauh8詳細想，或是著熱心，抑是可以免。因為這個代誌kap我有干涉，若著熱心，我就beh求上帝幫贊我熱心，若是m7免，我就無beh。到ti7今仔日，我 e5心已經決斷，知我的確著熱心，be7得thang推辭tit。所以我ai3將我淺淺e5 意思，排列ti7兄弟e5面前，也ai3 列位來試想，看所講--e5 合宜抑無合宜，向望諸位高 明相指示。 
我想若m7熱心，就著冷心。冷心是怎樣，就是也主e5代誌做無要緊，專專想家己e5代誌。總是看到主e5恩典ti7我chiah大，我來掠伊e5代誌做無要緊，款式無啥會做tit。主因為我hou7 人害死，替我擔當上帝e5 譴責，家己來艱苦，hou7我 thang看活 ；這號e5恩情，我thang放做be7記tit？所以人若教示我著冷心，我決斷無beh信，就是講，我著熱心。 
Kiam2-chhai2有人講，「我看某人款式無甚mih8 thang 嫌，不過無thang講是熱心 na7-tiaN7。An2-ni也是無要緊；人mih8-sai2著到真熱心？聖經講，「信就得著救」，無講，「熱心才會得著救」。所以人若信，an2-ni就夠額；無熱心無甚mih8 thang責備。不過莫得siuN冷心就好」。我就講，聖神指示羅底加e5教會講，「Lin2無冷無熱，我beh吐出」。主猶原嫌hit號無冷無熱e5人。所以人若講莫得冷心，也m7免siuN熱心，hit號人就是無冷無熱e5人；主明明指示伊講，我m7-tih8 ，「我beh吐出」。
Tui3 an2-ni來看，冷心be7用tit，無冷無熱也be7用tit；足見人的確著熱心服事主。 
講到chia，我iau2有一兩句話ai3講。照我tu2仔所講，人的確著熱心，若是著怎樣做才號做熱心，這項未免iau2是躊躇e5代誌。咱知有人出力傳道，出力報揚福音，是大賑濟，疼人親像家己，這號人ti7教會稱作熱心。若是iau2-ku2 有人雖罔出力求學問，出力求財利，總是到尾用伊e5學問財利大利益主e5 教會；這號e5人kiam2就的確m7是熱心e5人？這個代誌實在是費解，我boe7是大熱心 e5人，m7敢鼓請來議論。總是照我愚蠢e5意見，人若會堪tit家己講，我an2-ni做有出力teh服事我e5 主基督，an2-ni就夠額；無論所做是事、農、工、商，所行 是kap人相同各樣，若是有盡心teh服事主，就是熱心teh 服事主e5人。若無，雖然怎樣利益教會，是親像猶太人害死救主，親像猶大賣耶穌。Hit號e5人，主無掠伊做伊e5百姓。設使驚了 熱心做事較ai3錯誤，m7值著無熱心較無犯嫌e5 代誌；這號e5意思m7是主所歡喜。我信，主ai3人熱心服事伊，有錯誤，主的確幫贊伊，hou7伊那久那誠聖，到尾歡喜接納伊入伊e5國。眾兄弟，獨獨煩惱無熱心，m7免煩惱熱心有損害。 
(台南府城教會報第87卷，1892年7月) 
</HL>