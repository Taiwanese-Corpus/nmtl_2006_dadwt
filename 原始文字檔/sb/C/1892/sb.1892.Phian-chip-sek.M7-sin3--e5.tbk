<CL>
Ti7 bou2-kok u7 chit8-e5 hu7-jin5-lang5 jip8 pai3- tng5 thiaN Bok8-su thak8 Ma2-thai3 17:20. ThiaN-liau2 chiu7 io5-thau5, kong2,Che oe7 si7 bo5 iaN2, beh thai3-e7 an2-ni leh !  I chiu7 theng3-hau7 le2-pai3 soah, au7--lai5 khi3 kiN3 Bok8-su iu5-goan5 ka7 i kong2, Sou2 thak8 e5 su7 bo5 iaN2 liau2-liau2. Bok8-su chit8-e7 khoaN3, chiu7 in3 i kong2, Siong7-te3 kiam2 e7 kong2 peh8-chhat8 oe7 mah ? Tu2-a2 sou2 thak8 chiu7- si7 Ia5-sou pun2-sin e5 oe7, I chin-chiaN3 u7 chhim-sin3 I-e5 ThiN-pe7.    
Hu7-jin5-lang5 koh kong2, Li7 goan2 tau au7-piah u7 chit8-e5 toa7 soaN koan5-koan5-koan5; to3--tng2-khi3 e5 si5 goa2 na7 pek-chhiat kiu5 Siong7-te3 hou7 hit-e5 soaN e7-tit thang soa2- khi3 pat8-ui7; li2 phah-sng3 an2-choaN2-iuN7 ? Bok8-su chiu7 kong2, Na7 bo5 chit8-tiam2-a2 e5 giau5-gi5, chong2 tek-khak e7 soa2-khi3. Hu7- jin5-lang5 chhio3-chhio3 kap i saN-si5, chiu7 to3--khi3 in chhu3.  Teh-beh am3 phak--teh kiu5 Siong7-te3 hou7 au7-piah e5 soaN soa2-khi3 pat8-ui7, khi2--lai5 beh koaiN-mng5 kiah8 bak8 chit8-e7 khoaN3, kong2, TaN chit-e5 soaN kau3 bin5-a2 cha2-khi2 m7 chai an2-choaN2-iuN7; sim- lai7 u7 teh siuN7 kaN2 be7-tit thang soa2-khi3.    
Bin5-a2-jit8 cha2-cha2 khi2--lai5 koh khui- mng5 chit8-e7 khoaN3, soaN iu5-goan5 ti7--teh, chiu7 kong2, Ko2-jian5 chiau3 goa2 e5 sim-lai7 teh phah-sng3 to bo5 soa2-khi3.    
Chiau3 chit-e5 hu7-jin5-lang5 sou2 kiu5 Siong7- te3 beng5-beng5 e7 in2 i , khiok si7 in-ui7 i sim- i3 iau2 teh giau5-gi5, che su7 chiah be7 tit chiaN5. 
(Tai5-oan5 Hu2-siaN5-kau3-hoe7-po3 te7 81 tiuN,1892 ni5 1 geh8)
</CL>
<HL>

Ti7某國有一個婦人人入拜堂聽牧師讀馬太 17: 20。聽了就搖頭，伊講，Che話是無影，beh thai3會an2-ni leh ! 伊就聽候禮拜煞，後--來去見牧師猶原ka7伊講，所讀e5事無影了了。牧師一下看，就應伊講，上帝kiam2會講白賊話mah？Tu2仔所讀就是耶穌本身e5話，伊真正有深信伊e5天父。
婦人人koh講，離阮兜後壁有一個大山懸懸懸；倒--轉去e5時我若迫切求上帝hou7 hit 個山會tit thang徙去別位；你扑算an2-choaN2 樣？牧師就講，若無一點仔e5 giau5疑，總的確會徙去。婦人人笑笑kap伊相辭，就倒--去in 厝。Teh-beh暗仆--teh求上帝hou7 後壁e5山徙去別位，起--來beh關門kiah8目一下看，講，今這個山到明仔早起 m7 知an2-choaN2樣；心內有teh想kaN2 be7-tit thang徙--去。
明仔日早早起--來koh開門一下看，山猶原ti7--teh，就講，果然照我e5心內teh扑算to無徙--去。
照這個婦人人所求上帝明明會允伊，卻是因為伊心意iau2 teh giau5疑，che事才be7得成。
(台灣府城教會報第81張，1892年1月)
</HL>