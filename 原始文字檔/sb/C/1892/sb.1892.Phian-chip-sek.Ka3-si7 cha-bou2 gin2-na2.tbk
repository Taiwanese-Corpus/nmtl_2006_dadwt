<CL>
Tak8-kok e5 tiong-kan , u7 boe7 siu7 kau3-hoa3 e5 chhiN-hoan ,cha-pou--e5 pin5-toaN7 bo5 beh cho3 kang , long2 si7 i-e5 bou2 teh cho3 . Hoan7 it-khai3 keng-choh i2-kip8 iuN2-chhi7 ke-lai7 e5 bi2-niu5 , long2-chong2 si7 chhe-kah hu7-jin5-lang5 khi3 cho3 , chhin-chhiuN7 chhe-eng7 lu2-pi7 chit8-iuN7 .  Na7-si7 cha-pou--e5 eng5-eng5 che7 teh chiah8; che khiok m7-bian2 lun7.  
Chong2-si7 u7 siu7 kau3-hoa3 e5 pang-kok , lu2-jin5 chai thang thak8-chheh beng5-pek8 li2-gi7 ,kau3-giah8 lai5 pang-chan7 ke-lai7 i2-kip8 pan7-li2 chu2-chiah8.  Sou2-i2 lam5-jin5 keng3--I thiaN--i .  Tui3 an2-ni khoaN3-khi2-lai5 u7 thak8-chheh beng5 li2-gi7 , kap bo5 thak8-chheh bo5 beng5 li2-gi7 saN-pi2 ,chiu7-si7 lang5 kap khim5-siu3 e5 hun-piat8 lah！Chong2-si7 cho3 pe7-bu2 e5 lang5 m7-chai thang ka3-si7 i-e5 cha-bou2-kiaN2, hou7 i chai7-chhu3 cho3 hian5 e5 cha-bou2 gin2-na2 , chhut-ke3 cho3 hian5 e5 hu7-jin5 , koh au7-lai5 cho3 hian5 e5 lau7-bu2 .  Na7 bo5 an2-ni ka3-si7--i, beh thai3 u7 khah koh-iuN7 hou7  i tak8-jit8 kiaN5 khim5-siu3 e5 lou7 ah！   
Kiam2-chhai2 u7 lang5 kong2 , Cha-bou2 gin2-na2 chiu7 na7 e7 thiaN-than3 ka3-si7 , chai thang thak8-chheh , chai thang sia2-ji7 , chong2-si7 be7-e7 chhut-mng5 cho3  pat8-hang7 su7 , tau3-than3 chiN5-chai5 , kan-ta cho3  i  chit8-sin e5 hiong2-hok ; an2-ni chhin-chhiuN7 bo5 li7-ek . ChaiN2-iuN7 m7-chai , ki3-jian5 e7  thak8-chheh beng5 li2-gi7 , sui-si7 be7 tit-tioh8 than3 chit8-e7 chiN5 , m7-ku2 i-e5 li7-ek sit8-chai7 bo5 han7-liong7 ;si7 chaiN2-iuN7 mah? Chiu7-si7 chit8-ke e5 tiong-kan , lau7-pe7 chhut-goa7 than3-chiah8 ; chiu7 ka3-si7 kiaN2-ji5 e5 koan5 , khah che7 si7 chai7 ti7 lau7-bu2 . Siat-su2 se3-han3 gin2-na2 siu7 sou2 eng-kai siu7 e5 ka3-si7 , cho3 sou2 tioh8 cho3 e5 tai7-chi3 , ti7 tak8-hang7 u7 chhu3-su7 u7 kui-ki2 ; cho3 lau7-pe7 e5 lang5 khoaN3-kiN3 kiam2 bo5 chin hoaN-hi2 mah?  Na7-si7 chit-ho7 koan5 long2-si7 tui3 lau7-bu2 teh ka3-si7--e5 , ti7 chap8-khau2-chau3 u7 lak8 chhit khau2-chau3 .
Phi3-ju7 chhiN-mi5-lang5 beh thai3-e7 in2-chhoa7 chhiN-mi5-lang5 ah？ Sou2-i2 cho3 lau7 bu2 na7 bo5 thak8-chheh beng5 gi7-li2,beh thai3-e7 ka3-si7 kiaN2-ji5 mah？Chiu7 chhong-beng5 ti3-hui7 e5 tiong7-hu kap gu5-chhun2 e5 hu7-jin5 beh thai3-e7 saN-ho5 ; si7 chaiN2-iuN7 mah? In-ui7 gu5-chhun2 e5 hu7-jin5 , i-e5 seng3-cheng5 si7 chhin-chhiuN7 gin2-na2 ,i-e5  kian3-sek ia7 si7 chhin-chhiuN7 gin2-na2 ; kiu3-chin be7-e7 kap chhong-beng5 ti3-hui7 e5 tiong7-hu cho3 phoaN7-tit .  Kiam2-chhai2 tiong7-hu iu-bun7 e5 si5 , chiu7 be7-e7 saN an-ui3 ; hek8-si7 tu2-tioh8 khun3-khou2 e5 keng2-hong2 , i be7-e7 saN khou2-khng3 . In-ui7 i  sou2 iau3-kin2--e5 , tok8-tok8 e7 hiau2-tit chheng7 sui2-saN chhah kim-khi3 .  Siat-su2 khoaN3-kiN3 u7 sin-khoan2 e5 chhiu2-khoan5 , chiu7 kiu5 i-e5 tiong7-hu tioh8 kin2-kin2 ka7  I be2 ; na7 iau2-boe7 ka7 i be2 , i chiu7 cha2-am3 kiau2-jiau2 cho5-chak ,kau3 ka7 i be2--lai5 chiaN3 hou7 i-e5 sim e7 an-cheng7 . TaN chit-ho7 e5 hu7-jin5-lang5 beh thai3-e7 pang-chan7 ke-lai7 ah!   
Koh u7 lang5 kong2 , Lu2-jin5 kin7 ti7 bun5-bek8 ,khiong2 kiaN-liau2 i loan2-jiok8 be7 tam-tng tai7-chi3 .  M7-chai i2-keng siu7 ka3-si7 ,e7 beng5-pek8 gi7-li2, chiu7 ke-lai7 tek-khak u7 chhu3-su7 ,lai7-thau5 chheng-cheng7,saN-khou3 ia7 phok-sou3 , tak8-hang7 an-pai5 kau3 cheng2-che5, ia7 thang hoaN-hi2 kap loan7-chap8 e5 ke toa7 u7 hun-piat8 , kiam2 m7 chin ho2 mah? Sou2-i2, Siong7-te3 khoaN3 lam5-lu2 long2 bo5 koh-iuN7 ; in-ui7 lu2-jin5 e5 leng5-hun5 kap lam5-jin5 e5 leng5-hun5 si7 saN-tang5 po2-poe3 , ia7 ai3 lam5-lu2 saN-tang5 beng5-pek8 gi7-li2 . TaN iuN2-chhi7 cha-bou2-kiaN2 na7 bo5 ka3-si7--i , hou7 i u7 ti3-hui7 chhong-beng5 ,chiam7-chiam7 ke-thiN chai5-leng5 ; na7 bo5 an2-ni , chiu7 i beh tui3 tah-loh8 tit-tioh8 eng2-oah8 e5 lou7 lai5 kiaN5 mah?  Koh i siu7 li7-ek siu7 sun2-hai7 , kiam2 si7 chit8-ke nia7-tiaN7 mah?TaN goan7 khoaN3 chit-phiN--e5 tioh8 chin7-lat8 ka3-si7 i-e5 cha-bou2 gin2-na2 , hou7 i tui3 se3-han3 hak8-sip8 gi7-li2 , kau3 tiong2-seng5 chiu7 chiaN5-cho3 beng5-li2 e5 hu7-jin5-lang5 .
(Tai5- lam5 Hu2-siaN5 kau3-hoe7-po3 te7 90 koan3,1892 ni5 10 geh8)
</CL>
<HL>

逐國e5中間，有boe7受教化e5生番，查甫--e5貧憚無beh做工，攏是伊e5某teh做。凡一概耕作以及養飼家內e5米糧，攏總是差教婦人人去做，親像差用女婢一樣。若是查甫--e5閒閒坐teh食，這卻m7免論。
總是有受教化e5邦國，女人知thang 讀冊明白理義，夠額來幫贊家內以及辦理煮食。所以男人敬--伊聽--伊。對an2-ni看起來有讀冊明理義，及無讀冊無明理義相比，就是人及禽獸e5分別lah！總是做父母e5人m7知thang 教示伊e5查某囡，hou7伊在厝做賢e5查某囡仔，出嫁做賢e5婦人，koh後來做賢e5老母。若無an2-ni教示--伊，beh thai3有較各樣hou7伊逐日行禽獸e5路ah！
Kiam2-chhai2有人講，查某囡仔就若會聽趁教示，知thang 讀冊，知thang 寫字，總是be7會出門做別項事，鬥趁錢財，kan-ta做伊一身e5享福，an2-ni親像無利益。怎樣m7知，既然會讀冊明理義，雖是be7得著趁一下錢，m7-ku2伊e5利益實在無限量；是怎樣mah？就是一家e5中間，老父出外趁食，就教示子兒e5權，較濟是在ti7老母。設使細漢囡仔受所應該受e5教示，做所著做e5代誌，ti7逐項有次序有規矩，做老父e5人看見豈無真歡喜mah？若是這號權攏是對老母teh教示--e5，ti7十口灶有六七口灶。
譬喻青瞑人beh thai3會引chhoa7青瞑人ah？所以做老母若無讀冊明義理、beh thai3會教示子兒麼？就聰明智慧e5丈夫及愚蠢e5婦人beh thai3會相和；是怎樣mah？因為愚蠢e5婦人，伊e5性情是親像囝仔，伊e5見識亦是親像囡仔，究真be7會kap聰明智慧e5丈夫做伴tit。Kiam2 -chhai2丈夫憂悶e5時，就be7會相安慰；或是tu2著困苦e5景況，伊be7會相苦勸；因為伊所要緊--e5，獨獨會曉tit穿sui2衫插金器。設使看見有新款e5手環，就求伊e5丈夫著緊緊ka7伊買，若iau2-boe7 ka7伊買，伊就早暗攪擾cho5-chak，到ka7伊買--來正hou7伊e5心會安靜。今這號e5婦人人beh thai3會幫贊家內ah！
Koh有人講，女人近ti7文墨，恐驚了伊軟弱be7擔當代誌。M7知已經受教示，會明白義理，就家內的確有次序，內頭清靜，衫褲也樸素，逐項安排到整齊，也thang 歡喜及亂雜e5家大有分別，kiam2 m7真好mah？所以，上帝看男女攏無各樣；因為女人e5靈魂kap男人e5靈魂是相同寶貝，也ai3男女相同明白義理。今養飼查某子若無教示--伊，hou7伊有智慧聰明，漸漸加添才能；若無an2-ni，就伊beh對tah落得著永活e5路來行mah？Koh伊受利益受損害，kiam2是一家nia7-tiaN mah？今願看這篇--e5著盡力教示伊e5查某囡仔，hou7伊對細漢學習義理，到長成就成做明理e5婦人人。
 (台南府城教會報第90卷，1892年10月) 
</HL>