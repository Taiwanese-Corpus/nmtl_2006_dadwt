<CL>
  Khou3 Lek8-tek e5 sio2-toan7
  Ti7 A-hui-li7-ka chiu u7 chit8-e5 Kam-tok, seN3 Khou3 mia5 Lek8-tek. Cho3 gin2-na2 e5 si5, i tu2-tioh8 Hoe5-hoe5-kau3 khi2 peng lai5 thun2-tah8 i-e5 hiuN-sia7, sio hit sou2-chai7 e5 chhu3-theh8, thai5 hiah-e5 iong2-chong3 e5 lang5. Na7-si7 hu7-jin5-lang5 cha-bou2 gin2-na2 kap se3-han3 gin2-na2 long2 hou7 i liah8 liau2-liau2; eng7 chun5 chai3-khi2 se-iuN5 e5 sou2-chai7, be7 lang5 cho3 lou5-chai5. 
  Khou3 Lek8-tek cho3 gin2-na2 e5 si5, i-e5 pun2-mia5 kio3 A-kai3; lau7-pe7 hou7 lang5 thai5-si2, pun2-sin kap i-e5 lau7-bo2 sio2-ti7 sio2-moe7 long2-chong2 hou7 lang5 liah8 khi3, koaN2 jip8 toa7-chun5 te2, kan-khou2 kong2 be7-liau2. Tok8-tok8 keng-koe3 jit8-chi2 put-chi2 ku2-tng5, hai2-e5 chui2-lou7 ia7 chin-hng7; sou2-i2 ti7 chui2-lou7 e5 tiong-kan si2 beh chit8-poaN3 khi3. Tan2-thai7 kau3 se-iuN5, A-kai3 hou7 lang5 be7, ka7 lang5 oaN7 chit8-chiah be2; i-e5 lau7-bo2 sio2-ti7 sio2-moe7 koh leng7-goa7 be7 hou7 pat8-lang5 cho3 lou5-chai5; koh hou7 lang5 kui2-na7 hoan ka7 be7-lai5 be7-khi3. Kau3 boe2-chhiu2 lai5, long2 si7 chiong lang5 oaN7 hoe3; pah-goa7 lang5 e5 tiong-kan long2 he7 ti7 chhng-te2, si2--e5 put-chi2 che7. 
  A-kai3 tit-tioh8 bo5 siaN2-tai7, beh koh chai3-khi3 pat8 sou2-chai7. Kai-chai3 ti7 chui2-lou7 e5 si5, tu2-tioh8 chhut-sun5 hai2-bin7 e5 peng-chun5, pi7 i chou2-chi2, cha-giam7 hoan3-be7 e5 su7; sou2-i2 chhng-te2 hiah-e5 si2 bo5 liau2--e5, long2-chong2 koaN2-koe3 peng-chun5 e5 sou2-chai7, cheng3-lang5 hoaN-hi2 phut-phut-thiau3. Liau2-au7 chit-chiah peng-chun5 pha ti7 Hok-li7-teng siaN5, kin7 hit sou2-chai7 e5 kang2-khau2. Hit-e5 siaN5-lai7 u7 chit8-cho7 Ia5-sou-kau3 e5 le2-pai3-tng5; toa3 ti7 pai3-tng5 e5 bok8-su lai5 kau3 hit-chiah peng-chun5 e5 teng2-bin7, khoaN3-kiN3 A-kai3 chhin-chhiuN7 sun5-liong5 e5 khoan2-sit; sou2-i2 mng7 i , Li2 kam-goan7 toe3 goa2 mah? Goa2 chiu7 chhoa7 li2 jip8 siaN5-lai7 thak8-chheh, A-kai3 put-chi2 hoaN-hi2. Hit-e5 bok8-su chiah chhoa7 i jip8 siaN5 kau3 le2-pai3-tng5 lai7, ka3-si7 i , iuN2-chhi7 i . Kau3 18 hoe3 kam-goan7 siu7 se2-le2 jip8 kau3-hoe7; sou2-i2 oaN7 i-e5 pun2-mia5, ke3-cho3 Khou3 Lek8-tek. 
  Tui3 hit-tiap8 seng5-sit8 kau3-kek8, lip8-chi3 kng-beng5 e5 te7; ku2-ku2 chu2-i3 soan-to7 e5 sim, siong5-siong5 kiaN-liau2 be7-tit kau3. Koh kau3 Eng-kok e5 Chu-iN7-lai7 kui2-na7 ni5 lai5 bian2-le7, keng3-jian5 ka-ti7 chhut khui3-lat8, tit-tioh8 toa7 chin3-pou7; kau3 ti7 chai5-tiau7 cho3 chiaN5, chu2-i3 beh khi3 pun2-hiuN thoan5 to7-li2.
  Kip8 tng2-khi3 pun2 sou2-chai7 liau2-au7, chiong-kin7 saN ni5 e5 ku2, hut-jian5 tu2-tioh8 i-e5 lau7-bo2, iau2 teh ka7 lang5 cho3 lou5-pi7; tai7-ke sou3-chhut kan-khou2 e5 cheng5, ia7 hoan5-lo2, ia7 hoaN-hi2; kai-chai3 i-e5 sio2-ti7 sio2-moe7 ia7 iu5-goan5 ti7 pun2-hiuN ka7 lang5 cho3 lou5-chai5. A-kai3 chiu7 chhut-chiN5 ka7 i siok8-hoe5. Sng3 lai5 e5 tiong-kan, chu7 pun khui kau3 cho3-hoe2, i2-keng 25 ni5 e5 ku2; chiah ki3-tit chiong5-chian5 ti7 chit chiu khia7-khi2 e5 lang5, bo5 chit8 si-li5 e5 ti3-sek, chhin-chhiuN7 cheng-seN chit8 khoan2; saN kap chiah8 lang5, keng3-pai3 ngou2-siong7, sou2 kiaN5 sia5-phiah; taN kin-na2-jit8 toa7-toa7 cheng-choah8, keng3-jian5 chai le2 bat gi7 e5 lang5 che7-che7, iau2-ku2 boe7 chin7. Sou2-i2 Khou3 Lek8-tek koan-chhut pun2-sin e5 chiN5-chai5, lai5 cho3 siok8-hoe5 pat8-lang5 e5 sin-ke3; ti7 chit sou2-chai7 chiu7 u7 lang5 oh8 hit-e5 khoan2, kam2-hoa3 lang5 chin-che7. Kau3 ti7 khui gi7-oh8, siat iok8-eng-tong5, i2-kip8 hoan-ek8 Seng3-chheh kap chiah-e5 ho2 su7, chiam7-chiam7 heng-khi2. Kui2 chap8 ni5 chin7-sim lai5 kau3-hoa3, chiu7-si7 chit lang5 cho3 khi2-thau5; na2 chin-chhiuN7 A-hui-li7-ka chiu gau5 e5 seng3-jin5. 
  Tui3 an2-ni mia5-siaN thoan5 kau3 goa7-pang; cheng3-lang5 ki2 i cho3 kau3-hoe7-lai7 e5 kam-tok; hian7-si5 iu5-goan5 ti7 pun2-hiuN chhut-lat8 ka3-si7 lang5. In-ui7 jit8-chi2 khoai3 koe3, hut-jian5-kan lo2-mou7; sui-si7 lo2-mou7, cheng-sin5 iau2-ku2 chong3-kian7. SiuN7 khi2 Khou3-kong cho3 gin2-na2 e5 si5, tu2-tioh8 hou7 lang5 liah8, kut-jiok8 pun khui, koh keng-koe3 che7-che7 e5 kan-khou2, kau3 boe2 in bo2-kiaN2 e7 koh cho3-hoe2, kiam2 m7-si7 in-ui7 Khou3-kong u7 hit tiam2 chin-seng5 e5 sim, tit-tioh8 Siong7-te3 pi3-iu7 ti7 bo5 heng5 bo5 siong7 e5 tiong-kan. M7-na7 kut-jiok8 tui3 i chit8 lang5 tit-tioh8 in-tian2, chiu7 hit chiu e5 lang5 peN5-peN5 tit-tioh8 in-hui7. Na7 m7-si7 hit-e5 bok8-su chhoa7 i to3-khi3, chi2-si7 i cho3 chiaN5 chai5-tiau7, beh thai2-e7 an2-ni? 
  Chiok-kian3 Kiu3-chu2 Ia5-sou e5 chu5-pi, bo5 sio2-khoa2 m7 kau3; an2-ni thang cho3 kng-beng5 e5 kan-cheng3. 
(Tai5-oan5 Hu2-siann5 Kau3-hoe7-po3 te7 65 tiunn，1890 ni5 10 goeh8)
</CL>
<HL>

庫力德 e5 小傳
Ti7 阿非利加洲有1個監督，姓庫名力德。做囡仔e5時，伊tu2著回回教起兵來thun2踏伊e5鄉社，燒hit所在e5厝宅，thai5 hiah-e5勇壯e5人。若是婦人人查某囡仔kap細漢囡仔攏hou7伊掠了了；用船載去西洋e5所在，賣人做奴才。 
庫力德做囡仔e5時，伊e5本名叫阿界；老父hou7人thai5死，本身kap伊e5老母小弟小妹攏總hou7人掠去，趕入大船底，艱苦講be7了。獨獨經過日子不止久長，海e5水路也真遠，所以ti7水路e5中間死beh一半去。等待到西洋，阿界hou7人賣，ka7人換1隻馬，伊e5老母小弟小妹koh另外賣hou7 別人做奴才，koh hou7人幾若番ka7賣來賣去。到尾手來，攏是將人換貨，百外人e5中間攏he7 ti7艙底，死--e5不止濟。 
阿界得著無啥代，beh koh 載去別所在。佳哉ti7水路e5時，tu2著出巡海面e5兵船，被伊阻止，查驗販賣e5事，所以艙底hiah-e5死無了--e5，攏總趕過兵船 e5所在，眾人歡喜phut-phut 跳。了後這隻兵船pha ti7 Hok-li7-teng城，近hit所在e5港口。Hit個城內有1座耶穌教e5禮拜堂，toa3 ti7拜堂e5牧師來到hit隻兵船 e5頂面，看見阿界親像純良e5款式，所以問伊，你甘願toe3我mah？我就chhoa7你入城內讀冊，阿界不止歡喜。Hit個牧師才chhoa7伊入城到禮拜堂內，教示伊，養飼伊。到18歲甘願受洗禮入教會，所以換伊e5 本名，叫做庫力德。 
對hit-tiap8 誠實到極，立志光明e5 地，久久主意宣道e5心，常常驚了be7-tit夠。Koh到英國e5書院內幾若年來勉勵，竟然家己出氣力，得著大進步，到ti7 才調做成，主意beh去本鄉傳道理。 
Kip8 轉去本所在了後，將近3年e5 久，忽然tu2著伊e5老母，iau2 teh ka7人做奴婢，大家訴出艱苦e5情，也煩惱、也歡喜，佳哉伊e5小弟小妹也猶原ti7本鄉ka7人做奴才。阿界就出錢ka7伊贖回。算來e5中間，自分開到做伙，已經25年e5久，才記tit從前ti7 這洲企起e5人，無一絲厘e5智識。親像精牲一款；相kap食人，敬拜偶像，所行邪僻，今今仔日大大精choah8，竟然知禮bat義e5人濟濟，iau2有be7盡。所以庫力德捐出本身e5錢財，來做贖回別人e5身價；ti7 這所在就有人學hit-e5款，感化人真濟。到ti7開義學、設育嬰堂、以及翻譯聖冊kap chiah-e5好事，漸漸興起。幾十年盡心來教化，就是這人做起頭，若親像阿非利加洲gau5 e5聖人。 
Tui3 an2-ni 名聲傳到外邦，眾人舉伊做教會內e5 監督；現時猶原ti7本鄉出力教示人。因為日子快過，忽然間老mou7，雖是老mou7，精神iau2-ku2壯健。想起庫公做囡仔e5時，tu2著hou7人掠、骨肉分開、koh經過濟濟e5艱苦，到尾in母仔會koh做伙，kiam2 m7是因為庫公有hit點真誠e5心，得著上帝庇佑ti7無形無像e5 中間。M7但骨肉對伊1人得著恩典，就hit洲e5人平平得著恩惠。若m7是hit個牧師chhoa7伊倒--去，指示伊做成才調，beh thai2會an2-ni？ 
足見救主耶穌e5慈悲，無小可m7夠，an2-ni thang做光明e5干証。 
(台灣府城教會報第65張，1890年10月) 
</HL>