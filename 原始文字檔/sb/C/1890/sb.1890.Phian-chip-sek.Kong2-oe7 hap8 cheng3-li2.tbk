<CL>
Sou2 kong2 e5 oe7, u7-e5 e7 hou7 thiaN-kiN3 e5 lang5 seN-khi2 iam3-chian7; iah8 u7-e5 e7 hou7 lang5 siu7 kam2-kek hiau2-gou7.  Che i3-su3 chiu7-si7 kong2-liau2 u7 hap8 to7-li2 kap bo5 hap8 to7-li2 e5 in-toaN nia7-tiaN7.
Chhin-chhiuN7 ti7 In3-tou7-kok u7 chit8-e5 cha-bou2 gin2-na2, thang kan-cheng3 i sou2 kong2 u7 hap8 to7-li2 e5 oe7.  U7 chit8-jit8 cha- bou2 gin2-na2 taN chit8-taN3 chha5 beh to3-khi3, ti7 lou7-tiong u7 ia3-sian7, keng-koe3 chit8-keng sin5-bio7, chiu7 siuN7 ai3 hioh-teh hou7 keng- thau5 chham seng-khu khah khin-sang. Sui5-si5 chiong keng-thau5 taN e5 chha5 hioh ti7 bio7 e5 toa7-mng5 cheng5, soa3 che7 ti7 chioh8-gim5.  Bo5 loa7-ku2 u7 chit8-e5 hoe5-siuN7 chhut--lai5, khoaN3-kiN3 chiu7 bo5 hoaN-hi2 lai5 hoah i kong2, Li2 che7 ti7 sin5-bio7 e5 bin7- cheng5 beh siat-tok8 bio7-lai7 e5 sin5-beng5, houh!  Li2 tioh8 kin2-kin2 khi3 m7-thang tiam3 chia peng5-an teh che7.
Cha-bou2 gin2-na2 kong2, Chia ki3-jian5 m7- thang che7, chhiaN2 li2 chi2-beng5 chit8 sou2- chai7 bo5 sin5 e5 te7, goa2 thang khi3 hia che7. Hoe5-siuN7 chit8-e7 thiaN-kiN3 i-e5 oe7, tui3 an2- ni chheN2-gou7, soa3 bo5 oe7 thang in3-i.  In- ui7 hoe5-siuN7 iah8 chai bio7-lai7 e5 sin5-put8 bo5 kau3-giah8 thang tui3-tiong7, koh hou7 cha- bou2 gin2-na2 sou2 chheng2-mng7--e5, chiu7-si7 chi2 thiN-teng2 te7-e7 chi3-chun chi3-kui3 tok8-it e5 Siong7-te3.  I bo5 sou2 put-chai7, bo5 sou2 put- ti, che chiaN3-chiaN3 be7-e7 siat-tok8--e5, chhin- chhiuN7 an2-ni bio7-lai7 e5 put8 be7-e7 tui3- tiong7--tit;  thang chai lan2 lang5 oah8 ti7 se3-kan pai3 Siong7-te3 chiu7 kau3-giah8; mih-sai2 tioh8 pai3 chha5 thou5 e5 put8 mah? Phi3-ju7 u7 chit8-e5 Hong5-te3 ti7-teh, lan2 m7 pai3 Hong5-te3, ai3 beh pai3 chha5 e5 put8, che kiam2 u7 hap8-li2 mah?    
Tok8-tok8 hian7-si5 e5 lang5 chhin-chhiuN7 hoe5-siuN7 tai7-liok8 chai sin5 ti7 bio7-lai7 si7 chin che7 lang5 u7 chit-ho7 sim.  Na7 e7 koh chhin-chhiuN7 chit-e5 hoe5-siuN7 chheN2-gou7, thiaN-kiN3 cha-bou2 gin2-na2 e5 oe7 lai5 siu7 kam2- kek ti7 sim-lai7, chiu7 thang kho2-chhu2. 
(Tai5-oan5 Hu2-siaN5 Kau3-hoe7-po3 te7 68 koan3,1890 ni5 12 geh8) 
</CL>
<HL>

所講e5話，有e5 會hou7 聽見e5人生起厭賤；亦有e5會hou7人受感激曉悟。Che意思就是講了有合道理kap無合道理e5因端nia7-tiaN7。
親像ti7 印度國有一個查某囡仔，thang干證伊所講有合道理e5話。有一日查某囡仔擔一擔柴beh倒去，ti7 路中有厭sian7，經過一間神廟，就想愛歇--teh hou7 肩頭chham身軀較輕鬆。隨時將肩頭擔e5柴歇ti7 廟e5大門前，續坐ti7石gim5。無偌久有一個和尚出--來，看見就無歡喜來喝伊講，你坐ti7 神廟e5面前beh褻瀆廟內e5神明，houh ! 你著緊緊去 m7-thang tiam3 chia平安teh坐。
查某囡仔講，Chia 既然 m7-thang坐，請你指明一所在無神e5地，我thang去hia坐。和尚一下聽見伊e5 話，對an2-ni 醒悟，續無話thang應--伊。因為和尚亦知廟內e5神佛無夠額thang 對重 ，koh hou7 查某囡仔所請問--e5,就是指天頂地下至尊至貴獨一e5上帝。伊無所不在，無所不知，che正正be7會褻瀆--e5,親像an2-ni廟內e5佛be7會對重--tit；thang知咱人活ti7世間拜上帝就夠額；mih-sai2  著拜柴塗e5佛mah？譬喻有一個皇帝ti7-teh，咱 m7拜皇帝，愛beh拜柴e5佛，che kiam2有合理mah ?
獨獨現時e5人親像和尚大略知神ti7 廟內是真濟人有chit號心。但會koh親像這個和尚醒悟，聽見查某囡仔e5話來受感激ti7 心內，就thang可取。
(台灣府城教會報第68卷，1890年12月)
</HL>