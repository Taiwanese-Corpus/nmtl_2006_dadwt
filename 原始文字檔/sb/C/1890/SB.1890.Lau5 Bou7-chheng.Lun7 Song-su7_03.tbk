<CL>
  Lun7 Tu5-leng5, ia7 kong2 Theh8-toh 
  U7 lang5 hau3 chit8-pah jit8, u7 lang5 hau3 si3-chap8-kau2 jit8, u7 lang5 hau3 chit8-goeh8 jit8, ia7 u7 lang5 hau3 poaN3-goeh8 jit8; kok sui5 ke-su7 hong-siok8 bo5 u7 teng7-kui. Kau3 hit-jit8 kng choa2-chhu3 chhut goa7-bin7 sio, ho7-cho3 Tu5-leng5, kng toh kap ang5-teng khi3 lou7-piN hiat-kak8, ho7-cho3 Theh8-toh. Lau5 chit8-sian sin5-chu2 si7-ni5 peh-cheh lai5 hau3, ho7-cho3 hok8-sai7 hiuN-ian. Theh8-toh hit-jit8 tioh8 be2 mih8-kiaN7 lai5 chhiaN2 pang-chan7 kang e5 lang5, ho7-cho3 chhiaN2 song-kha. Cho3 koe2 lai5 heng7 u7 mih8 chou7-song e5 lang5, ho7-cho3 Tap choa2-hun7. 
  Keh tng2 ni5 tui3 si2 hit jit8 lai5 hau3, ho7-cho3 Cho3 tui3-ni5. Chheng-beng5 jit8 thau5- chit8-pai2 khi3 che3 bong7, ho7-cho3 Poe7 sin- bong7. I2-au7 tak8 ni5 tui3 si2 hit jit8 lai5 hau3, ho7-cho3 Cho3-ki7. Hoan7 eng7 seng-le2 mih8- kiaN7, put-lun7 hau3 sin5-chu2 che3 hun5-bong7, it-khai3 bo5 hap8 Siong7-te3 e5 chin-li2. Sin3 Chu2 lang5 chu7-jian5 chai. 
  Lau5 Bou7-chheng 
  Lun7 Song-hok8, siok8 kong2 Ha3-hok8, kap hau3-lai7 e5 sou2 cho3 
  Song-hok8 bo5 teng7-kui. Sang3-chong3 hit jit8 hau3-lam5 hau3-hu7 chheng7-moa5, ti3- moa5 si7 te7-it tang7 e5 hok8; ki5-i5 hek8-si7 chheng7 te7-a2, a2-si7 chheng7 peh8--e5, kok chiau3 chhin-se lai5 hun-piat8. Pe7-bo2-ha3 tioh8 toa3 saN-ni5 chiaN3 thng3, i3-su3 si7 eN-a2 tioh8 io, pho7, saN-ni5 chiaN3 li7 kha-chhiu2; sou2-i2 toa3 saN-ni5 ha3 lai5 po3-tap pe7-bo2 iong2- iok8 khu-lo5 e5 chhim-in tai7-tek. 
  Toa3-ha3 e5 tai7-khai3 put-lun7 lam5-li2, thau5- chang-boe2, koh-soh, e5, bo7, i-chiuN5 kok u7 ki3-jin7 thang chai. Hau3-lai7 sin-chiuN7 be7 toa3-tit kim-gin5 gek8-khi3, be7 chheng7-tit tiu5-toan7 chhai2-sek e5 i-hok8, be7 tang7-tit gak8-khi3. U7 koaN-chit e5 lang5 be7 cho3-tit koaN, thak8-chheh lang5 be7 kho2--tit, peh- seN3 lang5 be7 ke3-chhoa7--tit. Bo5 chiau3 an2- ni kiaN5-gi5, sng3 si7 put-hau3. Tak8-hang7 e5 giam5-kin2, bo5-m7-si7 piau2-beng5 iu-bun7, khou2-thang3, pi-siong e5 sim. 
  Sin3 Chu2 e5 lang5 pan7-li2 song-su7 e5 tai7- chi3, na7 siok8 iN7-toan--e5 chu7-jian5 m7-than3. U7 hang7 sui-jian5 m7-si7 iN7-toan, ia7 bo5 tek- khak tioh8 long2 than3. Na7 hoe3-khi3 song- hok8, chiu7 thian-li2 jin5-cheng5 lai5 lun7, kaN2 bo5 lang5 e7 an-sim; ki3-jian5 bo5 an-sim, chu7-jian5 tioh8 siu2. 
  U7 lang5 mng7 kong2, Sin3 Chu2 e5 lam5-li2 khi3 sang3 hiaN-ti7 bai5-chong3, tau3-ti2 tioh8 pau peh8 khah-ho2, a2-si7 bian2 pau ia7 e7 cho3--tit? In3 i kong2, Ki3-jian5 si7 sang3- chong3 pian7-si7 iu-bun7 e5 tai7-chi3, kaN2 tioh8 u7 ki3-jin7 thang piau2-beng5 khah hap8-sit; na7 bo5 sou2 hun-piat8, kap koe3-lou7 e5 lang5 u7 siaN2 koh-iuN7--leh? Lou5. 12:15. 
  Lun7 Thou2-ti7-bong7-a2 
  Se3-siok8 ti7 chiaN3-bong7 e5 cho2-peng5, leng7-goa7 koh cho3 chit8-e5 se3 e5 bong7-a2, ho7- cho3 Tho2-ti7-kong bong7-a2; bong7-pai5 sia2 Hou7-thou2 nng7-ji7; i3-su3 si7 chiong si2 lang5 e5 kut-hai5 kau Tho2-ti7-kong chiau3-kou3 po2- hou7. Sou2-i2 kiN3 u7 poe7 bong7 ia7 tioh8 che3 i. 
  Che si7 iN7-toan, sin3 Chu2 e5 lang5 m7-bian2 oh8 in e5 khoan2. In m7-bat Siong7-te3, phah-sng3 kok ui7 te7-hng kok u7 sin5 teh koan2. Tho2-ti7-kong si7 liau7-li2 hit-ho7 tai7- chi3, chiaN3 u7 an2-ni cho3. 
  Lun7 TaN2-thang2 e5 in-iu5 
  Cho2-toan7 kong2, Thian-chu2 si2, chhit- goeh8-jit8 chhut chong3. Chu-hou5, gou7-goeh8- jit8. Tai7-hu, saN-goeh8-jit8. Thak8-chheh- lang5, chit8-goeh8 khah ke. Kou2-jin5 bo5 liam5-piN chhut-chong3, si7 in-ui7 tan2-hau7 goa7- kheh e5 lang5 boe7 chiau5 kau3, song-su7 boe7 chiau5 pian7, m7-si7 in-ui7 chhoe7 hong-sui2. Hian7-si5 e5 lang5 taN2-thang2 ia7 u7 kui2-na7 in- toaN. U7 e5 in-ui7 beh un7-koan kui pun2-hiuN. U7 e5 in-ui7 chou2-chiuN7 boe7 kui-thou2; phi3-ju7 kong si2 boe7 kui-thou2, chiu7 pe7 si2 tioh8 taN2--teh. U7 e5 in-ui7 kiaN2-sun chhut- goa7. U7 e5 in-ui7 beh chhoe7 ho2 hong-sui2. In-ui7 hong-sui2 lai5 taN2-thang2, chiu7-si7 iN7- toan. 
  U7 lang5 mng7 kong2, Ai-kip8 e5 Iok-sek m7-ai3 chong3 ti7 Ai-kip8, in-ui7 siaN2-su7? Chhong3. 50:24-26. In3 i kong2, In-ui7 chhim-sin3 Siong7-te3 beh chhoa7 peh-seN3 chhut hia, m7-si7 in-ui7 te7-li2 e5 ho2-phaiN2. Lai5. 11:22. 
  Lun7 Khioh-hai5 chhian chong3, siok8 kong2 Khioh hong-sui2 
  Khioh kut-hai5 ia7 u7 kui2-na7 in-toaN. U7 e5 in-ui7 bong7 li7 chhu3 hng7, lek8-ni5 oh-tit sun5-si7. U7 e5 in-ui7 chui2 pang, te7 ham7. U7 e5 in-ui7 ka-lai7 lap-khap8, a2-si7 be7 heng- ong7 hoat-tat8. Ui7-tioh8 lou7 hng7, chui2 pang, te7 ham7 si7 hap8-gi5. Na7 in-ui7 lang5 be7 peng5-an, a2-si7 chai5-but8 be7 heng-ong7, lai5 tui3-hu3 pe7 kong e5 kut-thau5, ka7 i chhian-lai5 soa2-khi3. He! M7-na7 iN7-toan, ia7 si7 toa7 put-hau3. 
  Sin3 Chu2 e5 lang5 chai peN7-thiaN3 si2-sit, in-ui7 u7 choe7. Hu3-kui3 eng5-hian2 si7 tui3 Siong7-te3 siuN2-su3. Chu7-jian5 m7-sin3 iN7-toan, ia7 m7 than3-siok8. 
  Lun7 Kui3-choa2 Poe7-bong7 
  Sin bong7 lek8-ni5 pan7 le2-mih8 khi3 hau3, ho7-cho3 Poe7-bong7. Ku7-bong7 eng7 choa2- lian5 khi3 teh ti7 bong7-teng2, ho7-cho3 Kui3- choa2. Kui3-choa2 u7 kui2-na7 e5 i3-su3. U7 e5 kong2, si7 ka7 si2 lang5 ho7 te7; u7 e5 kong2, si7 ka7 si2 lang5 teng5-chhu3; u7 e5 kong2, si7 cho3 ki3-jin7 hou7 lang5 chai, hit-e5 bong7 iau2 u7 kiaN2-sun. Che si7 iN7-toan, ia7 bo5 to7-li2. 
  Na7 kong2 si7 ho7 te7, chiu7 e7 hai7 bong5-hun5 sio-cheN sio-phah; in-ui7 khi3 kui3-choa2 u7-e5 tai7-seng, u7-e5 lou7-boe2, chu7-jian5 kui3 liau2 e7 tham-lai5 tham-khi3. Na7 kong2 si7 teng5-chhu3, keng3 khah put-thong; in- ui7 choa2 bak8 tam5 chiu7 noa7-khi3, choaN2-iuN7 e7 ti2-tng hou7-chui2? 
  Lun7 Khai beng5-lou7, siok8 kong2 Khui hun5-lou7 
  ChhiaN2 Hoe5-siuN7 To7-su7 lai5 thak8 keng-chham3, ho7-cho3 Khui hun5-lou7. Chiah8- chhai3 e5 lang5 chiu7 chhiaN2 chhai3-iu2 lai5 pang3-phoaN7 cho3. Hek8-si7 cho3 saN-me5-jit8, hek8-si7 gou7-me5-jit8, chiau3 ke3-chiN5 e5 che7- chio2 lai5 thiu-the3. I3-su3 si7 kiaN2-sun u7 sio che7-che7 kim-gin5-choa2, ho7-cho3 Khou3-chiN5; i2-kip8 choa2 kou5 e5 kim-soaN, gin5-soaN, toa7- chhu3, ti5-teng5, chui2-koh, tak8-hang7 ke-si giap8-but8, lou5-chai5 li2-pi7. Tiong7 Hoe5-siuN7 To7-su7 e5 kong-lek8, chhiau-tou7 bong5-hun5 chhut kan-khou2, tit-tioh8 khoaN3-oah8. 
  Chit-ho7 e5 tai7-chi3 se3-siok8 beng5-li2 e5 lang5 ia7 chai si7 ke2, put-ko3 hou7 hong-siok8 sou2 pe2-pak8, bo5 chin-li2 e5 khui3-lat8 hou7 lang5 ho2-taN2 pang3-soah tiaN7-tiaN7. Sin3 Chu2 e5 lang5 tioh8 cho3 se3-kan lang5 e5 kng, lai5 chhoa7 lang5 chhut be5-lou7, pian3-oaN7 ou-am3 m7-ho2 e5 sip8-siok8, thoan5 hou7 lang5 chai sia3-choe7 tit-kiu3 kau3 khoai3-lok8 e5 sou2-chai7, si7 oa2-kho3 Siong7-te3 e5 kiaN2 Ia5-sou e5 kong- lo5; m7-si7 kho3 Hoe5-siuN7 To7-su7 e5 hoat-lek8. 
  Lun7 chhiaN2 Ang-i5 khan-bong5 
  Se3-siok8 lang5 pe7-bo2 koe3-sin, iu-bun7 koe3-thau5, me5-jit8 su-siuN2 pi-siong, ai3 chai bong5-hun5 e5 keng2-hong2 choaN2-iuN7, chiu7 chhiaN2 ang-i5 lai5 mng7; i3-su3 si7 bong5-hun5 e7 tui3 ang-i5 chiuN7-sin lai5 kong2 i e5 keng2-gu7, kiaN2-sun chiu7 thang chai i u7 sim2-mih8 khiam3-khoeh kan-khou2, choaN2-iuN7 thang pou2-chiok--i. Che si7 iN7-toan. 
  Lang5 si2 leng5-hun5 iu5-chai7 Siong7-te3 hun-hoat, be7-tit ka-ti7 chu2-i3, thai2-tho2 u7 sin5-hun5 thang lai5 tui3 ang-i5 chiuN7-sin? Chiu7 siat-su2 kiaN2-sun u7 chiN5-chai5 chin7- che7, ia7 poe5-pou2 bong5-hun5 be7 tioh8. In-ui7 Siong7-te3 si7 kek8 kong-gi7 e5 Sin5, m7 pi2 lang5 e7 mai2-chiok--tit. Lou7. 16:19-31. 
  U7 lang5 mng7 kong2, Seng3-chheh ki3 So3- lo5 ong5 chhoe7 ang-i5 khan Sat-bo2-ni2 e5 sin5-hun5, to ko2-jian5 u7 lai5; na7 beh bo5 iaN2, sou2 kong2 So3-lo5 pe7-kiaN2 kap kun-peng e5 su7, choaN2-iuN7 e7 long2 eng3-giam7? I Bo2. 28: 7-19, 31:1-6. In3 i kong2, Chit chan5 tai7-chi3 u7 khah, oh--tit. U7 lang5 teh thou2- siuN7 lai5 kong2, m7-chai e7 eng7-tit a2-be7. 
  So3-lo5 si7 chit8 kok e5 ong5. Sat-bo2-ni2 si7 Siong7-te3 ti7 cheng3 peh-seN3 tiong sou2 tiong7-iong7 e5 chit8 lang5. Koh chit pai2 si7 So3-lo5 ong5 e5 boe2-kiok8, ia7 si7 u7 koan-he7 e5 si5-chun7. Kiam2-chhai2 si7 Siong7-te3 sun7 chit-e5 ki-hoe7 thang hou7 So3-lo5 pi7-pan7 koe3-ong2 e5 tai7-chi3 ia7 kaN2. Tek-khak m7-si7 sui5-pian7 lang5, chhin3-chhai2 si5 lai5 cho3 long2 u7 iaN2; sou2-i2 lang5 m7-thang siu7 be5-hek8. 
  Koh lan2 khoaN3 Seng3-keng tioh8 put- chi2 chim-chiok se3-ji7. Chhin-chhiuN7 chit8- pai2 Siong7-te3 hou7 li5 e7 kap Pa-lan5 kong2-oe7. Bin5 22:28-30. II Pi2. 2:15, 16. He si7 u7 koan-he7 iau3-kin2 e5 si5 lai5 an2-ni, ia7 si7 ngou2-jian5 hi-han2 e5 su7. TaN siat-su2 u7 lang5 tui3 lan2 kong2, Bou2 ui7 u7 cheng-seN e7 kap lang5 pian7-lun7 kong2-oe7; lan2 chiu7 sin3 kong2, U7 iaN2, in-ui7 Seng3-keng ia7 u7 ki3 li5 e7 kong2-oe7; an2-ni, kiam2 e7 kong2--tit mah? 
  Lun7 Thiong2-te7, Hun5-bong7, Hap8-chong3. 
  Se3-siok8 sin3 hong-sui2 e7 ti3-im3 lang5, chai5, teng, kui3, hok, lok8, siu7; sou2-i2 u7 giah8 lang5 peng5-si5 chhi7 te7-li2-su si3-ke3 chhoe7-te7, na7 te7-li2-su kong2, hit ui7 u7 sim2- mih8 ho2-hiat8, chiu7 liau2 che7-che7 sou2-hui3 ia7 beh be2 kau3 seng5. U7-si5 ti3-jia2 chai-ho7 ia7 bo5 iau3-kin2. Che si7 m7-bat chin-li2, chiaN3 an2-ni siu7 be5. 
  Koh Hun5-bong7 tioh8 chiau3 te7-hiat8 lai5 chhui-pai5, he si7 siaN2 hiat8, bong7 tioh8 choaN2-cho3 chiaN3 e7 kiaN5-khi3, beh chhu2 teng, a2-si7 beh chhu2 kui3, iu7 tioh8 choaN2- iuN7 che3-chok. Tak8-hang7 long2-tioh8 than3 te7-li2-su e5 oe7, m7-kaN2 oai-chhoah8. Che m7- na7 iN7-toan, ia7 si7 gong7. 
  U7 lang5 mng7 kong2, Sin3 Chu2 e5 lang5 chhoe7 bong7-te7, be2 thiong2-te7 thang mah? In3 i kong2, Eng-kai tioh8; iau2-ku2 kap se3-siok8 tioh8 hun-piat8, lan2 si7 boeh chhoe7 kian- chong3 un2-tang3 khah be7 pang-hai7 e5 sou2-chai7, chong3-liau2 m7-bian2 khoa3-lu7 u7 sim2- mih8 sun2-hoai7, m7-si7 ui7 hong-sui2 khi2-kian3. Be2 thiong2-te7 ia7 si7 chhu2 kui-khi3 bo5 kap lang5 chhap-chap8 hou5-hun7; na7 hun5-bong7 u7 kui-ui7, chiu7 lek8-ni5 ho2 sun5-si7 chiau3-kou3. Koh sin3 Chu2 e5 lang5 sin3 si2 u7 koh oah8, na7 bai5-chong3 kang7-ui7, kau3 koh oah8 hit jit8 thang saN-kap ngia5-chih Chu2. Han7. 28-29, 6:40. Seng3-keng ia7 u7 ki3 A-pek-liap8-han2 be2 thiong2-te7. Chhong3. 23:16-18. Ia7 u7 kong2, A-pek-liap8-han2, Sat-liap8, I2-sat, Li7-pek-ka, Nga2-kok, Li7-a, long2-chong3 kang7 thiong2. 25:7-10, 49: 9-32. Liat8-ong5-ki3 siong7-ha7 koan3 ia7 siong5-siong5 kong2, liat8-ong5 si2 kap chou2 tang5-chong3. U7-e5 ong5 kiaN5-phaiN2 chiu7 bo5 thang an2-ni. Hian7-si5 u7-e5 kau3-hoe7 be2 kong-thiong2, ia7-si7 ai3 hun-piat8, m7-bian2 hun7-chap8 ti7 se3-siok8 e5 tiong-ng. Chit-ho7 hoat-tou7 put-chi2 ho2. 
  Lun7 Bou7-pi, siok8 kong2 Bong7-pai5. 
  Eng7 chioh8 phah-ji7 chhai7 ti7 bong7-thau5, ho7-cho3 Bou7-pi; bou7-pi e5 khoan2 tiong-ng sia2 si2-lang5 e5 mia5 seN3, cho2-peng5 sia2 ni5-ko7 jit8 goeh8, iu7-peng5 sia2 hau3-lam5 hau3-sun e5 mia5-ji7. Hu7-jin5-lang5 e5 bong7-pai5 na7 seN3 Lim5 ke3 hou7 seN3 Tan5--e5, chiu7 sia2 Tan5-bun5 Lim5--si7 bou2 mia5 e5 bong7. 
  Khia7 bong7-pai5 si7 tioh8 hoat, hou7 lang5 chit8-e7-khoaN3 chiu7 chai si7 bou2 lang5 in e5 bong7. Na7-si7 sin3 Chu2 lang5 e5 bong7-pai5 tioh8 u7 khah koh-iuN7 chiaN3 hap8-sit; chiu7-si7 tioh8 sia2 Kiu3-chu2 kang3-seng e5 ni5-ko7, kap Ki-tok-tou5 e5 ji7-iuN7, chiaN3 kap se3-siok8 u7 hun-piat8, chiaN3 u7 ki3-jin7 thang chai. 
  Se3-siok8 na7 si7 bo5-kui2-hoe3 e5 gin2-a2, kap khah chio2 ni5-ki2 chiu7-si2-e5, chiu7 sui5-pian7 tai5-tai5--teh, bo5 chhiaN2 te7-li2-su chhoe7-te7, ia7 bo5 khia7-pai5, i3-su3 si7 i-e5 bong7 be7 ti3-im3 oah8 lang5. Chhin-chhiuN7 siok8-gi2 kong2, “Si2-gin2-na2 bong7 bo5 ng3.” Sin3 Chu2 lang5 tioh8 m7-thang koh an2-ni hun-piat8. 
  Se3-siok8 koh u7 chit8-khoan2 e5 m7-ho2, chiu7-si7 chhut-si3 bo5 kui2-jit8 e5 gin2-na2 na7 si2, chhin3-chhai2 eng7 ka-chi3, a2-si7 phoa3 saN-a2- khou3 ka7 i pau-lau kng2-kng2 teh, pho7 khi3 hiat ti7 khe--nih8, a2-si7 chui2-kau toa7-khut, hou7 i khi3 chhi7 hi5-a2 he5-a2 bo5 liah8-cho3 iau3- kin2, i3-su3 si7 na7 tai5, chiu7 oh-tit khi3 chhut- si3. Che si7 iN7-toan koa3 hai7-lang5, sin3 Chu2 lang5 chit-khoan2 tioh8 ke2-oaN7. 
  Put-lun7 toa7 se3 han3 si2, tek-khak tioh8 tai5 chiaN3 hap8-li2. 
  Lun7 Se3-mia5
  Lang5 si2, kiaN2-sun koh ka7 i leng7 ho7 chit8-e5 ho2-mia5, lai5 siong7 sin5-chu2 bong7-pai5, ho7-choe3 “se3-mia5”. Chiau3-le2 si7 u7 koat8-ui7 e5 lang5 chiah oe7 kham-tit. M7 si7 sui5-pian7 lang5 long2 thang an2-ni. In-ui7 u7 koat8-ui7 e5 lang5 si2, kok-kun chiau3 i peng5-seng u7 sim2-mih8 kian3-kong lip8-giap8 li7-ek kok-ka, chiau3 an2-ni ka7 i leng7 ho7 chit-e5 ho2-mia5 lai5 eng5-hian2 i, hou7 i e5 hong-mia5 liu5-thoan5 tai7-tai7. Peh-siN3 lang5 bo5 kok-kun su3-se3, kiaN2-sun ai3 hou7 i e5 pe7-kong tit-tioh8 ho2-mia5, chiu7 sui5-pian7 ka7 i piau2-ho7, thui-goan5 i e5 sim si7 iu2-hau3, khe-kho2 i e5 sou2-choe3 khoah chian3-le2; ki3-jian5 chian3-le2, chiu7 m7-thang oh8. 
  Put-ko3 lang5 u7-si5 u7 ho7 hit-ho7 thou2-mia5 bo5 ji7 thang sia2; iah si7 phaiN2-mia5 chhin-chhiuN7 chhau3, au3 hit-ho7, na7-si7 chhoe7 chit8-e5 oa2 hit-e5 mia5 e5 ji7 lai5 chioh, iah-si7 eng7 chit8-e5 khah-ho2 e5 ji7 lai5 oaN7 hit-e5 phaiN2- mia5, thang chiuN7 chok8-phou2 bong7-pai5 khah bun5-nga2; khiok bo5-m7 thang. 
  Chong2-kiat choan5-phiN e5 tai7-i3
  Se3-siok8 put-lun7 pin5-hu3 kui3-chian7, koaN-ke peh-seN3, hoan7 u7 song-su7 put-li7 tioh8 eng7 Hoe5-siuN7, To7-su7, Te7-li2-su; in-ui7 sim-bak8 bo5 chin-li2 e5 kng, na7-bo5 chhiaN2 chit kui2-teng2 e5 lang5 lai5 siat-hoat eng5- ui5, chiu7 kiaN-tang kiaN-sai, m7-kaN2 chhun- kha chhut chhiu2; na7-bo5 ang-i5 chiu7 hoan5-lo2 m7-chai bong5-hun5 e5 siau-sit. Na7-bo5 sio kim-gin5 choa2-liau7, chiu7 kiaN si2- lang5 san3-hiong; bo5 seng-le2 che3-su7, chiu7 kiaN bong5-hun5 iau-go7 ia7 m7-koe3 sim. U7 lang5 sui-jian5 chia hiah-e5 si7 bo5 li7-ek koe3- si3 e5 lang5, na7-si7 hou7 hong-siok8 ui5-teh, na7 m7 an2-ni iu7 kiaN lang5 thi2-chhio3. 
  Sou2 hiam5 pai3 Siong7-te3 e5 lang5 put-hau3, khoan2-thai7 koe3-si3 e5 lang5 bo5-le2 bo5-mau7, chhin-chhiuN7 tai5-ti tai5-kau2, sou2-hiam5 tak8-hang7 chiu7-si7 in-ui7 lan2 bo5 eng7 teng2- bin7 chit kui2-teng2 sia5-kau3 e5 lang5, m7 sio bo5-iaN2 e5 choa2-liau7, m7 eng7 liu5-thoan5 e5 che3-su7, bo5 tiong7 piN2-pang e5 sin5-chu2. Se3-siok8 hun-hun loan7-loan7, sio-than3 sio-han2, hoan7-si7 bo5 jin7-chin kiu3-kham3 chin-ke2, si7-hui. Sou2-i2 hong-siok8 ju2-ku2 ju2 pai7-hoai7. Kai-chai3! Siong7-te3 khui tit-kiu3 e5 oah8-lou7, chhe lang5 thoan5 kng- beng5 e5 chin-li2, hou7 lan2 e7 tit khi3-sia5 kui-cheng3, li7-am3 chiu7-kng. Hoan7 cho3 Ia5-sou e5 hak8-seng tioh8 chin7-lat8 saN-kap ban2- hoe5 to2-hoai7 e5 hong-siok8, m7-thang toe3 se3-siok8 phu5 tim5 iu5-i5 bok8 koat. Goan7 Siong7-te3 toa7-toa7 si-in, hou7 tak8-ui7 ou-am3 piN3-cho3 kng-beng5, tak8-hang7 than3 chin-li2, sou2-cho3 kek-tu5 iN7-toan. Sim sou2-goan7. 
  (Tai5-oan5 Hu2-siaN5 Kau3-hoe7-po3 te7 57~62 tiuN,1890 ni5 2~7geh8) 
</CL>
<HL>

論除靈，也講提桌
有人孝一百日，有人孝四十九日，有人孝一月日，也有人孝半月日；各隨家事風俗無有定規。到hit日扛紙厝出外面燒，號做除靈，扛桌kap紅燈去路邊hiat-kak8 ，號做提桌。留一仙神主是年八節來孝，號做服事香煙。提桌hit日著買物件來請幫贊工e5人，號做請喪腳。做粿來heng7 有物助喪e5人，號做答紙份。 
隔轉年tui3死hit日來孝，號做做對年。清明日頭一擺去祭墓，號做poe7 新墓。以後逐年tui3死hit日來孝，號做做忌。凡用牲禮物件，不論孝神主祭墳墓，一概無合上帝e5真理。信主人自然知。 
留墓青 
論喪服，俗講孝服，kap孝內e5所做
喪服無定規。送葬hit日孝男孝婦穿麻，戴麻是第一重e5服；其餘或是穿te7-a2 ，抑是穿白--e5，各照親疏來分別。父母孝著帶三年才褪，意思是嬰仔著吆、抱，3年才離腳手；所以帶3年孝來報答父母養育劬勞e5深恩大德。 
帶孝e5大概不論男女，頭鬃尾、胳soh，鞋、帽、衣裳各有記認thang知。孝內身上be7帶得金銀玉器，be7穿tit綢緞彩色e5衣服，be7動tit樂器。有官職e5人be7做tit官，讀冊人be7考--tit，百姓人be7嫁娶--tit。無照an2-ni行宜，算是不孝。逐項e5嚴謹，無m7是表明憂悶，苦疼，悲傷e5心。 
信主e5人辦理喪事e5代誌，若屬異端--e5自然m7趁。有項雖然m7是異端，也無的確著攏趁。若廢去喪服，就天理人情來論，敢無人會安心；既然無安心，自然著守。 
有人問講，信主e5男女去送兄弟埋葬，到底著包白較好，抑是免包也會做--tit？應伊講，既然是送葬便是憂悶e5代誌，敢著有記認thang表明較合式；若無所分別，kap過路e5人有啥各樣--leh？ 羅. 12：15。 
論土地墓仔
世俗ti7正墓e5左爿，另外koh做一個細e5墓--仔，號做土地公墓仔；墓牌寫后土兩字；意思是將死人e5骨骸交土地公照顧保護。所以見有poe7 墓也著祭伊。 
Che是異端，信主e5人m7免學in e5款。In m7-bat上帝，扑算各位地方各有神teh管。土地公是料理hit號代誌，才有an2-ni做。 
論打桶e5因由
左傳講，天子死，7月日出葬。諸侯，5月日。大夫，3月日。讀冊人，一月較加。古人無liam5-piN出葬，是因為等候外客e5人boe7齊到，喪事boe7齊便，m7是因為chhoe7風水。現時e5人打桶也有幾若因端。有e5因為beh運棺歸本鄉。有e5因為祖上boe7歸土；譬諭公死boe7歸土，就父死著taN2--teh 。有e5因為子孫出外。有e5因為beh chhoe7好風水。因為風水來打桶，就是異端。 
有人問講，埃及e5約瑟 m7愛葬ti7埃及，因為啥事？創。50：24-26。應伊講，因為深信上帝beh chhoa7百姓出hia，m7是因為地理e5好歹。來。11：22。 
論拾骸遷葬，俗講拾風水
拾骨骸也有幾若因端。有e5因為墓離厝遠，歷年oh-tit巡視。有e5因為水崩、地陷。有e5因為家內lap-khap8 ，抑是be7興旺發達。為著路遠、水崩、地陷是合宜。若因為人be7平安，抑是財物be7興旺，來對付父公e5骨頭，ka7伊遷來徙去。He ！ m7 但異端，也是大不孝。 
信主e5人知病痛死失，因為有罪。富貴榮顯是tui3上帝賞賜。自然m7信異端，也m7趁俗。 
論kui3紙poe7墓
新墓歷年辦禮物去孝，號做poe7墓。舊墓用紙聯去teh ti7墓頂，號做kui3紙。Kui3紙有幾若e5意思。有e5講，是ka7死人號地；有e5講，是ka7死人庭厝；有e5講，是做記認hou7人知，hit個墓iau2有子孫。Che是異端，也無道理。 
若講是號地，就會害亡魂相爭相扑；因為去kui3紙有e5代先，有e5路尾，自然kui3了會貪來貪去。若講是庭厝，更較不通；因為紙木tam5就爛去，怎樣會抵當雨水？ 
論開明路，俗講開魂路
請和尚道士來讀經懺，號做開魂路。食菜e5人就請菜友來放伴做。或是做三暝日，或是五暝日，照價錢e5濟少來抽替。意思是子孫有燒濟濟金銀紙，號做庫錢；以及紙糊e5金山、銀山、大厝、池亭、水閣，逐項ke-si業物，奴才女婢。動和尚道士e5功力，超渡亡魂出艱苦，得著快活。 
這號e5代誌世俗明理e5人也知是假，不過hou7風俗所把縛，無真理e5氣力hou7人好膽放煞tiaN7-tiaN7。信主e5人著做世間人e5光，來chhoa7人出迷路，變換烏暗m7好e5習俗，傳hou7人知赦罪得救到快樂e5所在，是倚靠上帝e5子耶穌e5功勞；m7是靠和尚道士e5法力。 
論請尪姨牽亡
世俗人父母過身，憂悶過頭，暝日思想悲傷，ai3知亡魂e5境況怎樣，就請 ang姨來問；意思是亡魂會tui3 ang姨上身來講伊e5境遇，子孫就thang知伊有甚物欠缺艱苦，怎樣thang補足--伊。Che是異端。 
人死靈魂由在上帝分發，be7-tit家己主意，thai2-tho2有神魂thang來tui3尪姨上身？就設使子孫有錢財盡濟，也陪補亡魂be7著。因為上帝是極公義e5神，m7比人會買囑 --tit。路。16：19-31。 
有人問講，聖冊記掃羅王chhoe7尪姨牽撒母耳e5神魂，to果然有來；若beh無影，所講掃羅父子kap軍兵e5事，怎樣會攏應驗？伊母。28：7-19，31：1-6。應伊講，這層代誌有較oh--tit。有人teh土想來講，m7知會用tit 抑be7。 
掃羅是一國e5王。撒母耳是上帝ti7眾百姓中所重用e5一人。Koh這擺是掃羅王e5尾局，也是有關係e5時陣。Kiam2-chhai2是上帝順這個機會thang hou7掃羅備辦過往e5代誌也敢。的確m7是隨便人，chhin3-chhai2時來做攏有影；所以人m7-thang受迷惑。 
Koh咱看聖經著不止斟酌細膩。親像一擺上帝hou7驢會kap巴蘭講話。民22：28-30。II 比。2：15，16。he是有關係要緊e5時來an2-ni，也是偶然希罕e5事。今設使有人tui3咱講，某位有精牲會kap人辯論講話；咱就信講，有影，因為聖經也有記驢會講話；an2-ni，敢會講--tit嗎？ 
論塚地、墳墓、合葬。
世俗信風水會致蔭人，財、丁、貴、福、樂、壽；所以有額人平時飼地理師四界chhoe7地，若地理師講，hit位有甚物好穴，就了濟濟所費也beh買到成。有時致惹災禍也無要緊。Che是m7-bat真理，正an2-ni受迷。 
Koh墳墓著照地穴來推排，he是啥穴，墓著怎做正會行氣，beh取丁，抑是beh取貴，又著怎樣製作。逐項攏著趁地理師e5話，m7敢歪chhoah8。Che m7若異端，也是憨。 
有人問講，信主e5人chhoe7墓地，買塚地thang嗎？應伊講，應該著；iau2-ku2 kap世俗著分別，咱是boeh chhoe7堅壯穩當較be7崩害e5所在，葬了m7免掛慮有甚物損壞，m7是為風水起見。買塚地也是取歸氣無kap人插雜胡混 ；若墳墓有歸位，就歷年好巡視照顧。Koh信主e5人信死有koh活，若埋葬共位，到koh活hit日thang相kap迎接主。翰。28-29，6：40。聖經也有記亞伯拉罕買塚地。創。23：16-18。也有講，亞伯拉罕，沙拉、以撒、利伯加、雅各、利亞，攏葬共塚。25：7-10，49：9-32。列王記上下卷也常常講，列王死kap祖同葬。有e5王行歹就無thang an2-ni。現時有e5教會買公塚，也是ai3分別，m7免混雜ti7世俗e5中央。這號法度不止好。 
論墓碑，俗講墓牌。
用石扑字chhai7 ti7墓頭，號做墓碑；墓碑e5款中央寫死人e5名姓，左爿寫年號日月，右爿寫孝男孝孫e5名字。婦人人e5墓牌若姓林嫁hou7姓陳--e5，就寫陳聞林--氏某名e5墓。 
企墓牌是著法，hou7人一下看就知是某人in e5墓。若是信主人e5墓牌著有較各樣正合適；就是著寫救主降生e5年號，kap基督徒e5字樣，正kap世俗有分別，正有記認thang知。 
世俗若是無幾歲e5囡仔，kap較少年紀就死e5，就隨便埋埋--teh，無請地理師chhoe7地，也無企牌，意思是伊e5墓be7致蔭活人。親像俗語講，「死囡仔墓無ng3。」 信主人著m7-thang koh an2-ni分別。 
世俗koh有一款e5 m7好，就是出世無幾日e5囡仔若死，chhin3-chhai2用ka-chi3 ，抑是破衫仔褲ka7伊包lau 捲捲teh，抱去hiat ti7溪--nih8，抑是水溝大窟，hou7伊去飼魚仔蝦仔無掠做要緊，意思是若埋，就oh-tit去出世。Che是異端koa3害人，信主人這款著改換。 
不論大細漢死，的確著埋正合理。 
論逝名
人死，子孫koh ka7伊另號一個好名，來上神主墓牌，號做「逝名」。照禮是有爵位e5人chiah會堪tit。m7是隨便人攏thang an2-ni。因為有爵位e5人死，國君照伊平生有甚物建功立業利益國家，照an2-ni ka7伊另號這個好名來榮顯伊，hou7伊e5芳名流傳代代。百姓人無國君賜逝，子孫ai3 hou7伊e5父公得著好名，就隨便ka7伊裱號，推原伊e5心是有孝，稽考伊e5所做khoah卻僭禮 ；既然僭禮，就m7-thang學。 
不過人有時有號hit號土名無字thang寫；抑是歹名親像臭、漚hit號，若是chhoe7一個倚hit個名e5字來借，抑是用一個較好e5字來換hit-e5歹名，thang上族譜墓牌較文雅；卻無m7 thang。 
總結全篇e5大意 
世俗不論貧富貴賤，官家百姓，凡有喪事不離著用和尚、道士、地理師；因為心目無真理e5光，若無請這幾等e5人來設法閒圍 ，就驚東驚西，m7敢chhun腳出手；若無尪姨就煩惱m7知亡魂e5消息。若無燒金銀紙料，就驚死人散hiong；無牲禮祭事，就驚亡魂枵餓也m7過心。有人雖然chia hiah-e5是無利益過世e5人，若是hou7風俗圍teh，若m7 an2-ni又驚人恥笑。 
所嫌拜上帝e5人不孝，款待過世e5人無禮無貌，親像埋豬埋狗，所嫌逐項就是因為咱無用頂面這幾等邪教e5人，m7燒無影e5紙料，m7用流傳e5祭事，無重扁幫 e5神主。世俗紛紛亂亂，相嘆相喊，凡是無認真究勘真假、是非。所以風俗愈久愈敗壞。佳哉！上帝開得救e5活路，差人傳光明e5真理，hou7咱會tit去邪歸正，離暗就光。凡做耶穌e5學生著盡力相kap挽回倒壞e5風俗，m7-thang toe3世俗浮沈游疑莫決。願上帝大大施恩，hou7逐位烏暗變做光明，逐項趁真理，所做革除異端。心所願。 
(台灣府城教會報第57~62張，1890年2~7月) 
</HL>