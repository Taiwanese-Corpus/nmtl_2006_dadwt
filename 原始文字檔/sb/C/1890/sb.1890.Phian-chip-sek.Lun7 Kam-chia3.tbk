<CL>
 Chit gou7 goeh8 tou5 si7 oe7 goa7-kok kheh-chia3 sek8-thng5 e5 tai7-chi3.  Teng2-bin7 u7 chia3-hng5; kheh-chia3 e5 khi3-ku7 khoaN3 be7 tioh8, chong2-si7 e7-bin7 tiong-ng thang khoaN3-kiN3 thih-kng2 lau5 chia3-chiap loh8 toa7-thang2.  Ki5-u5--e5 tou5-a2-lai7 u7 lang5 sek8-thng5 ti7 thng5-tiaN2 teh la7, u7-e5 teh koe3-li7 chia3-chiap hou7 i chheng-khi3, ia7 u7-e5 sek8-liau2 iuN2-thng5 loh8 lau7-chhai3.
 Tai5-oan5 e5 kam-chia3 u7 ang5-e5 peh8-e5, nng7 iuN7; ang5-e5 kio3-cho3 ang5-chia3, peh8-e5 kio3-cho3 tek-chia3.  Chhut-sek sit8-chai7 chin-che7, tak8-ni5 thng5 chhut put-siau2.  Na7-si7 hng5 u7 ho2 phaiN2, thng5 u7 ou peh8; ou-e5 chng-loh8 thng5-lang2, peh8-e5 iuN2-loh8 lau7-chhai3.  Kho2-sioh lan2 chit-peng5 chhong3-phou7 sek8-thng5 e5 khi3-ku7 m7-ho2, kai3-thng5 e5 kang-hu bo5 kau3, m7-tat8-tioh8 goa7-kok e5 khi3-ku7 khiau2-sit, kai3-thng5 e5 hoat-tou7 chin peh8, nia2 m7 chhin-chhiuN7 goa7-kok e5 khi3-ku7 lai5 an2-ni cho3 leh ?
 Ai3-beh chhah kam-chia3, u7 sin-chai ia7 u7 ji7-ni5.  Cham2 chia3-boe2 chit8-chat, chiong5-tiong e5 nng7-bak8 seng chim3-chui2, theng3-hau7 hng5 le5 ho2, eng7 chia3-boe2 lai5 chhah, chiu7-si7 sin-chai.  Kam-chia3 chho3-liau2, iu5-goan5 lau5 hiah-e5 ku7 chia3-thau5 hou7 i hoat, m7-bian2 koh-chai3 chhah, ho7-cho3 ji7-ni5--e5.  Hou7 in nng7-ho7 khoai3-hoat, iau3-kin2 tioh8 loh8 pui5-pun3, ni5-tang e5 hou7-chui2 ia7 tioh8 tu2-ho2; oa2 chap8-goeh8-kan i2-keng toa7-chang5 chia3-chiap kau7, chiah e7 piaN3-hng5 ho2 kheh.
 Lai5 cheng2 chit8-tiuN phou7 khi2-lai5, tioh8 u7 saN-si3-pah e5 gin5-chiN5.  Sui-jian5 phou7-teng5 si7 chhau2 tah--e5, m7-ku2 khi3-ku7 teh siong-tiong7, sou2-i2 tak8-ui7 e5 choh-sit lang5 khah siong5 tioh8 saN-kap chhut-chiN5, lai5 cheng2-phou7 khia7-koa3----chit8 koa3 u7 saN-chiah gu5, kiong7 tioh8 chiaN5-chap8 koa3.  Iu7-koh in tioh8 be2 chioh8-chhia chit8-hu3, thng5-tiaN2 lak8-chhit-e5, toa7-thang2 chit8 nng7 kha, chhia-ko5 chit8-ki.  ChhiaN3-kang e5 lang5 iu5-goan5 u7 kui2-na7 ho7, u7-e5 hiaN5-hoe2 kio3-cho3 hoe2-kong, u7-e5 teh kheh-chia3 kio3-cho3 gu5-po5, ia7 u7 sek8-thng5--e5, chiu7-si7 chheng-cho3 sai-hu7.
 Lun7 pun2-te7 lang5 kheh-kam-chia3, in phou7-lai7 e5 chioh8-chhia teng2-e7 u7 nng7-te3 pang, chhia-lai7 u7 nng7-ki sim, chit8-ki loh8 chhia-ko5 hou7 chui2-gu5 teh-tioh8. Na7 tit8-tit8 tng2, chit-liap8 toe3 hit-liap8, kam-chia3 tui3 chioh8-chhia tiong-ng e7 kheh koe3-khi3, chia3-phoh e7 tui3 hiuN3-peng5 jih8-chhut--lai5.  An2-ni kheh saN-pai2, hou7 chia3-phoh ta-ta-ta, chia3-chiap chiu7 long2 tui3 e7-te2 tek-kong2-lai7 lau7-loh8 thng5-tiaN2.  In-ui7 tu2-a2 lau7-loh8 e5 si5, chit-ho7 chiap si7 chin kiaN-lang5, sou2-i2 tioh8 chham hoe-hun2 loh8-khi3 la7, ia7 tioh8 iuN2-loh8 se-thai lai5 koe3-li7 ti7 toa7-thang2; koh, tioh8 piaN3-koe3 thng5-tiaN2 hou7 i kun2, chit-tiaN2 koe3 hit-tiaN2; au7-lai5 thng5-phoeh8 khioh liau2-li7, chiu7 e7 piN3-cho3 thng5, pian7-pian7 thang chng-loh8 lang2 hoat-be7.
 TaN u7 iau3-kin2 e5 siau-sit ai3 thong-ti lin2, chiu7-si7 kin7-lai5 goan2 chou2-ke u7 chit8-e5 chhut-mia5 sian-siN teh kong2-khi2, “Kam-chia3 u7 chi2.”  Hit-e5 chi2 si7 kiat ti7 kam-chia3-boe2--nih8, se3-se3 liap8-a2 ai3 chhoe7 tioh8 eng7 ham3-kiaN3 lai5 khoaN3.  Sian-siN pun2-sin kau3-kham3 liau2, chiong kui2-liap8 cheng3-loh8 thou5-kha hou7 in kin2-kin2 hoat-khi2--lai5.  I ia7 teh phah-sng3 na7-si7 choh-sit lang5 tak8 sou2-chai7 gau5 tui3-tiong7 chit-ho7 su7, bo5-loa7-ku2 thng5 e7 khah che7, koh e7 teng5-poe7 khah pan-gi5.  Che kiam2 m7-si7 hou7 lan2 chai lai5 kang2-kiu3 Siong7-te3 sou2 chhong3-cho7 e5 mih8 chin-chiaN3 u7 toa7 lou7-eng7?  Lang5 tak8-jit8 tioh8 chiah8 e5 bi2-niu5 pun2 si7 kiam5-e5 khah siong5, m7-ku2 ngou2-bi7-lai7 iu5-goan5 ia7 tioh8 tiN, sou2-i2 thng5 si7 hou7 lan2 cho3 iau3-kin2 e5 mih8-kiaN7; chhin-chhiuN7 siok8-gi2 kong2, “Chiah8 kiam5 it-tioh8 tiN, chiah8 tiN it-tioh8 kiam5.”
 (Tai5-lam5 Hu2-siaN5 Kau3-hoe7 Po3 Te7 61 Ho7, 1890 ni5 5 goeh8)  
</CL>
<HL>

這五月圖是畫外國kheh 蔗熟糖e5事誌。頂面有蔗園，kheh蔗e5器具看be7著，總是下面中央thang看見鐵管流蔗汁落大桶。其餘--e5圖仔內有人熟糖ti7糖鼎teh la7，有e5 teh過濾蔗汁hou7伊清氣，也有e5熟了iuN2糖落lau7-chhai3  。
台灣e5甘蔗有紅e5白e5，兩樣；紅e5叫做紅蔗，白e5叫做竹蔗。Chhut-sek實在真濟，逐年糖出不少。但是園有好歹，糖有烏白，烏e5裝落糖籠，白e5 iuN2落lau7-chhai3。可惜咱這爿創phou7熟糖e5器具m7好，kai3糖e5功夫無夠，m7值著外國e5器具khiau2-sit，kai3糖e5法度真白，nia2 m7親像外國e5器具來an2-ni做leh？
Ai3-beh插甘蔗，有新栽也有二年。斬蔗尾一節，從中e5兩目先浸水，聽候園犁好，用蔗尾來插，就是新栽。甘蔗剉了，猶原留hiah-e5舊蔗頭hou7伊發，m7免koh再插，號做二年--e5。Hou7 in 兩號快發，要緊著落肥糞，年冬e5雨水也著抵好，倚十月間已經大欉蔗汁厚，才會piaN3-hng5好kheh。
來整一張phou7起來，著有三四百e5銀錢。雖然phou7亭是草搭--e5，m7-ku2器具teh siong-tiong7，所以逐位e5做穡人較常著相佮出錢，來整phou7 khia7-koa3 ---- 1 koa3有3隻牛，共著成十koa3。又koh in著買石車1副，糖鼎六七個，大桶一兩kha，車ko5 1支。倩工e5人猶原有幾若號，有e5 hiaN5火叫做火工，有e5 teh kheh蔗叫做牛婆，也有熟糖--e5，就是稱做師傅。
論本地人kheh甘蔗，in phou7內e5石車頂下有兩塊枋，車內有兩支心，一支落車ko5 hou7水牛teh著。若直直轉，這粒toe3 hit 粒，甘蔗對石車中央會 kheh過去，蔗粕會對 hiuN3爿jih8出來。An2-ni kheh 3擺，hou7蔗粕礁礁礁，蔗汁就攏對下底竹管內漏落糖鼎。因為抵仔漏落e5時，這號汁是真驚人，所以著參hoe-hun2落去la7，也著iuN2落紗篩來過濾ti7大桶，koh，著拚過糖鼎hou7伊滾，這鼎過 hit 鼎，後來糖phoeh8拾了離，就會變做糖，便便thang裝落籠發賣。
今有要緊e5消息ai3通知lin2，就是近來阮祖家有一個出名先生teh講起，「甘蔗有籽。」Hit個籽是結ti7甘蔗尾--nih8，細細粒仔ai3 chhoe7著用ham3鏡來看。先生本身校勘了，將幾粒種落塗腳hou7 in緊緊發起--來。伊也teh扑算若是做穡人逐所在gau5對重這號事，無偌久糖會較濟，koh會重倍較便宜。這敢m7是hou7咱知來講究上帝所創造e5物真正有大路用？人逐日著食e5米糧本是鹹e5較常，m7-ku2五味內猶原也著甜，所以糖是hou7咱做要緊e5物件，親像俗語講，「食鹹it著甜，食甜it著鹹。」
（台南府城教會報第61號，1890年5月）
</HL>