<CL>
  U7 chit8 jit8 jit8-thau5 tit-beh loh8 soaN, Liok8 To7-heng5 sian-siN tiam3 ti7 oh8-pang5 thang-a2 piN teh khoaN3-chheh , u7 chit8 e5 lang5 mia5 Khiat-khiat-chu2 si7 phok-hak8 lang5 , phah-mng5 jip8 lai5 . KiaN5-le2 beng5-pek8, Liok8 To7-heng5 sian-siN mng7 kong2, Goa2 bo5 lou7-eng7 , sian-siN lai5 kau3 goa2 e5 sou2- chai7 , m7-chai u7 sim2-mih8 beh ka3-si7 goa2 ? Khiat-khiat-chu2 kong2, Goa2 kap li2 piN5-piN5 chhut-si3 ti7 Tiong-kok, choe3 thak8-chheh lang5 , kiN3 na7 goa2 sou2 u7 thak8--e5 li2 long2 thak8 ke3 liau2-liau2 ; chong2-si7 goa2 put-ko3 si7 eng7 chiah-e5 chheh choe3 than3-chiah8 e5 pun2-chiN5, to7-li2 bo5 kang2-kiu3 , phin2-heng7 bo5 tu2-ho2 ; Sian-siN li2 si7 teh thoan5 Ia5-sou kau3, beng5-li2 tat8-to7 , an2-ni chiu7 sou2 thoan5-- e5 eng-kai tioh8 bo5 poe7-biu7 Khong2-Beng7 e5 chheh . Iau2-ku2 thiaN li2 e5 ka3-si7 keng2- jian5 toa7 ui5-keh8 seng3-hian5 e5 i3-su3, an2-ni goa2 kou-put-chiong tioh8 tit8-tit8 kap li2 lai5 pian7-lun7 ; hit-e5 tai7-chi3 si7 sim2-mih8 , chiu7- si7 hoe3 bok8-chu2 bo5 hok8-sai7 . 
  Chha5-kho2 Tiong-kok chheh , chai tui3 thiN siN lang5 i2-lai5 , chiu7 liah8 che3-su7 choe3 iau3-kin2 m7-kaN2 hut-liok8 . Chhoan-hiok e5 se3-tai7 chiu7 che3 Mui5-sin5 ; To5-tong5 e5 se3- tai7 chiu7 u7 che3 Ge7-chou2 . Sun3 liah8 che3 choe3 iau3-kin2 , chiah chiong5-koan5 chhoa7 Giau5 e5 kong-chu2 . U7 liah8 choat8-su5 choe3 iau3-kin2 , lai5 keng2-kai3 au7-lai5 e5 lang5. Kat- pek bo5 che3 , Thong khi3 cheng i ; Tiu7 bo5 che3 , Bu2-ong5 khi3 phah--i . An2-ni ji7-te3 sam-ong5 bo5 bong7 chou2-kong, bo5 khoaN3- khin sian-jin5, keng-chheh ki3-chai3 beng5- beng5 , long2 u7 thang chha5-kho2 , goa2 pai5 hou7 li2 thiaN . 
  Thian-chu2 hok8-sai7 thiN-toe7 , che3 chhit- tai7 ; Chu-hou5 hok8-sai7 san-chhoan , che3 gou7-tai7 ; Tai7-hu hok8-sai7 ngou2-su7 , che3 sam- tai7 ; Tek-su7 Koan-su nng7-tai7 ; peh-siN3- lang5 chit8-tai7 ; peh-siN3-lang5 bo5 bio7 , put- ko3 si7 che3 ti7 chhim2-sek . Beh che3 tioh8 pi7-pan7 mih8, su3-si5 long2 u7 che3, m7-si7 ki7-sin5 na7-tiaN7; beh che3 tioh8 tai7-seng chai-kai3 , m7 si7 kan-ta pai3-kui7 e5 le2-lou7 na7-tiaN7 . Kou2-cha2 e5 se3-tai7 tiam3 toe7-hiat8 , khia7 chhiu7-teng2 , chheng7 cheng-siN e5 phe5 , lim huih, be7 u7 i-koan , be7 u7 chu2-chiah8 , tak8- hang7 mih8 be7 u7 chiau5-pi7, siong7-chhiaN2 tioh8 soe3-ji7 chip-siu2 che3 e5 hoat-tou7 le2-sou3 , ho5-hong3 le2-sou3 i2-keng chiau5-pi7 , peng5-an khia7-khi2 lah , oe7 jim2-tit khoaN3 in chou2- kong choe3 teng5-kian jiok8-go5 e5 kui2 , khoan2-thai7 pun2-sin choe3 chhai5-long5 , eng , thoah mah ? 
  Lun7 kau3 chit-e5 che3 , chiu7-si7 cha2 seng3- ong5 ka3 lang5 iu2-hau3 e5 to7-li2 , iah8 si7 hou7 lang5 tui3 che3 thang hian2-chhut i e5 keng3 ; lun7- kau3 che3 sian-chou2 , chiu7-si7 siau3-liam7 bok8- pun2 sui2-goan5 e5 sim ; lun7-kau3 che3 goa7-sin5 , chiu7-si7 chun-keng3 i e5 tek-heng7 , po3-tap i e5 kong-lo5 , chit-ho7 ho2 e5 i3-su3 ; thai2-tho2 kong2 choe3 Tiong-kok lang5 iah8 bo5 che3- su7 e5 le2-sou3 ah ? Goa2 chai lin2 e5 i3-su3 si7 kong2, He ! Siong7-te3 si7 toa7 pun2-goan5, Ia5- sou u7 toa7 kong-lo5 ; Siong7-te3 in-ui7 lang5 cho7 ban7-mih8 , Ia5-sou thoe3 lang5 siu7 heng5- hoat8 , siaN2-su7 m7 po3-tap i, hok8-sai7 i , hoan2- tng2 khi3 keng3-pai3 chiah-e5 bok8-chu2 ngou2- siong7 ah ? Goa2 kong2, M7-si7 an2-ni ; Siong7- te3 e5 pun2-goan5 si7 na2 chhin-chhiuN7 Seng- siu3 hai2 choe3 chui2 e5 pun2-goan5 , Khun- lun5 soaN choe3 soaN e5 pun2-goan5 ; pun2- goan5 khiok-si7 , m7-ku2 chin7-hng7 . Ia5-sou e5 kong-lo5 si7 na2 Lu2-o e5 pou2-thiN, Chiok-liong5 e5 pou2-jit8 , tai7-chi3 bong5-biau2, bo5-thang khe-kho2, chi7-chui7-a2 khoaN3-kiN3 ? Siong7-te3 Ia5-sou bo5 hok8-sai7 si7 khah bo5 iau3-kin2, pe7-bu2 bo5 hok8-sai7 chiu7-si7 toa7 m7-tioh8 . TaN sim2-mih8 lang5 bo5 pe7-bu2 ? Sim2-mih8 lang5 bo5 choe3 lang5 e5 kiaN2 ? U7 pe7-bu2 lai5 bong5 pe7-bu2 , si7 u7 kiaN2 na2 bo5 kiaN2 lang5 sou2 teh ai3 u7 kiaN2 , kiam2-m7-si7 ng3-bang7 i oah8 thang chhi7--i , si2 thang hau3 i ? Na7 kong2, oah8 hok8-sai7--i , si2 bo5 hau3--i , chiu7 lang5 long2 beh ka-ki7 than3-chiah8 , iah8 chek tam7-poh8 choe3 lau7-pun2 , chiah8 kau3 si2 , mih-sai2 tioh8 ke3-kiaN2 chhoa7 sim-pu7 , keng-eng5 chhan5- hng5 chhu3-theh8 , ui7-tioh8 in kiaN2-sun lai5 ke3-kau3?
  Koh khoaN3 Su-keng Bu2-seng5 e5 chheh kong2 , “ Tiong7-bin5 ngou2-kau3 i5 sit8 song che3 ” ( I3-su3 si7 kong2 , Beh hou7 peh-siN3 oe7 than3 ngou2-tian2 e5 ka3-si7 , iau3-kin2 tioh8 hou7 i u7 thang chiah8 , liau7-li2 ke3-ong2 e5 lang5 , kap che3-su7 , ) Sou2-i2 Bu2-ong5 i2-keng peng5-tiaN7 Un-tiau5 e5 jiau2-loan7 boe7 kou3-tit pat8-mih8 e5 su7 , chiu7-si7 heng biat8-kok , ke3 choat8-se3 ; si7 in-ui7 tak8-lang5 u7 chou2-kong , chou2-kong e5 che3-su7 m7-thang choat8-tng7 . An2-ni hit- e5 biat8-liau2 , choat8-liau2--e5 , siong7-chhiaN2 beh hou7 i heng , hou7 i chiap , kaN2 u7 kong2 be7 biat8 ka-ki7 beh hou7 i biat8 , be7 choat8 ka- ki7 beh hou7 i choat8 , che si7 goa2 sou2 boe7 hiau2-tit--e5 . Goa2 sim-koaN khang na2 chhin-chhiuN7 soaN-kok , goan7 Sian-siN ka3- si7 goa2 . 
  Liok8 To7-heng5 sian-siN kong2 , Goa2 si7 ham-ban7 , bo5 lou7-eng7 , chong2-si7 li2 i2-keng mng7 goa2 , goa2 tioh8 chiau3 goa2 sou2 chai chin7-sim ka7 li2 kong2 ; goan7 li2 bo5 kou3-chip , pin5-sim seng2-chhat kui ti7 cheng3-to7 . 
  TaN goa2 beh gi7-lun7 6 hang7 . 
  1 .In3 li2 sou2 kong2 e5 chho3-gou7 . 
  2 .Gi7-lun7 bok8-chu2 e5 lai5-lek8 . 
  3 . Gi7-lun7 chhai7 bok8-chu2 e5 m7-tioh8 . 
  4 . Gi7-lun7 chhai7 bok8-chu2 e5 put-thong . 
  5 . Gi7-lun7 bo5 chhai7 sin5-chu2 , bo5 che3 sin5- chu2 si7 long2 bo5 thang hiam5 . 
  6 . Gi7-lun7 hau3 e5 chiaN3-i3 . ( I3-su3 si7 lun7 chaiN2-iuN7 chiah-si7 iu2-hau3 . ) 
  I . In3 li2 sou2 kong2 e5 chho3-gou7 . 
  1 . Li2 kong2 Sun3 kiaN-liau2 oe7 bo5 lang5 thang che3-su7 chiah chiong5-koan5 chhoa7 Giau5 e5 kong-chu2 . To m7-chai kong2 si7 in-ui7 kiaN- liau2 bo5 lang5 thang soa3-chiap i-e5 chiok- thou2 , Sun3-tian2 pou2-bong5 hit-pho7-chheh kiam2 sian-siN iau2-be7 thak8-ke3 , mih-sai2 ke kong2 choe7-choe7 oe7 . 
  2 . Li2 kong2 Thong in-ui7 Kat-pek bo5 che3 , chiah khi3 hoat8--i , Bu2-ong5 in-ui7 Tiu7 bo5 che3 , chiu7 khi3 phah--i . Iah8-si7 su7-si7 ji5- hui . Beng7-chu2 kong2 , “ U7 gin2-a2 koaN7 soe2-a2 kap bah beh khi3 chhan5--nih8 hou7 lang5 chiah8 , Kat-pek thai5--i , chiong mih8 chhiuN2-khi3 , ” e7-bin7 chiu7 kong2 , “ Thong in-ui7 i thai5 chit-e5 gin2-a2 , chiah khi3 cheng--i . ” An2-ni chiu7 khi2-peng e5 ian5- kou3 si7 in-ui7 Kat-pek thai5 bo5 choe7 e5 gin2- a2 , m7-si7 in-ui7 i bo5 che3 . Koh Bu2-ong5 oe7 khi3 hoat8 Tiu7 , iah8 m7-si7 in-ui7 i bo5 che3 ; sui-bong2 Su-keng Thai3-se7 hit phiN u7 kong2 , “ Tiu7 pang3-sak i-e5 sian-chou2 , chong- biau7 bo5 che3-su7 , kap kong2 che3 bo5 li7-ek , kau-sia7 bo5 siu-cheng2 , chong-biau7 bo5 che3 ” , --- chiah e5 oe7 , chong2-si7 Bu2-ong5 teh hiam5 Tiu7 e5 m7-tioh8 , m7 na7 chit8-hang7 ; kong2-khi2 bo5 che3 e5 tai7-chi3 , put-ko3 nng7 saN ku3 chhap ti7 hi2 lai7-bin7, kho2-kian3 m7- si7 liah8 chit-hang7 choe3 iau3-kin2 chiah khi3 hoat8--i . Koh Kat-pek thai5-su Thong , Tiu7 thai5-su Bu2-ong5 iah8 m7-si7 tui3 bo5 che3 ; siat-su2 in nng7-lang5 oe7 siu-sin, che5-ka , eng7 gau5-lang5 , thiaN3 peh-siN3 , chiu7 Thong Bu2 tek-khak bo5 in-ui7 i bo5 che3 khi3 phah i , siat-su2 khi3 phah i iah8 boe7 oe7 iaN5. Beng7-chu2 kong2, “ Kiat8 Tiu7 sit-loh8 thiN-e7 , si7 in-ui7 sit-loh8 peh-siN3 . ” Koh kong2, “ Sam- tai7 tit-tioh8 thiN-e7 si7 in-ui7 jin5-tek , sit- loh8 thiN-e7 si7 in-ui7 bo5 jin5-tek; ” long2 bo5 kong2 si7 in-ui7 bo5 che3 . ChhiaN2 khoaN3 kin-a2-jit8 e5 Thian-tiok , An-lam5, Siam7-lo5 , Bian2-tian7 long2 u7 che3 chou2-kong e5 tai7- chi3 , na7 che3 chou2-kong chin-chiaN3 si7 hap8 Thian-i3 , chiu7 tioh8 thai3-peng5 an-lok8 , kok pu3 , bin5 kiong5 . Su-keng kong2, “ Sun7 to7-li2 chiu7 ho2 ” . ChaiN2-iuN7-a2 hoan2-tng2 hou7 kui2- pah ni5 lai5 Au-chiu bo5 che3 e5 Eng-kok Hoat-kok koan2 ah ? 
  3 . Li2 kong2 Siong7-te3 e5 pun2-goan5 si7 na2 chui2 e5 Seng-siu3 hai2 , soaN e5 Khun-lun5, pun2-goan5 sui-bong2 si7 , m7-ku2 chin7-chai7 hng7 , sou2-i2 bo5 hok8-sai7 si7 bo5 iau3-kin2 . Hai7 ah ! Li2 chin7 poe7-pun2, i2-keng chai i si7 pun2-goan5 chiah m7 hok8-sai7 , che si7 sim2- mih8 to7-li2 ? Siat-su2 li2 u7 kiaN2 chhut-goa7 khi3 Kim-soaN li7-khui li2 kui2-na7 ban7 li2 , li2 kiam2 bo5 si5-si5 ng3-bang7 i kia3 gun5 to3-lai5 choe3 ke-lai7 e5 sou2-hui3 ? Siat-su2 i phah-sng3 kong2 , Pe7-bu2 khiok si7 siN--goa2, io--goa2 , chhi7--goa2 , hou7 goa2 toa7 , chong2-si7 saN li7- khui to kang2-ban7 li2 oh-tit tioh8 , tui3 an2- ni kio3 pat8-lang5 choe3 pe7 , kio3 pat8-lang5 choe3 bu2 , kio3 pat8-lang5 choe3 hiaN-ti7, sian- siN li2 u7 hoaN-hi2 mah ? Lun7 hok8-sai7 Siong7- te3 kiam2 si7 gun2 e5 kau3 sou2 siat--e5 ? Beng7-chu2 kong2 , “ Sui-bong2 u7 phaiN2-lang5 chai- kai3 bok8-iok8 iah8 thang hok8-sai7 Siong7-te3 . ” Liat8-chu2 e5 chheh kong2 , “ U7 chit8-e5 Song3- kok e5 lang5 ai3 kiaN5 jin5-gi7 e5 tai7-chi3 , saN- tai7 lang5 bo5 ia3-sian7, ke-lai7 bo5 ian5-kou3 , ou-gu5 siN peh8-gu5 , lai5 mng7 Khong2-chu2 , Khong2- chu2 kong2 , Che si7 ho2 tiau7-thau5 thang hian3 hou7 Siong7-te3. ” An2-ni chiu7 chai cha2 iah8 u7 lang5 hok8-sai7 Siong7-te3 , m7-si7 jin5-kun u7 na7-tiaN7 , peh-siN3 iah8 u7 ; si7 kau3 Beng5-tiau5 Hong5-bu2 chiah kim3 peh-siN3 m7-thang ki5- to2 hok8-sai7 Siong7-te3 , chi2-u7 jin5-kun thang na7-tiaN7 , chong2-si7 che si7 i-e5 toa7 chho3 . Siong7-te3 si7 na2 lau7-pe7, toe7-bin7-chiuN7 cheng3-lang5 si7 na2-chun2 kiaN2 , jin5-kun si7 na2-chun2 toa7-kiaN2, kiam2 toa7-kiaN2 thang oa2-kun7 i-e5 pe7 , ki5-u5 e5 kiaN2 thang sng3 i-e5 pe7 choe3 pat8-lang5 ? Sou2-i2 lun7-kau3 Siong7-te3 si7 cheng3-lang5 sou2 eng-kai hok8-sai7--e5 ; siat-su2 Siong7-te3 chin-chiaN3 li7 lan2 hng7 , iu5-goan5 tioh8 hok8-sai7 i , ho5-hong3 kap lan2 kun7-kun7 , in-ui7 lan2 kho3 i lai5 oah8 , lai5 ti7- teh , lai5 tin2-tang7 , thai2-tho2 thang liah8 pe7- bu2 khah iau3-kin2 Siong7-te3 ? 
  4 . Li2 kong2 Ia5-sou e5 kong-lo5 si7 chhin- chhiuN7 Lu2-o kap Chiok-liong5 , bong5-biau2 bo5 lang5 khoaN3-kiN3 . Hai3 ah ! Sian-siN chin7 chhin3-chhai2 kong2 . Lun7 Lu2-o Chiok- liong5 long2 si7 hong-tong5 boe7 sin3--tit ; Ia5- sou e5 tai7-chi3 , chiau5-pi7 ki3 ti7 seng3-chheh , beng5-beng5 thang chha5-kho2 , si7 sian-siN be7 bat thak8--tioh8 , thai2-tho2 bo5 thang chha5-kho2 ? Na7 kong2 gun2 e5 seng3-keng boe7 sin3--tit , chiu7 thiN-e7 long2 bo5 thang sin3 e5 chheh . 
  5 . Li2 kong2 lang5 ai3 u7 kiaN2 si7 ng3-bang7 oah8 thang chhi7--i , si2 thang che3--i ; na7 bo5 chiu7 lang5 long2 m7 ke3-kiaN2 chhoa7 sim-pu7 , ui7 kiaN2-sun lai5 keng-eng5 ke3-kau3 . Chhi3- mng7 Beng7-chu2 sou2 kong2 bo5 tai5 pe7-bu2 e5 se3-tai7 , pe7-bu2 si2 u7 che3--bo5 ? Bo5-tai5 tek- khak iah8 bo5 che3 , ki3-jian5 bo5 che3 , chiu7 hit-si5 u7 ke3-kiaN2 chhoa7 sim-pu7 ui7 kiaN2- sun lai5 ke3-kau3--bo5 ? a2-si7 ka-ki7 than3- chiah8 chek lau7-pun2 kau3 si2 ah ? Kiam2 m7-chai ke3-chhoa7 si7 thian-seng3 , keng- eng5 si7 jin5-cheng5 , chhap-chau2 si7 in-ui7 u7 lang5 thang hau3 ? Sai-kok bo5 hau3 , iau2-ku2 u7 ke3-chhoa7 , goan2 seng3-kau3 bo5 hau3 , iau2- ku2 ui7 kiaN2-sun lai5 ke3-kau3 ; che thang choe3 pin5-ku3 . 
  6 . Li2 kong2 Bu2-ong5 heng biat8-kok ke3 choat8-se3 si7 in-ui7 m7-ai3 hou7 in e5 che3-su7 choat8-tng7 . TaN hit ho7 u7 kiaN2-sun bo5 koaN-chiok , bo5 thou2-toe7--e5 kio3 choe3 biat8-kok , chiu7 eng7 thou2-toe7 hong hou7--i ; chhin- chhiuN7 u7 hong Giau5 e5 hou7-e3 ti7 Chiok , Sun3 e5 hou7-e3 ti7 Tin5 , Ha7 e5 hou7-e3 ti7 Ki2 , Un e5 hou7-e3 ti7 Song3 ; u7 thou2-toe7 , u7 koaN- chiok, bo5 kiaN2-sun--e5 ho7 choe3 choat8-se3 , chiu7 eng7 in e5 chong-chok8 chhin-lang5 lai5 soa3-chiap ; soa3-chiap si7 bian2-tit i-e5 koaN-chiok thou2-toe7 hou7 pat8-lang5 tit--khi3 ; chhin-chhiuN7 hou7 Chiu-chiong chiap Thai3-pek, in sio2-ti7 chiap Tiong7-iong, tu2-tu2 kap kin-a2-jit8 se3-sip8 koaN-oan5 e5 lut8-hoat saN-tang5 , tioh8 u7 koaN-chiok , thou2-toe7--e5 chiah u7 chhong3 lang5 lai5 soa3-chiap, na7 bo5 chiu7 chhut-chai7 i choat8 , iah8-bo5 soa3-chiap; che si7 Mou5-Ki-leng5 u7 an2-ni kong2. An2-ni chiu7 Bu2-ong5 ke3-choat8-se3, beng5- beng5 m7-si7 in-ui7 beh hou7 in thang che3 chou2-kong, tui3 nng7 hang7 thang chai. (1) Bu2-ong5 sou2 soa3-chiap--e5 long2-si7 u7 koaN-chiok e5 chu-hou5, m7-si7 peh-siN3 lang5. (2) Bu2-ong5 chhong3 lang5 lai5 soa3-chiap na7-si7 in-ui7 che3 chou2-kong, chiu7 mih-sai2 eng7 thou2-toe7 hong hou7 in ? Ki3-jian5 chhong3 lang5 lai5 soa3-chiap, koh eng7 thou2-toe7 hong hou7 i , chiu7 beng5-beng5 m7-si7 in-ui7 che3 chou2- kong . TaN chhiaN2 lai5 choan lun7 bok8-chu2 . 
  II . Lun7 bok8-chu2 e5 lai5-lek8
  Bok8-chu2 tui3 sim2-mih8 si5 sim2-mih8 lang5 siat-khi2 , si7 oh-tit chai ; u7 lang5 kong2 si7 tui3 hou7-Han3 Teng-lan5 siat-khi2 . Teng- lan5 khi2-thau5 chin7 put-hau3, i teh choh- chhan5 , in lau7-bu2 tak8-jit8 koaN7-png7 khi3 hou7 i chiah8 , tak8-pai2 to hou7 Teng-lan5 phah , cha2 hiam5 cha2, oaN3 hiam5 oaN3; u7 chit8-jit8 Teng-lan5 ti7 chhan5--nih8 khoaN3-kiN3 iuN5-a2- kiaN2 chiah8 lin, cheng5 kha kui7-teh , Teng- lan5 ka-ki7 siuN7 kong2 , Cheng-siN siong7- chhiaN2 oe7 hiau2-tit heng5-hau3 , ho5-hong3 goa2 si7 lang5, kiam2 thang an2-ni phah lau7- bu2 mah ? Tui3 an2-ni tiaN7-tioh8 beh choe3 iu2- hau3 e5 kiaN2 . Hit jit8-tau3 i-e5 lau7-bu2 koh koaN7- png7 lai5 , Teng-lan5 kin2-kin2 chau2 beh khi3 chih ; in lau7-bu2 liah8 choe3 iu7 beh koh lai5 phah , chiu7 kin2-kin2 thiau3-loh8 chui2 . Teng-lan5 koaN2-kin2 thiau3-loh8 khi3 kiu3 , chhe7 long2 bo5, tok8-tok8 chhe7-tioh8 chit8-phiN3 pang, chiu7 chiong hit-phiN3 pang theh8- to3-khi3 khek choe3 siong7 , au7-lai5 lang5 chiah u7 chhong3 chit-e5 bok8-chu2 . U7 lang5 kong2 m7-si7 tui3 Teng-lan5, si7 khah-cha2 chiu7 u7; chiu7-si7 tui3 Bu2-ong5 , in-ui7 su2-ki3 kong2, “ Bu2-ong5 kau2--ni5 khi3 tang--si3 koan-peng ti7 Beng7-tin , choe3 Bun5-ong5 e5 bok8-chu2 , chai3 ti7 chhia-lai7 , chheng ka-ki7 choe3 Thai3-chu2 Hoat ; i3-su3 si7 kong2 , hong7 Bun5- ong5 lai5 hoat8 Tiu7 , hian2-beng5 ka-ki7 m7-kaN2 chu2-choan5 . ” Chong2-si7 su2-ki3 sui-bong2 an2-ni kong2, goa2 iah8 m7-kaN2 toan3 si7 tui3 Bu2-ong5 siat-khi2 ; kiam2-chhai2 Bu2-ong5 e5 tai7-seng i2-keng u7 , chiu7 Bun5-ong5 bio7-lai7 iah8 i2-keng u7 Bun5-ong5 e5 bok8-chu2, put-ko3 si7 kau3 Bu2-ong5 beh khi3 hoat8 Tiu7 hit-si5 chiah koh leng7-goa7 chhong3 chit8-sin ; m7-si7 kau3 beh hoat8 Tiu7 hit-si5 chiah chhong3 . Chhin-chhiuN7 Chhun-chhiu e5 si5 Hoan5- kong tauh8-tauh8 ai3 khi2-peng , iah8 chhong3 nng7 sin bok8-chu2 , na7 beh chhut-tin7 chiu7 chah chit8-sin khi3 , na7 to3-lai5 chiu7 iu5-goan5 chhai7 ti7 chou2-bio7--nih8 ; kiam2-chhai2 Bu2- ong5 iah8 si7 hit-ho7 khoan2 . Chiau3 goa2 phah-sng3 chng7 Giau5 Sun3 hit-si5 i2-keng u7 , in-ui7 Su-keng kong2 , Giau5 u7 Bun5-chou2- bio7 , Ge7-chou2 bio7 , iah8 Sun3 u7 khi3 che3 ; taN u7 bio7 tek-khak u7 bok8-chu2 , na7 bo5 , siu7-che3 e5 mih8 chiu7 beh che3 si7-chui7 ? Kiam2- chhai2 u7 lang5 kong2 bo5 tek-khak , in-ui7 cha2 e5 lang5 teh che3 u7 eng7 gin2-a2 chheng7 sian-jin5 e5 i-hok8 choe3 chu2-che3 e5 lang5 ,lang5 che3 i , i3-su3 si7 che3 chou2-kong ; kau3 au7- lai5 e5 lang5 hiam5 chit-ho7 hoat-tou7 m7-ho2 , in-ui7 chiau3 chit-ho7 hoat-tou7 chiu7 pe7 tioh8 pai3 kiaN2 , an2-ni ai3 beh iu2-hau3 tai7-seng biat8 jin5-lun5 , sou2-i2 u7 oaN7 bok8-chu2 ,hoe3 hit- e5 si e5 tai7-chi3 , an2-ni bok8-chu2 si7 khah au7- tai7 e5 lang5 chiah siat ; goa2 kong2 m7-si7 an2- ni , Tiong-kok chheh beng5-beng5 kong2 “ Chu2 sou2-i2 i sin5 , si sou2-i2 siong7-sin5 . ” ( I3-su3 si7 kong2 , bok8-chu2 si7 beh hou7 sin5 thang i- oa2 , si si7 beh hian2-beng5 sin5 e5 khoan2 . ) An2-ni si kap bok8-chu2 si7 tang5-si5 u7--e5 , chong2-si7 tu2-tu2 tui3 ti7-si5 u7 , goa2 m7-kaN2 toan3 , iau2-ku2 kaN2 kong2 chng7 Giau5-Sun3 e5 si5 i2- keng u7 .
  III . Gi7-lun7 chhai7 bok8-chu2 e5 m7-tioh8 
  Lun7 hit-e5 m7-tioh8 u7 kui2-na7 hang7. 1 . Peh-siN3 lang5 boe7 chhai7--tit . Beh chhai7 sin5-chu2 tek-khak tioh8 u7 thou2-toe7 e5 jin5-kun chiah oe7 choe3-tit, chhin-chhiuN7 Thian-chu2 , Chu-hou5 , kap u7 chhai2-te7 e5 kheng, chi2 kui2 teng2-ho7 e5 lang5 chiah oe7 chhai7--tit . Kiam2-chhai2 u7 lang5 mng7 kong2 . An2-ni chiu7 Tai7-hu , Su7 , i2-kip8 peh-siN3 lang5 beh che3 beh chaiN2-iuN7 ? In3 kong2 , Put-ko3 si7 phou ki2-toh , chhioh8 , lai5 hou7 sin5 oa2 na7- tiaN7 . Sian-jin5 Khong2--si7 , TiN7--si7 , Chhui- si7 , chu3 Le2-ki3 che3-hoat hit-phiN long2-si7 an2-ni kong2; chong2-si7 u7 choe7-choe7 lang5 saN-pok, in-ui7 Le2-ki3 lai7 bo5 beng5-beng5 an2-ni kong2; sui-jian5 an2-ni iau2-ku2 Kong2-iong5 beng5-beng5 kong2 , “ Kheng, Tai7-hu, m7-si7 hit-ho7 u7 thou2-toe7 e5 Jin5-kun boe7 tit- thang khap-hiong2 chiau-bok8 . ” ( I3-su3 si7 hap8 che3 chou2-kong ) . An2-ni chiu7 beng5-beng5 si7 bo5 sin5-chu2 , in-ui7 na7-bo5 , chiu7 bo5 hun-piat8 chun-kui3 pi-chian7 e5 teng2-te7 . An2-ni chiu7 kin-a2-jit8 lang5-lang5 chhai7 sin5- chu2 , si7 peh-siN3 lang5 chhiam3 eng7 Thian-chu2 , Chu-hou5 e5 le2-sou3 ; che si7 toa7 m7-tioh8 . Siat-su2 lang5 ai3 iu2-hau3 pe7-bu2 , hou7 i chheng7 ng5 leng5-pou5 chheng i choe3 hong5- te3 , an2-ni kiam2-oe7 thang kong2 , Goa2 si7 iu2- hau3 mah ? Cha2 Khong2-chu2 bo5 choe3-koaN bo5 ka-sin5 , tu2-tioh8 piN7 e5 si5 Chu2-Lou7 eng7 lang5 khi2 choe3 i-e5 ka-sin5 , Khong2-chu2 siong7-chhiaN2 tang7-tang7 chek-pi7 i, ho5-hong3 peh-siN3 chhiam3 Thian-chu2 e5 le2 , hit e5 m7-tioh8 kau3 chaiN2-iuN7 ah ? Kiam2- chhai2 u7 lang5 pok kong2, Le2-ki3 sou2-kong2 che3 e5 hoat-tou7 i2-kip8 sin5-chu2 chiah e5 tai7- chi3 , to bo5 kong2 si7 choan chi2 Thian-chu2 , Chu-hou5 , thai2-tho2 oe7 chai m7-si7 chi2 peh- siN3 lang5 ah ? In3 kong2, Le2-ki3 kong2 kau3 che3 , chiu7 soa3 kong2 bio7 , an2-ni thang chai m7- si7 chi2 peh-siN3 lang5 , in-ui7 peh-siN3 lang5 bo5 bio7 , put-ko3 che3 ti7 chhim2-sek na7-tiaN7 . 
  2 . Chiau3 le2-hoat , Thian-chu2 chhit-keng bio7 , hok8-sai7 chhit-tai7 ; Chu-hou5 gou7-keng bio7 , hok8-sai7 gou7-tai7 ; Tai7-hu saN-keng bio7 , hok8-sai7 saN-tai7 ; Tek-su7 nng7-keng bio7 , hok8-sai7 nng7-tai7 ; Koan-su chit8-keng bio7 , hok8-sai7 chit8-tai7, iah8 soa3-chun2 peh-siN3 lang5 che3 chit8-tai7, chong2-si7 boe7 tit thang u7 bio7 . Thian-chu2 , Chu-hou5 , Tai7-hu , in e5 chou2-kong na7 ke3 chhit-tai7 , gou7-tai7 , saN-tai7 , chiu7 bo5 chhai7 ti7 bio7--nih8 , put-ko3 si7 chhai7 ------------------------------------ 
  *Chit-chan5 e5 lai7-bin7 sou2 in2-khi2 chheh-- nih8 kui2-na7 ku3-oe7 , kiaN-liau2 bo5 thak8- chheh e5 hiaN-ti7 khoaN3-liau2 , be7 beng5-pek8 , taN beh khui-thiah tai7-liok8 hou7 lin2 thiaN . In-ui7 hit-tiap8 Liat8-kok e5 si5-chun7 , hia3-e5 kok long2 kui it-thong2 : it-thong2 e5 kok- kun kio3-cho3 Thian-chu2 , ki5-u5 hia3-e5 lai5 kui e5 kok , in-e5 kok-kun ho7-cho3 Chu-hou5 . Kok-lai7 e5 koaN-hu2 ho7-cho3 Tai7-hu . Boe7- soan2-chhut--khi3 cho3 koaN , siong7-teng2 e5 Thak8-chheh-lang5 ho7-cho3 Tek-su7 , tai7- khai3 chhin-chhiuN7 hian7-kim e5 Han7-lim5-iN7 . Su3-bin5-ka khi3 pan7 ge5-mng5 su7 ho7- cho3 Koan-su , tai7-khai3 chhin-chhiuN7 hian7- si5 e5 pang5-kho . 
  ------------------------------------------------------------------------ ti7 toaN5--nih8 , sian7--nih8 ; iah8 bo5 chhin- chhiuN7 ti7 bio7-lai7 e5 si5 , u7 su3-si5 long2 che3 ; kau3 koh-khah ku2 chiu7 tai5 , long2 bo5 koh- chai3 che3 . Koh chit8-keng bio7 chi2 u7 chit8 sian sin5-chu2 ; cha2 Cheng-chu2 mng7 Khong2-chu2 kong2 , “ Bio7--nih8 u7 nng7-sian bok8-chu2 , che si7 tioh8 mah ? ” Khong2-chu2 kong2 , “ ThiN bo5 nng7 e5 jit8 , kok bo5 nng7 e5 ong5 , bio7 u7 nng7 e5 chu2 , chaiN2-iuN7 si7 le2 goa2 to boe7 hiau2--tit . ” TaN kin-a2-jit8 peh-siN3 lang5 chhai7 sin5-chu2 m7-na7 si7 che3 chit8-tai7 , saN-tai7 , gou7-tai7 , chhit-tai7 na7-tiaN7 , si7 u7-e5 chhai7 kau3 gou7-lak8 chap8 tai7 e5 sin5-chu2 , iah8 soa3 che3--i ; an2-ni si7 peh-siN3 chhiam3 Thian- chu2 Chu-hou5 e5 le2 , iah8 si7 beh pi2 i koh- khah toa7 ; m7 na7 an2-ni , iah8 si7 chiong kui2-chap8 sin e5 sin5-chu2 chai7 choe3 chit8-keng chit8-te3-toh , che kiam2 m7-si7 ui5-keh8 Khong2- chu2 e5 oe7 , poe7 kou2-cha2 e5 le2-sou3 mah ? 
  3 . Lun7 che3 e5 sou2-chai7 bo5 chiau3 kou2-cha2 e5 hoat-tou7. In-ui7 cha2 e5 hoat-tou7 , peh-siN3 lang5 boe7 tit-thang u7 chou2-bio7 , put-ko3 si7 che3 ti7 chhim2-sek; kin-a2-jit8 e5 lang5 long2 bo5 chiau3 chit-e5 hoat , sou2-u7 e5 sin5-chu2- pang , long2 si7 he7 ti7 thiaN toh teng2 liau2- liau2 ; che kiam2 m7-si7 m7-tioh8 ? U7 lang5 koh-khah toa7 m7-tioh8, chiu7-si7 khi2 su5-tng5 , mng5-bai5-teng2 sia2 “ Bou2-siN3 ka-biau7 ” . TaN peh-siN3-lang5 to m7-thang u7 bio7 , chaiN2-iuN7 sia2 bio7 ? Siat-su2 sia2 su5-tng5 iah8 si7 m7-tioh8 , in-ui7 peh-siN3 lang5 put-ko3 si7 che3 ti7 chhim2- sek na7-tiaN7 . U7 lang5 koh-khah toa7 m7- tioh8 , chiu7-si7 soa3 che3 ti7 bong7--nih8 ; kiam2- chhai2 u7 lang5 pok-kong2 , Che3-bong7 si7 tui3 cha2 chiu7 u7, thai2-tho2 m7-tioh8 ? Cheng- chu2 kong2 , “ Thai5 gu5 lai5 che3-bong7 m7-tah8- tioh8 than3 pe7-bu2 ti7--teh , eng7 ti , koe , lai5 hok8-sai7 i . ” Beng7-chu2 kong2 , “ Hit e5 Che5- jin5 khi3 tang-mng5 goa7 chhe7 thiong2-bong7-- nih8 teh che3 e5 lang5. ” An2-ni che3-bong7 chu7-cha2 chiu7 u7, thai2-tho2 m7-tioh8 ? Goa2 kong2 , M7-si7 an2-ni ; Cheng-chu2 sou2-kong2 e5 che3-bong7 , si7 tu2-a2 khi3 tai5 hit-si5 lai5 che3 , m7-si7 tai5 liau2-au7 siong5-siong5 khi3 che3 ; koh Cheng-chu2 kong2 chit-ku3 si7 in-ui7 khoaN3 lang5 tui3-tiong7 si2-au7 e5 che3 , khah iau3-kin2 siN-cheng5 e5 hok8-sai7 , sou2-i2 kong2 chit-ku3 ; an2-ni Cheng-chu2 sui-bong2 bo5 ka3-lang5 m7-sai2 che3-bong7 , iau2-ku2 beng5- beng5 si7 kong2 che3 bong7 si7 bo5 lou7-eng7 . Lun7-kau3 Beng7-chu2 sou2 kong2--e5 , tioh8 chai he m7-si7 ke2-siat u7 hit-e5 lang5 hit-e5 su7, put-ko3 si7 sit8-sit8 hit-e5 tai7-chi3 lai5 pi2-pok kiu5 hu3-kui3 li7-tat8 e5 lang5 na7-tiaN7; chhin-chhiuN7 i bat chit8-pai2 ka2-siat chit8-e5 Song3- kok e5 lang5 puih8 tiu7-a2 e5 tai7-chi3 lai5 gi7-lun7 khi3 e5 to7-li2 ; sou2-i2 m7-thang phah-sng3 cha2 e5 lang5 sit8-chai7 u7 che3-bong7 . Han3-tiau5 Chhoa3 Iong u7 kong2 , “ Goa2 thiaN-kiN3 cha2 bo5 che3-bong7 e5 tai7-chi3 . ” Gui7 Bun5-te3 kong2 , “ Kut-thau5 m7-chai thiaN3 , m7-chai chiuN7 , thiong2-bong7 m7-si7 sin5 tiam3 e5 ui7 , chiau3-le2 bo5 che3-bong7 . ” ThiaN-hu-chu2 kong2 , “ Ho2 e5 le2 bo5 tiam3 khong3-ia2 lai5 kiaN5 , sou2-i2 siN bo5 tiam3 khong3-ia2 hap8 , si2 bo5 tiam3 khong3-ia2 che3 . ” Han3-tiau5 TiN7 Hian5 chu3 le2-ki3 iah8 kong2 , cha2 bo5 che3 bong7 ; siat-su2 i kong2 m7-tioh8 , chaiN2-iuN7 tng-si5 long2 bo5 lang5 pok i ah ? Cha2 bo5 che3- bong7 te7 it beng5 e5 pin5-ku3 chiu7-si7 khoaN3 Khong2-chu2, le2-ki3 tan5-kiong hit-phiN u7 kong2 , Khong2-chu2 soe3-han3 pe7 si2 , kau3 au7- lai5 in lau7-bu2 iah8 si2 , Khong2-chu2 i3-su3 beh ka7 in hap8-chong3 , m7 chai in lau7-pe7 e5 bong7 ti7 tah-loh8 , chiu7 mng7 Liau5-ban7-hu2 e5 lau7-bu2 chiah chai-ui7 , jian5-au7 hap8- chong3 ti7 Hong5. Siat-su2 Khong2-chu2 u7 chiuN7-soaN che3-bong7 , thai2-tho2 oe7 m7-chai- ui7 in lau7-pe7 e5 bong7 ? 
  4 .Goa2 thak8 le2-ki3 che3-gi7 , che3-hoat , che3- thong2 chiah e5 phiN , u7 kong2 ka7 ta-pou- lang5 lip8 sin5-chu2 lai5 che3 , be7-bat thiaN-kiN3 kong2 u7 ka7 hu7-jin5-lang5 lip8 sin5-chu2 lai5 che3 ; sou2-i2 Thian-chu2 , Chu-hou5 , Tai7-hu teng2 , sou2 che3--e5 long2 si7 sian-kun , sian- ong5 , sian-kong , sian-chou2 ; be7-bat thiaN-kiN3 u7 sian thai3-hou7 , sian hu-jin5 , sian chou2- ma2 , sian bu2-chhin . Au7-tai7 e5 lang5 chu7-chok chhong-beng5 , phah-sng3 kong2 cha2 seng3-ong5 seng3-jin5 iau2 bo5 chim-chiok , che3 lam5 bo5 che3 lu2 , sim beh thai2-tho2 oe7 peng5-an ? Tui3 an2-ni lip8 sian-kong e5 bok8- chu2 , iah8 lip8 sian-ma2 e5 bok8-chu2 , phah- sng3 ti3-sek beh ke3-thau5 seng3-jin5 , iu2-hau3 beh ke3-thau5 seng3-jin5 , kong-lo5 beh ke3- thau5 seng3-jin5 . Sit8-chai7 si7 toa7-toa7 put-kham ; siat-su2 si7 chu7-cha2 sou2 siat iah8-si7 u7 chho3 , lan2 Tiong-kok lam5-lu2 hun-piat8 chin-giam5 . Chiau3 le2-ki3 kong2 , Lam5-lu2 m7- thang chham-chham teh-che7, m7-thang tang5 chit8-e5 saN-a2-ke3 , m7-thang tang5 chit8 tiau5 soe2 sin-khu e5 kun, m7-thang saN oa2, m7-thang saN-chioh-mng7; kou chi2-be7 e5 cha-bou2-kiaN2 i2-keng ke3 , to3-lai5 choe3-kheh, hiaN- ti7 m7-thang kap i tang5 toh chiah8 . Sou2 kim3 u7 e5 sui-bong2 si7 siuN-giam5, chong2-si7 u7-e5 tek-khak si7 tioh8 than3, tang5-toh chiah8 na7 thang , tang5-chhng5 khun3 tek-khak si7 boe7 choe3 tit . TaN e5 lang5 lip8 bok8-chu2 , u7-e5 si7 lam5-chu2 , u7 e5 si7 lu2-chu2, chhai7-lai7 choe3 chit8-tui ; phi3-ju7 ta-koaN si2 , chiu7 chhai7 chit8-sin ta-koaN e5 sin5-chu2 ti7 toh-teng2 ; au7- lai5 sim-pu7 si2 , iah8 chhai7 chit8-sin sim-pu7 e5 bok8-chu2 ti7 toh-teng2 ; chhin-chhiuN7 an2-ni hap8-le2 mah ? Na7 kong2 bok8-chu2 si7 si2-si2 e5 mih8 boe7 chai , chiu7 mih-sai2 chhai7 , mih- sai2 che3 ? Na7 kong2 si7 u7 chai, chiu7 lam5-lu2 hun7-chhng5, me5-jit8 choe3-tui, hit te3 toh na2 bin5-chhng5, chiu7 lam5-lu2 tang5-chhng5; chin7-chai7 kho2-ouN3, chin7-chai7 kian3-siau3. Choe3 kiaN2-sun e5 lang5 khoan2-thai7 chou2-kong an2-ni, si7 leng5-jiok8 chou2-kong, soa3 leng5-jiok8 pun2-sin, thai2-tho2 si7 iu2-hau3 ?
  5 . Chiau3 le2-ki3 che3-hoat hit phiN u7 kong2- khi2 sim2-mih8 ho7 lang5 chiah e7 kham-tit siu7 che3 ; i kong2 , “ U7 ho2 hoat-tou7 si kau3 peh-siN3 , chiah che3--i ; ui7 kok chhut-lat8 kau3 si2 chiah che3--i ; eng7 tioh8-boa5 hou7 kok an-tiaN7 , chiah che3--i ; oe7 tu5 toa7 chai- e7 , chiah che3--i ; oe7 ti2-tng toa7 hoan7-lan7 , chiah che3--i . ” Beh siu7 che3 tek-khak tioh8 u7 chi2 gou7-hang7 e5 chit8-hang7 , na7 bo5 , chiu7 long2 boe7-tit-thang siu7 che3 , Sou2-i2 Sun3 bo5 chou2 Kou-bong5 , bo5 chong Kou2-sou2, hoan2-tng2 chou2 Chhoan-hiok lai5 chong Giau5 ; an2-ni si7 bo5 chong sou2 chhin , si7 chong u7 tek-heng7--e5 ; keng-chheh long2 chiau5-pi7 , chha5-kho2 oe7 chai . TaN e5 lang5 m7-bat hoat-tou7 , put-lun7 pe7-bu2 si7 ho2-lang5 a2-si7 phaiN2-lang5 , si7 kun-chu2 a2-si7 siau2-jin5 , long2 bo5 iau3-kin2 ; put-ko3 pe7-bu2 na7 chit8- e7 si2 chiu7 lip8 sin5-chu2 lai5 che3--i ; siat-su2 pe7-bu2 oe7 kham-tit siu7 , to bo5 kong2 , siat- su2 boe7 kham-tit siu7 , iah8 lip8 sin5-chu2 lai5 che3 ; an2-ni si7 phian3-lang5 phian3-thiN , hai7 pe7-bu2 hoan7-tioh8 chhiam3-koan5 put-gi7 e5 choe7, choe3 sian-ong5 e5 choe7-jin5 , chhim- chhim thang thou2-khui3 . 
  6 . Chiau3 cha2 e5 hoat-tou7 lang5 teh-beh che3 e5 tai7-seng tioh8 chhit-jit8 kai3 saN-jit8 chai ; be7 che3 e5 si5-chun7 , chiu7 i2-keng u7 chit8- tiam2 iu-bun7 , siau3-liam7, it-tioh8 e5 sim ; ti3- kau3 teh che3 e5 si5 , giam2-jian5 u7 khoaN3-kiN3 pe7-bu2 . TaN e5 lang5 long2 bo5 an2-ni ; beh- che3 e5 si5 , iah8 bo5 pi7-pan7 , teh-che3 iah8 bo5 keng3-sim, che3-liau2 chiu7 pun mih8 to3--khi3 in-tau ; u7-si5 khah u7 mih8, chiu7 soa3 chhiaN2 peng5-iu2 lai5 chiah8 chiu2, u7-si5 soa3 hoah-kun5 , kong3 iang5-khim5, kio3 ge7-toaN3 , chiong chou2-kong e5 chiN5 ka-ki7 khai , khai hou7 chou2-kong pe7-bu2 che7-siau3. U7-si5 pe7-bu2 oah8-teh e5 si5-chun7 khun5-khou2 liap8-chek, kau3 si2-au7 kiaN2-sun an2-ni-siN khai, mia5 si7 hau3 chou2-kong , sit8 si7 hau3 ka-ki7 ; chou2-kong na7 ti7 im-kan oe7 chai, tek-khak tng3-kha tio5-toe7 , ka7-ge5 chhiat-chhi2 , kong2 , Goa2 hiah e5 chiN5 si7 khun5-khiam7 liap8-chek kui2-chap8 ni5 , lin2 bo5 po2-sioh hong3-sim khai , chin-si7 put-hau3 kiaN2 . U7-e5 ka-ki7 bo5 chiN5 chiu7 si3-koe3 oaiN-chioh, kau3 au7-lai5 lang5 beh tho2 , bo5 thang heng5--lang5, tui3 an2-ni hou7 lang5 chhoh-me7 , leng5-jiok8 pe7- bu2 ; an2-ni in-ui7 ka-ki7 e5 chiah8 hai7 pe7-bu2 kian3-siau3 , kiam2 si7 iu2-hau3 mah ? 
</CL>
<HL>

有一日日頭得beh落山，陸道恆先生tiam3 ti7學房窗仔邊teh看冊，有一個人名Khiat-khiat子是博學人，扑門入來。行禮明白，陸道恆先生問講，我無路用，先生來到我e5所在，m7 知有甚物 beh教示我？Khiat-khiat子講，我kap你平平出世ti7 中國，做讀冊人，見若我所有讀--e5你攏讀過了了；總是我不過是用chiah-e5 冊做趁食e5本錢，道理無講究，品行無tu2好；先生你是teh傳耶穌教，明理達道，an2-ni 就所傳--e5應該著無背謬孔孟e5冊。Iau2-ku2聽你e5教示竟然大違keh8聖賢e5意思，an2-ni我姑不chiong著直直kap你來辯論；hit個代誌是甚物，就是廢木主無服事。
查考中國冊，知對天生人以來，就掠祭祀做要緊 m7 敢忽略。顓頊 e5世代就祭霉神；陶唐 e5世代就有祭羿祖。舜掠祭做要緊，才從權娶堯e5公主。有掠絕嗣做要緊，來警戒後來e5人。葛伯無祭，湯去征伊；紂無祭，武王去扑--伊。An2-ni二帝三王無忘祖公，無看輕先人，經冊記載明明，攏有thang查考，我排hou7 你聽。 
天子服事天地，祭7代；諸侯服事山川，祭五代；大夫服事五士，祭三代；德士官師兩代；百姓人一代；百姓人無廟，不過是祭ti7 寢室。Beh祭著備辦物，四時攏有祭，m7 是忌辰na7-tiaN7；beh祭著代先齋戒，m7 是kan-ta拜跪e5禮路na7-tiaN7。古早e5世代tiam3地穴，企樹頂，穿精牲e5皮，lim血，be7有衣冠，be7有煮食，逐項物be7有齊備，尚且著細膩執守祭e5法度禮數，何況禮數已經齊備，平安企起lah，會忍得看in祖公做重艱弱熬e5鬼，款待本身做豺狼、鷹、獺mah？ 
論到這個祭，就是早聖王教人有孝e5道理，亦是hou7人對祭thang顯出伊e5 敬；論到祭先祖，就是數念木本水源e5心；論到祭外神，就是尊敬伊e5 德行，報答伊e5 功勞，這號好e5意思；thai2-tho2講做中國人亦無祭祀e5禮數ah？我知lin2 e5意思是講，He ！上帝是大本源，耶穌有大功勞；上帝因為人造萬物，耶穌替人受刑罰，啥事m7 報答伊，服事伊，反轉去敬拜chiah-e5 木主偶像ah？我講，M7 是an2-ni；上帝e5本源是那親像星宿海做水e5本源，崑崙山做山e5本源；本源卻是，m7-ku2 盡遠。耶穌e5功勞是那女媧e5補天，祝融e5補日，代誌濛藐，無thang稽考，是誰仔看見？上帝耶穌無服事是較無要緊，父母無服事就是大m7 著。今甚物人無父母？甚物人無做人e5子？有父母來忘父母，是有子那無子人所teh愛有子，敢m7 是向望伊活thang飼--伊，死thang孝--伊？若講，活服事--伊，死無孝伊，就人攏beh家己趁食，亦積淡薄做老本，食到死，mih使著嫁子娶新婦，經營田園厝宅，為著in子孫來計較？
Koh看書經武成e5冊講，「重民五教惟食喪祭」(意思是講，Beh hou7 百姓會趁五典e5教示，要緊著hou7 伊有thang食，料理過往e5人，kap祭祀。)所以武王已經平定殷朝e5擾亂boe7顧tit別物e5事，就是興滅國，繼絕世；是因為逐人有祖公，祖公e5祭祀m7-thang絕斷。An2-ni hit個滅了，絕了--e5，尚且beh hou7 伊興，hou7 伊接，敢有講be7滅家己beh hou7 伊滅，be7絕家己beh hou7 伊絕，che是我所boe7曉得--e5。我心肝空那親像山谷，願先生教示我。 
陸道恆先生講，我是ham-ban7，無路用，總是你已經問我，我著照我所知盡心ka7你講；願你無固執，憑心省察歸ti7 正道。 
今我beh議論6項。 
1.應你所講e5錯誤。 
2.議論木主e5來歷。 
3.議論chhai7木主e5 m7 著。 
4.議論chhai7木主e5不通。 
5.議論無chhai7神主，無祭神主是攏無thang嫌。 
6.議論孝e5正意。( 意思是論怎樣才是有孝。) 
I.應你所講e5錯誤。 
1.你講舜驚了會無人thang祭祀才從權娶堯e5公主。都m7 知講是因為驚了無人thang續接伊e5 爵土，舜典補忘hit部冊敢先生iau2-be7讀過，mih使加講濟濟話。 
2.你講湯因為葛伯無祭，才去伐--伊，武王因為紂無祭，就去扑--伊。亦是似是而非。孟子講，「有囡仔koaN7黍仔kap肉beh去田--nih8 hou7人食，葛伯 thai5--伊，將物搶去，」下面就講，「湯因為伊thai5 這個囝仔，才去征--伊。」An2-ni就起兵e5緣故是因為葛伯thai5無罪e5囝仔，m7 是因為伊無祭。Koh武王會去伐紂，亦m7 是因為伊無祭；雖罔書經泰誓hit篇有講，「紂放sak 伊e5 先祖，宗廟無祭祀，kap講祭無利益，郊社無修整，宗廟無祭」，----chiah e5話，總是武王teh嫌紂e5 m7 著，m7 若一項；講起無祭e5代誌，不過二三句插ti7 hi2內面，可見m7 是掠這項做要緊才去伐--伊。Koh 葛伯thai5輸湯，紂thai5輸武王亦m7 是對無祭；設使in兩人會修身、齊家、用gau5人、疼百姓，就湯武的確無因為伊無祭去扑伊，設使去扑伊亦boe7會贏。孟子講，「桀紂失落天下，是因為失落百姓。」Koh講，「三代得著天下是因為仁德，失落天下是因為無仁德；」攏無講是因為無祭。請看今仔日e5天竺、安南、暹邏、緬甸攏有祭祖公e5代誌，若祭祖公真正是合天意，就著太平安樂、國富、民強。書經講：「順道理就好。」怎樣仔反轉hou7 幾百年來歐州無祭e5英國法國管ah？
3.你講上帝e5本源是那水e5星宿海，山e5崑崙，本源雖罔是，m7-ku2盡在遠，所以無服事是無要緊。害ah！你盡背本，已經知伊是本源才m7 服事，che是甚物道理？設使你有子出外去金山離開你幾若萬里，你敢無時時向望伊寄銀倒來做家內e5所費？設使伊扑算講，父母卻是生--我、io--我、飼--我，hou7 我大，總是相離開都講萬里oh得著，對an2-ni叫別人做父，叫別人做母，叫別人做兄弟，先生你有歡喜mah？論服事上帝敢是阮e5教所設--e5？孟子講，「雖罔有歹人齋戒沐浴亦thang服事上帝。」列子e5冊講，「有一個宋國e5人愛行仁義e5代誌，三代人無厭倦，家內無緣故，烏牛生白牛，來問孔子，孔子講，che是好兆頭thang獻hou7上帝。」An2-ni就知早亦有人服事上帝，m7 是人君有na7-tiaN7，百姓亦有，是到明朝洪武才禁百姓m7-thang祈禱服事上帝，只有人君thang na7-tiaN7，總是che是伊e5大錯。上帝是若老父，地面上眾人是若準子，人君是若準大子，敢大子thang倚近伊e5 父，其餘e5子thang算伊e5 父做別人？所以論到上帝是眾人所應該服事--e5；設使上帝真正離咱遠，猶原著服事伊，何況kap咱近近，因為lan2靠伊來活，來ti7-teh，來振動，thai2-tho2 thang掠父母較要緊上帝？ 
4. 你講耶穌e5功勞是親像女媧kap祝融，濛渺無人看見。Hai3 ah！先生盡chhin3-chhai2講。論女媧祝融攏是荒唐boe7信--得；耶穌e5代誌，齊備記ti7 聖冊，明明thang查考，是先生be7 bat讀--著，thai2-tho2 無thang查考？若講阮e5聖經boe7信--得，就天下攏無thang信e5冊。 
5.你講人愛有子是向望活thang飼--伊，死thang祭--伊；若無就人攏m7 嫁子娶新婦，為子孫來經營計較。試問孟子所講無埋父母e5世代，父母死有祭--無？無埋的確亦無祭，既然無祭，就hit時有嫁子娶新婦為子孫來計較--無？抑是家己趁食積老本到死ah？敢m7 知嫁娶是天性，經營是人情，chhap-chau2 是因為有人thang孝？西國無孝，iau2-ku2有嫁娶，阮聖教無孝，iau2-ku2為子孫來計較；che thang做憑據。 
6.你講武王興滅國繼絕世是因為m7 愛hou7 in e5祭祀絕斷。今hit號有子孫無官爵，無土地--e5叫做滅國，就用土地封hou7--伊；親像有封堯e5後裔ti7 祝、舜e5後裔ti7 陳、夏e5後裔ti7 莒、殷e5後裔ti7 宋；有土地、有官爵，無子孫--e5號做絕世，就用in e5宗族親人來續接；續接是免得伊e5 官爵土地hou7別人得--去；親像hou7 周章接太伯，in小弟接重邕，抵抵kap今仔日世襲官員e5律法相同，著有官爵，土地--e5才有創人來續接，若無就出在伊絕，亦無續接；che是毛基能有an2-ni講。 An2-ni就武王繼絕世，明明m7 是因為beh hou7 in thang祭祖公，對兩項thang知。(1)武王所續接--e5攏是有官爵e5諸侯，m7 是百姓人。(2)武王創人來續接若是因為祭祖公，就mih使用土地封hou7 in ？ 既然創人來續接，koh用土地封hou7 伊，就明明m7 是因為祭祖公。今且來專論木主。 
II. 論木主e5來歷 
木主對甚物時甚物人設起，是oh-tit知；有人講是對後漢丁蘭設起。丁蘭起頭盡不孝，伊teh作田，in老母逐日koaN7 飯去hou7伊食，逐擺都hou7 丁蘭扑，早嫌早，晏嫌晏；有一日丁蘭ti7 田--nih8看見羊仔子食奶，前腳跪teh，丁蘭家己想講，精牲尚且會曉得行孝，何況我是人，敢thang an2-ni扑老母mah ？ 對an2-ni定著beh做有孝e5子。Hit日晝伊e5 老母koh koaN7飯來，丁蘭緊緊走beh去接；in老母掠做又beh koh來扑，就緊緊跳落水。丁蘭趕緊跳落去救，chhe7攏無，獨獨chhe7著一片枋，就將hit片枋提倒去刻做像，後來人才有創這個木主。有人講m7 是對丁蘭，是較早就有；就是對武王，因為史記講，「武王九--年去東--誓官兵ti7 盟津，做文王e5木主，載ti7 車內，稱家己做太子發；意思是講，奉文王來伐紂，顯明家己m7 敢主全。」總是史記雖罔an2-ni講，我亦m7 敢斷是對武王設起；Kiam2-chhai2武王e5代先已經有，就文王廟內亦已經有文王e5木主，不過是到武王beh去伐紂hit時才koh另外創一身；m7是到beh伐紂hit時才創。 親像春秋e5 時桓公tauh8-tauh8愛起兵，亦創兩身木主，若beh出陣就chah 一身去，若倒來就猶原chhai7 ti7 祖廟--nih8；Kiam2-chhai2 武王抑是hit號款。照我扑算chng7堯舜hit 時已經有，因為書經講，堯有文祖廟，藝祖廟，亦舜有去祭；今有廟的確有木主，若無，受祭e5物就beh祭是誰？Kiam2-chhai2有人講無的確，因為早e5人teh祭有用囡仔穿先人e5衣服做主祭e5人，人祭伊，意思是祭祖公；到後來e5人嫌這號法度m7 好，因為照這號法度就父著拜子，an2-ni愛beh有孝代先滅人倫，所以有換木主，廢hit個尸e5代誌，an2-ni木主是較後代e5人才設；我講m7 是an2-ni，中國冊明明講「主所以依神，尸所以頌神」。(意思是講，木主是beh hou7 神thang依倚，尸是beh顯明神e5款。) An2-ni尸kap木主是同時有--e5，總是抵抵對ti7 時有，我m7 敢斷，iau2-ku2敢講chng7堯舜e5 時已經有。 
III.議論chhai7木主e5 m7 著 
論hit個m7 著有幾若項。1.百姓人boe7 chhai7--得。Beh chhai7神主的確著有土地e5人君才會做得，親像天子、諸侯，kap有采地e5卿，這幾頂號e5人才會chhai7--得。Kiam2-chhai2有人問講。An2-ni就大夫、士，以及百姓人beh祭beh怎樣？應講，不過是鋪杞桌、石，來hou7 神倚na7-tiaN7。先人孔--氏、鄭--氏、崔--氏，註禮記祭法hit篇攏是an2-ni講；總是有濟濟人相駁，因為禮記內無明明an2-ni講；雖然an2-ni iau2-ku2管揚明明講，「卿、大夫，m7 是hit號有土地e5人君boe7得thang闔饗昭穆。」( 意思是合祭祖公 )。An2-ni就明明是無神主，因為若無，就無分別尊貴卑賤e5等第。An2-ni就今仔日人人chhai7神主，是百姓人僭用天子、諸侯e5禮數；che是大m7 著。設使人愛有孝父母，hou7 伊穿黃龍袍稱伊做皇帝，an2-ni 敢會thang講，我是有孝mah？早孔子無做官無家臣，抵著病e5 時子路用人起做伊e5 家臣，孔子尚且重重責備伊，何況百姓僭天子e5禮，hit個m7 著到怎樣ah？Kiam2-chhai2有人駁講，禮記所講祭e5法度以及神主chiah e5代誌，都無講是專指天子，諸侯，thai2-tho2會知m7 是指百姓人ah？應講，禮記講到祭，就續講廟，an2-ni thang知m7是指百姓人，因為百姓人無廟，不過祭ti7 寢室na7-tiaN7。 
2. 照禮法，天子7間廟，服事7代；諸侯5間廟，服事5代；大夫3間廟，服事3代；德士兩間廟，服事兩代；官師一間廟，服事一代，亦續准百姓人祭一代，總是boe7得thang有廟。天子、諸侯、大夫，in e5祖公若過7代、5代、3代，就無chhai7 ti7廟--nih8，不過是chhia7-------------------------------------- 
*這層e5內面所引起冊--nih8 幾若句話，驚了無讀冊e5兄弟看了，be7明白，今beh開拆大略hou7 lin2聽。因為hit-tiap8列國e5時陣，hia3-e5國攏歸一統：一統e5國君叫做天子，其餘hia3-e5 來歸e5國，in-e5國君號做諸侯。國內e5官府號做大夫。Boe7選出--去做官，上等e5讀冊人號做德士，大概親像現今e5翰林院。庶民家去辦衙門事號做官師，大概親像現時e5房科。 
------------------------------- ti7 壇--nih8、墠--nih8；亦無親像ti7 廟內e5時，有四時攏祭；到koh較久就埋，攏無koh再祭。Koh一間廟只有一仙神主；早曾子問孔子講，「廟--nih8有兩仙木主，che是著mah？」孔子講，「天無兩個日，國無兩個王，廟有兩個主，怎樣是禮我都boe7曉--得。」今今仔日百姓人chhai7神主m7 但是祭一代、3代、5代、7代na7-tiaN7，是有e5 chhai7到五六十代e5神主，亦續祭--伊；an2-ni是百姓僭天子諸侯e5禮，亦是beh比伊koh較大；m7 但an2-ni，亦是將幾十身e5神主chai7做一間一塊桌，che 敢m7 是違keh8孔子e5話，背古早e5禮數mah？ 
3.論祭e5所在無照古早e5法度。因為早e5法度，百姓人boe7得thang有祖廟，不過是祭ti7 寢室；今仔日e5人攏無照這個法，所有e5神主枋，攏是he7 ti7 廳桌頂了了；che 敢m7 是 m7 著？有人koh較大 m7 著，就是起祠堂，門楣頂寫「某姓家廟」。今百姓人都 m7-thang有廟，怎樣寫廟？設使寫祠堂亦是 m7 著，因為百姓人不過是祭 ti7 寢室na7-tiaN7。有人koh較大 m7著，就是續祭ti7 墓--nih8；kiam2-chhai2有人駁講，祭墓是對早就有，thai2-tho2 m7 著？曾子講，「Thai5牛來祭墓 m7值著趁父母ti7--teh，用豬、雞，來服事伊。」孟子講，「Hit 個齊人去東門外chhe7塚墓--nih8 teh祭e5人。」An2-ni祭墓自早就有，thai2-tho2 m7 著？我講，M7是an2-ni ； 曾子所講e5祭墓，是抵仔去埋hit時來祭，m7 是埋了後常常去祭；koh曾子講這句是因為看人tui3重死後e5祭，較要緊生前e5服事，所以講這句；an2-ni曾子雖罔無教人 m7 使祭墓，iau2-ku2明明是講祭墓是無路用。論到孟子所講--e5，著知he m7 是假設有hit個人hit個事，不過是實實hit個代誌來鄙駁求富貴利值e5人na7-tiaN7；親像伊bat一擺假設一個宋國e5人拔稻仔e5代誌來議論氣e5道理；所以m7-thang扑算早e5人實在有祭墓。漢朝蔡邕有講，「我聽見早無祭墓e5代誌。」魏文帝講，「骨頭 m7 知疼，m7 知癢，塚墓 m7 是神tiam3 e5位，照禮無祭墓。」程夫子講，「好e5禮無tiam3曠野來行，所以生無tiam3曠野合，死無tiam3曠野祭。」漢朝鄭玄注禮記亦講，早無祭墓；設使伊講 m7 著，怎樣當時攏無人駁伊ah？早無祭墓第一明e5憑據就是看孔子，禮記檀宮hit篇有講，孔子細漢父死，到後來in老母亦死，孔子意思beh ka7 in合葬，m7 知in老父e5墓ti7 佗落，就問郰曼父e5老母才知位，然後合葬ti7 防。設使孔子有上山祭墓，thai2-tho2會 m7 知位in老父e5墓？ 
4.我讀禮記祭義，祭法，祭統chiah e5篇，有講ka7查甫人入神主來祭，be7-bat聽見講有ka7婦人人立神主來祭；所以天子、諸侯、大夫等，所祭--e5攏是先君、先王、先公、先祖；be7 bat聽見有先太后、先夫人、先祖媽、先母親。後代e5人自作聰明，扑算講早聖王聖人iau2無斟酌，祭男無祭女，心beh thai2-tho2 會平安？對an2-ni立先公e5木主，亦立先媽e5木主，扑算智識beh過頭聖人，有孝beh過頭聖人，功勞beh過頭聖人。實在是大大不堪；設使是自早所設亦是有錯，咱中國男女分別真嚴。照禮記講，男女m7-thang參參the坐，m7-thang同一個衫仔架，m7-thang同一條洗身軀e5巾，m7-thang相倚，m7-thang相借問；孤姊妹e5查某子已經嫁，倒來做客，兄弟 m7-thang kap伊同桌食。所禁有e5 雖罔是傷嚴，總是有e5 的確是著趁，同桌食若thang，同床睏的確是boe7做得。今e5人立木主，有e5 是男子，有e5 是女子，chhai7內做一堆；譬喻大官死，就chhai7一身大官e5神主ti7 桌頂；後來新婦死，亦chhai7一身新婦e5木主ti7 桌頂；親像an2-ni合禮mah？若講木主是死死e5物boe7知，就mih使 chhai7，mih使祭？若講是有知，就男女混雜，暝日做堆，hit te3 桌那眠床，就男女同床；盡在可惡，盡在見笑。做子孫e5人款待祖公an2-ni，是凌辱祖公，續凌辱本身，thai2-tho2是有孝？ 
5.照禮記祭法hit篇有講起甚物號人才會堪得受祭；伊講，「有好法度施到百姓，才祭--伊；為國出力到死才祭--伊；用著磨hou7國安定，才祭--伊；會除大災厄，才祭--伊；會抵當大患難，才祭--伊。」Beh受祭的確著有這5項e5一項，若無，就攏boe7得thang受祭，所以舜無祖孤亡，無宗瞽叟，反轉祖顓頊來宗堯；an2-ni是無宗所親，是宗有德行--e5；經冊攏齊備，查考會知。今e5人m7-bat法度，不論父母是好人抑是歹人，是君子抑是小人，攏無要緊；不過父母若一下死就立神主來祭--伊；設使父母會堪得受，都無講，設使boe7堪得受，亦立神主來祭；an2-ni是騙人騙天，害父母患著僭權不義e5罪，做先王e5罪人，深深thang吐氣。 
6.照早e5法度人teh-beh祭e5代先著7日戒三日齋；be7祭e5時陣，就已經有一點憂悶，數念，一著e5心；致到teh祭e5 時，儼然有看見父母。今e5人攏無an2-ni ； beh祭e5 時，亦無備辦，teh祭亦無敬心，祭了就分物倒--去in兜；有時較有物，就續請朋友來食酒，有時續喝拳，摃洋琴，叫藝旦，將祖公e5錢家己開，開hou7 祖公父母坐數。有時父母活teh e5 時陣勤苦粒積，到死後子孫an2-ni生開，名是孝祖公，實是孝家己；祖公若ti7 陰間會知，的確頓腳tio5地，咬牙切齒，講，我hiah e5錢是勤儉粒積幾十年，lin2無保惜放心開，真是不孝子。有e5 家己無錢就四界彎借，到後來人beh討，無thang還--人，對an2-ni hou7人chhoh罵，凌辱父母；an2-ni 因為家己e5食害父母見笑，敢是有孝mah ？ 
</HL>