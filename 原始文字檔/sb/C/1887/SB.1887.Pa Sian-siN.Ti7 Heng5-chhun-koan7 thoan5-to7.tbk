<CL>
  Ku7-ni5 12 goeh8 17, chiu7-si7 pai3-it, hit-me5 goa2 tui3 An-peng5 loh8-chun5 khi3 Tang- kang2, ti7-hia chham Tong Sian-siN, Ang5 I-seng, keng Sian-siN chhu2-che5. (Keng Sian-siN chiu7-si7 Chou2-ke Seng3-chheh Kong-hoe7 chhe--e5, lai5 Tiong-kok liau7-li2 be7 Seng3-chheh e5 su7; hit-tiap8 chham Keng Sian-siN-niu5 u7 lai5 Hu2-siaN5 sio- tham3.) Kau3 pai3-saN me5-hng, goan2 si3-e5 koh-chai3 tah chit8-chiah siong-chun5 beh khi3 lam5-lou7-boe2, khoaN3 hia hit-e5 Teng- lau5, ia7 beh chhoe7 hit sou2-chai7 e5 Ka-le2. Pai3-gou7 cha2-khi2 kau3-te3; tai7-seng khi3 khoaN3 Teng-lau5, ia7 u7 lang5 kio3-cho3 Teng- tai5. Chit keng lau5 si7 khi2 ti7 Go7-loan5-phiN7, chiu7-si7 Tai5-oan5 hai2-su7 kek8-lam5 e5 sou2-chai7, saN-bin7 ng3-hai2, chit8-bin7 kho3-soaN. Lau5 si7 iN5-iN5, chha-put-to 8 tng7 koan5, tng7-goa7 khoah; bo5 lang5 teh toa3; tiau5-kang khi2 teh tiam2-teng cho3 kiaN5-chun5 e5 lou7-eng7. Hit-ki teng chin-kng, li7 gou7 lak8 phou3 lou7, ia7 khoaN3 e7 beng5. Teng--nih8 u7 lak8 tiau5 sim, sim si7 iN5-khoan5--e5, lai7-goa7 hun-cho3 lak8- teng5; na7 long2-chong2 tiam2, chit8-mi5 tioh8 eng7 chit8-siuN, chiu7-si7 nng7 thang2 e5 thou5- thoaN3-iu5. U7 mi5 tu2-tioh8 bo5 bong5-bu7, tiam2 saN-tiau5-sim ia7 e7 chiok-kng. Teng e5 chhang-kng2 chin toa7 ki, mui2-ki be2 tioh8 gou7 khou gin5. Tak8-mi5 tui3 jit8-loh8 tiam2 kau3 jit8-chhut, kui-me5 tiaN7-tioh8 u7 lang5 sio-lun5-liu5 teh kou3. Ti7-hia u7 saN-e5 Goa7-kok lang5 teh cho3 hit-keng lau5 e5 chu2-su7, ia7 u7 chhiaN3 kui2-na7 e5 Tng5-lang5 teh tau3-kha- chhiu2; in-e5 chhu3 khi2 oa2 ti7 hit-e5 Lau5- kha. Kau3-taN khi2 u7 si3-ni5 goa7 e5 ku2; hit- si5 in-ui7 kiaN Ka-le2, sou2-i2 khi2 kau3 put-chi2 kian-kou3 cham7-gam5, chhin-chhiuN7 phau3- tai5 e5 khoan2-sit. Lau5 si7 eng7 thih-pan2 cho3--e5, lai7-goa7 toa7-se3 kok-ui7 e5 chheng3 chin-che7; phah-sng3 thong Tai5-oan5 e5 chheN-hoan khi3 phah, ia7 bo5 iau3-kin2. Khi2 hit-keng e5 sou2-hui3 long2-chong2 khai u7 saN si3 chap8-ban7 gin5, si7 tui3 Hai2-koan chhut--e5. 
  Goan2 ti7-hia pai3-gou7 hioh chit8-jit8, hou7 Chu2-su7 e5 lang5 ho2-le2 khoan2-thai7. Pai3-lak8 koe3--lai5 Heng5-chhun-koan7. Koan7- siaN5 khi2 i2-keng chhit peh ni5 ku2, kau3-taN boe7 u7 loa7-che7 lang5 toa3 ti7-hia. Ti7-hia koe3 le2-pai3. Pai3-it cha2-khi2, khi3 Ka-le2-chng. Hia-e5 Ka-le2 i2-keng kui-hoa3 kui2- na7 ni5, chiong5-tiong che7-che7-e5 e7 hiau2-tit kong2 peh8-oe7, ia7 chiau3-le7 thi3-thau5, ia7 u7 chhu3-theh8, lai7-bin7 bin5-chhng5, i2-toh, oaN2-tih8-tu7 long2 pian7; chong2-si7 iau2-boe7 u7 lang5 bat-ji7. In hit-chok8, lang5 kio3-cho3 Pai5-oan5, khiok bo5 loa7-che7 lang5. Chiau3 in kong2, in chham Au7-soaN Ti-pun2 e5 Ka- le2 si7 siang7-chok8, hiang3-si5 u7 pun-thiah; ti7-hia e5 lang5-giah8 khah-che7. Iau2 u7 chit8-chok8 ho7-cho3 A-mi5-a2, si7 teh hou7 in chhe- eng7; na7 beh kio3 i cho3-kang, m7-bian2 chhut-chiN5 hou7 i. I ka-ti7 long2 bo5 cheng3- choh, kan-ta tui3 Tng5-lang5 lai5 siu-chou, khi3 chiah8-eng7.
  Goan2 khi3, tai7-seng tui3 Siau-ma2-li5 kau3 Chi-la-soh; hia-e5 thau5-lang5 ho7-cho3 Bun5- kiat. Goan2 ti7-hia hou7 i chhiaN2, ia7 tam7- poh8 mih8 sang3 i. I put-chi2 ho2 khoan2- thai7 goan2, chi2-u7 bo5 hoaN-hi2 goan2 m7 chham in cho3-hoe2 chiah8-chiu2; in-ui7 goan2 chai chit-e5 chiu2 chin li7-hai7, koat- toan3 m7-hou7 i chhiaN2. Kau3 hit me5 koe3-- lai5 Kang2-khau2; hia-e5 thau5-lang5 ho7-cho3 Kap-teng, kong2 si7 Bun5-kiat e5 bo2-ku7. Hit-me5 u7 chhoa7 chap8-goa7-e5 lai5 ti7-hia, chhiuN3-khek thiau3-bu2, chiu7-si7 hoaN-hi2 goan2 khi3 e5 i3-su3. Goan2 ia7 u7 gim5-si hou7 in thiaN, au7-lai5 goa2 sun7 ki-hoe7 kong2 to7-li2. In tai7-ke tiam7-tiam7 teh thiaN; chit-e5 Bun5-kiat u7 chiong goa2 e5 oe7 hoan-ek8 hou7 in chai. In kong2 to7-li2 si7 ho2, in ai3 than3; in-ui7 Tng5-lang5 pek i tioh8 hok8-sai7 kong- ma2-put8, in put-chi2 m7-ai3, kong2 si7 hiang3; mng7 goan2 khoaN3 hok8-sai7 Siong7-te3 tioh8 chaiN2-iuN7. Goan2 chiu7 kong2 hou7 in thiaN; koe3 bin5-a2-cha2-khi2 iau2-boe7 khi2-sin, Tong Sian-siN ia7 sun7 ki-hoe7 koh ka7 in kong2. Hit-si5 kong2 bo5 loa7-che7 oe7, in-ui7 bo5 ki- hoe7 thang toa3 khah-ku2; siuN7 beh chheh sang3 in, in to m7-bat-ji7, si7 bo5 lou7-eng7. Kan-ta khou2-khng3 in m7-thang pai3-put8; ia7 u7 chhiaN2 in lai5 Hu2-siaN5. In kong2 ng3- bang7 ji7-goeh8-kan ai3-beh lai5; hit-tiap8 na7 kau3, goan2 chiu7 thang khah siong5-se3 ka3- si7 in. Goan2 teh siuN7, beh chhe lang5 tiam3 ti7 in tiong-kan thoan5 to7-li2, kho2-sioh put-chi2 khiam3-kang, in-ui7 sin-siat e5 sou2-chai7 i2-keng che7 ui7; na7 bo5 chhe lang5 khi3, iu7 kiaN-liau2 in chiam7-chiam7 hou7 lang5 in2-iu2 khi3 than3 khian3-sng2 phaiN2 hong-siok8, kiam2 m7 si7 sit-liau2 ki-hoe7? ChhiaN2 tak8- ui7 e5 hiaN-ti7 in-ui7 chit-e5 tai7-chi3 kiu5 Siong7- te3 khui-lou7; lan2 m7-thang kan-ta siuN7 ka- ti7 tit-tioh8 kiu3 chiu7 ho2, tek-khak tioh8 ai3 cheng3-lang5 tit-tioh8 kiu3. 
  Goan2 pai3-ji7 e-hng kau3 Chhia-siaN5; pai3-saN kau3 Pang-liau5; pai3-si3 kau3 Tang- kang2, long2 peng5-an. 
(Tai5-lam5 Hu2-siaN5 Kau3-hoe7-po3, Te7 20 tiuN, 1887 ni5 2 geh8)
</CL>
<HL>

舊年12月17，就是拜一，hit暝我對安平落船去東港，ti7-hia chham Tong先生，洪醫生，Keng先生取齊。（宮先生就是祖家聖冊公會差--e5，來中國料理賣聖冊e5事；hit-tiap8 chham Keng先生娘有來府城相探。）到拜三暝昏，阮4個koh再搭一隻商船beh 去南路尾，看hia hit個燈樓，也beh chhoe7 hit所在e5傀儡。拜五早起到te3，代先去看燈樓，也有人叫做燈臺。這間樓是起ti7鵝鸞鼻，就是台灣海嶼極南e5所在，三面向海，一面靠山。樓是圓圓，差不多8丈懸，丈外闊，無人teh toa3，刁工起teh點燈做行船e5路用。hit支燈真光，離五六舖路，也看會明。燈--裡有6條心，心是圓環--e5，內外分做6重，若攏總點，一暝著用一箱，就是兩桶e5土炭油。有暝tu2著無茫霧，點3條心也會足光。燈e5 chhang-kng2 真大支，每支買著5箍銀。逐暝對日落點到日出，歸暝定著有人相輪流 teh顧。Ti7-hia有3個外國人 teh做 hit間樓e5主事，也有倩幾若個唐人 teh鬥腳手，in-e5厝起倚ti7 hit個樓腳。到今起有4年外e5久，hit時因為驚傀儡，所以起到不止堅固cham7-gam5，親像砲臺e5款式。樓是用鐵板做--e5，內外大細各位e5銃真濟，扑算通台灣e5生番去扑，也無要緊。起 hit間 e5所費攏總開有三四十萬銀，是對海關出--e5。
阮ti7-hia拜五歇一日，hou7主事 e5人好禮款待。拜六過--來甯K縣，縣城起已經七八年久，到今boe7有偌濟人toa3 ti7-hia。Ti7-hia過禮拜，拜一早起，去傀儡庄。Hia-e5傀儡已經歸化幾若年，從中濟濟個會曉tit講白話，也照例剃頭，也有厝宅，內面眠床、椅桌、碗碟箸攏便，總是iau2-boe7有人bat字。In hit 族，人叫做排灣，卻無偌濟人。照in講，in chham 後山知本e5傀儡是像族，向時有分拆，ti7-hia e5人額較濟。Iau2 有一族號做A-mi5-a2，是teh hou7 in差用，若beh叫伊做工，m7免出錢hou7伊。伊家己攏無種作，kan-ta對唐人來收租，去食用。 
阮去，代先對Siau-ma2-li5 到Chi-la-soh，hia-e5頭人號做文傑。阮ti7-hia hou7伊請，也淡薄物送伊。伊不止好款待阮，只有無歡喜阮m7 chham in做伙食酒，因為阮知chit個酒真厲害，決斷m7-hou7伊請。到hit暝過--來港口，hia-e5頭人號做Kap-teng，講是文傑e5母舅。Hit暝有chhoa7 十外個來ti7-hia，唱曲跳舞，就是歡喜阮去e5意思。阮也有吟詩hou7 in聽，後來我順機會講道理。In大家恬恬teh聽，這個文傑有將我e5話翻譯hou7 in知。In講道理是好，in愛than3；因為唐人逼伊著服事公媽佛，in不止m7愛，講是hiang3，問阮看服事上帝著怎樣。阮就講hou7 in聽，過明仔早起iau2-boe7起身，Tong先生也順機會koh ka7 in講。Hit時講無偌濟話，因為無機會thang toa3 較久，想beh冊送in，in 都m7-bat字，是無路用。Kan-ta 苦勸in m7-thang 拜佛，也有請in來府城。In講向望二月間愛beh來，hit-tiap8 若到，阮就thang 較詳細教示in。阮teh想，beh差人tiam3 ti7 in中間傳道理，可惜不止欠工，因為新設e5所在已經濟位；若無差人去，又驚了in漸漸 hou7人引誘去趁khian3-sng2 歹風俗，kiam2 m7 是失了機會？請逐位e5兄弟因為這個代誌求上帝開路；咱m7- thang kan-ta想家己得著救就好，的確著愛眾人得著救。 
阮拜二e昏到車城；拜三到枋寮；拜四到東港，攏平安。 
(台南府城教會報，第20張，1887年2月)
</HL>