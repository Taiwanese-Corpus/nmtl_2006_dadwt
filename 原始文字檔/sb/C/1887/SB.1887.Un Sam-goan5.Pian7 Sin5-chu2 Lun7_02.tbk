<CL>
  4 . Lun7 chhai7 bok8-chu2 , hau3 bok8-chu2 e5 put-thong
  Lun7 put-thong u7 kui2-na7 hang7 e5 ian5- kou3 . Sin5-hun5 boe7 tit-thang lai5 hu7 ti7 sin5- chu2--nih8 . Lang5 tiam3-teh kong2 u7 sin5 tiam3 ti7 sin5-chu2--nih8 , m7-si7 m7-chai-kong2 sin5-hun5 tioh8 khi3 im-kan; i si7 kong2 , lang5 u7 sam-hun5 chhit-phek . Chhit-phek bian2 kong2, kan-ta lun7 sam-hun5 chiu7 ho2 . TaN lang5 kong2 sam-hun5 chiu7-si7 kong2, chit8-tiau5 khi3 im-kan, chit8-tiau5 tiam3 bong7-lai7, chit8-tiau5 hu7 sin5-chu2; taN lang5 thai2- tho2 u7 saN-tiau5 sin5-hun5? Na7 chin-chiaN3 u7 saN-tiau5 sin5-hun5, chiu7 kiam2-chhai2 chit-tiau5 hun5 ai3-beh chiah8 , hit-tiau5 hun5 m7- ai3 chiah8, a2-si7 bo5-beh liam5-piN chiah8 ; a2-si7 chit-tiau5 hun5 ai3 beh khun3 , hit-tiau5 hun5 m7-ai3 khun3 , chiu7 kiam2-m7-tioh8 oan-ke saN-phah mah ? Sou2-i2 se3-siok8 teh kong2 sam-hun5 chiah-e5 tai7-chi3, put-ko3 si7 iN7- toan na7-tiaN7, Ki5-sit8 sin5-hun5 chit8-tiau5 na7-tiaN7, sin5-hun5 ki3-jian5 chit8-tiau5, chiu7 hit-tiau5 khi3 tah-loh8 ? Tiam3 ti7 sin5-chu2 a2 m7-si7 ? M7-si7 ; khi3 im-kan . Lang5 siN- cheng5 kiaN5 ho2 , oa2-kho3 Ia5-sou , sin3 hok-im, tit-tioh8 Kiu3-chu2 e5 siok8-choe7 , ThiN-pe7 e5 sia3-choe7 , Seng3-sin5 e5 teng5-siN , si2-au7 sin- khu kui thou2 , sin5-hun5 chiuN7 thian-tong5 , tit-tioh8 eng2-oan2 e5 hok-khi3 ; siat-su2 choe3 Mou5-kui2 e5 kiaN2, hong3-chhiong3 su-iok8 kiaN5-phaiN2 , chiu7 sin5-hun5 tim5-lun5 te7-gek8 , thai2 oe7 koh siN chit8-tiau5 sin5-hun5 lai5 hu7 ti7 bok8-chu2-ah ? 
  U7 lang5 pok kong2 , Hun5 sui-bong2 chit8- tiau5 na7-tiaN7 , chong2-si7 iu5-goan5 oe7 hu7 ti7 sin5-chu2 ; in-ui7 na7 kiaN5-ho2 , i e5 sin5-hun5 kau3 thian-tong5 iau2-ku2 iah8 oe7 tiam3 ti7 sin5-chu2 ; na7 si7 kiaN5-phaiN2 koaiN ti7 te7-gek8, theng3-hau7 chhiaN2 he5-siuN7 lai5 phah te7-gek8 , phah liau2-au7 i oe7 chhut--lai5 , an2-ni i kiam2-boe7 lai5 hu7 ti7 sin5-chu2 mah ? 
  Goa2 kong2 , M7 si7 an2-ni ; thian-tong5 si7 chiau5-chng5 ho2 , toa7 hok-khi3 e5 sou2-chai7 , se3-kan ong5-kiong a2-si7 te7-it song2 e5 sou2- chai7 kap i iah8 boe7 pi2--tit ; lang5 i2-keng kau3 hit-ui7 , khoaN3 se3-kan te7-it song2 e5 toa7- chhu3 , siong7-chhiaN2 chhin-chhiuN7 pun3-so3 , ho5-hong3 hit-te3 piN2-pang-a2 , i thai2-tho2 beh lai5 tiam3 ? Lun7 kau3 chhiaN2 he5-siuN7 phah te7-gek8 e5 tai7-chi3, si7 koh-khah lam7- sam2 . In-ui7 te7-gek8 si7 bo5 heng5, hit e5 ui7 si7 Siong7-te3 pi7-pan7 teh heng5-hoat8 phaiN2- lang5--e5, ti7-hia thang5 boe7 si2 , he2 boe7 hoa; kiam2-si7 he5-siuN7 sou2 oe7 phoa3--tit mah ? Na7 Siong7-te3 liah8 lang5 koaiN-loh8 te7-gek8 , he5-siuN7 oe7 pang3 i chhut--lai5, an2-ni he5- siuN7 pi2 Siong7-te3 khah-toa7, pai3 he5-siuN7 chiu7 kau3-giah8 . Kiam2-chhai2 u7 lang5 kong2, M7-si7 an2-ni, he5-siuN7 put-ko3 si7 thok put8 ka7 Siong7-te3 kiu5-cheng5 na7-tiaN7 , thai2-tho2 kong2 pi2 Siong7-te3 khah toa7 ? Goa2 kong2 , Iah8 m7-si7 an2-ni ; lang5 hou7 koaN-hu2 liah8- khi3 koaiN-kaN, kiam2-chhai2 khi3 thok ho2 se3- thau5 e5 lang5 khi3 kiu5-cheng5, siong7-chhiaN2 tioh8 khoaN3 i-e5 an3 si7 chaiN2-iuN7, bo5 tek- khak kian3-kiu5 kian3-pang3 ; ho5-hong3 lang5 hou7 Siong7-te3 koaiN, he5-siuN7 thok-put8 , put8 kian3 kiu5 , Siong7-te3 kian3-pang3 . An2-ni lang5 u7 phaiN2, Siong7-te3 bo5 pan7, si7 Siong7- te3 bo5 kong-to7 ; u7 chiN5--e5 chhiaN2 he5-siuN7 phah te7-gek8 , chiu7 oe7 chhut te7-gek8 , bo5 chiN5 thang chhiaN2 he5-siuN7 lai5 phah--e5, chiu7 boe7 chhut te7-gek8 ; an2-ni si7 iu2- chian5-chia2 seng , bu5-chian5-chia2 su2 , khoaN3 Siong7-te3 choe3 tham-koan u-li7, choe7 tang7 kau3 chaiN2-iuN7 ? 
  An2-ni lang5 e5 sin5-hun5 na7 kau3 thian- tong5 iah8 m7-lai5 hu7 ti7 sin5-chu2 , na7 kau3 te7- gek8 chiu7 eng2-eng2 boe7 tit lai5 ; i2-keng boe7 hu7 sin5-chu2, chiah koh lai5 chhong3 sin5-chu2 , che kiam2 m7-si7 put-thong mah ? 
  Koh khah put-thong--e5 , chiu7-si7 u7-e5 si7 chit8-lang5 ia7 u7 kui2-na7 sian sin5-chu2 ; chhin-chhiuN7 Chiang-chiu siok8 u7 chit8 sou2- chai7 siN3 Lim5--e5, kui2-chap8 ni5 cheng5 Tng5- mng5-hoan2 kau3 in chiu7 chhiaN2 sin5-chu2 chau2, u7-e5 chhiaN2 kong e5 sin5-chu2, u7-e5 chhiaN2 ma2 e5 sin5-chu2 ; tui3 si3-soaN3 liau2-au7 bo5 koh choe3 tui , in-ui7 chhiaN2 kong e5 sin5-chu2--e5 kah chhiaN2 ma2 e5 sin5-chu2--e5 tioh8 chhiaN2 ma2 e5 sin5-chu2 lai5 chiu7 in; chhiaN2 ma2--e5 kong2 , Goan2 kah hiah kian3-siau3 cha-bou2 chhe7 lin2 ta-pou ! Tui3 an2-ni , chhiaN2 kong e5 sin5-chu2--e5 tioh8 chhong3 chit8-sin ma2 e5 sin5-chu2, chhiaN2 ma2--e5 , koh chhong3 chit8-sin kong e5 sin5-chu2 . Chhin-chhiuN7 an2-ni, hap8-li2 mah ? Chit8-lang5 kiam2 u7 nng7 e5 sin5 thang hu7 nng7-sin bok8-chu2 ah ? Sit8-chai7 toa7 put- thong . 
  2 . Siat-su2 oe7 lai5 hu7 , i iah8 m7-lai5 . Lang5 sou2 ai3 chhin-kun7--e5 , tek-khak tioh8 i-e5 tang5-lui7 , bo5 tang5-lui7 chiu7 m7 saN-oa2 . Sou2- i2 cha2 eng7 lang5 lai5 choe3 si , tioh8 eng7 ka- ki7 e5 kiaN2-sun chiah oe7 choe3--tit ; si7 in- ui7 kong2 , goa7-siN3 e5 kiaN2-sun m7-si7 ka-ki7 e5 kut-jiok8 hiat-meh8 sou2 chhut--e5, sin5 m7 lai5 oa2 . Chong2-si7 iau2-ku2 si7 lang5, bok8- chu2 si7 chha5 , si2-si2 e5 mih8 , sin5 kam2 beh oa2 ? Siat-su2 beh lai5 oa2 , chhi3-mng7 chit8-te3-a2 e5 pang u7 kau3-giah8 thang hou7 sin5 khia7-khi2 a2-bo5 ? Sou2 kong2 sou2-choe3 long2 si7 bo5 cheng5-li2 bo5 i3-su3 ; lin2 chhai7 bok8-chu2 e5 lang5 , kan2 m7 ka-ki7 seng2-chhat khoaN3 teh ? 
  3 . Lang5 teh chhai7 bok8-chu2 , i3-su3 si7 kong2 na7 bo5 hau3--i , chiu7 oe7 choe3 iau-kui2 . Na7 chin-chiaN3 u7-iaN2, chiu7 tioh8 soa3 choe3 hou7 i chheng7 , in-ui7 bo5 chiah8 oe7 iau , chiu7 bo5 chheng7 oe7 koaN5 . Cheng-siN bo5 chheng7 si7 in-ui7 i u7 mng5, kiam2 lang5 si2-liau2 sin5- hun5 oe7 hoat-mng5 ? Na7 an2-ni si7 khoan2- thai7 chou2-kong choe3 cheng-siN , koh-khah put-hau3 . TaN lin2 chhai7 bok8-chu2--e5 , bat eng7 mih8 hau3 sin5-chu2 , kam2 bat soa3 choe3 saN-a2-khou3 hou7 i chheng7 ; na7-kah boe7 koaN5 chu7-jian5 iah8 boe7 iau , ki3-jian5 boe7 iau chu7- jian5 bian2-che3 , ki3-jian5 bian2-che3 chiu7 soa3 bian2 chhai7 bok8-chu2 si7 beng5 . 
  5 . Lun7 bo5 chhai7 bok8-chu2 , bo5 che3 bok8-chu2 si7 long2 bo5 thang hiam5 . 
  Lang5 hiam5 goan2 jip8-kau3 e5 lang5 bo5 chhai7 bok8-chu2 si7 bo5-chou2 bo5-kong, su7- put-ti goan2 bo5 chhai7 bo5 che3 si7 u7 tioh8 e5 ian5-kou3 , hit-e5 ian5-kou3 u7 nng7-hang7 . 
  1 . Chou2-kong boe7 lai5 chiah8 . 
  Chha5-kho2 cha2 seng3-ong5 seng3-jin5 siat chit-e5 che3 e5 hoat-tou7 , pun2 m7-si7 ui7 chou2- kong , sit8-chai7 si7 ui7-tioh8 kiaN2-sun ; hau3- keng kong2 , “ Khi3 chong-biau7--nih8 ti3- keng3 , si7 beh bo5 boe7-ki3-tit pe7-bu2 ” . Tan5- kiong kong2, “ Khi2-thau5 si2 , eng7 bah-hu2 sng-chhou3 lai5 koan3-tian7 , tit-beh khi3 tai5 e5 si5 , eng7 ngou2-seng lai5 che3 , tai5-liau2 to3-- lai5 , koh-chai3 hau3 , ( che si7 jit8 tiong-tau3 ti7 i si2 e5 pang5-lai7 hau3, ) be7 bat khoaN3-kiN3 i lai5 chiah8 , tui3 teng2-tai7 i2-lai5 , long2 bo5 pang3-soah , si7 ai3 lang5 bo5 poe7 i e5 chhin . ” Hong-ki3 kong2, “ Siu-cheng2 chong-biau7 , keng3 che3-su7 , si7 beh ka3 peh-siN3 tui-siuN7 iu2-hau3 . ” Che beng5-beng5 si7 kong2 , che3 m7-si7 in-ui7 chou2-kong oe7 lai5 chiah8 , put- ko3 si7 hou7 lang5 oe7 siau3-liam7 i e5 chou2-kong na7-tiaN7 . Lun7 si2--e5 boe7 lai5 kam3-lap8 oah8- lang5 e5 che3-su7, beng5-li2--e5, ka-ki7 oe7 chai. Au-iong5 Siu Long5-kong-chhian pian2- ki3--nih8 kong2, “ Che3 chin7-choe7 mih8 , m7- tat8-tioh8 eng7 chio2-chio2 mih8 hou7 pe7-bu2 oah8-oah8 e5 si5 thang chiah8 . ” Cheng-chu2 kong2 , “ Choe3 kiaN2 e5 lang5 beh hong7-iong7 , pe7-bu2 to boe7 theng3-hau7--tit , ( i3-su3 si7 si2 , ) sou2-i2 thai5-gu5 lai5 che3 , m7 tat8-tioh8 than3 pe7-bu2 te7-teh eng7 koe ti lai5 hou7 i chiah8 khah- ho2 . ” Chiah-e5 beng5-beng5 si7 kong2, che3- su7 m7-si7 beh-hou7 chou2-kong lai5 chiah8, put- ko3 si7 beh hou7 lang5 bo5 boe7-ki3-tit i e5 pe7-bu2 na7-tiaN7 . Chai7 sian-ong5 lip8-che3 e5 pun2- i3 si7 kong2-kio3 pe7-bu2 si7 pun2-goan5, pe7-bu2 si2 chiu7 pun2-goan5 choat8; pun2-goan5 kah choat8 , chiu7 iu2-hau3 e5 sim iah8 choat8 ; m7- ku2 pe7-bu2 si7 chit8-si3-lang5 sou2 tioh8 siau3- liam7--e5, sou2-i2 choe3 che3 e5 hoat-tou7, hou7 lang5 ti7 choat8-hau3 e5 tiong-kan boe7 liam5-piN choat8, si7 na2 chhin-chhiuN7 eng7 chit-e5 che3 choe3 cheng2, chai ti7 lang5 e5 sim, hou7 lang5 oe7 siN-chhut iu2-hau3; lip8-che3 e5 pun2-i3 put-ko3 si7 an2-ni. Kho2-sioh au7-tai7 e5 thak8-chheh lang5 , bo5 beng5-pek8 sian-ong5 lip8-che3 e5 i3-su3, lam7-sam2 kong2 kau3 hiah- e5 im-iong5, li2-khi3 , chou2-kong lai5 kam3-lap8 e5 tai7-chi3 , soa3 siat peh-siN3 lang5 che3 sam- tai7 kap si2-chou2 e5 su7 , choe3 au7-tai7 im5-su7 e5 kia7-a2, hoan7-le2 , ke3-hun7, siong hong-siok8 , pai7 jin5-lun5 , iau2-ku2 teh phah-sng3 i si7 seng3-kau3 iu2-kong e5 jin5-sin5 , long2 m7-chai si7 sian-ong5 e5 choe7-jin5 . Koh khah thang oan3-hun7--e5, chiu7-si7 Sek-kau3, To7-kau3 , liu5- heng5 thong-kok, hai7-lang5 phian3-lang5, i sou2 kong2 e5 iu2-hau3 long2 put-chai7 siN- cheng5 e5 hong7-iong7, iau3-kin2 si7 chai7-ti7 si2- au7 e5 che3 , pai3 , choe3-chio3, siu-chai , chhiau- tou7, pai3-put8 , liam7-keng, phah te7-gek8 ; lun7-kau3 khiok-le2, siau3-gi5 , loe7-chek, te7- chu2-chit , hau3-keng3, i2-kip8 hoan7-na7 lun7- khi2 lang5 hok8-sai7 pe7-bu2 e5 tai7-chi3--e5 , it- khai3 bo5 kong2-khi2 ; sou2-i2 i-e5 oe7 hou7 lang5 koe7 hoaN-hi2, in-ui7 bo5 chhin-chhiuN7 kou2-le2 e5 khu-sok ; tui3 an2-ni lang5-lang5 siu7 i be5- hek8, poe7 sian-ong5 ka3 lang5 iu2-hau3 e5 ho2- sim, chi2-u7 siu2 Sek-kau3 To7-kau3 e5 iN7-toan sia5-soat, i2-kip8 sian-ong5 lip8-che3 e5 le2-lou7, gong7-gong7 phah-sng3 na7 oe7 an2-ni , chiu7 thang sng3 choe3 iu2-hau3 , hai3-ah ! ChaiN2- iuN7 khoaN3 iu2-hau3 kau3-chiah sio2-khoa2, kau3-chiah khoai3 ? Lun7-kau3 goan2 seng3- kau3 tiong e5 lang5 chin-chiaN3 u7 hap8 sian- ong5 ka3 lang5 iu2-hau3 e5 ho2-sim, put-ko3 bo5 siu2 i lip8-che3 e5 le2-lou7, lang5 chiu7 kio3 goan2 choe3 than3-hoan , bo5-kong bo5-chou2 , kam2 m7-si7 oan-ong2 mah ? Lun7 che3, put-ko3 si7 ka3-lang5 iu2-hau3 e5 hoat-tou7 na7-tiaN7 , na7 oe7 iu2-hau3 chiu7 kau3-giah8, lang5 na7 oe7 than3 goan2 e5 to7-li2, jip8 goan2 e5 kau3, sin3 goan2 e5 seng3-keng , chu7-jian5 siong5-siong5 oe7 iu2- hau3 . mih-sai2 tek-khak tioh8 che3 ah ? Phi3- lun7 tang-thiN chheng7 hiu5 , he7-thiN chheng7 koah , che si7 cha2 e5 khoan2; taN na7 m7 chheng7 hiu5 beh chheng7 ni5-saN, m7 chheng7 koah beh chheng7 kang-sai , thai2-tho2 boe7- choe3-tit ? Tang-thiN chheng7 hiu5, he7 thiN chheng7 koah, put-ko3 si7 beh lang5 khoai3- oah8 na7-tiaN7, na7 khoai3-oah8 , chiu7 tang- thiN chheng7 ni5-saN, joah8-thiN chheng7 kang-sai , chu7-jian5 oe7 choe3-tit . Chun5 tioh8 u7 eng7 phang5, che si7 chun5 e5 khoan2 ; taN m7 eng7 phang5 , si7 beh eng7 chhia , kiam2 oe7 tit-thang kong2 , che m7-si7 chun5, thai2-tho2 u7 chun5 bo5 chun5-phang5 ? Phang5 put-ko3 si7 choe3 hou7 chun5 kiaN5 e5 lou7-eng7 na7-tiaN7, oe7 kiaN5 chiu7 kau3-giah8 , mih-sai2 tek-khak tioh8 phang5 ah ? Sou2-i2 goa2 kong2 oe7 iu2-hau3 khah iau3-kin2, na7 chin-chiaN3 oe7 iu2-hau3 , chiu7 bo5-che3 iah8-bo5 siong-kan . 
  2 . Che3 tsou2-kong hoan2-tng2 si7 tek-tsoe7 Siong7-te3 
  SaN chheng goa7 ni5 cheng5 Siong7-te3 pun2- sin ti7 Se-nai2-soaN thoan5 tsap8 kai3 , hit e5 te7 ji7 kai3 kong2, “ Boh8-tit tiau-khek ngou2-siong7 , thiN-teng2 toe7-e7, tsui2-tiong pah-hang7 mih8, boh8-tit tsng-siong7 chhin-chhiuN7 i, boh8-tit pai3 kui7 , boh8-tit hok8-sai7 ; in-ui7 goa2 Ia5-ho5- hoa lin2-e5 Siong7-te3 , toan3-toan3 boe7 iong5-- tit eng7 pat8-e5 Siong7-te3 kap goa2 pi2 ; oan3- hun7 goa2 e5 lang5 , kang3 tsai-e7 hou7--i , tui3 pe7 kau3 kiaN2 kau3 saN si3 tai7 , thiaN3 goa2 , siu2 goa2 kai3-lut8 e5 lang5 chiu7 kang3 hok-khi3 hou7--i , kau3 chheng pah-tai7 ” . An2-ni , che3 , pai3 , tioh8 Siong7-te3 chiah oe7 kham-tit siu7, lang5 che3 pat8-mih8 , pai3 pat8-mih8 , chiu7 pai3 e5 lang5 , che3 e5 lang5 , i2-kip8 siu7 che3 , siu7 pai3 e5 lang5 , Siong7-te3 long2 beh heng5-hoat8--i . I2-sek-liat8 peh-siN3 hian3-che3 Siong7-te3 , iah8 hian3-che3 pat8-mih8 , Siong7-te3 toa7 siu7-khi3 , kang3 chai-e7 ti7 in-e5 kok . Hi-lut8 ong5 hou7 i-e5 peh-siN3 chheng i choe3 Siong7-te3 , Hi- lut8 hoaN-hi2 , Siong7-te3 hou7 thang5 ka7-si2--i . ( Heng7-toan7 12 : 22 , 23 . ) Ko-ni5-liu5 beh pai3 Pi2-tek , Pi2-tek kin2-kin2 hu5 i kong2 , “ Khi2--lai5 , goa2 iah8-si7 lang5 . ” Lou7-su7-tek e5 lang5 beh che3 Po2-lo5 , Po2-lo5 chhut-lat8 chou2- tong3 , m7-kaN2 siu7 in che3 . ( Heng7-toan7 14 : 13-18 . ) Su3-tou5 Iok-han7 beh pai3 chi2-si7 i e5 thiN-sai3 , thiN-sai3 chou2-chi2--i kong2 , “ M7-thang , li2 chheng-chheng tioh8 pai3 Siong7- te3 . ” ( Bek8-si7-liok8 22 : 8 , 9 . ) Mou5-kui2 kah Ia5-sou pai3--i , Ia5-sou in2 seng3-keng e5 oe7 kong2 , “ Tioh8 pai3 Chu2 li2 e5 Siong7-te3 , tok8- tok8 hok8-sai7--i . ” ( Sin-beng7-ki3 6 : 13 , Ma2- thai3 4 : 10 . ) An2-ni toa7 e5 su3-tou5, seng3 e5 thiN-sai3 , am3-se3 e5 jin5-kun, siong7-chhiaN2 m7-thang pai3 , ho5-hong3 si2-liau2 e5 lang5 . In- ui7 Siong7-te3 si7 chi3-chun bu5 tui3 , tok8-it bu5 ji7 , ban7-lang5 oa2-kho3 i lai5 oah8 , lai5 tin2-tang7 , lai5 ti7-teh , hong5-te3 e5 siN3-mia7 si7 kho3 i chiah oah8 , pe7-bu2 e5 siN3-mia7 iah8 kho3 i chiah oah8 ; pe7-bu2 sui-jian5 pi2 kiaN2 khah toa7 , chong2-si7 ti7 Siong7-te3 e5 bin7-cheng5 piN5-piN5 si7 i-e5 lou5-pok8 , hoan7-choe7 e5 lang5 , thai2-tho2 thang liah8 i choe3 chhin-chhiuN7 Siong7-te3 ? Chha5-kho2 chit-e5 che3 e5 tai7- chi3 si7 Siong7-te3 sou2 siat , u7 siok8-choe7 e5 che3 , u7 sia7-un e5 che3 , u7 sio-che3, tu5 siok8-choe7 che3 i2-goa7 , ki5-u5--e5 long2 si7 keng3-pai3 sia7- un e5 i3-su3 . Chong2-si7 chiah-e5 che3 , long2-si7 koan-chio3 Kiu3-chu2 , Kiu3-chu2 iau2-be7 kau3 , lang5 tioh8 siu2 chit-e5 le2-sou3 , Kiu3-chu2 i2- keng kau3 , hian3 ka-ki7 choe3 che3 , lai5 siok8 lang5 e5 choe7 , chit8-pai2 chiu7 kau3-giah8 , sou2- i2 chit-e5 le2-sou3 thang hoe3 ; lang5 pai3 Siong7- te3 , na7 sai2 eng7 sim-sin5 , eng7 seng5-sit8, chiah-e5 le2-sou3 long2 m7-sai2 koh kiaN5 . 
  An2-ni chit-e5 che3 , pun2 si7 ui7-tioh8 Siong7- te3 lai5 siat , m7-si7 lang5 sou2 oe7 tit-thang chhiam3 eng7--tit ; pe7-bu2 u7-iaN2 si7 lang5 sou2 eng-kai chun-keng3 iu2-hau3--e5, chong2-si7 chun-keng3 kau3 ke3-thau5 , iu2-hau3 kau3 chho3-gou7 , chiu7 hoan2-tng2 tek-choe7 Siong7- te3 ; phi3-ju7 koaN-hu2 u7 hiah-e5 ge7-iah8 , ge7-iah8 eng-kai tioh8 chun-keng3 koaN-hu2 , sun7- than3 i e5 beng7-leng7 , chong2-si7 siat-su2 hou7 koaN-hu2 chheng7 leng5-pou5 , chheng i choe3 ban7-soe3 , hong5-te3 na7 chai , tek-khak pan7 i-e5 choe7 , sng3 i choe3 hoan2-chhat8 . Hong5-te3 put-ko3 si7 lang5 na7-tiaN7 i e5 le2 siong7-chhiaN2 boe7 hou7 lang5 chhiam3--tit , ho5-hong3 hek- hek hong5-hong5 e5 Siong7-te3 kiam2 oe7 hou7 na2 tin5-ai na2 kau2-hia7 e5 choe7-jin5 chhiam3 eng7 i e5 le2-sou3 mah ? Che3 si2-lang5 eng7 gu5 iuN5 , che3 Siong7-te3 iah8 eng7 gu5 iuN5 , kui7 si2- lang5 si7 eng7 chit-e5 kha-thau5-u , kui7 Siong7-te3 iah8-si7 eng7 chit-e5 kha-thau5-u , an2-ni si7 liah8 si2-lang5 kap Siong7-te3 piN5- toa7, khoaN3 Siong7-te3 na2 si2-lang5 . Lang5 khoan2-thai7 Siong7-te3 choe3 se3-kan e5 hong5-te3 , Siong7-te3 siong7-chhiaN2 boe7 iong5--tit , ho5-hong3 khoan2-thai7 i na2 si2 lang5 , chiu7 i e5 bu2-ban7 siat-tok8 e5 choe7 , Siong7-te3 tek- khak beh tang7-tang7 khian3-chek heng5- hoat8 . 
  Kiam2-chhai2 u7 lang5 kong2 , Che3 si7 seng3- jin5 sou2 siat , na7 an2-ni chiu7 seng3-jin5 iah8 u7 ke3-sit mah ? Goa2 in3 kong2 , Thai2-tho2 bo5 ke3-sit ? Lun7 i peng5-seng sou2-kiaN5 tai7- khai3 lai5 kong2 , si7 thang o-lo2 , iau2-ku2 m7- si7 kong2 i long2 bo5 chit8-tiam2-a2 e5 chho3-gou7 . Tong5-tiau5 Li2 Thai3-pek8 kong2 , “ Lang5 to m7-si7 Giau5 Sun3 , thai3-oe7 it-chin7 ho2 ? ” An2- ni i chha-put-to si7 kong2 , chi2-u7 Giau5 Sun3 it-chin7 ho2 na7-tiaN7 , ki5-u5 long2 bo5 . Chong2-si7 lun7 kau3 Giau5 Sun3 , Khong2-chu2 chiu7 kong2 , “ Giau5-Sun3 siong7-ku2 u7 pe7-peng7 .” Lun7 kau3 Khong2-chu2 pun2-sin i ka-ki7 u7 kong2 , “ Na7 oe7 hou7 goa2 ke chiah8 kui2-ni5 , kau3 gou7-chap8 he3 lai5 thak8 iah8-keng , chiu7 bian2 u7 toa7 ke3-sit . ” An2-ni chiu7 iau2-be7 thak8 iah8-keng e5 si5 u7 toa7 ke3-sit, chiu7 thak8 iah8-keng liau2-au7 , iah8 boe7 bian2-tit u7 sio2-khoa2 e5 ke3-sit . Giau5 Sun3 Khong2- chu2 , siong7-chhiaN2 bo5 chiau5-chng5 ho2 , ki5- u5--e5 kiam2-oe7 khah-iaN5 in mah ? Goan2 e5 seng3-keng u7 kong2 , “ Siong7-te3 ti7 thiN-- nih8 , kam3-chhat cheng3-lang5, ai3 chai ki5- tiong u7 hit-ho7 chiau5-chng5 ti3-hui7 , oe7 keng3 Siong7-te3 e5 lang5 a2-bo5 , chiu7 long2-si7 chiu7 sia5 , khi3 cheng3 , be7 u7 kiaN5 ho2 e5 lang5 . ” ( Si-phian 53 : 2 , 3 . ) Ia5-sou kong2 , “ Bo5 chit8-lang5 ho2 , chi2-u7 Siong7-te3 na7-tiaN7 . ” ( Ma2-thai3 19 : 17 . ) Sou2-i2 m7-thang phah- sng3 che3 si7 seng3-jin5 sou2 siat , chiu7 tek- khak si7 bo5 chho3 . Pin5-sim lai5 lun7 , hian7-si5 che3 chou2-sian e5 le2 na7 u7 hap8-li2 , chiu7 put-lun7 u7 chiau3 kou2-hoat a2 bo5 chiau3 kou2-hoat , long2 bo5 iau3-kin2; na7 bo5 hap8-li2 , chiu7 put-lun7 si7 seng3-jin5 sou2 siat , a2 m7-si7 seng3-jin5 sou2 siat , long2 tioh8 pang3-soah . 
  6 . Lun7 hau3 e5 ki5-sit8
  Se3-siok8 lang5 tauh8-tauh8 hui2-pong3 goan2 si7 put-hau3 , su7-put-ti goan2 e5 hau3 si7 chin e5 hau3 , m7-si7 ke2 e5 hau3 . Goan2 e5 seng3-keng ki3-chai3 Siong7-te3 eng7 jin5-lun5 e5 to7-li2 ka3-si7 lang5 , chiu7 kong2 , “ Tioh8 hau3-keng3 lin2 e5 pe7-bu2 , chiu7 thang ti7 Ia5-ho5-hoa lin2 e5 Siong7-te3 sou2 siuN2-su3 e5 toe7-hng lai5 chiah8 tng5 he3-siu7 .” ( Chhut Ai-kip8-ki3 20 : 12 . ) Koh kong2 , “ Lang5 na7 u7 poe7-gek8 e5 kiaN2, pe7-bu2 tok-chek m7-thiaN , chiu7 tioh8 liah8--i , toa3 kau3 siaN5-mng5 tiuN2-lo2 e5 bin7-cheng5, ka7 in kong2 , Chit-e5 kiaN2 poe7-gek8 m7-thiaN goa2 chhui3 , chiu2-chui3 , hong3-tong7 , chiu7 siaN5-- nih8 e5 cheng3-lang5 tioh8 khioh chioh8-thau5 tim3 hou7 i si2 . ” ( Sin-beng7-ki3 21 : 20 , 21 . ) Koh kong2 , “ Me7 pe7-bu2 e5 lang5 tek-khak tioh8 hou7 i si2.” (Chhut-ai-kip8-ki3 21:16) Koh kong2: “ KhoaN3 khin pe7-bu2 e5 lang5, tioh8 siu7 chiu3-chou2.” (Sin-beng7-ki3 27:16) Ia5-sou2 e5 si5, u7 hoat-li7-sai3-lang5 ka3-si7 lang5 thang eng7 mih8 hian3 Siong7-te3, m7-sai2 hok8-su7 pe7-bu2, Kiu3-chu2 tang7-tang7 hiam5--in. Koh Kiu3-chu2 teh beh si2 e5 si5, i e5 lau7-bu2 bo5-lang5 thang khoaN3-kou3, Kiu3-chu2 chiu7 beng7-leng7 i e5 hak8-seng Iok-han7 tioh8 chiau3-kou3 i. (Iok-han7 19:26,17) Koh Ia5-sou soe3-han3 e5 si5, ia7-si7 seng5-sun7 pe7-bu2. (Lou7-ka 2:51) An2-ni Ia5-sou pun2-sin iu2-hau7, ia7-si7 choe3 ho2 e5 iuN7 ai3 lang5 oh8 i; sou2-i2 i e5 hak8-seng ia7 bat eng7 iu2-hau7 e5 to7-li2 ka3-si7 lang5, chhin-chhiuN7 Po2-lo5 kong2: “KiaN2-ji5 siok8 Chu2, tioh8 sun7 pe7-bu2, chiah si7 hap8-gi5.” (I2-but8-sou2 6:1) Koh kong2: “KiaN2-ji5 tioh8 siong5-siong5 sun7 pe7-bu2, chiu7 Chu2 hoaN-hi2.” (Ko-lou5-sai 3:20) Koh hoan-hu3 The5-bou5-thai3 kong2: “Chiu2-koa2-lang5 u7 kiaN2-sun, tioh8 ka3-si7 i, tai7-seng ti7 ka-lai7 oe7 heng5-hau3, lai5 po3-tap8 i e5 pe7-bu2, che si7 ho2 thang hou7 Siong7-te3 chiap-lap8.” (I The5-bou5-thai3 5:4) An2-ni Siong7-te3, Kiu3-chu2, sian-ti, su3-tou5 long2 si7 ka3 lang5 tioh8 iu2-hau3, thai2-tho2 kong2 goan2 put-hau3 ah? 
  Chong2-si chaiN2-iuN7 chiah-oe7 tit-thang kong2 si7 iu2-hau3 ? 
  1 .Pe7-bu2 ti7-teh tioh8 chin7 khui3-lat8 hong7- seng5 chiau3-kou3 , chiah8-chheng7 hou7 i kau3- giah8 ; pe7-bu2 lau7 boe7 tho2-than3 , m7-thang gin7-sin5--i , khoaN3-khin--i , i beh tioh8 hou7-- i , chin7 sim khoan2-thai7--i , boh8-tit hou7 i oan3-sin chhoeh-mia7, thou2-khui3 pun5-hai7 , tioh8 siuN7 kau3 i-e5 un-cheng5 hong7-seng5--i kau3 chit8-si3-lang5 . 
  2 .Tioh8 thiaN i-e5 ka3-si7 . 
  Bat khoaN3-kiN3 u7 si5 pe7-bu2 kah i-e5 kiaN2 , i in3 kong2 , “ Goan2 m7-leh .” Che si7 kek8- toa7 m7-tioh8 . Choe3 kiaN2 e5 lang5 iau2 soe3-han3 boe7 than3-chiN5 chhi7 pe7-bu2 , iau2-ku2 tioh8 sun7--i , sou2 kong2 tioh8 thiaN, sou2 kah tioh8 kiaN5 , sui-bong2 kau3 toa7-han3 u7 pun2-su7 oe7 than3-chiN5 , iah8 m7-thang kiau-ngou7 lu7-ku7 ; tioh8 chit8-si3-lang5 khiam-sun3 seng5-siu7 ka3- si7; siat-su2 pe7-bu2 sou2 kong2 u7 chho3-gou7 , iah8 tioh8 khin-siaN soe3-seh kap i chham-siong5 gi7-lun7 , m7-thang hoah--i , me7--i . 
  3 . M7-thang hou7 i e5 sim iu-bun7.
  Kiam2-chhai2 u7 hiaN-ti7 chiu7 tioh8 saN- ho5, m7-thang oan-ke-niu5-che3 hou7 pe7-bu2 iu-bun7 ; a2-si7 phaiN2-kiaN2 , hong3-tong7 , poah8- kiau2 , chiah8 ou-hun , chiah8 chiu2-chui3 , choe3 phaiN2-kau2 , oh8 kun5-thau5 , kiat-tong2 , saN-phah , ti3-kau3 sun2-hai7 seng-khu , phoa3- hui3 ke-he2 , a2-si7 hoan7 kok-hoat , hou7 koaN- hu2 pan7-choe7 , chiah-e5 tai7-chi3 long2 si7 hou7 pe7-bu2 iu-bun7 hoan5-lo2 ; choe3 kiaN2 e5 lang5 eng-kai tioh8 chu2-soe3 , kin2-sin7 , m7-thang hou7 pe7-bu2 u7 chit-ho7 e5 kan-khou2 . 
  4 . Tioh8 chiau3-kou3 pe7-bu2 e5 phin2-heng7 . 
  Cha2 Tai7-Sun3 e5 pe7 Kou2-sou2 bo5 ho2 e5 sou2- kiaN5 , Sun3 oe7 soe3-ji7 in2-chhoa7 kam2-kek in lau7-pe7 , ti3-kau3 hou7 i bo5 toa7 phaiN2 . Su3-tou5 Po2-lo5 ka7 The5-mou5-thai3 kong2 , “ M7-thang hoah lau7-toa7 lang5, tioh8 kan3-cheng3 i chhin-chhiuN7 lau7-pe7. ” Khong2-chu2 kong2 , “ Hok8-sai7 pe7-bu2 , u7-si5 tioh8 sio2-khoa2 hiam5--i .” An2-ni si7 hou7 lan2 chai pe7-bu2 u7 si5 u7 chho3-gou7 , choe3 kiaN2 e5 lang5 tioh8 khng3-- i , hou7 i oe7 tu2-ho2 , bian2-tit u7 phaiN2 e5 mia5- siaN . Te7-it iau3-kin2 tioh8 chiau3-kou3 i e5 leng5-hun5, hou7 i oe7 seng5-sit8 sin3 Kiu3-chu2 , oa2-kho3 i kau3 tit-tioh8 choe7 sia3-bian2 , siong5-siong5 thoe3 i ki5-to2 , ng3-bang7 i si2-au7 oe7 tit-tioh8 kiu3 . 
  5 . Pe7-bu2 i2-keng si2 , tioh8 chiau3 hoat-tou7 lai5 liau7-li2 sui-bong2 bo5 oa2-kho3 hong-sui2 e5 tai7-chi3 , iau2-ku2 m7-thang chhin3-chhai2, kah-i-boh8 ; pe7-bu2 i2-keng si2 liau2 , tioh8 siong5-siong5 siau3-liam7 , ki3-tit i ho2 e5 ka3-si7 lai5 kiaN5 . 
  Lang5 na7 an2-ni , chiah-si7 chin e5 iu2-hau3 ; na7 bo5 an2-ni , sui-bong2 si2-au7 chhai7 sin5- chu2 lai5 che3 , lai5 pai3 , sio-kim, hian3-choa2 u7 sim2-mih8 lou7-eng7 ? Si7 long2 bo5 li7-ek . 
  Khiat-khiat-chu2 thiaN kau3 chia , chiu7 kong2 , Goa2 taN kam2-sia7 sian-siN , hou7 goa2 na2 chhin-chhiuN7 khun3-chhiN2 , goa2 taN chai hau3 e5 to7-li2 lah ; iah8 chai lin2 e5 kau3 m7-si7 lang5 siat e5 kau3 sou2 oe7 pi2-tit . Tui3 an2-ni saN-si5 chiu7 khi3 . 
  Un Sam-goan5 e5 pian7 Sin5-chu2 lun7 chit-tiuN i2-keng in3-liau2 ; iau2 beh koh in3 te7 saN mia5 e5, chiu7-si7 Li2 Chhah-lai5 cho3-- e5. I-e5 lun7 sou2 in2-khi2 e5 kou2-tian2 sui-jian5 khah-chio2 , kiam2-chhai2 hiaN-ti7 koh khah ai3 khoaN3 . Chong2-si7 kin7-lai5 chih--tioh8 Choan5-chiu Tan5 Bok8-su kia3 chit8 phiN lun7 lai5 , taN beh seng in3 ; au7-lai5 chiu7 thang koh in3 pian7 Sin5-chu2 lun7 . 
  (Tai5-oan5 Hu2-siaN5 Kau3-hoe7-po3 te7 26~31 tiuN,1887 ni5 8 geh8~1888 ni5 1 geh8) 
</CL>
<HL>

4. 論chhai7木主，孝木主e5不通 
論不通有幾若項e5緣故。神魂boe7得thang來附ti7 神主--nih8。人tiam3-teh講有神tiam3 ti7 神主--nih8，m7 是 m7 知講神魂著去陰間；伊是講，人有三魂七魄。七魄免講，kan-ta論三魂就好。今人講三魂就是講，一條去陰間，一條tiam3墓內，一條附神主；今人thai2-tho2有3條神魂？若真正有3條神魂，就Kiam2-chhai2這條魂愛beh食，hit條魂 m7愛食，抑是無beh liam5-piN 食；抑是這條魂愛beh睏，hit條魂 m7 愛睏，就敢 m7 著冤家相扑mah ？ 所以世俗teh講三魂chiah-e5代誌，不過是異端na7-tiaN7，其實神魂一條na7-tiaN7，神魂既然一條，就hit 條去佗落？Tiam3 ti7 神主抑 m7 是？M7 是；去陰間。人生前行好，倚靠耶穌，信福音，得著救主e5贖罪，天父e5赦罪，聖神e5重生，死後身軀歸土，神魂上天堂，得著永遠e5福氣；設使做魔鬼e5子，放縱私慾行歹，就神魂沈淪地獄，thai2會koh生一條神魂來附ti7木主ah？
有人駁講，魂雖罔一條na7-tiaN7，總是猶原會附ti7神主；因為若行好，伊e5 神魂到天堂iau2-ku2亦會tiam3 ti7神主；若是行歹關ti7 地獄，聽候請和尚來扑地獄，扑了後伊會出--來，an2-ni伊敢 boe7來附ti7 神主mah？ 
我講，M7是an2-ni；天堂是齊全好，大福氣e5所在，世間王宮抑是第一爽e5所在kap伊亦boe7比--得；人已經到hit位，看世間第一爽e5大厝，尚且親像糞圾，何況hit塊扁枋仔，伊thai2-tho2 beh來tiam3？論到請和尚扑地獄e5代誌，是koh較濫糝。因為地獄是無形，hit個位是上帝備辦teh刑罰歹人--e5，ti7-hia 虫 boe7死，火boe7 hoa；敢是和尚所會破--得mah？若上帝掠人關落地獄，和尚會放伊出--來，an2-ni和尚比上帝較大，拜和尚就夠額。Kiam2-chhai2有人講，M7 是an2-ni，和尚不過是托佛ka7上帝求情na7-tiaN7，thai2-tho2講比上帝較大？我講，亦 m7 是an2-ni；人hou7 官府掠去關監，Kiam2-chhai2去托好勢頭e5人去求情，尚且著看伊e5 案是怎樣，無的確見求見放；何況人hou7上帝關，和尚托佛，佛見求，上帝見放。An2-ni人有歹，上帝無辦，是上帝無公道；有錢--e5請和尚扑地獄，就會出地獄，無錢thang請和尚來扑--e5，就boe7出地獄；an2-ni是有錢者生，無錢者死，看上帝做貪官污吏，罪重到怎樣？ 
An2-ni 人e5神魂若到天堂亦 m7 來附ti7 神主，若到地獄就往往boe7得來；已經boe7附神主，才koh來創神主，che 敢 m7 是不通mah？ 
Kok較不通--e5，就是有e5 是一人也有幾若仙神主；親像漳州屬有一所在姓林--e5，幾十年情長毛反到in就請神主走，有e5 請公e5神主，有e5 請媽e5神主；對四散了後無koh做堆，因為請公e5神主--e5教請媽e5神主--e5著請媽e5神主來就in ； 請媽--e5講，阮既hiah見笑查某chhe7 lin2查甫！對an2-ni，請公e5神主--e5著創一身媽e5神主，請媽--e5，koh創一身公e5神主。親像an2-ni，合理mah ？一人敢有兩個神thang附兩身木主ah？實在大不通。 
2.設使會來附，伊亦 m7 來。人所愛親近--e5，的確著伊e5 同類，無同類就 m7 相倚。所以早用人來做尸，著用家己e5子孫才會做--得；是因為講，外姓e5子孫m7 是家己e5骨肉血脈所出--e5，神m7來倚。總是iau2-ku2是人，木主是柴，死死e5物，神敢beh倚？設使beh來倚，試問一塊仔e5枋有夠額thang hou7 神企起抑無？所講所做攏是無情理無意思；lin2 chhai7木主e5人，敢m7 家己省察看teh？ 
3.人teh chhai7木主，意思是講若無孝--伊，就會做枵鬼。若真正有影，就著續做hou7 伊穿，因為無食會枵，就無穿會寒。精牲無穿是因為伊有毛，敢人死了神魂會發毛？若an2-ni是款待祖公做精牲，koh較不孝。今lin2 chhai7木主--e5，bat用物孝神主，敢bat續做衫仔褲hou7 伊穿；若既boe7寒自然亦未枵，既然boe7枵自然免祭，既然免祭就續免chhai7木主是明。 
5. 論無chhai7木主，無祭木主是攏無thang嫌。
人嫌阮入教e5人無chhai7木主是無祖無公，事不知阮無chhai7無祭是有著e5緣故，hit個緣故有兩項。 
1.祖公boe7來食。 
查考早聖王聖人設這個祭e5法度，本 m7 是為祖公，實在是為著子孫；孝經講，「去宗廟--nih8致敬，是beh無boe7記得父母。」檀宮講，「起頭死，用肉脯酸醋來貫奠 ，得beh去埋e5 時，用五牲來祭，埋了倒--來，koh再孝，(che是日中晝ti7 伊死e5房內孝，) be7 bat看見伊來食，對頂代以來，攏無放煞，是愛人無背伊e5 親。」坊記講，「修整宗廟，敬祭祀，是beh教百姓追想有孝。」Che明明是講，祭m7 是因為祖公會來食，不過是hou7 人會數念伊e5祖公na7-tiaN7。論死--e5 boe7來鑑納活人e5祭祀，明理--e5，家己會知。歐陽修瀧岡阡表記--nih8講，「祭盡濟物，m7值著用少少物hou7 父母活活e5 時thang食。」曾子講，「做子e5人beh奉養，父母都boe7聽候--得，( 意思是死，)所以thai5牛來祭，m7 值著趁父母ti7-teh用雞豬來hou7 伊食較好。」Chiah-e5明明是講，祭祀 m7 是beh-hou7 祖公來食，不過是beh hou7人bo5 boe7記得伊e5 父母na7-tiaN7。在先王立祭e5本意是講叫父母是本源，父母死就本源絕；本源既絕，就有孝e5心亦絕；m7-ku2父母是一世人所著數念--e5，所以做祭e5法度，hou7人ti7 絕孝e5中間boe7 liam5-piN 絕，是那親像用這個祭做種，栽ti7 人e5心，hou7人會生出有孝；立祭e5本意不過是an2-ni。可惜後代e5讀冊人，bo5 明白先王立祭e5意思，濫糝講到hiah-e5陰陽，理氣，祖公來鑑納e5代誌，續設百姓人祭三代kap始祖e5事，做後代淫祀e5崎仔，患禮、過分、傷風俗、敗人倫，iau2-ku2 teh扑算伊是聖教有功e5人神，攏 m7 知是先王e5罪人。Koh較thang怨恨--e5，就是釋教、道教，流行通國，害人騙人，伊所講e5有孝攏不在生前e5奉養，要緊是在ti7 死後e5祭，拜、做醮、修齋、超度、拜佛、念經、扑地獄；論到曲禮、少儀、內則、弟子職、孝敬，以及凡若論起人服事父母e5代誌--e5，一概無講起；所以伊e5 話hou7 人會歡喜，因為無親像古禮e5拘束；對an2-ni人人受伊迷惑，背先王教人有孝e5好心，只有守釋教道教e5異端邪說，以及先王立祭e5禮路，憨憨扑算若話an2-ni，就thang算做有孝，hai3-ah！怎樣看有孝到才小可，到才快？論到阮聖教中e5人真正有合先王教人有孝e5好心，不過無守伊立祭e5禮路，人就叫阮做趁番，無公無祖，敢m7 是冤枉mah？論祭，不過是教人有孝e5法度na7-tiaN7，若會有孝就夠額，人若會趁阮e5道理，入阮e5教，信阮e5聖經，自然常常會有孝。mih使的確著祭ah？譬論冬天穿裘，夏天穿葛，che是早e5款；今若 m7穿裘beh穿呢衫 ，m7 穿葛beh穿kang-sai，thai2-tho2 boe7做得？冬天穿裘，夏天穿葛，不過是beh人快活na7-tiaN7，若快活，就冬天穿呢衫，熱天穿 kang-sai，自然會做得。船著有用帆，che是船e5款；今 m7 用帆，是beh用車，敢會得thang講，che m7 是船，thai2-tho2有船無船帆？帆不過是做hou7 船行e5路用na7-tiaN7，會行就夠額，mih8使的確著帆ah？ 所以我講會有孝較要緊，若真正會有孝，就無祭亦無相干。 
2.祭祖公反轉是得罪上帝。 
三千外年前上帝本身ti7 西奈山傳十誡，hit個第2誡講，「莫得雕刻偶像，天頂地下，水中百項物，莫得裝像親像伊，莫得拜跪，莫得服事；因為我耶和華lin2-e5上帝，斷斷boe7容--得用別個上帝kap我比；怨恨我e5人，降災厄hou7--伊，對父到子到三四代，疼我，守我戒律e5人就降福氣hou7--伊，到千百代。」An2-ni，祭，拜，著上帝才會堪得受，人祭別物，拜別物，就拜e5人，祭e5人，以及受祭，受拜e5人，上帝攏beh刑罰--伊。以色列百姓獻祭上帝，亦獻祭別物，上帝大受氣，降災厄ti7 in-e5國。希律王hou7伊e5 百姓稱伊做上帝，希律歡喜，上帝hou7 虫咬死--伊。( 行傳12：22， 23. )哥尼流beh拜彼得，彼得緊緊扶伊講，「起--來，我亦是人。」路士德e5人beh祭保羅，保羅出力阻擋，m7 敢受in祭。( 行傳14：13-18. ) 使徒約翰beh拜指示伊e5 天使，天使阻止--伊講，「M7-thang，你清清著拜上帝。」( 默示錄22：8， 9. ) 魔鬼教耶穌拜--伊，耶穌引聖經e5話講，「著拜主你e5上帝，獨獨服事--伊。」( 申命記6：13，馬太4：10. ) An2-ni大e5使徒，聖e5天使，暗勢e5人君，尚且m7-thang拜，何況死了e5人。因為上帝是至尊無對，獨一無二，萬人倚靠伊來活，來振動，來ti7-teh，皇帝e5性命是靠伊才活，父母e5性命亦靠伊才活；父母雖然比子較大，總是ti7 上帝e5面前平平是伊e5 奴僕，犯罪e5人，thai2-tho2 thang掠伊做親像上帝？查考這個祭e5代誌是上帝所設，有贖罪e5祭、有謝恩e5祭、有燒祭，除贖罪祭以外，其餘--e5攏是敬拜謝恩e5意思。總--是chiah-e5祭，攏是觀照救主，救主iau2-be7到，人著守這個禮數，救主已經到，獻家己做祭，來贖人e5罪，一擺就夠額，所以這個禮數thang廢；人拜上帝，但使 用心神，用誠實，chiah-e5禮數 攏m7 使 koh行。 
An2-ni這個祭，本是為著上帝來設，m7 是人所會得thang僭用--得；父母有影是人所應該尊敬有孝--e5，總是尊敬到過頭，有孝到錯誤，就反轉得罪上帝；譬喻官府有hiah-e5衙役，衙役應該著尊敬官府，順趁伊e5 命令，總--是設使hou7官府穿龍袍，稱伊做萬歲，皇帝若知，的確辦伊e5 罪，算伊做反賊。皇帝不過是人na7-tiaN7伊e5 禮尚且boe7 hou7 人僭--得，何況赫赫弘弘e5上帝敢會hou7若塵埃若kau2-hia7 e5罪人僭用伊e5 禮數mah？祭死人用牛羊，祭上帝役用牛羊，跪死人是用這個腳頭u ，跪上帝亦是用這個腳頭u，an2-ni是掠死人kap上帝平大，看上帝那死人。人款待上帝做世間e5皇帝，上帝尚且boe7容--得，何況款待伊那死人，就伊e5侮慢褻瀆e5罪，上帝的確beh重重譴責刑罰。 
Kiam2-chhai2有人講，祭是聖人所設，若an2-ni就聖人亦有過失mah？我應講，Thai2-tho2無過失？論伊平生所行大概來講，是thang o-lo2，iau2-ku2 m7 是講伊攏無一點仔e5錯誤。唐朝李太白講，「人都m7 是堯舜，thai3會一盡好？」An2-ni伊差不多是講，只有堯舜一盡好na7-tiaN7，其餘攏無。總是論到堯舜，孔子就講，「堯舜上久有弊病。」論到孔子本身伊家己有講，「若會hou7 我加食幾年，到五十歲來讀易經，就免有大過失。」An2-ni就iau2-be7讀易經e5 時有大過失，就讀易經了後，亦be7免得有小可e5過失。堯舜孔子，尚且無齊全好，其餘--e5 敢會較贏in mah？阮e5聖經有講，「上帝ti7 天--nih8，鑑察眾人，愛知其中有hit號齊全智慧，會敬上帝e5人抑無，就攏是就邪，棄正，be7有行好e5人。」( 詩篇53：2， 3. ) 耶穌講，「無一人好，只有上帝na7-tiaN7。」( 馬太19：17. ) 所以 m7-thang扑算祭是聖人所設，就的確是無錯。憑心來論，現時祭祖先e5禮若有合理，就不論有照古法抑無照古法，攏無要緊；若無合理，就不論是聖人所設，抑 m7 是聖人所設，攏著放煞。 
6.論孝e5其實 
世俗人tauh8-tauh8誹謗阮是不孝，殊不知阮e5孝是真e5孝，m7 是假e5孝。阮e5聖經記載上帝用人倫e5道理教示人，就講，「著孝敬lin2 e5父母，就thang ti7 耶和華lin2 e5上帝所賞賜e5地方來食長歲壽。」( 出埃及記20：12. ) Koh講，「人若有背逆e5子，父母督責 m7 聽，就著掠--伊，帶到城門長老e5面前，ka7 in講，這個子背逆 m7 聽我嘴，酒醉、放蕩，就城--nih8 e5眾人著拾石頭擲hou7 伊死。」( 申命記21：20， 21. ) Koh講，「罵父母e5人的確著hou7 伊死。」( 出埃及記21：16. ) Koh講：「看輕父母e5人，著受咒詛。」( 申命記27：16) 耶穌e5 時，有法利賽人教示人thang用物獻上帝，m7 使 服事父母，救主重重嫌--in。Koh救主teh beh死e5 時，伊e5 老母無人thang看顧，救主就命令伊e5 學生約翰著照顧伊。( 約翰19：26， 17) Koh耶穌細漢e5 時，亦是承順父母。( 路加2：51) An2-ni耶穌本身有孝，亦是做好e5樣愛人學伊；所以伊e5 學生亦bat用有孝e5道理教示人，親像保羅講：「子兒屬主， 著順父母，才是合宜。」( 以弗所6：1) Koh講：「子兒著常常順父母，就主歡喜。」( 哥羅西3：20) Koh吩咐提摩太講：「守寡人有子孫，著教示伊，代先ti7 家內會行孝，來報答伊e5 父母，che是好thang hou7 上帝接納。」( I 提摩太5：4)An2-ni上帝、救主、先知、使徒攏是教人著有孝，thai2-tho2講阮不孝ah？ 
總是怎樣才會得thang講是有孝？ 
1.父母ti7-teh著盡氣力奉承照顧，食穿hou7 伊到額；父母老boe7討趁，m7-thang gin7神 --伊，看輕--伊，伊beh著hou7--伊，盡心款待--伊，莫得hou7 伊怨身慼命，吐氣pun5害，著想到伊e5 恩情奉承--伊到一世人。 
2.著聽伊e5 教示。 
Bat看見有時父母教伊e5 子，伊應講，「阮 m7-leh。」Che是極大 m7 著。做子e5人iau2細漢 boe7趁錢飼父母，iau2-ku2著順--伊，所講著聽，所教著行，雖罔到大漢有本事會趁錢，亦 m7-thang驕傲lu7-ku7；著一世人謙遜承受教示；設使父母所講有錯誤，亦著輕聲細說kap伊參詳議論，m7-thang喝--伊，罵--伊。 
3.M7-thang hou7 伊e5心憂悶。 
Kiam2-chhai2有兄弟就著相和，m7-thang冤家量債hou7 父母憂悶；抑是歹子、放蕩、博局、食烏薰、食酒醉、做歹狗 、學拳頭、結黨、相扑，致到損害身軀，破費家伙，抑是患國法，hou7 官府辦罪，chiah-e5代誌攏是hou7父母憂悶煩惱；做子e5人應該著仔細、謹慎，m7-thang hou7 父母有這號e5艱苦。 
4.著照顧父母e5品行。 
早大舜e5父瞽叟無好e5所行，舜會細膩引 chhoa7 感激in老父，致到hou7 伊無大歹。使徒保羅ka7提摩太講，「M7-thang喝老大人，著諫諍伊親像老父。」孔子講，「服事父母，有時著小可嫌--伊。」An2-ni是hou7 咱知父母有時有錯誤，做子e5人著勸--伊，hou7 伊會tu2好，免tit有歹e5名聲。第一要緊著照顧伊e5 靈魂，hou7 伊會誠實信救主，倚靠伊到得著罪赦免，常常替伊祈禱，向望伊死後會得著救。 
5.父母已經死，著照法度來料理雖罔無倚靠風水e5代誌，iau2-ku2 m7-thang chhin3-chhai2，kah-i-boh8；父母已經死了，著常常數念，記得伊好e5教示來行。 
人若an2-ni，才是真e5有孝；若無an2-ni，雖罔死後chhai7神主來祭、來拜、燒金、獻紙有甚物路用？是攏無利益。 
Khiat-khiat子聽到chia，就講，「我今感謝先生，hou7 我那親像睏醒，我今知孝e5道理lah；亦知lin2 e5教 m7 是人設e5教所會比tit。」對an2-ni相辭就去。 
溫三源e5辯神主論這張已經印了；iau2 beh koh印第三名e5，就是李插來做--e5。伊e5 論所引起e5古典雖然較少，Kiam2-chhai2兄弟koh較愛看。總是近來接--著泉州陳牧師寄一篇論來，今beh先印；後來就thang koh印辯神主論。 
(台灣府城教會報第26~31張，1887年8月~1888年1月) 
</HL>