<CL>
In-ui7 chai ti7 chit-e5 Tai5-oan5 u7 che7-che7 lang5 eng7 A-phian3 oan5 ai3 ke2 A-phian3 ,  goan2 lun7 chit-e5 tai7-chi3 ai3 kong2 chit8-nng7 hang7. Chit8-hang7, chiah8 A-phian3 oan5 pi2 chiah8 hun si7 khah siong-tiong7 . Kiam2-chhai2 u7 lang5 kong2 , Goa2 tai7 -seng chiah8 hun , au7-lai5 chiah8 A-phian3 oan5 lai5 ke2 ; na7-si7 kiaN-liau2 han2-tit u7 an2-ni . Na7 ai3 ke2  A-phian3 e5 lang5 khah iau3-kin2  tioh8 chiau3 I-koan2 e5 hoat-tou7, chiu7-si7 tioh8 lai5 toa3  I-koan2 lai7-bin7 21 jit8 , long2 bo5 chhut-mng5 ; I-seng iah8 khoaN3 hit-e5 lang5 u7 sim2-mih8 phoa3-piN7, u7 sim2-mih8 kan-khou2, chiu7 chiong eng-kai ti7 e5 ioh8 lai5 ti7 i . Lang5 na7 bo5 thang lai5 I-koan2 ke2 , thang tui3 I-koan2 be2 ke2 A-phian3 e5 ioh8 , ( long2 bo5 A-phian3 ti7 lai7-bin7 , ) ka-ti7 thang ke2 ; m7-thang phah-sng3 na7 bo5 chiah8 A-phian3 oan5 chiu7 be7 ke2--tit. Chhin-chhiuN7 Hiong-kang2 hai2-su7 si7 goan2 Goa7-kok lang5 koan2--e5 ; ti7-hia u7 che7-che7 Tng5-lang5 , u7-si5 hoan7-choe7 hou7 koaN-hu2 liah8-khi3 koaiN-kaN, na7 chiah8 hun e5 lang5 kou-put-chiong tioh8 liam5-piN ke2, long2 m7-bat tit-tioh8 A-phian3 oan5 , a2-si7 ioh8-hun2 thang un5-un5-a2 ke2.
Koh chit8-hang7: goan2 chai u7 lang5 eng7 A-phian3 oan5 lai5 chi2-thiaN3 , kong2 si7 te7 -it ho2. Iah8 chai Kau3-hoe7 e5 lang5 u7-si5 chiong A-phian3 oan5 cho3 be2-be7, a2-si7 cho3 ka-ti7 e5 lou7-eng7 . Iah8 u7 thiaN-kiN3 kong2, cho3 pe7-bo2 e5 lang5 na7 khoaN3-kiN3 i-e5 kiaN2-ji5 u7 sau3, a2-si7 pak-tou2 thiaN3, chiu7 chiong A-phian3 oan5 hou7 i chiah8 , phah-sng3 e7 ti7 i- e5 piN7 . TaN tioh8 chai, chit-e5 long2 bo5 ho2-se3 , iah8 bo5 un2-tang3 . Siat-su2 gin2-na2 lam7-sam2 chiah8 m7-ho2 e5 mih8, au7-lai5 chiu7 pak-tou2 -thiaN3 , m7-thang A-phian3 hou7 i; na7 hou7--i, sui-jian5 kiam2-chhai2 e7 chi2 -thiaN3, iau2-ku2 si7 chiam7-si5 na7-tiaN7 , tek-khak be7 i-ho2--i , hoan2-tng2 kiam2-chhai2 beh hai7 i kau3-si2 . Khah ho2 e5 khoan2-sit , si7 eng7 tam7-poh8 Tou7-pi-iu5 hou7 i sia3 , hou7 hit-e5 m7-tioh8 e5 mih8 chau2 chhut-lai5 , gin2-na2 chiu7 ho2 .
Sui -jian5 kong2 A-phian3 e5 lou7-eng7 chin toa7 , m7-ku2 tioh8 cho3 I-seng e5 lang5 gau5 eng7 i , chiah e7 u7 li7-ek ti7 lang5 ; siat-su2 na7 m7-si7 cho3 I-seng e5 lang5 , kan-ta  thiaN-kiN3 lang5 kong2 lai5 eng7, m7-na7 bo5 li7-ek, hoan2-tng2 u7 chai-hai7 .
 (Tai5-oan5 Hu2-siaN5 Kau3-hoe7-po3 te7 49 tiuN, 1889 ni5 6 geh8)
</CL>
<HL>

因為知ti7這個台灣有濟濟人用鴉片丸ai3改鴉片，阮論這個代誌愛講一兩項。一項，食鴉片丸比食薰是較傷重。Kiam2-chhai2有人講，我代先食薰，後來食鴉片丸來解；若是驚了罕tit有an2-ni。若ai3改鴉片e5人較要緊著照醫館e5法度，就是著來toa3醫館內面21日，攏無出門；醫生亦看hit個人有甚物破病，有甚物艱苦，就將應該治e5藥來治伊。人若無thang來醫館改，thang對醫館買改鴉片e5藥，（攏無鴉片ti7內面），家己thang改；m7-thang扑算若無食鴉片丸就be7改--tit。親像香港海嶼是阮外國人管--e5，ti7-hia有濟濟唐人，有時犯罪hou7官府掠去關監，若食薰e5人姑不chiong著liam5-piN改，攏m7-bat得著鴉片丸，抑是藥粉thang勻勻仔改。
Koh一項：阮知有人用鴉片丸來止疼，講是第一好。亦知教會e5人有時將鴉片丸做買賣，抑是做家己e5路用。亦有聽見講，做父母e5人若看見伊e5子兒有嗽，抑是腹肚痛，就將鴉片丸hou7伊食，扑算會治伊e5病。今著知，這個攏無好勢，亦無穩當。設使囡仔lam7-sam2食m7好e5物，後來就腹肚痛，m7-thang鴉片hou7伊，若hou7--伊，雖然kiam2-chhai2會止疼，iau2-ku2是暫時na7-tiaN7，的確be7醫好--伊，反轉kiam2-chhai2 beh害伊到死。較好e5款式，是用淡薄杜蓖油 hou7伊瀉，hou7 hit個 m7著e5物走出來，囡仔就好。
雖然講鴉片e5路用真大，m7-ku2著做醫生e5人gau5用伊，才會有利益ti7人，設使若m7是做醫生e5人，kan-ta聽見人講來用，m7但無利益，反轉有災害。
(台灣府城教會報第49張，1889年6月)
</HL>