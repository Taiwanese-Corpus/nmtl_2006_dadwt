<CL>
Tui3 oa7-po3 hoan-ek8
Khong2-chu2 kong2, “Kun-chu2 e5 lang5, sim peN5-thaN2 kong2-khoah; siau2-jin5 e5 lang5, sim tng5-tng5 iu-bun7.”  In-ui7 lang5 e7 sun7- thian an-beng7, chiu7 sou2 tu2-tioh8 ia7 ka-ti7 an-un2, bo5 chit8 sou2-chai7 m7 tho3-tong3. Siat- su2 u7 su-sim khoa3-lu7 him-bou7 ai3 koaN2-kin2 tit-tioh8 kong-beng5 li7-lou7, beh thai3-e7 si5-si5 hian2-chhut khoai3-lok8 e5 sim mah? Ho5- hong2 lang5 sou2 khia7-khi2 e5 sou2-chai7, an, gui5, sun7, gek8 sou2 tu2-tioh8--e5 te7-it bo5 tiaN7-tioh8. TaN u7 chit8 lang5 khia7-khi3 ti7 kek8-gui5 kek8-gek8 e5 sou2-chai7 ia7 be7 ti3-kau3 song3-sit i e5 siN3-mia7, kau3 boe2 e7 tit-tioh8 po2-choan5, in-ui7 u7 thian-beng7 ti7 hit tiong-kan.
Chhin-chhiuN7 cheng5 u7 chit8-e5 Hoe5-hoe5- kau3 e5 lang5 mia5 Ai-ki-pa7. I in-ui7 pun2- kok hui2-lui7 jiau2-loan7, chhut-goa7 kiaN5-iu5 tak8 kok; i chit8-sin sou2 toa3 e5 mih8 chi2-u7 saN-kiaN7, i2-goa7 bo5 pat8 kiaN7 mih8. SaN-kiaN7 si7 sim2-mih8?  1. Chiu7-si7 chit8-ki teng, ti7 me5-kan li7-pian7 thang khoaN3 keng-chheh. 2. Chit8-chiah ke, cha2-khi2 thang thi5, thiaN- kiN3 i e5 siaN thang khi2--lai5. 3. Chit8-phit lu5 a3, chhut-goa7 thang the3 kiaN5. Ai-ki-pa7 chit8 jit8 ti7 lou7--nih8 tu2-tioh8 jit8 beh loh8-soaN e5 se5, koh sin-the2 u7 ia3-sian7, hut-jian5 khoaN3-kiN3 thau5-cheng5 u7 hiuN-chng, sim- lai7 put-chi2 hoaN-hi2, phah-sng3 chng-lai7 e5 lang5 tek-khak e7 lin5-bin2 koe3-lou7 e5 lang5- kheh, thang ka7 in chioh-hioh koe3 chit8 me5. Kau3 chng-tiong si3-ke3 ka7 lang5 chioh- hioh, bo5 phah-sng3 hit chng--nih8 e5 lang5 long2-chong2 bo5 ho2-i3, bo5 chit8 lang5 beh chioh i toa3. Hit chit8-si5 jit8 beh am3, chin3- the3 liong2-lan5, ti7 bo5 nai7-ho5 e5 si5, khoaN3-kiN3 chng-piN u7 chit8-chang5 toa7 chhiu7-na5, lai7- bin7 im3-ng2 chheN-chhui3, chiu7 taN2-sng3 beh hit sou2-chai7 koe3 chit8 me7, chhin-chhiuN7 poe-chiau2 chiam7 hioh chhiu7-na5 chit8-iuN7. Chiu7 keng2 chit8 ui7 lai5 khun3, in-ui7 sng-koaN5 seh-tang3 khun3 be7 chiaN5-bin5, hoan- lai5 hoan-khi3 ka-ti7 thou2-khui3, ia7 ka-ti7 an- ui3 kong2, siuN7 hit chng-tiong bo5 chit8 lang5 kheng2 lau5 goa2, tek-khak si7 Siong7-te3 e5 chi2-i3 tai7-seng chu3-tiaN7, khah u7 ho2-i3 ti7 hit tiong-kan.
Tui3 an2-ni chiu7 khi2-lai5 che7, tiam2-teng khoaN3 keng-chheh, khoaN3 boe7 kau3 chit8 iah8, chhiu7-na5-lai7 khi2 kong5-hong chiong teng chhoe-hoa. Ai-ki-pa7 chiu7 iu5-goan5 ka-ti7 an-ui3, koh kong2, goa2 ai3 khoaN3 keng-chheh ia7 m7-thang mah? Che ia7 si7 Siong7-te3 u7 ho2-i3 hou7 goa2  m7- thang khoaN3 keng-chheh. Tui3 hit-tiap8 koh to2 teh khun3, theng3-hau7 thiN-kng chiah koh phah-sng3 beh kiaN5 , a2-si7 beh hioh, bak8-chiu tu2-a2 hap8; chiu7 chit8 chiah chhai5-long5 lai5, tui3 hit chiah ke ka7--khi3. Ai-ki-pa7 koh kong2, chheng-cha2 teh kio3 goa2 khi2--lai5 e5 peng5-iu2 koh sit-loh8 lah! Che bo5-m7-si7 Siong7-te3 e5 chi2-i3. Na7-si7 kin- a2-jit8 sou2 tu2-tioh8 e5 keng2-hong2 si7 chin khou2-chhou2, goa2 e5 san2-giap8 i2-keng sit-loh8 chit8  toa7 poaN3, iau2-ku2 m7-chai u7 sim2-mih8 hoan7- lan7 bo5? Kong2 tu2-a2 soah, hut-jian5 chit8 chiah sai lai5, chiong lu5-a2 ka7-khi3 chiah8.
Ai-ki-pa7 chiu7 thou2-khui3 kong2, ke hou7 chhai5-long5 ka7--khi3, lu5-a2 hou7 sai ka7-- khi3, teng hou7 hong chhoe-hoa. TaN sui5-sin sou2 toa3 e5 san2-giap8 it-chin7 bo5 lah! Beh chaiN2-iuN7 ah! Beh chaiN2 -iuN7 ah! Kin-a2-jit8 sou2 tu2-tioh8--e5 sit8-chai7 chit8-si3- lang5 sou2 boe7 bat u7--e5. Chiu7 choan2-tng2 lai5 siuN7, koh ka-ti7 an-ui3 kong2, TaN sou2 tu2-tioh8 e5 khou2-chhou2 long2 bo5 chhut ti7 Siong7-te3 e5 i3-goa7. I sou2 kong2 an2-ni m7-na7 bo5 oan3-hin7 Siong7-te3, koh o-lo2 Siong7- te3; o-lo3 soah koh to2 teh khun3, hoan-lai5 hoan-khi3 kau3 poaN3-me5, be7-e7 chiaN5-bin5; theng3-hau7 thiN-kng chiu7 khi3 chng-lai7 phah-sng3 ai3 beh be2 chit8 chiah lu5-a2 lai5 the3 kiaN5. Kau3 chng-tiong bo5 khoaN3-kiN3 chit8 lang5, sim-lai7 teh gong5-ngiah8 ki5- koai3, ho5-hong3 si5 i2-keng m7-si7 cha2, chiu7 u7-e5 teh ho2 khun3, chiah oaN3 kiam2 long2 bo5 chit8 khau2-chau3 e5 lang5 khi2--lai5 mah? Chiu7 ka-ti7 chit8-e5 ti7 chng-lai7 kiaN5-lai5 kiaN5-khi3; kiaN5 u7 put-chi2 ku2, iu5-goan5 bo5 khoaN3-kiN3 chit8 lang5 khi2-lai5, sim-lai7 toa7- toa7 gi5-ngai2, sit8-chai7 be7-hiau2-tit hit-e5 ian5-kou2; chiu7 theng3-hau7 kau3 ku2-ku2, iu5- goan5 si7 an2-ni. Kau3 hit-si5 be7-e7 jim2-tit, chiu7 ti7 tak8 ke e5 mng5-phang7 tham3 khoaN3, khoaN3-kiN3 chhu3-lai7 e5 cheng5-heng5, hut- jian5 toa7 kiaN-hiaN5, in-ui7 chhu3-lai7 e5 sin-si7 to2-lai5 to2-khi3, bah hoeh lim5-li5, koh u7 siuN- lang2 ian2-ti7 thou5--nih8. Ai-ki-pa7 khoaN3- kiN3 chit-ho7 keng2-hong2, hut-jian5 chai si7 cha-me5  tek-khak u7 toa7-chhat8 lai5 thai5 lang5 chhiuN2 kiap.
Hit-si5 Ai-ki-pa7 ka-ti7 thou2-khui3 kong2, goa2 khoaN3 lan2 chit se3-chiuN7 e5 lang5, long2 chhin-chhiuN7 kin7-si7 e5 bak8-chiu na7-tiaN7; khoaN3 kin7 u7 khoaN3-kiN3,khoaN3 hng7 chiu7 bo5 khoaN3-kiN3; khah che7 si7 an2-ni. Koh be7 kim-tit ka-ti7 e5 sim am3-chiN7 hoaN-hi2 kong2, na7 cha-me5  chng-lai7 e5 lang5 kheng2 chioh goa2 hioh, chiu7 goa2 soa3 kap chng- lai7 e5 lang5 long2-chong2 biat8-bo5. Na7 teng bo5 hou7 hong chhoe-hoa, kng chio3 chhut chhiu7-na5-goa7 chhat8 tek-khak chai chhiu7- na5-lai7 u7 lang5; ke na7 bo5 hou7 chhai5-long5 ka7--khi3, chit8-e7 thi5 tek-khak hou7 chhat8 thiaN-kiN3; iu7-koh lu5-a2 bo5 hou7 sai ka7--khi3, chhat8 thiaN-kiN lu5-a2 hau2 e5 siaN, chiu7 e7 chai chhiu7-na5-lai7 u7 lang5 tek-khak e7 lai5 kiap-sat, goa2 kiam2 m7-si7 hou7 teng, ke, lu5-a2 sou2 lian5-lui7 mah? Na7-si7 goa2 e5 mih8 bo5--khi3, lang5 e7 tit-tioh8 po2-choan5 ti7-teh. Che na7 m7-si7 Siong7-te3 e5 khui3-lat8 be7-e7 an2-ni. TaN i2-au7 goa2 tok8-tok8 oa2-kho3 Siong7-te3.    
Hai! chhin-chhiuN7 Ai-ki-pa7 e5 lang5 khia7-khi3 kek8-gui5 kek8-gek8 e5 sou2-chai7, long2 bo5 oan3-hin7 Siong7-te3, ia7 bo5 koe3-siau3 lang5, khia7-khi2 kan-khou2 e5 keng2-hong2 liah8-cho3 peng5-siong5, chiu7 thang kong2 i si7 “Ti thian-beng7 e5 kun-chu2; ia7 thang kong2 i si7 tat8 thian-beng7 e5 kun-chu2.”          
(Tai5-lam5 Hu2-siaN5 Kau3-hoe7-po3,te7 68 tiuN, 1891 ni5 1 geh8)
</CL>
<HL>

Tui3 畫報翻譯
孔子講，「君子e5 人，心平坦廣闊；小人e5 人，心長長憂悶。」因為人會順天安命，就所tu2著也家己安穩，無一所在m7 妥當。設使有私心掛慮欣慕愛趕緊得著功名利祿，beh thai3 會時時顯出快樂e5 心mah？何況人所企起e5 所在，安、危、順、逆所tu2著--e5 第一無定著。今有一人企起ti7 極危極逆e5 所在也be7致到喪失伊e5  性命，到尾會得著保全，因為有天命ti7 hit 中間。
親像前有一個回回教e5 人名埃基巴。伊因為本國匪類擾亂，出外行遊逐國；伊一身所帶e5 物只有3 件，以外無別件物。3 件 是甚物？1.就是一枝燈，ti7 暝間利便thang 看經冊。 2.一隻雞，早起thang 啼，聽 見伊e5 聲thang 起--來。3.一匹驢仔，出外thang 替行。埃基巴一日ti7 路--nih8 tu2著日beh 落山 e5 時，koh 身體有厭sian7，忽然看見頭前有鄉庄，心內不止歡喜，扑算庄內e5 人的確會憐憫過路e5 人客，thang ka7 in 借歇過一暝。到庄中四界ka7 人借歇，無扑算hit 庄--nih8 e5 人攏總無好意，無一人beh 借伊toa3。Hit 一時日beh 暗，進退兩難，ti7 無奈何e5 時，看見庄邊有一叢大樹林，內面蔭影青翠，就打算beh hit 所在過一暝，親像飛鳥暫歇樹林一樣。就揀一位來睏，因為霜寒雪凍睏be7成眠，翻來翻去家己吐氣，也家己安慰講，想hit 庄中無一人肯留我，的確是上帝e5  旨意代先注定，較有好意ti7 hit中間。
Tui3 an2-ni 就起來坐，點燈看經冊，看boe7到一頁，樹林內起狂風將燈吹花。埃基巴就猶原家己安慰，koh 講，我ai3看經冊也m7-thang mah？Che 也是上帝有好意hou7 我m7-thang 看經冊。對hit-tiap8 koh 倒teh 睏，聽候天光才koh 扑算beh 行，抑是beh 歇，目珠tu2仔合；就一隻豺狼來，對hit 隻雞咬--去。埃基巴koh 講，清早teh 叫 我起來e5 朋友koh 失落lah！Che 無m7 是上帝e5 旨意。若是今仔日所tu2著e5 境況是真苦楚，我e5 產業已經失落一大半，iau2-ku2 m7 知有甚物患難無？講tu2仔煞，忽然一隻獅來，將驢仔咬去食。
埃基巴就吐氣講，雞hou7 豺狼咬--去，驢仔hou7 獅咬--去，燈hou7 風吹花。今隨身所帶e5 產業一盡無lah！Beh 怎樣ah！Beh 怎樣ah！今仔日所tu2著--e5 實在一世人所boe7 bat 有--e5。就反轉來想，koh 家己安慰講，今所 tu2著e5 苦楚攏無出ti7 上帝e5 意外。伊所講an2-ni m7-na7 無怨恨上帝，koh o-lo2 上帝；o-lo2 煞koh 倒teh 睏，翻來翻去到半暝，be7會成眠；聽候天光就去庄內扑算愛beh 買一隻驢仔來替行。到庄中無看見一人，心內teh 戇ngiah8 奇怪，何況時已經m7 是早，就有e5 teh 好睏，chiah 晏kiam2攏無一口灶e5 人起--來嗎？就家己一個ti7 庄來行來行去；行有不止久，猶原無看見一人起來，心內大大疑礙，實在be7曉得hit 個 緣故；就聽候到久久，猶原是an2-ni 。到hit 時be7會忍tit，就ti7 逐家e5 門縫探看，看見厝內e5 情形，忽然大驚惶，因為厝內e5 身屍倒來倒去，肉血淋漓，koh 有箱籠ian2 ti7 土--nih8。埃基巴看見這號景況，忽然知是 昨暝的確有大賊來thai5 人搶劫。
Hit 時埃基巴家己吐氣講，我看咱這世上e5 人，攏親像近視e5 目珠na7-tiaN7；看近有看見，看遠就無看見，較濟是an2-ni 。Koh be7禁tit家己e5 心暗靜歡喜講，若昨暝庄內e5 人肯借我歇，就我續kap庄內e5 人攏總滅無。若燈無hou7 風吹花，光照出樹林外賊的確知樹林內有人；雞若無hou7 豺狼咬--去，一下啼的確hou7 賊聽見；又koh 驢仔無hou7 獅咬--去，賊聽見驢仔吼e5 聲，就會知樹林內有人的確會來劫殺，我 kiam2 m7 是hou7 燈，雞，驢仔所連累mah？若是我e5 物無--去，人會得著保全ti7-teh。Che 若m7 是上帝e5 氣力be7會an2-ni。今以後我獨獨倚靠上帝。
HaiN！親像埃基巴e5 人企起極危極逆e5 所在，攏無怨恨上帝，也無過siau3 人，企起艱苦e5 境況掠做平常，就thang 講伊 是「知天命e5 君子；也thang 講伊是達天命e5 君子。
（台灣府城教會報，第68張，1891年1月） 
</HL>