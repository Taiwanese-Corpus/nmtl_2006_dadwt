<CL>
  Lam5-a2-kheN 
  TaN goa2 chiong chit-e5 tai7-chi3 hou7 lin2 chai, chiu7-si7 Hong7-soaN-koan7 siok8 e5 Koan-im-li2 u7 chit8 chng mia5-kio3 Kheng5-a2-na5, hia e5 lang5 hou7 Mou5-kui2 khou2-chhou2 kau3-kek8, kah in saN-ni5 tioh8 cho3 chit8-pai2 it-tiau5-chio3. Sou2-i2 in kian3 tu2-tioh8 toa7-kho-ni5 chiu7 cho3 chio3; kin-ni5 i2-keng lun7-goeh8 chiu7-si7 toa7-kho-ni5, in chiu7 kng put8 lai5 khoaN3 jit8, ka7 in teng7 pun2-ni5 11 goeh8 13 jit8 khi2-kou2, chap8-si3 e5-hng jip8-chio3. 
  Kau3-si5 in chiu7 khi3 tah chit8 cho7 toaN5 ti7 chhan5-nih8, hun lai7-goa7 toaN5, iah8 hun tang-sai toaN5, iah8 khi3 chhiaN2 sai-kong-thau5 seN3 Lim5 mia5 Gong7-hoan3, i toa3 ti7 Oan7-chau5-tiong; iah8 kap si3-e5 sai-kong-kha chham phah lo5-kou2 khok8-khiang e5 lang5. In kau3, chiu7 pai5-toaN5 khi2-kou2 tiau3 chhak, goa7-toaN5 tiau3 saN pak, si7 Sam-kai3 sin5-siong7 e5 chhak. Lai7-toaN5 tiau3 gou7 pak, si7 Sam-chheng kap Giok8-hong5, Chi2-bi5. Iah8 ti7 tang-sai toaN5 tiau3 lak8 pak e5 Sip8-ji7-bun5-jin5 kap cheng3 sin5-beng5 e5 siong7. 
  Hit-si5, hiah-e5 thau5-ke, lou5-chu2 kap cheng3 peh-seN3 chiu7 hoaN-hi2 pi7-pan7 toa7-ki5, niu5-soaN3, lo5-kou2, kou2-chhoe, toa7-kio7 lau7-lau7 jiat8-jiat8, cho3-hoe2 khi3 Kang-soaN-giam5 chhiaN2 Put8-chou2, soa3 chhiaN2 in pun2-chng kui2-na7 sian e5 put8, long2 chhai7 ti7 toaN5-nih8, i3-su3 si7 oa2-kho3 chiah-e5 cho3 cho7-chu2, ng3-bang7 the3 in chiuN7-thiN hun-sou3 ti7 Giok8-hong5. In iah8 khi3 chioh 10-goa7 ki tau2-teng pai5 ti7 toaN5-nih8, tau2-teng tioh8 te2 bi2 tiN7-tiN7, bi2 e5 teng2-bin7 he7 teng-hoe2-choaN2 chit8-te3, koh thin5-iu5 moa2-moa2, teng-sim 12 tiau5, me5-jit8 tiam2-hoe2 m7-kaN2 hou7 i hoa--khi3, an2-ni si7 ho7-cho3 cheng-sin5-hoe2. Koh ti7 toaN5-nih8 u7 Koan-im-soaN chit8-cho7, si7 eng7 choa2 kou5--e5, soaN-teng2 che7-che7 sian e5 choa2-put8; chiah-e5 put8 chai7-cha2 chin li7-hai7, chin pun2-su7 e5 iau-koai3, in-ui7 in e5 koan5-leng5 khah-su Koan-im, sou2-i2 chiaN3 hou7 i siu chiuN7 soaN lai5 cho3 chhiu2-e7. ToaN5-cheng5 e5 siang-peng5-piN iah8 u7 nng7-sian choa2-put8, chit8-sian SoaN-sin5 khia5 chhiN-sai, chit8-sian Thou2-ti7 khia5 ng5-hou2; toaN5 e5 bin7-cheng5 u7 khia7 nng7-ki teng-ko, teng-ko e5 poaN3-tou7 u7 lui7 ng5-ki5 chit8-ki, sia2 si3 toa7-ji7 ‘KI5-KIU5-PENG5-AN’.
  TaN in pan7 chiah-e5 mih8 long2 chiau5-pi7, sai-kong chiu7 khi2-kou2 chhiaN2 sin5 lai5 chai7 toaN5, hiah-e5 phah-khok8-khiang--e5 kap kou2-chhoe chiu7 che5-tan5 teh ho5, sai-kong chiah thak8-keng liam7-chham3. 
  Kau3 14 e7-tau3, chiuN7-cho7 chin3-pio2, i3-su3 si7 chiuN7-thiN khi3 the3 peh-siN3 kiu5 peng5-an. Liau2-au7 tui3 cho7-teng2 loh8-lai5 toaN5-lai7, tai7-ke teh thng3 i-hok8, u7-e5 thng3 iau2-boe7 liau2, hut-jian5 ti7 put8 e5 ka-chiah-au7 hoe2-toh8 chin iam7. Tui3 an2-ni lai7-goa7-toaN5 tang-sai-toaN5 hiah-e5 put8, bo5 lun7 si7 Sam-chheng, Giok8-hong5, Chi2-bi5, Sam-kai3, Sip8-ji7-bun5-jin5, Ma2-chou2, Koan-im, SoaN-sin5, Thou2-ti7 kap hiah-e5 choa2-kou5--e5, chha5-khek--e5, thou5-sio--e5 toa7-sio2 e5 put8, i2-kip8 tau2-teng, sai-kong e5 kang3-i, lang2-taN3 kap long2-chong2 e5 mih8-kiaN7 it-chin7 hou7 hoe2 sio-sio--khi3. Lian5 lai5 hia cho3 seng-li2--e5 kap lai5 khoaN3 cho3 chio3 e5 lang5, in e5 mih8-kiaN7 iah8 che7-che7 hoa3-hoe2--khi3. 
  Hit-si5 tak8-lang5 chhin-chhiuN7 gong7-gong7 e5 khoan2-sit, sou2-i2 toaN5-lai7 e5 put8 i2-kip8 tak8-lang5 e5 mih8, long2 be7-hiau2-tit chhiuN2-chhut--lai5, iah8 m7-chai-thang soa3 toa3 chhut--lai5, chiu7 ki3-chai7 i sio kau3 chin7. 
  Chit-ho7 hoe2 sng3 si7 ki5-koai3 hoe2, iah8 si7 ho2-taN2 hoe2, chiaN3 kaN2 lai5 sio hiah-e5 Sam-kau3 e5 sian-thau5 kap Giok8-hong5-tai7-te3, Chi2-bi5-tai7-te3, Sam-koan-tai7-te3, Sip8-ji7-bun5-jin5, i2-kip8 Koan-im, Ma2-chou2, SoaN-sin5, Thou2-ti7, chham cheng3 sin5-beng5 long2 it-chin7 sio kau3 piN3 cho3 hoe2-hu. 
  Lun7 Sam-chheng, na7 chiau3 Hong-sin5-chheh kong2, in e5 koan5-leng5 chin che7, cho3 sian--e5 long2 tioh8 pai3 in cho3 su-hu7, tak8-hang7 long2 tioh8 chheng2-kau3 in, iah8 tak8-hang7 logn2 hang5-hok8 in, in-ui7 in u7 che7-che7 hang7 e5 po2-poe3, e7 che3-ap in hiah-e5 sian-ka long2-chong2 e5 tai7-chi3. Sam-chheng iah8-si7 sam-kau3 sou2 hang5-hok8 e5 kau3-chu2, in 3-e5 long2 e7 kiaN5 sin5-chek, e7 hoan-thian hok8-te7, e7 kiaN5-hun5 kang3-bu7, tu5-chai ti7-koai3, pian3 si2 cho3 oah8, hou-hong hoan7-u2, chhian-pian3 ban7-hoa3, iah8 e7 khut-chi2 chhui-sng3 kau3 kui2 chheng ni5-au7 e5 e5 tai7-chi3.
  Lun7 Koan-im, na7-chiau3 Se-iu5-ki3 ki3-kong2, to7, sek liong2-kau3 iah7-oe7 siu-iau liah8-koai3, i5-san to2-hai2, pian3-hoa3 bu5-kheng5, kiu3-khou2 kiu3-lan7, tu5-chai kai2-ek8, po2-hou7 ban7-bin5 hu3-kui3 peng5-an.
  Lun7 sip8-ji7 bun5-jin5, chiau3 Hong-sin5-chheh kong2, in choan5-choan5 si7 toa7-pun2-su7, toa7-koan5-leng5 e5 toa7-sian, iu5-goan5 oe7 theng5-hun5 kang2-bu7, hou-hong hoan7-u2, poe-thiN tun7-toe7, pian3 bo5 choe3 u7, pian3 u7 choe3 bo5, kiaN7-kiaN7 bo5 m7-oe7.
  TaN sou2 kong2 hiah e5 Sam-chheng, sip8-ji7 bun5-jin5, Koan-im i2-kip8 Giok8-hong5-tai7-te7, chiu7-si7 in sam-kau3-it-toa7 tui3-tiong7--e5, bo5-lun7 thiN-teng2 e5 cheng3-sian, toe7-ha7 e5 peh-siN3 phah-sng3 in long2 oe7 chin2-kiu3 po2-hou7 i.
  Hiah-e5 chheh kap sam-kau3 sou2 kong2, na7 ko2-jian5 u7 hiah toa7 e5 koan5-leng5, kin-na2-jit8 chiu7 bian2 tit long2 hou7 he2 sio-kau3 bo5-sin-si.
  TaN khoaN3 chit-ho7 su7 thang chai chin-chiaN3 bo5 chit8-sian u7 koan5-leng5, ia7 bo5 oe7 po2-hou7 lang5, in long2 be7 po2-hou7 ka-ki7, chaiN2-iuN7 oe7 po2-hou7 peh-siN3? In kong2, oe7 kiu3 in e5 toe7-chu2 thoat-li7 khou2-lan7, chaiN2-iuN7 ka-ki7 jip8 khou2-lan7? In kong2, oe7 tu5 peh-siN3 e5 chai-ek8, chaiN2-iuN7 ka-ki7 tng chai-ek8? Na7 kong2, in e7 hoan-thian hok8-toe7, chaiN2-iuN7 be7 oe7 hoan2-toaN5 soa2-ui7? Na7 kong2, in oe7 hou-hong hoan7-u2, chaiN2-iuN7 be7 oe7 pian3 hou7 lai5 ak-he2? Na7 kong2, in oe7 pian3 si2 choe3 oah8, chaiN2-iuN7 ka-ki7 pian3-choe3 he2-hu? Na7 kong2, in oe7 chhian-pian3 ban7-hao3, chaiN2-iuN7 hit chit8-tiam2-a2 e5 he2, be7 oe7 pian3 hou7 i hoa? Na7 kong2, in oe7 khut-chi2 thui-sng3, chai kau3 kui2-chheng-ni5 boe7 lai5 e5 tai7-chi3, chaiN2-iuN7 be7 oe7 chai tiap-a2 e5 su7?
  Tui3 an2-ni siuN7 in hiah e5 but8 be7-oe7 po2-nia2 ka-ki7, sit8-chai7 be7-oe7--lah. Koh m7-bian2 kong2 in long2-chong2 u7 koan5-leng5, in-ui7 na7 u7 chit8-sian lioh8-lioh8-a2 u7 chit8-tiam2-a2 e5 koan5-leng5, chiu7 tek-khak bo5 tu5-tioh8 chit-ho7 e5 chai-lan7 kau3 hiah siong-tiong7. In chin-chiaN3 si7 chha5 chhak8--e5, si7 choa2 oe7 e5, choa2 kou5 e5, put-ko3 lang5 lam7-sam2 chheng-choe3 hit-e5 the2, hit-e5 siong7 na7-tiaN7. Po2-lo5 kong2: “Bo5 u7 sin5 tiam3 ti7 gou2-siong7.” Lang5 khoaN3 u7 choe7-choe7 chu2, ki5-sit8 u7 chit8-e5 Pe7 Siong7-te3 na7-tiaN7; ban7-hang7 mih8 pun2 ti7 i, cheng3-lang5 kui ti7 i. Tok8-tok8 u7 chit8-e5 Chu2 Ia5-sou Ki-tok na7-tiaN7, ban7-mih8 siu7 i chhong3-cho7, lan2 ia7-si7 oa2-kho3 i lai5 tit-kiu3. Cheng3-lang5 boe7 bat chit-e5 to7-li2, kau3 taN choe7-choe7 lang5 iau2-ku2 liah8 gou2-siong7 choe3 chu2.
  Lun7 Kheng5-a2-na5 tu5-tioh8 chit8-e5 tai7-chi3, tioh8 liau2-gun5 kui2-na7-pah khou, m7-na7 choe3-chioh sou2 khai e5, koh tioh8 poe5 hou7 he2 sio-khi3 e5 mih8-kiaN7. (1) tioh8 poe5 sai-kong-thau5 e5 mih8-kiaN7, na7 liong7-cheng5 chha-put-to tioh8 gou7, lak8-chap8 khou chiaN3 u7-kau3. (2) tioh8 poe5 hiah e5 tau2-teng, iok-liong7 pah-goa7-khou. (3) tioh8 poe5 sin5-siong7, chiu7-si7 koh khi3 chhiaN3 lang5 khek nng7-sian e5 but8. (4) tioh8 koh khai-kong ke3-he2, eng7 kou2-chhe lo5-kou2 sang3 chit8-sian Koan-im khi3 haiN5 Kong-san-iam5. (5) tioh8 sang3 chit8-sian Ma2-chou2 khi3 Kak-siu3. Na7-si7 tioh8 koh khai joa7-choe7 gun5 iau2-boe7 chai. Chit nng7-sian e5 but8, chai7 lam5-lou7 it-pian3 si7 te7-it siaN3 e5, in-ui7 moe2-ni5 lai5-kau3 in e5 bio7 sio-kim, hiah e5 lang5-giah8 put-chi2 kui2-na7 ban7, long2 si7 beh ng3-bang7 hou7 in po2-pi3 lai5 peng5-an.
  Tui3 teng2-bin7 sou2 ki3 thang siuN7, lang5 na7 ai3 tit-tioh8 peng5-an, sit8-chai7 tioh8 chai-choe7 hoan2-hoe2, oa2-kho3 Kiu3-chu2 e5 kong-lo5, eng7 chham2-chhe3 e5 sim kiu5 Siong7-te3 sia3-choe7, chiah oe7 peng5-an; siat-su2 lang5 na7 iu5-goan5 oa2-kho3 Mou5-kui2 eng7 choe3-chioh beh kiu5 peng5-an, si7 hoan2-tng2 tek-choe7 Siong7-te3, tek-khak u7 chai-ho7.
  KhoaN3 se3-kan u7 choe3-chioh, si7 chhin-chhiuN7 choe3-hi3, chhin-chhiuN7 chhit-tho5, chhin-chhiuN7 chhiuN3-khek nia7-tiaN7; m7-si chai choe7, m7-si7 hoan2-hoe2, m7-si7 chhiN-chham2, m7-si7 seng5-sit8 kiu5 Siong7-te3, che thai2-tho2 oe7 tit-tiho8 peng5-an.
  Goa2 sia2 chiah e5 put-ko3 hou7 lang5 chai lan2 than3 to7-li2--e5 chin-chiaN3 u7 hok-khi3, u7 tit-tioh8 ban7-hok-khi3 e5 kiu3-chu2 thang oa2-kho3, tit-tioh8 ban7-koan5-leng5 e5 Siong7-te3 thang hok8-su7. I oe7 po2-hou7 ka-ki7, ia7 oe7 po2-hou7 lan2, m7-si7 chhin-chhiuN7 hiah e5 gou2-siong7 e5 mau5-tun2, be7-oe7 po2-hou7 pat8-lang5, ia7 be7-oe7 po2-hou7 ka-ki7.
  (Tai5-lam5-hu2-siaN5 kau3-hoe7-po3 78 koan3, 1891 ni5 11 goeh8)
</CL>
<HL>

楠仔坑 
今我將這個代誌hou7 lin2知，就是鳳山縣屬e5觀音里有一庄名叫瓊仔林，hia e5人hou7魔鬼苦楚到極，kah in三年著做一擺一條醮。所以in kian3 tu2著大孤年就做醮；今年已經閏月就是大孤年，in就扛佛來看日，ka7 in定本年11月13日起鼓，十四e5昏入醮。 
到時in就去搭一座壇ti7田裡，分內外壇，亦分東西壇，亦去請司公頭姓林名憨幻，伊toa3 ti7 Oan7-chau5-tiong，亦 kap 4個司公腳chham 扑鑼鼓khok8 鏗e5人。In到，就排壇起鼓吊chhak，外壇吊3幅，是三界神像e5 chhak。內壇吊5幅，是三清kap玉皇，紫微。亦ti7東西壇吊六幅e5十字文人及眾神明e5像。 
Hit時，hiah-e5頭家、爐主及眾百姓就歡喜備辦大旗、涼傘、鑼鼓、鼓吹、大轎鬧鬧熱熱，做伙去Kang-soaN-giam5請佛祖，續請in本庄幾若仙e5佛，攏chhai7 ti7壇裡，意思是倚靠chiah-e5做座主，向望替in上天分訴ti7玉皇。In亦去借10外支斗燈排ti7壇裡，斗燈著te2米tiN-tiN，米e5頂面下燈火choan2一塊，koh斟油滿滿，燈心12條，暝日點火m7 敢hou7伊hoa--去，an2-ni是號做精神火。Koh ti7壇裡有觀音山一座，是用紙糊--e5，山頂濟濟仙e5紙佛，chiah-e5佛在早真厲害，真本事e5妖怪，因為in e5權能較輸觀音，所以chiaN3 hou7伊收上山來做手下。壇前e5雙爿邊亦有兩仙紙佛，一仙山神騎青獅，一仙土地騎黃虎；壇e5面前有企兩枝燈ko，燈ko e5半肚有lui7黃旗一枝，寫四大字「祈求平安」。 
今in辦 chiah-e5物攏齊備，司公就起鼓請神來在壇，hiah-e5 扑khok8-khiang--e5 kap 鼓吹就che5壇teh ho5，司公才讀經唸chham3 。 
到14 e7晝，上座進表，意思是上天去替百姓求平安。了後對座頂落來壇內，大家teh褪衣服，有e5褪iau2-boe7 了，忽然ti7佛e5 ka-chiah後火toh8真炎。對an2-ni內外壇東西壇hiah-e5佛，無論是三清、玉皇、紫微、三界、十字文人、媽祖、觀音、山神、土地及hiah-e5紙糊--e5、柴刻--e5、土燒--e5 大小e5佛、以及斗燈、司公e5絳衣、籠擔及攏總e5物件一盡hou7火燒燒--去。連來hia做生理--e5及來看做醮e5人，in e5物件亦濟濟化火--去。 
Hit時逐項親像憨憨e5款式，所以壇內e5佛以及逐人e5物，攏be7 曉tit搶出--來，亦m7 知thang 續帶出--來，就據在伊燒到盡。 
這號火算是奇怪火，亦是好膽火，chiaN3 敢來燒hiah-e5三教e5仙頭及玉皇大帝、紫微大帝、三官大帝、十字文人，以及觀音、媽祖、山神、土地，chham眾神明攏一盡燒到變做火灰。 
論三清，若照封神冊講，in e5權能真濟，做仙--e5攏著拜in做師父，逐項攏著請教in，亦逐項攏降服in，因為in有濟濟項e5寶貝，會制壓in hiah-e5仙家攏總 e5代誌。三清亦是三教所降服e5教主，in 3個攏會行神蹟，會翻天覆地，會行雲降霧，除災治怪，變死做活，呼風喚雨，千變萬化，亦會屈指推算到幾千年前後e5代誌。 
論觀音，若照西遊記記講，道、釋兩教亦會收妖掠怪，移山倒海，變化無窮，救苦救難，除災改厄，保護萬民富貴平安。 
論十字文人，照封神冊講，in全全是大本事，大權能e5大仙，猶原會騰雲降霧，呼風喚雨，飛天遁地，變無做有，變有做無，件件無m7會。 
今所講hiah e5三清、十字文人、觀音以及玉皇大帝，就是in三教一大tui3重--e5，無論天頂e5眾仙，地下e5百姓扑算in攏會拯救保護伊。 
Hiah-e5 冊kap三教所講，若果然有hiah 大e5權能，今仔日就免tit攏hou7火燒到無身屍。 
今看這號事thang 知真正無一仙有權能，亦無會保護人，in攏be7保護家己，怎樣會保護百姓？In講，會救in e5 地主脫離苦難，怎樣家己入苦難？In 講，會除百姓e5災厄，怎樣家己當災厄？若講，in會翻天覆地，怎樣be7會反彈徙位？若講，in會呼風喚雨，怎樣be7會變雨來沃火？若講，in 會變死做活，怎樣家己變做火灰？若講，in會千篇萬化，怎樣hit一點仔e5火，be7會變hou7伊hoa？若講，in會屈指推算，知到幾千年boe7來e5代誌，怎樣be7會知tiap仔e5事？ 
對an2-ni想in hiah e5佛be7 會保nia2家己，實在be7會--lah。Koh m7 免講in攏總有權能，因為若有一仙略略仔有一點仔e5權能，就的確無除著這號e5災難到hiah 傷重。In真正是柴chhak8--e5，是紙畫e5，紙糊e5，不過人lam7-sam2稱做hit個體，hit個像na7-tiaN7。保羅講：「無有神tiam3 ti7偶像。」人看有濟濟主，其實有一個父上帝na7-tiaN7；萬項物本ti7伊，眾人歸ti7伊。獨獨有一個主耶穌基督na7-tiaN7，萬物受伊創造，咱亦是倚靠伊來得救。眾人boe7 bat 這個道理，到今濟濟人iau2-ku2掠偶像做主。 
論瓊仔林除著一個代誌，著了銀幾若百箍，m7但做醮所開e5，koh 著賠hou7火燒去e5物件。(1)著賠司公頭e5物件，若量情差不多著五、六十箍正有夠。(2)著賠hiah e5斗燈，約量百外箍。(3)著賠神像，就是koh去倩人刻兩仙e5佛。(4)著koh開光過火，用鼓吹鑼鼓送一仙觀音去還岡山岩。(5)著送一仙媽祖去Kak-siu3。若是著koh開偌濟銀iau2-boe7知。這兩仙e5佛，在南路一遍是第一siaN3 e5，因為moe2年來到in e5廟燒金，hiah e5人額不止幾若萬，攏是beh向望hou7 in保庇來平安。 
Tui3 頂面所記thang想，人若ai3得著平安，實在著知罪反悔，倚靠救主e5功勞，用慘慼e5心求上帝赦罪，chiah 會平安；設使人若猶原倚靠魔鬼用做醮beh求平安，是反轉得罪上帝，的確有災禍。 
看世間有做醮，是親像做戲，親像chhit-tho5，親像唱曲nia7-tiaN7；m7是知罪，m7是反悔，m7是悽慘，m7是誠實求上帝，che thai2-tho2會得著平安。 
我寫chiah e5不過hou7 人知咱趁道理--e5真正有福氣，有得著萬福氣e5救主thang 倚靠，得著萬權能e5上帝thang 服事。伊會保護家己，亦會保護咱，m7是親像hiah e5偶像e5矛盾，be7會保護別人，亦be7會照顧家己。 
(台南府城教會報78券，1891年11月) 
</HL>