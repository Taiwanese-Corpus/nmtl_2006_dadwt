<CL>
In3-tou7-kok pun2-te7 e5 peh-siN3 chiong5-cheng5 u7 hun-piat8 kui3-chian7 tang7-khin e5 lui7, in-ui7 hia e5 thak8-chheh-lang5 khah chio2, sou2-i2 na7 e7 thak8-chheh-tit, chiu7 ka-ti7 phah-sng3 in pi2 pat8 lang5 khah kui3-khi3. KhoaN3 hiah-e5 bo5 thak8-chheh e5 lang5 it-khai3 biau2-si7 in; kiaN5 an2-ni koan3-si3 chiaN5  hong-siok8, kau3-taN i2-keng ku2 lah.
Kin7-lai5 Au-lo5-pa kap Bi2-chiu kok kau3- hoe7 thoan5-to7 e5 Bok8-su ti7 In3-tou7 siat lam5- lu2 e5 oh8-tng5, choan-choan siu hiah-e5 bo5 thak8-chheh--e5 lai5 jip8 oh8 siu7 ka3-si7, tui3  sio2-oh8 khi2, chiam7-chiam7 ko-seng kau3 jip8 toa7 Chu-iN7 chi2. Sou2 seng5-chiu7 e5 jin5- chai5 kek8 che7, ti3-kau3 chai7-cha2 hou7 lang5 khoaN3-khin--e5, hit-tiap8 tian-to3 hou7 lang5 keng3-tiong7 koh khah iaN5-koe3 pun2-te7 e5 thak8-chheh-lang5.  Sit8-cheng5 In3-tou7 e5 sin-po3 lun7 chit chan5 su7 u7 kong2, “In3-tou7 pun2- te7 e5 thak8-chheh-lang5 hiang3-si5 khoaN3-khin  kau3-hoe7, hian7-chai7 kau3-hoe7-lai7 u7 seng5-chiu7 jin5-chai5; bo5-lun7 ta-pou cha-bou2 long2  e7 thak8-chheh, chhin-chhiuN7 hiaN-ti7 chi2-moe7 chit8-poaN-iuN7, long2 bo5 khin-tang7 e5  hun-piat8, chiong-lai5 thang cho3 kok-ka peng-heng5 chian5-kok thong-siong e5 toa7  lou7-eng7; Eng-kok e5 tiau5-teng5 hoaN-hi2 keng2 chit-ho7 lang5 khi3 eng7, kau3 au7-lai5 chiu7 soa3 thang kam2-hoa3 pun2-te7 e5 thak8- chheh-lang5. Chai7-cha2 chheng-hou cho3 thak8-chheh-lang5 e5 chu2-te7, eng2-eng2 pi2 pat8-lang5 khah chhong-beng5. Hian7-si5 keng-koe3 kau3-hoe7 an2-ni lai5 chai-poe5, bo5 hun-piat8 lui7, kiaN-liau2 hiah-e5 thak8-chheh-lang5 e5 chu2-te7 kau3 boe2 kaN2 bo5 tek-khak e7 pi2 pat8-lang5 khah-iaN5 lah”.  Kong-po3 kong2-khi2 an2-ni, kho2-kian3 in thak8-chheh i2-keng chhim-chhim chun-keng3 kau3- hoe7 lah.  
(Tai5-oan5 Hu2-siaN5-kau3-hoe7-po3 te7 76 tiuN,1891 ni5 4 geh8)
</CL>
<HL>

印度國本底e5百姓從前有分別貴賤重輕e5類，因為hia-e5讀冊人較少，所以若會讀冊tit，就家己扑算in比別人較貴氣。看hiah-e5無讀冊e5人一概藐視in；行an2-ni慣勢成風俗，到今已經久lah。
近來歐羅巴kap美洲各教會傳道e5牧師ti7印度設男女e5學堂，專專收hiah-e5無讀冊--e5來入學受教示，對小學起，漸漸高升到入大書院止。所成就e5人才極濟，致到在早hou7人看輕--e5，hit-tiap8顛倒hou7人敬重koh較贏過本地e5讀冊人。實情印度e5新報論這層事有講，「印度本地e5讀冊人向時看輕教會，現在教會內有成就人才，無論查甫查某攏會讀冊，親像兄弟姊妹一般樣，攏無輕重e5分別，將來thang做國家peng-heng5 chian5-kok通商e5大路用；英國e5朝廷歡喜揀這號人去用，到後來就續thang感化本地e5讀冊人，在早稱呼做讀冊人e5子弟，往往比別人較聰明。現時經過教會an2-ni來栽培，無分別類，驚了hiah-e5讀冊人e5子弟到尾kaN2無的確會比別人較贏lah。」公報講起an2-ni，可見in讀冊已經深深尊敬教會lah。
(台灣府城教會報第76張，1891年4月)
</HL>