<CL>
Goa2 tui3 kin-ni5 saN-goeh8-kan khi3 Toa7- sia7 khui-siat I-koan2; tiam3 ti7-hia kau3 11 goeh8 20 theng5 i , loh8-lai5 Hu2-siaN5 koe3 ni5. An2-ni toa3 ti7-hia ke3-kiong7 8 goeh8 jit8 ku2. Chiong5-tiong sou2 lai5 i e5 lang5-giah8 u7 pai5-liat8 ti7 e7-te2.
Sin-lai5 chiu7 i e5 lang5 si7 2315. In tiong-kan u7 190-e5 toa3 ti7 I-koan2 lai7. Iah8 u7 366 eng7 thai5-koah ka7 in taN2-tiap8. U7-e5 lai5 kui2-na7 pai2. Na7 beh sng3 sin--e5 kap ku7--e5, goa2 u7 khoaN3 kiong7 13847-lang5.
Hiah-e5 peN7-lang5 khah-che7 si7 choh-sit lang5, toa3 ti7 hiuN-sia7--e5; toa3 ti7 siaN5-lai7 a2- si7 ke-chhi7--e5 khah chio2. Ho2-giah8 kap sin-khim e5 lang5 khah han2-tit lai5 I-koan2 chiu7 i, eng2 ai3 chhiaN2 I-seng khi3 in tau ka7 in khoaN3. Sui-jian5 hiah-e5 lang5 khah- che7 si7 tui3 khah kin7 e5 sou2-chai7 lai5, iau2-ku2 u7-e5 bat tui3 khah hng7 e5 sou2-chai7, kui2-na7 jit8 lou7 lai5 I-koan2 taN2-tiap8; iah8 u7 Kheh- lang5 loa7-che7. Leng7-goa7 u7 che7-che7 lang5 lai5 I-koan2, m7-si7 beh chheng2-kau3 I-seng, put-ko3 ai3 be2 Ke-na2-hun2 khi3 taN2-tiap8 koaN5-jiat8 cheng3. Hiah-e5 long2 bo5 sng3. 
I-koan2 sou2 siat e5 kui-ki2, chiu7-si7 tak8-jit8 cha2-khi2 e5-hng tioh8 le2-pai3. E7-tau3 si5 I- koan2 e5 hak8-seng na7 eng5, siong5-siong5 hoaN-hi2 khi3 chham peN7-lang5 gi7-lun7 to7-li2, iah8 ka3 in liam7 kau3-hoe7 e5 si, in-ui7 hiah- e5 lang5 khah che7 si7 m7-bat ji7--e5. Khiok u7 che7-che7 lang5 hoaN-hi2 thiaN. Koh u7 kui2- na7 lang5 to3--tng2-khi3 in chhu3, mui2 le2-pai3- jit8 ka-ti7 koh lai5 le2-pai3. Ng3-bang7 pat8-jit8 hiah-e5 lang5 beh cho3 Ia5-sou e5 hak8-seng.
TaN chhiaN2 lan2 kau3-hoe7 e5 hiaN-ti7 chi2- moe7 the3 Toa7-sia7 I-koan2 ki5-to2, hou7 hiah-e5 phoa3-peN7-lang5 sou2 thiaN e5 to7-li2 e7 kam2-kek in e5 sim, hou7 in chai in e5 leng5-hun5 iah8 u7 peN7-cheng3, tioh8 chiu7-kin7 Ia5-sou lai5 tit-tioh8 kiu3.
(Tai5-oan5 Hu2-siaN5 Kau3-hoe7-po3 te7 69 tiuN,1891 ni5 1 geh8)
</CL>
<HL>

我tui3今年三月間去大社開設醫館；tiam3 ti7-hia到11月20停醫，落來府城過年。An2-ni toa3 ti7-hia計共8月日久。從中所來醫e5人額有排列 ti7 下底。
新來就醫e5人是2315。In中間有190個toa3 ti7 醫館內。亦有366用thai5割ka7 in打tiap8。有e5來幾若擺。若beh算新--e5 kap舊--e5，我有看共13847人。
Hiah-e5病人較濟是做穡人，toa3 ti7 鄉社--e5;toa3 ti7 城內抑是街市--e5較少。好額kap紳khim e5人較罕tit來醫館就醫，eng2 ai3請醫生去in兜ka7 in看。雖然hiah-e5人較濟是對較近e5所在來，iau2-ku2有e5 bat tui3較遠e5所在，幾若日路來醫館打tiap8;亦有客人偌濟。另外有濟濟人來醫館，m7是beh請教醫生，不過愛買ke-na2-hun2去打tiap8 寒熱症。Hiah-e5攏無算。
醫館所設e5規矩，就是逐日早起下昏著禮拜。下晝時醫館e5學生若閒，常常歡喜去chham病人議論道理，亦教in唸教會e5詩，因為hiah-e5人較濟是m7-bat字--e5，卻有濟濟人歡喜聽。Koh有幾若人倒--轉去in厝，每禮拜日家己koh來禮拜。向望別日hiah-e5人beh做耶穌e5學生。
今請咱教會e5兄弟姊妹替大社醫館祈禱，hou7 hiah-e5破病人所聽e5道理會感激in e5心，hou7 in知in e5靈魂亦有病症，著就近耶穌來得著救。
(台灣府城教會報第69張，1891年1月)
</HL>