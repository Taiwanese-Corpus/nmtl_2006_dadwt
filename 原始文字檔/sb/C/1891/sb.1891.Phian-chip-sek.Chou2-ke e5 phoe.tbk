<CL>
Ti7 Tai7-eng-kok u7 chiu2-koaN2-lang5, i tok8- tok8 chit8-e5 cha-bou2-kiaN2 nia7-tiaN7.  Hit-e5 lau7-bu2 hou7 i-e5 kiaN2 khi3 pat8 sou2-chai7 thak8 chheh, chhin-chhiuN7 chhau2-te7 lang5 loh8- lai5 Hu2-siaN5 chit8-poaN-iuN7. Kau3 pang3-ke3 e5 si5 gin2-na2 to3-lai5 chhu3--nih8 kap i-e5 lau7- bu2 cho3-hoe2. Hit-e5 gin2-na2 tak8-jit8 thiaN- kiN3 in nia5 teh thak8 Seng3-chheh, na2 thak8 na2 hoaN-hi2; in-ui7 i iau2 se3-han3 bo5 sim2- mih8 e7-hiau2-tit in nia5 teh hoaN-hi2 sim2-mih8 tai7-chi3. Chiu7 mng7 i, An2-nia5 in-ui7 siaN2- su7, sou2 thak8 sou2 khoaN3 e5 chheh si7 an2-choaN2- iuN7, li2 kau3 chiah hoaN-hi2 leh ?
In nia5 chiu7 ka7 i kong2, Li2 hit-si5 chhut- goa7, goa2 sou2 kia3 hou7 li2 e5 phoe; li2 u7 siong5- siong5 khoaN3, siong5-siong5 thak8 a2-bo5 ? Gin2- na2 chiu7 in3 i,U7-nouh ! in-ui7 goa2 chai si7 li2 sia2 e5, sou2-i2 goa2 put-chi2 ai3 thak8, thak8 liau2 koh-chai3 thak8, goa2 e5 sim chin-chiaN3 hoaN- hi2 chih--tioh8. Lau7-bu2 ka7 i kong2, Li2 kaN2- si7 in-ui7 phoe--nih8 u7 kong2-khi2 ke-lai7 e5 su7 hou7 li2 khoaN3-liau2 chhin-chhiuN7 to3--lai5 lan2 tau, tak8-hang7 long2 chai; sou2-i2 kau3 chiah hoaN-hi2. Goa2 sou2-thak8--e5 teh hoaN-hi2 ia7 chhin-chhiuN7 li2 an2-ni, in-ui7 chit pun2 chheh si7 ThiN-pe7 kia3--lai5 e5 phoe, hou7 lan2 thang chai ti7 Thian-tong5 u7 eng2-oan2-oah8 e5 hok-khi3, hit sou2-chai7 sng3 si7 lan2 e5 chou2- ke sou2 thong-ti e5 siau-sit, goa2 chiah u7 hiah ai3 thak8. Siong7-te3 e5 chi2-i3 na7 lau5 li2 e5 seN3-mia7 kau3 toa7-han3 tiong2-seng5, li2 chiu7 chiam7-chiam7 e7-hiau2--tit, pat8-jit8 goa2 teh- beh ng3-bang7 li2 e7 chhin-chhiuN7 goa2 hiah ai3 thak8.
Gin2-na2 mng7 kong2,Chiau3 li2 teh kong2, Thian-tong5 si7 goa2 e5 chou2-ke--mah ? li2 na7 beh khi3 hit si5, m7 chai beh chhoa7 goa2 kap li2 cho3-hoe2 khi3--bo5 ? Lau7-bu2 in3 i kong2, Goa2 e5 sim khiok chhin-chhiuN7 teh ng3- bang7 Thian-tong5 chin-chiaN3 si7 li2 e5 chou2- ke; chong2-si7 li2 chit si3, goa2 bo5 tek-khak chai, goa2 pun2-sin sit8-chai7 be7 kham-tit chhoa7 li2 khi3 hia, iau2-ku2 chai na7 oa2-kho3 hit-e5 lang5 I chiu7 e7.    
Gin2-na2 in3 kong2,Hit-e5 lang5 si7 Ia5-sou Ki-tok si7 a2-m7-si7 ? Lau7-bu2 in3 kong2,Chiu7- si7 lah ! goa2 tak8 jit8 the3 li2 ki5-to2 kiu5 Siong7-te3 siuN2-su3 Seng3-sin5 kam2-kek li2 e5 sim ka7 li2 chi2-si7 in2-chhoa7 li2 chiu7-kin7 Ia5-sou. Li2 na7 kho3 I-e5 gi7 toe3 I-e5 kha-jiah sou2 kiaN5, pat8-jit8 chiu7 e7 un2-tang3 kap goa2 cho3-hoe2 ti7 hia.
(Tai5-oan5 Hu2-siaN5-kau3-hoe7-po3 te7 80 tiuN,1891 ni5 12 geh8) 
</CL>
<HL>

Ti7 大英國有守寡人，伊獨獨一個查某子nia7-tiaN7。Hit個老母hou7 伊e5子去別所在讀冊，親像草地人落來府城一般樣。到放假e5 時囡仔倒來厝--裡kap伊e5老母做伙。Hit個囡仔逐日聽見in 娘teh讀聖冊，那讀那歡喜；因為伊iau2細漢無甚物會曉tit in娘teh歡喜甚物代誌。就問伊，俺娘因為啥事，所讀所看e5冊是an2-choaN2樣，你到chiah歡喜--leh？
In娘就ka7伊講，你hit 時出外，我所寄hou7 你e5批；你有常常看，常常讀抑無？囡仔就應伊，有nouh！因為我知是你寫e5，所以我不止愛讀，讀了koh再讀，我e5心真正歡喜接--著。老母ka7伊講，你kaN2是因為批--裡有講起家內e5事hou7 你看了親像倒--來咱兜，逐項攏知；所以到chiah歡喜。我所讀--e5 teh歡喜也親像你an2-ni，因為這本冊是天父寄--來e5批，hou7 咱thang知ti7 天堂有永遠活e5福氣，hit所在算是咱e5祖家所通知e5消息，我才有hiah 愛讀。上帝e5旨意若留你e5性命到大漢長成，你就漸漸會曉--tit，別日我teh-beh向望你會親像我hiah愛讀。
囡仔問講，照你teh講，天堂是我e5祖家--mah？你若beh去hit 時，m7 知beh chhoa7我kap你做伙去--無？老母應伊講：「我e5 心卻親像teh向望天堂真正是你e5祖家；總是你這世，我無的確知，我本身實在be7堪tit chhoa7你去hia，iau2-ku2知若倚靠hit 個人伊就會。
囡仔應講，Hit 個人是耶穌基督是抑m7 是？老母應講，就是lah！我逐日替你祈禱求上帝賞賜聖神感激你e5心ka7你指示引chhoa7你就近耶穌。你若靠伊e5義toe3伊e5腳跡所行，別日就會穩當kap我做伙ti7 hia。
(台灣府城教會報第80張，1891年12月)
</HL>