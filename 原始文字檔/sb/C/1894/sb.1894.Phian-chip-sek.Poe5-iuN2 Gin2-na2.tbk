<CL>
Hoan7 gin2-na2 tng7-ni e5 si5 be7-tit-thang it-chin7 siang7 khoan2 . Chong2-tioh8 khoaN3 bo2-sin kap gin2-na2 e5 seng-khu an3-chaiN2-iuN7. Siat-su2 cho3 bo2 e5 lang5 sin-the2 bo5 iong2-kiaN7, chiu7 eng-kai tioh8 cha2 tng7-ni khah ho2; tai7-iok na7 kau3 peh kau2 goeh8 chiu7 thang ka7 i tng7 . Na7-si7 bo2-sin khi3- lek8 chhiong-chiok, gin2-na2 loan2-jiok8,tioh8 theng3-hau7 khah ban7,chiah thang.Hoan7- na7 gin2-na2 taN-chiah hoat chhui3-khi2 , m7- thang tng7-ni , chhui3-khi2 na7 ban7 hoat ,ia7 m7-thang tng7-ni, tai7-khai3 tioh8 kau3 tou7-che3 chiah lai5 tng7 , in-ui7 chit8-ni5 liau2-au7, bo2 e5 ni chiam7-chiam7 bo5 lat8 , be7-e7 poe5-iuN2 gin2-na2. Na7 beh tng7-ni ia7 m7-thang hut- jian5-kan , tioh8 tai7-seng ka3 i chiah8 pat8- mih8 koan3-si3,  tui3 chiam7-chiam7 kau3 chu7- jian5 . Hoan7 chhit-goeh8 jit8 e5 gin2-na2 ,mui2 jit8 nng7-pai2 tioh8 eng7 ho2 e5 gu5-leng hou7 i chiah8 , kap chui2 kiau2-chiau5 ; lian5-au7 chui2 thang chiam7-chiam7 kiam2 khah chio2; a2-si7 ho5 tam7-poh8 mi7-hun2 chu2 hou7 i chiah8,  a2-si7 bi2-moe5 ia7 thang . Na7 beh tng7-ni tioh8 tng7 me5-si5, kan-ta jit8--si5 cha2-am3 nng7-pai2 hou7 i chiah8 , ki3-jian5 chiah8 bo5 loa7-che7 , ni-chiap ia7 tui3 an2-ni na2 chio2 .  Kiam2-chhai2 gin2-na2 m7-kheng2 chiah8 pat8-mih8 , put-hong5 tan2- hau7 i iau chiah hou7 i chiah8, moe5 png7 mi7-pau long2 thang, tok8-tok8 gin2-na2 ti7 chap8-peh goeh8 jit8 e5 tai7-seng , tek-khak tioh8 eng7 ni cho3 kin-pun2 , it-khai3 chhiN-chho , iu5-ji7, chhai3-se, koe2-chi2 , iau3-kin2 m7-thang hou7 i chiah8 . U7 cho3 pe7-bo2 e5 lang5, put-lun7 chhin3-chhai2 mih8 long2 hou7 gin2-na2 chiah8, ti3-kau3 u7-si5 be7 siau-hoa3, phoa3-piN7 soa3 si2, hek8-si7 bo5 tng5 hoe3-siu7 . U7-si5 lau3-sia3 e5 cheng3-thau5 long2 si7 tui3 chit-ho7 chhut--lai5 . In-ui7 eng7 toa7-lang5 e5 sit8-but8 hou7 gin2-na2 chiah8. Na2-chhin-chhiuN7 chiong toa7-lang5 e5 kang hou7 gin2-na2 cho3 , tek-khak si7 cho3 bo5 hoat , tek-khak e7 siu7 siong . Sou2-i2 it-khai3 te5 kap ka-pi long2 m7-si7 hah8 chiah8 ni gin2-na2 e5 lou7-eng7 . Chhin-chhiuN7 chiu2 si7 koh khah li7-hai7 , cho3 pe7-bo2--e5 kap chiau3- kou3 gin2-na2 e5 lang5 tioh8 kin2-sin7 keng2-kai3 . 
(Tai5-oan5 Hu2-siaN5 Kau3-hoe7-po3 te7 113 koan3, 1894 ni5 8 geh8)
</CL>
<HL>

凡囡仔斷乳 e5時be7-tit-thang一盡共款。總著看母身佮囡仔 e5 身軀an3怎樣。設使做母 e5 人身體無勇健，就應該著早斷乳較好；大約若到八九月就thang ka7伊斷。若是母身氣力充足，囡仔軟弱，著聽候較慢，才thang。凡若囡仔今才發嘴齒，m7-thang斷乳，嘴齒若慢發，也m7-thang斷乳，大概著到度晬才來斷。因為一年了後，母e5 乳漸漸無力，be7 會培養囡仔。若beh 斷乳也 m7-thang忽然間，著代先教伊食別物慣勢，tui3 漸漸到自然。凡7月日 e5 囡仔，每日2擺著用好e5 牛乳 hou7 伊食，佮水攪齊，然後水thang漸漸減較少；抑是和淡薄麵粉煮hou7伊食，抑是米糜也thang。若beh 斷乳著斷暝時，kan-ta 日--時早暗2擺hou7伊食，既然食無偌濟，乳汁也tui3 an2-ni 那少。Kiam2-chhai2 囡仔m7肯食別物，不妨等候伊枵才hou7伊食，糜飯麵包攏thang，獨獨囡仔ti7十八月日 e5 代先，的確著用乳做根本，一概chhiN臊、油膩、菜蔬、果子，要緊 m7-thang hou7伊食。有做父母 e5 人，不論chhin3-chhai2物攏hou7 囡仔食，致到有時be7 消化，破病續死，或是無長歲壽。有時漏瀉 e5症頭攏是tui3 這號出--來。因為用大人 e5 食物 hou7 囡仔食。Na2親像將大人e5 工hou7 囡仔做，的確是做無法，的確會受傷。所以一概茶佮咖啡攏 m7是合食乳囡仔 e5 路用。親像酒是koh 較厲害，做父母--e5佮照顧囡仔 e5 人著謹慎警戒。
(台灣府城教會報 第113卷，1894年8月)
</HL>