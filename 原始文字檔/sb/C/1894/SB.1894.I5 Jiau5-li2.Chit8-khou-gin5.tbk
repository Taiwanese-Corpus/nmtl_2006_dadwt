<CL>
  Goa2 cheng5-jit8 khoaN3 chit8-khou-gin5 ti7 bou2 lang5 e5 chhiu2--nih8 chiu7 u7 siuN7 saN-hang7 , si7 chiau3 e7-te2 sou2 ki3-chai3 . 
  1. U7 siuN7 hit-e5 lang5 chaiN2-iuN7 tit-tioh8 hit chit8-khou-gin5 . Hit-e5 gin5 sui-jian5 ti7 i chhiu2--nih8 bo5 tek-khak si7 i-e5. Lam7-sam2 tit-tioh8 gin5 u7 kui2-na7 khoan2 , chiong5-tiong thang kong2 , ---- si7 chhiuN2--lang5 , si7 thau-theh8--lang5 , si7 lek8-sek--lang5 , si7 koai2-phian3--lang5 , si7 khiau5-kho3--lang5 , si7 hoaiN5-chaN7--lang5 , a2-si7 poah8-iaN5-kiau2 kap chhut-be7 hai7-lang5 e5 mih8 , hit-ho7. Chiah e5 phaiN2-lou7 peN5-peN5 thang hiam5 , iah8 lang5 na7 than3 chiah-e5 hiau-heng7 e5 ke3-bou5 chiu7 sou2 tit-tioh8 e5 gin5 koat-toan3 m7-si7 i-e5 . I si7 phaiN2-lang5 , i si7 chhat8 . Hoan7-na7 tui3-tiong7 hoaiN5-chai5 Siong7-te3 m7-tih8, iah8 hit-e5 lang5 tek-khak be7-tit-thang peng5-an . Tit-tioh8 hap8-gi5 e5 chiN5 bo5 lang5 thang hiam5 , iah8 Siong7-te3 e7 hoaN-hi2 , koh chit-ho7 chiN5 thang cho3 chin-sit8 e5 li7-ek .
  2. U7 siuN7 hit-e5 lang5 chaiN2-iuN7 beh eng7 hit chit8-khou-gin5 . Hit-e5 gin5 sui-jian5 si7 chiau3 kong-to7 tit-tioh8, chong2-si7 be7-tit-thang chhin3-chhai2 eng7 . Lam7-sam2 khai-gin5 u7 kui2-na7 khoan2 , chiong5-tiong thang kong2 , -- phoa3-chiN5, eng7-gong7-chiN5 , poah8-kiau2 , than3 su-iok8 , chhia-hoa5 , pou3-lou7-lang5, hai7 pat8-lang5 , li7-ek ka-ti7 na7-tiaN7 . Lun7-kau3 liau2-chiN5 u7 iau3-kin2 e5 pun2-hun7 kap toa7 e5 koan-he7 . Lang5 m7-thang phah-sng3 in-ui7 i sou2 u7-e5 si7 kong-gi7 e5 chiN5 , sou2-i2 thang chhut-chai7 i eng7 . Hit-ho7 chiN5 si7 na2-chhin-chhiuN7 tui3 Siong7-te3 lai5 , si7 Siong7-te3 kau-tai7--e5 . An2-ni-seN , lang5 eng-kai tioh8 chiau3 Siong7-te3 e5 i3-su3 lai5 khai , in-ui7 kau3 pat8-jit8 Siong7-te3 beh chha5-siau3. U7 che7-che7 ho2-giah8 e5 lang5 tui3 i-e5 chiN5-chai5 siu7-tioh8 toa7-hai7 , iah8 u7 che7-che7 song3-hiong lang5 tui3 i-e5 bo5 sim2-mih8 chiN5 siu7-tioh8 toa7 li7-ek . U7-chiN5 e5 lang5 tioh8 the2-thiap8 bo5-chiN5--e5, na7 bo5, be7 bian2-tit siu7 ok-po3, -- khoaN3 Lou7-ka XVI sou2 ki3-chai3, hit-e5 ho2-giah8-lang5 kap La-sat-lou7 khi2-thau5 kap kiat-boe2 e5 su7-cheng5.
  3. U7 siuN7 hit-e5 lang5 thang chun5 hit-chit8-khou-gin5 kau3 loa7-ku2 . Hit-e5 gin5 sui-jian5 si7 beng5-beng5 ti7-teh , m7-ku2 bo5 thang eng2-oan2 khng3-teh. Lang5 chit-tiap8 sou2 u7-e5 chiN5 kau3 si2 tioh8 lau5 hou7 pat8-lang5 , chiu7 ti7 si2-au7 long2 bo5 hit-ho7 . Kho2-kian3 na7 bo5 leng7-goa7 chek-chu7 thiN--nih8 e5 chiN5-chai5 chiu7-si7 kheng5-khou2 kau3-kek8. Seng3-chheh tu2-tu2 chin-sit8 u7 kong2, “Sou2 khoaN3-kiN3--e5 si7 chiam7-si5 , sou2 be7 khoaN3-kiN3--e5 si7 ku2-tng5 .” An2-ni-seN, lan2 tioh8 te7-it-toa7 tui3-tiong7 be7 pai7-hoai7 e5 mih8, chiu7 chai7-seN si2-au7 long2 u7 thang hiong2-siu7 hok-khi3 . 
  Lun7-kau3 tak8-hang7 chiN5-chai5 e5 tai7-chi3 lan2 eng-kai tioh8 pek-chhiat kiu5 Siong7-te3 chan7 lan2 keng2-seng2 bian2-tit u7 chho3-gou7 .Sim-sou2-goan7. I5 Jiau5-li2 sia2--e5. 
  (Tai5-lam5-hu2-siaN5 kau3-hoe7-po3 te7 114 koan3, 1894 ni5 9 goeh8) 
</CL>
<HL>

我前日看一箍銀ti7某人e5手--裡就有想三項，是照下底所記載。 
1.有想hit個人怎樣得著hit一箍銀。Hit個銀雖然ti7伊手--裡無的確是伊e5。濫糝得著銀有幾若款，從中thang講，----是搶--人，是偷theh8--人，是勒索--人，是拐騙--人，是khiau5-kho3--人，是橫chaN7--人，抑是poah8嬴kiau2佮出賣害人e5物，hit號。Chiah e5歹路平平thang嫌，亦人若趁chiah-e5僥倖e5計謀就所得著e5銀決斷m7是伊e5。伊是歹人，伊是賊。凡若對重橫財上帝m7-tih8 ，亦hit個人的確be7得thang平安。得著合宜e5錢無人thang嫌，亦上帝會歡喜，koh這號錢thang做真實e5利益。
2.有想hit個人怎樣beh 用hit一箍銀。Hit個銀雖然是照公道得著，總是be7得thang chhin3-chhai2用。lam7-sam2開銀有幾若款，從中thang講，--破錢、用憨錢、poah8-kiau2、趁私欲、奢華、pou3-lou7人、害別人、利益家己na7-tiaN7。論到了錢有要緊e5本分合大e5關係。人m7-thang扑算因為伊所有e5是公義e5錢，所以thang出在伊用。Hit號錢是若親像對上帝來，是上帝交待--e5。An2-ni-siN，人應該著照上帝e5意思來開，因為到別日上帝beh查帳。有濟濟好額e5人對伊e5錢財受著大害，亦有濟濟song3-hiong人對伊e5無甚麼錢受著大利益。有錢e5人著體貼無錢--e5，若無，be7免得受惡報，─看路加 XVI所記載，hit個好額人佮拉撒路起頭佮結尾e5事情。 
3.有想hit個人thang存hit一箍銀到偌久。Hit個銀雖然是明明ti7-teh，m7-ku2無thang永遠囥teh。人這tiap8 所有e5錢到死著留hou7別人，就ti7死後攏無hit號。可見若無另外積聚天--裡e5錢財就是窮苦到極。聖冊扺扺真實有講，「所看見--e5是暫時，所be7看見--e5是久長。」an2-ni-seN，咱著第一大對重be7敗壞e5物，就在生死後攏有thang享受福氣。 
論到逐項錢財e5事誌咱應該著迫切求上帝贊咱警醒免得有錯誤。心所願。余饒理寫--e5。
(台南府城教會報第114卷，1894年9月) 
</HL>