<CL>
  1.U7-si5 hiaN-ti7 e5 chhu3 li7 pai3-tng5 khah- hng7, kiam2-chhai2 phou3-goa7 lou7 a2-si7 nng7- phou3 lou7 , in chiu7 ai3 leng7-goa7 chu7-chip8 : taN mng7 khoaN3 eng-kai tioh8 chun2 in khah-ho2 , a2-si7 tioh8 khng3 in tioh8 lai5 pai3- tng5 chu7-chip8 khah-ho2 ? 
  Ng5 Tek-phiau sia2: Goa2 siuN7 chit-e5 su7 put-chi2 oh in3 . Na7-si7 Siong7-te3 e5 Sin5 tak8 sou2-chai7 ti7-teh ; chhin-chhiuN7 Ia5-sou in3 Sat-ma2-li7-a e5 hu7-jin5-lang5 kong2 , “ Pai3 Siong7-te3 bo5-lun7 chit-e5 soaN a2-si7 Ia5-lou7- sat-leng2 , iau3-kin2 eng7 seng3-sit8 ”. Koh kong2 , “ Bo5 lun7 sim2-mih8 sou2-chai7 nng7 saN lang5 chu7-chip8 , goa2 ia7 kap in ti7-teh ”. Chiau3 an2-ni lai5 lun7 thang chun2 ka-ti7 chu7-chip8 . Tioh8 siuN7 chit-si5 tak8-lang5 sim- seng3 loan2-jiok8, tioh8 bian2-le7 in lai5 le2-pai3-tng5 chiaN3 hap8-sit,boh8-tit chun2 in ka- ti7 chu7-chip8. Lai5 cho3 gou7-hang7. Thau5-chit8-hang7, e7 pin5-toaN7. Te7-ji7, e7 kiau-ngou7 . Te7-saN, e7 ka-ti7 phin2-phong2 . Te7-si3, e7 ka-ti7 cho3 chun-kui3 . Te7-gou7 , e7 biau2-si Seng3- hoe7 , bo5 liah8 cho3 iau3-kin2 . Na7 an2-ni kiam2 bo5 gai7-tioh8 to7-li2 mah ? Tioh8 siuN7 chai7-cha2 Thian-chu2 Ia5-sou nng7 kau3 goan5-thau5 si7 chit8 the2 , lou7-boe2 hun-cho3 nng7 lou7 . Siat-su2 be7-e7 chhin-chhiuN7 an2-ni, kiaN-liau2 koan3- siok8 chiaN5 chu7-chu2 e5 kau3.Thang siuN7 Sian-ti Seng3-tou5 ui7-tioh8 chin-to7 phoe-si2 phau2- chau2, hek8-si7 koe3 goa7-kok , hek8-si7 chau2- chhut pat8 hiuN-sia7 , bo5 hiam5 lou7-tou5 e5 hng7 . Ho5-hong3 lan2 ai3 tit-tioh8 chin-to7 , ku2-tng5 e5 hok-khi3, lai5 iuN2-chhi7 bo5 pai7-hoai7 e5 leng5- hun5 , kiam2 thang the-su5 phou3-goa7-lou7 a2-si7 nng7-phou3-lou7 e5 hng7 mah? Chhin-chhiuN7 Chu2 Ia5-sou kong2 ,“ Ai3 toe3 goa2 e5 tioh8 khek ka-ti7 poe7 sip8-ji7-ke3”. Chit-e5 oe7 si7 kong2 m7-thang kiaN kan-khou2 . Siat-su2 na7 e7 chiau3 chit-e5 oe7 lai5 kiaN5 , thang tit-tioh8 bo5-ke3 e5 po2-poe3 . Phi3-ju7 su7, long5, kong, siong, si3-teng2 e5 lang5 . Thak8-chheh-lang5 poe7-chheh toe3 sian-siN chhut-goa7 hng7-hng7; sou2 iau3-kin2 e5 si7 se3-kan phu5-phio3 e5 eng5-kng na7- tiaN7 ,Choh-sit-lang5 bo5 sit-loh8 cheng3 ngou2-kok e5 si5 . Cho3-kang--e5 tioh8 in-khin5. Cho3- seng-li2--e5 bo5 hiam5 lou7 hng7, si3-ke3 ke3-bou5 . Che long2-si7 ai3 tit-tioh8 se3-kan e7 pai7-hoai7 e5 mih8, siong7-chhiaN2 tioh8 an2-ni , ho5-hong3 lan2 ai3 tit-tioh8 eng2-oah8, chi3 po2-poe3 e5, kiam2 thang hiam5 lou7 hng7 , lai5 the-su5 mah ? 
  2.HiaN-ti7 siong5-siong5 hou7 se3-siok8-lang5 hiam5 in put-hau3 phoa3 kong-ma2 , sou2-i2 u7- si5 gi7-lun7 tioh8 chiong pe7-bo2 lai5 hip chit8- e5 siong7 thang kui7 ti7 thiaN-nih8 hou7 lang5 khoaN3 : mng7-khoaN3 chit-e5 hoat-tou7 ho2 a2 m7-ho2 ? 
  Ng5 Tek-phiau sia2 : Goa2 phah-sng3 chit-e5 li2 iah8 si7 liong2-lan5 e5 su7 . Na7 si7 hip-siong7 si7 ho2 i3-su3, hou7 i-e5 kiaN2-sun thang si5-si5 khoaN3-kiN3 chou2-kong e5 bin7; chiau3 an2-ni lai5 siuN7 chiu7 thang chun2 i. Na7-si7 tiau3 ti7 thiaN-tiong lai5 that se3-siok8 lang5 e5 chhui3 , goa2 siuN7 an2-ni boh8-tit hip-siong7 khah tioh8 . KiaN-liau2 ai3 that se3- siok8 lang5 e5 chhui3, ti3-kau3 lian5-lui7 kiaN2-sun. In-ui7 hiaN-ti7 sou2 hak8-sip8 e5 to7-li2 chhian2-poh8, kap se3-siok8 cho3 chhu3-piN , khoai3-khoai3 siu7 iu7-hek8 . U7-e5 thiaN to7-li2 bo5 thong-ke, chham2-chhai2 thiaN to7-li2 e5 li7- khui se3-kan, cho3 kiaN2 e5 chham2-chhai2 ke- lai7 e5 lang5 khoaN3-kiN3 lau5-teh hit-e5 siong7 chhin-chhiuN7 khoaN3-kiN3 pun2-sin chit8-poaN, choan5-sim che3-su7, pi2 keng3 bok8-chu2 khah siong-tiong7 . Tioh8 siuN7 chai7-cha2 kau3-taN lang5 tauh8-tauh8 eng7 ki5-kha2 e5 ke3-ti3 kiaN- liau2 lang5 chek-pi7 i, kau3 lou7-boe2 be7 hou7 lang5 bo5 chek-pi7. Tioh8 siuN7 Chu2 Ia5-sou in-ui7 lan2 bo5 kiaN lang5 siat-tok8, ai3 siok8 lan2 e5 choe7; ho5-hong3 lan2 u7 choe7 e5 lang5 ng3-bang7 siok8, tu2-tioh8 tam7-poh8 e5 siat- tok8 , kiam2 thang chng-cho3 ki5-kha2 lai5 bian2-tit chek-pi7 . Chong2-si7 ai3 hip pe7-bo2 e5 heng5-siong7 kap ki3 i siN-si2 e5 jit8, goa2 phah-sng3 tioh8 hip, tioh8 ki3 ti7 siau3-phou7 lai5 khng3 ti7 au7-tai7 , bian2-tit be7 ki3--tit . Na7-si7 hip- siong7 tiau3 ti7 thiaN-tiong-nih8 e5 su7, tioh8 chhui2-tok8 si5-se3 thang chun2 , chiaN3 chun2 i. 
  Ngou2-gu7-jian5 sia2: Goa2 ti7 lou7-nih8 chham chit8-e5 boe7 sin3 Chu2 e5 lang5 cho3-hoe2 kiaN5 saN-kap tam5-lun7 to7-li2 . I chiu7 kong2 , To7-li2 tak8-hang7 si7 ho2 , chong2-si7 bo5 chiah e5 che3-su7 . Goa2 in3 i kong2 , Che3-su7 u7 sim2-mih8 thang li7-ek chou2-kong a2-bo5 mah ? Eng7 hit-phiN3-a2 chha5 an2-ni bo5 thong ; iah8 si7 oh-tit siu-sip8 , an2-ni m7 ho2- se3 . Sou2-i2 goan2 seng3-kau3 koat-toan3 bo5 beh eng7 chit-ho7 bo5 lou7-eng7 e5 liu5-thoan5 , che3- su7 , siat-lip8 sin5-chu2. Goan2 seng3-kau3 e5 lang5 beh lai5 ki3-liam7 pe7-bo2 , tioh8 lai5 hip pe7-bo2 e5 siau2-eng2, soa3 lai5 sia2 pe7-bo2 e5 siN- si5 jit8-goeh8 , koe3-ong2 e5 ni5-sou3 ; soa3 lai5 sia2 pe7-bo2 it-seng e5 lai5-lek8, khin5-khiam7, ho2 tek-heng7 , jiat8-sim sin3 Chu2 pai3 Siong7-te3 , gau5 kiaN5 jin5-ai3, ho2 e5 tou7-liong7, sou2 cho3--e5 thang bian2-le7 i-e5 kiaN2-sun. Chiong i ho2 lau5 teh e5 oe7 siong5-siong5 thang lai5 ka3-si7 kiaN2-sun, oh8 i ho2 e5 bou5-iuN7 . I thiaN-liau2 chiu7 o-lo2 kong2, An2-ni iau2 koh khah ho2 iaN5-koe3 eng7 hit sin5-chu2 lai5 ki3-liam7 pe7-bo2 u7 ban7-poe7 . 
  Lang5 beh hip siau2-eng2 , tioh8 put-chi2 beng5 chiah ho2 . 
  Ngou2-gu7-jian5 ai3 chheng2-kau3 : Lun-kau3 che3-bong7 e5 su7 kaN2 bo5 lang5 iau2-ku2 u7 an2-ni teh kiaN5 . Chong2-si7 hit- ho7 kui3-choa2 m7-chai si7 thang a2 m7-thang , m7-chai si7 siok8 ti7 khian3-sng2 iN7-toan a2-bo5 . 
  3. Lun7-kau3 che3-bong7 e5 su7, kaN2 bo5-lang5 iau2-ku2 u7 an2-ni teh kiaN5. Chong2--si7 hit-ho7 kui3-choa2 m7-chai si7 thang iah m7-thang, m7-chai si7 siok8-ti7 khian3-sng2 iN7-toan iah bo5. 
  (Tai5-lam5 Hu2-siaN5 Kau3-hoe7-po3, te7 107 tiuN, 1894 ni5 3 geh8) 
</CL>
<HL>

1. 有時兄弟 e5 厝離拜堂較遠，kiam2-chhai2 phou3 外路抑是兩phou3路，in 就ai3 另外聚集：今問看應該著准in較好，抑是著勸in 著來拜堂聚集較好？ 
黃德標寫：我想這個事不止oh應。若是上帝 e5 神逐所在ti7-teh；親像耶穌應撒馬利亞 e5 婦人人講，「拜上帝無論這個山抑是耶路撒冷，要緊用誠實」。Koh講，「無論甚物所在兩三人聚集，我也佮 in ti7-teh」。照 an2-ni 來論thang准家己聚集。著想這時逐人心性軟弱，著勉勵 in來禮拜堂正合實，莫得准 in 家己聚集。來做5項。頭1項，會貧惰。第2，會驕傲。第3，會家己品捧 。第4，會家己做尊貴。第5，會藐視聖會，無掠做要緊。若 an2-ni 敢無礙著道理mah？著想在早天主耶穌兩教源頭是一體，路尾分做兩路。設使be7會親像 an2-ni，驚了koan3-siok8成自主 e5 教。Thang想先知聖徒為著真道phoe死 跑走 ，或是過外國，或是走出別鄉社，無嫌路途 e5 遠。何況咱ai3得到真道，久長e5 福氣，來養飼無敗壞 e5 靈魂，敢thang推辭phou3外路抑是兩phou3路 e5 遠mah？親像主耶穌講，「Ai3 toe3我e5著khek家己背十字架」。這個話是講 m7-thang驚艱苦。設使若會照這個話來行，thang得到無價 e5寶貝。譬喻士、農、工、商，4等e5 人。讀冊人背冊toe3 先生出外遠遠；所要緊e5是世間浮漂 e5 榮光na7-tiaN7，做穡人無失落種五穀e5時。做工--e5 著慇懃。做生理--e5 無嫌路遠，四界計謀。Che 攏是愛得著世間會敗壞e5 物，尚且著 an2-ni，何況咱愛得著永活、至寶貝e5，敢thang嫌路遠，來推辭mah？ 
2. 兄弟常常 hou7 世俗人嫌 in 不孝剖公媽，所以有時議論著將父母來翕一個像thang跪ti7 廳--nih8 hou7 人看：問看這個法度好抑m7好？ 
黃德標寫：我扑算這個理亦是兩難 e5 事。若是翕像是好意思，hou7 伊 e5 子孫thang時時看見祖公 e5 面；照 an2-ni 來想就thang准伊。若是吊 ti7 廳中來塞世俗人 e5 嘴，我想 an2-ni 莫得翕像較著。驚了ai3 塞世俗人 e5 嘴，致到連累子孫。因為兄弟所學習 e5 道理淺薄，佮世俗做厝邊，快快受誘惑。有e5 聽道理無通家，慘chhai2聽道理e5離開世間，做子e5 慘chhai2 家內e5 人看見留--teh hit個像親像看見本身一般，全心祭祀，比敬牧主較傷重。著想在早到今人tauh8-tauh8用奇巧 e5 計智驚了人責備伊，到路尾be7 hou7人無責備。著想主耶穌因為咱無驚人褻瀆，ai3 贖咱e5 罪；何況咱有罪 e5 人向望贖，抵著淡薄 e5 褻瀆，敢thang妝做奇巧來免得責備。總是ai3 翕父母e5 形像佮記伊生死 e5 日，我扑算著翕，著記ti7 數簿來囥ti7 後代，免得be7記--得。若是翕像吊ti7 廳中nih8 e5事，著揣度 時事thang准，正准伊。 
伍御然寫：我 ti7 路nih8 參一個boe7信主 e5 人做夥行相佮談論道理。伊就講，道理逐項是好，總是無chiah e5 祭祀。我應伊講，祭祀有甚物thang利益祖公抑無mah？」用hit 片仔柴an2-ni 無通；亦是oh得收拾，an2-ni m7好勢。所以阮聖教決斷無beh用這號無路用 e5 流傳，祭祀，設立神主。阮聖教 e5人 beh來記念父母，著來翕父母 e5 肖影，續來寫父母 e5 生時日月，過往 e5 年數；續來寫父母一生 e5來歷、勤儉、好德行、熱心信主拜上帝、gau5 行仁愛、好 e5 度量、所做--e5 thang勉勵伊 e5 子孫。將伊好留teh e5話常常thang來教示子孫，學伊好e5 模樣。伊聽了就o-lo2 講，An2-ni 猶koh較好贏過用hit神主來記念父母有萬倍。
人 beh翕肖影，著不止明才好。 
伍御然ai3請教：論到祭墓e5事kaN2無人iau2-ku2也an2-ni teh行. 總是hit-ho7 kui3紙m7知是thang a2 m7-thang ， m7知是屬ti7 khian3-sng2異端a2無. 
3. 論到祭墓 e5事，敢無人iau2-ku2有an2-ni teh行。總--是hit號kui3紙 m7知是thang抑 m7-thang，m7知是屬ti7 khian3-sng2異端抑無。 
(台灣府城教會報，第107張，1894年3月) 
</HL>