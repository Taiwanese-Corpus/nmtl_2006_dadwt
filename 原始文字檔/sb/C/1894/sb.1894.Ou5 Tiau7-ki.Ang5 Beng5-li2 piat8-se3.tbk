<CL>
Ang5 Beng5-li2 chiu7-si7 Liong7-a2, tui3 ti7 1893 ni5 jip8-kau3.  I tui3 chhut-si3 i2-lai5 seng-khu siong5-siong5 bat u7 phoa3-piN7; kau3 chiuN7 10 hoe3 i2-lai5 chiu7 khah han2-tit phoa3-piN7.  Lun7-kau3 i-e5 cho3 lang5 phoh-sit8 khiam7-seng2; i cho3 lang5 e5 kiaN2-ji5 u7 hau3, u7 gi7, m7-bian2 hou7 in si7-toa7-lang5 siu7-khi3 lai5 hiam5 i; i si7 put-chi2 gau5 pang-chan7 si7-toa7-lang5. Tui3 kui2-na7 ni5 i2-lai5 e7 hiau2 ki3-siau3, be2-be7 put-chi2 u7 chhu3-su7.  I kap chhu3-piN hiuN-sia7 e5 gin2-na2 cho3-hoe2, i m7 bat kap lang5 oan-ke, iah8 m7 bat kap lang5 saN-phah saN-me7, chit-ho7 e5 su7 long2 m7-bat. Goa2 lai5 Tang-kang2, i iah8 bat chiaN5 ni5 ku2 lai5 kap goa2 thak8-chheh; ti7 oh8--nih8 i iah8 si7 hian2-beng5 ho2 e5 khoan2-sit. I bat ka7 goan2 kong2 i chin ai3 thak8-chheh, bat kiu5 in lau7-pe7 kau3 lau5 bak8-sai2.  Lun7 i thiaN to7-li2 u7 put-chi2 ti3-i3, i-e5 sim cheng7, sou2 thiaN siong5-siong5 e7 ki3-tit. Lun7 i ai3 jip8-kau3, nng7 pai2 lai5 hou7 Bok8-su mng7, i eng2 si7 khah cho3 cheng5 lai5, na7 u7 pi2 i khah toa7 e5 lang5 ti7-teh, i chiu7 ai3 niu7 lang5 tai7-seng. Tui3 i jip8-kau3 liau2-au7, thiaN-kiN3 Hu2-siaN5 u7 sin khi2 chit8-keng Tiong-oh8-tng5, i chin toa7 him-bou7 ai3 khi3 hia thak8-chheh, chiu7 kou-chiaN5 in lau7-pe7 lau7-bo2 i-e5 hiaN.  I-e5 pe7 u7 khoa3-lu7 i-e5 sin-the2, kiaN-liau2 be7 kham, chong2-si7 i chin chhiat-i3 kiu5 i-e5 pe7 hiaN, in na7 kong2 ho2, i-e5 sim chiu7 peng5-an, in na7 kong2 m7 hou7 i khi3, i-e5 sim iu-bun7 kan-khou2 be7 peng5-an.  I-e5 lau7-pe7 tiaN7-tioh8 in2 i ho2, i chiu7 chiong i pun2-sin tui3 se3-han3 e5 si5 sou2 liap8-chek e5 chiN5 hoaN-hi2 theh8 chhut lai5, u7 gou7-khou gin5, thiap oh8--nih8 e5 hoe2-sit8 e5 sou2-hui3, iau2 u7 tam7-poh8 cho3 chu7-ki2 e5 sou2-hui3. ChiaN goeh8 chap8-si3 jit8 chiu7 tui3 Tang-kang2 khi2-sin; chit8-lou7 goa2 mng7 i kui2-na7 pai2, khoaN3 i kiaN5-lou7 kha e7 sng a2-be7, beh che7 kio7 a2-m7, i kong2 kha bo5 sim2-mih8 sng, e7 kiaN5 lou7 m7-bian2 che7 kio7.  Chap8-lak8 kau3 Hu2-siaN5 sin-the2 peng5-an.  Chap8-chhit khui oh8 thak8-chheh; kau3 ji7-si3 jit8 u7 tam7-poh8 jiat8, ji7-gou7 jit8 iah8 iau2 u7 tam7-poh8 jiat8.Au7-lai5 i-e5 jiat8 u7 si5 khah-ho2,u7 si5 u7 tam7-poh8 khah-jiat8, chong2-si7 i-e5 meh8 u7 put-chi2 khah-kin2.  Kim i-seng chiu7 phai3 lang5 teh chiau3-kou3 i , i-seng u7 pi7-pan7 put-chi2 ho2-se3 e5 sou2-chai7 hou7 i thang khun3.  In-ui7 i phoa3-piN7 e5 si5 chin gau5 thun-lun2, bo5 chhan bo5 kio3, i ka-ti7 e5 sim siong5-siong5 ai3 kap Chu2 kau-poe5, tauh8-tauh8 u7 ka-ti7 teh ki5-to2. I sou2 chiah8 e5 ioh8 long2 bo5 sim2-mih8 eng3-hau7.  Kau3 ji7-goeh8 chhe gou7 e7-pou7 gou7-tiam2-goa7 cheng, Chu2 tiau3 i an-jian5 koe3-ong2.  Ai-ah! U7 chit-ho7 siau3-lian5 lang5 chin7-tiong-hou7 e5 lang5 koe3-ong2 lah.  TaN ti7 se3-kan bo5 thang koh kiN3-tioh8 i lah, i un2-tang3 hou7 Chu2 chiap-lap8, eng2-eng2 kap Chu2 Ia5-sou saN-kap ti7-teh, ti7 hia u7 thang hiong2-siu7 Chu2 Ia5-sou sou2 eng3-un2 e5 chun-kui3 eng5-kng toa7 hok-khi3.
Chap8-ji7 jit8 si7 le2-pai3-jit8, thoan5 Chu2 Ia5-sou e5 to7-li2, be7 bian2-tit tioh8 lioh8-lioh8-a2 kong2 Liong7-a2 e5 tai7-chi3; sou2-i2 chit8-e7 thiaN-kiN3 hiaN-ti7 chi2-moai7 bo5 m7 siong-sim lau5 bak8-sai2, i-e5 pe7-bo2 siong-sim iu-bun7 eng2 be7-bian2-tit.  Tui3 an2-ni soa3 lai5 bian2-le7 hiaN-ti7 chi2-moai7.
1.Lan2 thang iu-bun7 i bo5 toa3 ti7 se3-kan thang lai5 cho3 Chu2 e5 kang, in-ui7 i pun2-sin sou2 him-bou7 tai7-seng jip8 Tiong-oh8, ng3-bang7 au7-lai5 e7 jip8 Toa7-oh8, hak8-sip8 to7-li2, ai3 cho3 Chu2 e5 kang, ai3 kui eng5-kng Chu2 e5 mia5.
2.Lan2 tai7-ke chiu7 ka7 i hoaN-hi2, in-ui7 i hou7 Chu2 tiau3 i kau3 thian-tong5, long2 be7 thang giau5-gi5, i si7 tui3 cheng3-lang5 e5 tiong5-ng thai5-iaN5, i u7 chin7 i-e5 khui3-lat8 lai5 phau2-chau2 kau3 tit-tioh8 kiu3, tit-tioh8 po3-siuN2 e5 hok-khi3.  ThiaN-kiN3 i koe3-ong2 m7-na7 kau3-hoe7-lai7 e5 lang5 siong-sim, chiu7 hoe7-goa7 e5 lang5 iah8 u7 siong-sim lau5 bak8-sai2.  Chit-e5 tai7-chi3 thang bian2-le7 lan2 tai7-ke tioh8 cho3 ho2 lang5.  In-ui7 lan2 e5 siN3-mia7 bo5 tiaN7-tioh8; siau3-lian5 e5 lang5 e7 koe3-ong2, ho5-hong3 lan2 khah u7 hoe3 e5 lang5 mah?  Kiam2 m7 tioh8 keng2-seng2 pi7-pan7?  Chu2 na7 lai5 beh kio3 lan2 to3-khi3, lan2 chiu7 hoaN-hi2 thiaN.  Kiu3-chu2 tiau3 lan2 li7-khui se3-kan to3-khi3 Pe7 e5 ke, chiu7 hoaN-hi2 kau3 be7-kou3--tit.
(Tai5-oan5-hu2-siaN5 Kau3-hoe7-po3 te7 108 koan3,1894 ni5 4 geh8)
</CL>
<HL>

洪明理就是Liong7仔！對ti7 1893年入教。伊對出世以來身軀常常bat有破病，到上10歲以來就較罕tit破病。論到伊e5做人樸實儉省，伊做人e5子兒有孝、有義，m7免 hou7 in 序大人受氣來嫌伊，伊是不止gau5 幫贊序大人。對幾若年以來會曉記數，買賣不止有次序。伊kap厝邊鄉社e5 囡仔做伙，伊m7 bat kap人冤家，亦m7 bat kap人相扑相罵，這號e5事攏m7 bat。我來東港，伊抑bat 成年久來kap我讀冊；ti7學--nih8伊亦是顯明好e5款式。伊bat ka7 阮講伊真ai3讀冊，bat 求in老父到流目屎。論伊聽道理有不止致意，伊e5心靜，所聽常常會記tit。論伊ai3入教，兩擺來hou7牧師問，伊往是較做前來，若有比伊較大e5 人ti7-leh，伊就ai3讓人代先。對伊入教了後，聽見府城有新起1間中學堂，伊真大欣慕ai3去hia 讀冊，就kou-chiaN5 in 老父老母伊e5兄。伊e5父有掛慮伊e5身體，驚了be7堪，總--是伊真切意求伊e5父兄，in 若講好，伊e5心就平安，in若講m7 hou7伊去，伊e5心憂悶艱苦be7平安。伊e5老父定著允伊好，伊就將伊本身對細漢e5時所粒積e5錢歡喜提出來，有5箍銀，貼學--nih8 e5伙食e5所費，iau2有淡薄做自己e5所費。正月十四日就對東港起身，一路我問伊幾若擺，看伊行路腳會酸抑be7，beh坐轎抑m7，伊講腳無甚物酸，會行路m7免坐轎。十六到府城身體平安。十七開學讀冊，到二四日有淡薄熱，二五日亦iau2有淡薄熱。後來伊e5熱有時較好，有時有淡薄較熱，總是伊e5脈有不止較緊。金醫生就派人teh 照顧伊，醫生有備辦不止好勢e5所在hou7伊thang 睏。因為伊破病e5時真gau5吞忍，無呻無叫，伊家己e5心常常ai3 kap主交陪，tauh8-tauh8有家己teh祈禱。伊所食e5藥攏無甚物應效。到二月初五e7晡5點外鐘，主召伊安然過往。Ai-ah！有這號少年人盡忠厚e5人過往lah。今ti7世間無thang koh見著伊lah，伊穩當hou7主接納，往往kap主耶穌相kap ti7-leh，ti7 hia 有thang享受主耶穌所應允e5尊貴榮光大福氣。
十二日是禮拜日，傳主耶穌e5道理，be7免tit著略略仔講Liong7仔e5代誌；所以一下聽見兄弟姊妹無m7傷心流目屎，伊e5父母傷心憂悶往未免tit。對an2-ni 續來勉勵兄弟姊妹。
1.咱thang憂悶伊無toa3 ti7世間thang 來做主e5工，因為伊本身所欣慕代先入中學，向望後來會入大學，學習道理，ai3做主e5工，ai3歸榮光主e5名。
2.咱逐家就ka7伊歡喜，因為伊hou7主召伊到天堂，攏be7 thang giau5疑，伊是對眾人e5 中央thai5贏，伊有盡伊e5氣力來跑走到得著救，得著報償e5福氣。聽見伊過往m7但教會內e5人傷心，就會外e5人亦有傷心流目屎。這個代誌thang 勉勵咱逐家著做好人。因為咱e5性命無定著，少年e5人會過往，何況咱較有歲e5人ma5？Kiam2 m7著警醒備辦？主若來beh叫咱倒去，咱就歡喜聽。救主召咱離開世間倒去父e5家，就歡喜到be7顧--tit。
(台灣府城教會報第108卷，1894年4月)
</HL>