<CL>
TaN-lun7-kau3 su7,long5,kong,siong, m7-na7 chit8-teng2-ho7 e5 lang5, bo5-koh-m7 kok u7 ti3-hui7 chhong-beng5 . Chong2-si7 eng7 ka-ti7 e5 ti3-hui7 chhong-beng5,khiok ia7 chin che7 . Na7-m7-si7 than3 in su-phian e5 i3-kian3, m7-chai thang hoan2-hoe2 ke2-piN3,chiu7-si7 hou7 se3-siok8 khi3-sip8 pe2-pak8 , be7-bian2-tit pian3- thong . HaiN7 ah ! chhin-chhiuN7 hiah-e5 kong2 si7 ti3-hui7 chhong-beng5 , kiu3-chin long2 bo5 ti3-hui7 chhong-beng5 ti7-teh . Che si7 sim2-mih8 ian5-kou3?Tok8-tok8 boe7-bat thiaN-kiN3 Seng3-keng sou2 kong2, “ Keng3-ui3 Siong7-te3 pian7 si7 ti3-hui7 , li7- khui phaiN2-tai7 chiu7-si7 chhong-beng5 ” hit-ho7 e5 ka3-si7 .    
Chhi3 chiong in oa2-kho3 ka-ti7 e5 su-sim lai5 lun7 , chai thak8-chheh-lang5 long7 lang5 saN-ko3 lai5 cho3 chng7-su , ng3-bang7 chiah8 pit-boe2 e5-chiN5.Choh-chhan5-lang5 be7-hiau2 poe5-iuN2 tiu7-a2,siong5-siong5 pang3-teh pha- hng . Kang-hu-lang5 cho3-chhut ki5-koai3 im5-iok8 e5 khi3-ku7 . Seng-li2-lang5 eng7 phaiN2 mih8 ke2-hoe3 lai5 phian3-lang5 . Sim7-chi3 u7- e5 pang3-sak pun2-giap8, khi3-chiah8 ge5-mng5 png7 . U7-e5 ha7-chian7 khi3-cho3 chhiong-iu le7-chut. U7-e5 hak8-sip8 iN7-toan lai5 loan7 hong-siok8 . U7-e5 hak8-sip8 sia5-hoat lai5 be5- hek8 lang5. Chhin-chhiuN7 chit-poe3 bo5 chiau3 hoat-bun5-keng, sit8-chai7 sng3 be7- liau2 . Tai7-khai3 in e5 sim chhin-chhiuN7 tok8-choa5 , in e5 seng3 chhin-chhiuN7 chhai5- long5 , bo5 keng3-hong7 Siong7-te3 , kaN2 cho3 phaiN2-tai7 . Chai7-siN sui-jian5 e7 thang hiau- heng7 thoat-li7 kok-hoat e5 heng5-hoat8 , si2- au7 tek-khak be7 thoat-li7-tit im-kan e5 sim2- phoaN3 , ka-ti7 khoa-khau2 in e5 ti3-hui7 , su5- put-ti in e5 ti3-hui7 i2-keng tim5-lun5 , in  e5 chhong-beng5 long2 eng7 m7 tioh8 lou7 .
Che kiam2 m7-tioh8 chhim-chhim kho2- sioh mah ?  Chiau3 pun2-hun7 lai5 kong2 , thak8-chheh-lang5 eng-kai tioh8 cheng- kong si-hu3 bun5-ge7,choh-chhan5-lang5 eng- kai tioh8 thiN-si5 bat te7-thou2 , kang-hu-lang5 eng-kai tioh8 chin7-lat8 keng-eng5 cho3 kang- khoe3 , seng-li2-lang5 tioh8 bat hang5-cheng5 gau5 sng3-siau3 lai5 cho3 li7-lou7. Chhin-chhiuN7 che si7 in pun2-seng3 pun2-hun7 sou2 eng-kai u7 e5 ti3-hui7, sou2 tioh8 chin7 e5 chhong-beng5, chi7-chui7-a2 kaN2 kong2 in m7-tioh8? An2-chaiN2-iuN7 hou7 khi3-sip8 pe2-pak8 be7-ki3-tit in e5 kin-pun2, khi3 sin3 put8-kau3 than3 Lo2-chu2, lai5 teh chiah8 chhai3 siu-heng7 , koh eng7 chha5 thou5 lai5 cho3 ngou2-siong7 . Siat-su2 thak8-chheh-lang5 e7 chiuN7-koan5, choh-chhan5- lang5 u7 chhun chhek, kang-hu-lang5 chin ki5-kha2, seng-li2-lang5 gau5 than3 chiN5, ia7 put-ko3 si7 siN-cheng5 chiam7-si5 hiong2-siu7 eng5-hian2 e5 hok-lok8, bo5 tek-khak si2-au7 e7 po2-nia2 in e5 leng5-hun5, beh-thai3 tat8-tioh8 keng3-ui3 Siong7-te3,  li7-khui phaiN2-tai7 , chiong-sin chheng-khi3,hoaN-hi2 cho3 seng3- kau3 e5 tou5 , si2-au7 seng-thian , eng2-oan2 hiong2 thian-tong5 e5 hok-khi3 ? Che sng3 si7 chin7 ti3-hui7 toa7 chhong-beng5 lah. Goan7 than3 ka-ti7 su-iok8 e5 lang5 iau3-kin2 tioh8 liong7-cha2 hoan2-hoe2 ke2-piN3 , tu5-khi3 phaiN2 e5 kan-ki2, koh-chai3 ia7 ho2 e5 cheng2-chi2, se3- siok8  e5 pe2-pak8 tui3 an2-ni e7 pian3-chhian , chiu7 jin5-to7 koh chun-chong5 thian-to7, cho3-hoe2 kiaN5 hit-tiau5 ho2 lou7, kiam2 m7 chin- chiaN3 ho2 mah ?   
(Tai5-oan5 Hu2-siaN5 Kau3-hoe7-po3 te7 113 koan3, 1894 ni5 8 geh8) 
</CL>
<HL>

今論到士、農、工、商，m7若1等號e5 人，無koh-m7 各有智慧聰明。總是用家己 e5 智慧聰明，卻也真濟。若m7是趁 in 私偏 e5 意見，m7知thang反悔改變，就是hou7世俗氣習把縛，be7 免得變通。HaiN7 ah！親像 hiah-e5講是智慧聰明，究真攏無智慧聰明ti7-teh。Che是甚物緣故？獨獨boe7-bat聽見聖經所講，「敬畏上帝便是智慧，離開歹事就是聰明」 hit號 e5 教示。 
試將 in 倚靠家己 e5 私心來論，知讀冊人弄人相告來做狀書，向望食筆尾e5 錢。做田人be7 曉培養稻仔，常常放teh 拋荒。工夫人做出奇怪淫慾 e5 器具。生理人用歹物假貨來騙人。甚至有e5 放sak 本業，去食衙門飯。有e5 下賤去做娼優隸卒。有e5 學習異端來亂風俗。有e5 學習邪法來迷惑人。親像這輩無照hoat-bun5-keng，實在算be7 了。大概in e5 心親像毒蛇，in e5 性親像豺狼，無敬奉上帝，敢做歹事。在生雖然會thang僥倖脫離國法 e5 刑罰，死後的確be7 脫離得陰間 e5 審判，家己誇口in e5 智慧，殊不知 in e5 智慧已經沉淪，in e5聰明攏用 m7 著路。 
Che敢m7著深深可惜mah？照本份來講，讀冊人應該著精攻詩賦文藝，做田人應該著天時 bat 地土，工夫人應該著盡力經營做工課，生理人著 bat 行情gau5 算數來做利路。親像che是in本性本份所應該有 e5 智慧，所著盡 e5 聰明，是誰仔敢講 in m7著？An2怎樣hou7氣習把縛be7 記得in e5 根本，去信佛教趁老子，來teh 食菜修行，koh用柴塗來做偶像。設使讀冊人會上懸，做田人有偆粟，工夫人真奇巧，生理人 gau5 趁錢，也不過是生前暫時享受榮顯 e5 福樂，無的確死後會保領 in e5 靈魂，beh-thai3 值著敬畏上帝，離開歹事；終身清氣，歡喜做聖教 e5 徒，死後升天，永遠享天堂 e5 福氣？Che 算是盡智慧大聰明lah。願趁家己私慾 e5 人要緊著量早反悔改變，除去歹e5 經紀 ，koh再掖好e5 種子，世俗 e5 把縛 tui3 an2-ni會變遷，就人道 koh 尊崇天道，做夥行hit條好路，敢m7 真正好mah？
(台灣府城教會報 第113卷，1894年8月) 
</HL>