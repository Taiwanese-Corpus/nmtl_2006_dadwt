<CL>
Phi3-ju7 u7 bou2-lang5 cho3 chit8-hang7-mih8, i sit8-chai7 m7-ai3 pat8-lang5 pai7-hoai7 hit-e5 mih8. Siong7-te3 u7 chhong3-cho7 khim5-siu3, sou2-i2 i ia7 m7-ai3 lang5 lam7-sam2 khoan2-thai7 in.
Khim5-siu3 si7 chin sim-sek iah8 u7 toa7 lou7- eng7. Lang5 na7 khoeh-khiam3 in, chiu7 be7-bian2-tit toa7 kan-khou2 .
Lang5 si7 khah-gau5 khim5-siu3, iah8 u7-si5 i- e5 lat8 si7 khah-toa7 in-e5, sou2-i2 i khoai3-khoai3 e7 ap-che3 iaN5-koe3 in . Hoan7-na7 iong2-kiaN7-- e5 kou2-chhiaN2 khok-heng5 loan2-jiok8--e5, chiu7 i tioh8 siu7 kian3-siau3 .
U7-si5 lang5 bo5 chiau3 hoat-tou7 khoan2-thai7 khim5-siu3, si7 in-ui7 i bo5 siuN7-tioh8 a2-si7 be7- ki3-tit i sou2 cho3 e5 tai7-chi3 si7 m7-hap8-gi5 .
In-ui7 Siong7-te3 e5 chin-li2 ti7 Sai-kok u7 eng3-giam7 kun-sin5, u7 siat-lip8 beng7-leng7 kim3-lang5 phaiN2-khoan2-thai7 khim5-siu3, iah8 u7 jin5-ai3 e5 lang5 cho3-hoe7 siong5-siong5 kin2- sin7, khoaN3 u7 sim2-mih8 lang5 hoan7-tioh8 kok-hoat, chiu7 u7 liam5-piN ko3 hou7 koaN-hu2 chai. Sim2-mng7 liau2 na7 teng7-choe7 chiu7 heng5-hoat8 si7 tang7 .
Hian7-si5 ti7 Tai7-Eng-kok u7 chit8-e5 lau7 chaiN2-siang3. KaN2-si7 ti7 thong se3-kan bo5 koh chit8-lang5 e5 gau5 si7 khah-toa7 ti7 i-e5 . Chit-e5 tai7-sin5 u7 chin-toa7 the2-sut e5 sim . Tng i siau3-lian5 ti7 oh8--nih8 cho3 hak8-seng e5 si5, u7 bat chit8-koe3 khoaN3-kiN3 pat8-e5 hak8- seng teh chhou-chhan5 chhong3-ti7 chit8- chiah-ti , chiu7 ho2-taN2 ka7 in kong2 na7 bo5 soah, i beh phah in . An2-ni-seN , na7 se3- han3 u7 chu5-sim , kau3 toa7-han3 iah8 u7 .
Kho2-sioh! Ti7 Tiong-kok lam5-lu2 lo2-iu3 che7-che7 long2 bat cho3 chan5-jim2 phaiN2- khoan2-thai7 khim5-siu3.  U7 lang5 pak8 ti e5 si3-ki-kha cho3-hoe2,chiu7 tiau3 ti7 pun3-taN lai5 kng a2-si7 taN , u7-e5 chiong chit8-ki-mng5 chhng-koe3 ti7 ke-phiN7 beh hou7 i cheng-sin5, u7-e5 eng7 chhou-thui5-a2 kong3 gu5, u7-e5 chiong kun2-chui2 lam5 kau2 ,iah8 u7-e5 ( khah-siong5 si7 gin2-na2 ) thiah chiau2-a2 e5 siu7 hai7 i-e5 kiaN2 , liam3 hou5-sin5 e5 sit8 khi2-lai5 , kap tiau3 sih-sut e5 ge5-chhiu , hit-ho7. Leng7-goa7 lang5 sou2 than3 chan5-jim2 e5 hoat-tou7 si7 sng3 be7-liau2 .
Siok8 kau3-hoe7 e5 lang5 , hek8-si7 toa7-han3 hek8-si7 se3-han3, siong5-siong5 tioh8 oh8  than3 ho2-khoan2-thai7 khim5-siu3 e5 bou5-iuN7. Ki- tok-tou5 eng-kai tioh8 hian2-chhut toa7 e5 kng chhio7-tioh8 se3-siok8 lang5 . Lun7-kau3 teng2- bin7 sou2 gi7-lun7 e5 tai7-chi3, in tioh8 chiong ka-ti7 e5 ho2 sou2 kiaN5 chi2-si7 pat8-lang5 lai5 kui eng5-kng ti7 Siong7-te3 . KaN2-si7 chit-chat- su7 kok-ui7 kau3-hoe7 e5 hiaN-ti7 chi2-moai7 tioh8 chhoe7 ki-hoe7 lai5 gi7-lun7 , iah8 kiam2-chhai2 e7 siuN7 chhut u7 thang siat sim2-mih8 kui-ki2, kiam2-chio2 peng5-sou3 chan5-jim2 khoan2-thai7 khim5-siu3 e5 khoan2-sit. Khim5-siu3 be7-hiau2 kong2-oe7, iau2-ku2 e7-hiau2 hun-piat8 peng5-iu2 tui3-tek8.  Goan7 lan2 tai7-ke lip8-i3 chiong5-kim i2-au7 beh pang3-sak tak8-hang7 chan5-jim2 e5 hoat-tou7 . Na7 cho3 an2-ni , koat- toan3 bo5 beh sit-loh8 po3-siuN2 .
 (Tai5-oan5 Hu2-siaN5 Kau3-hoe7-po3 te7 105 koan3, 1894 ni5 1 geh8) 
</CL>
<HL>

譬喻有某人做一項物，伊實在 m7-ai3 別人敗壞hit個物。上帝有創造禽獸，所以伊也m7-ai3人濫糝款待 in。 
禽獸是真心適亦有大路用。人若缺欠in，就be7免得大艱苦。 
人是較gau5 禽獸，亦有時伊e5 力是較大in-e5，所以伊快快會壓制贏過 in。凡若勇健--e5 kou2-chhiaN2酷橫軟弱--e5，就伊著受見笑。 
有時人無照法度款待禽獸，是因為伊無想著抑是be7 記得伊所做 e5 事誌是m7合宜。 
因為上帝e5 真理ti7 西國有應驗，君臣有設立命令禁人歹款待禽獸，亦有仁愛e5 人cho3-hoe7常常謹慎，看有甚物人犯著國法，就有liam5-piN 告hou7 官府知。審問了若定罪就刑罰是重。 
現時 ti7 大英國有一個老宰相。敢是ti7 通世間無koh 一人 e5 gau5是較大 ti7 伊 e5。這個大臣有真大體恤 e5 心。當伊少年 ti7 學--nih8 做學生e5時，有bat 1-koe3看見別個學生 teh 粗殘創治一隻豬，就好膽 ka7 in 講若無煞，伊beh 扑 in。An2-ni-seN，若細漢有慈心，到大漢亦有。 
可惜！Ti7 中國男女老幼濟濟攏 bat 做殘忍歹款待禽獸。有人縛豬e5四枝腳做夥，就吊 ti7 畚擔來扛抑是擔，有e5 將一枝毛穿過 ti7 雞鼻 beh hou7伊精神，有e5用粗槌仔摃牛，有e5 將滾水淋狗，亦有e5(較常是囡仔 ） 拆鳥仔e5 siu7 害伊e5 子，捻胡蠅 e5 sit8起來，佮吊蟋蟀e5 倪鬚，hit號。另外人所趁殘忍 e5 法度是算be7 了。 
屬教會 e5 人，或是大漢或是細漢，常常著學趁好款待禽獸 e5 模樣。基督徒應該著顯出大e5 光chhio7 著世俗人。論到頂面所議論 e5 事誌，in 著將家己 e5 好所行指示別人來歸榮光 ti7 上帝。敢是這節事各位教會 e5 兄弟姊妹著chhoe7機會來議論，亦kiam2-chhai2會想出有thang設甚物規矩，減少平素殘忍款待禽獸 e5 款式。禽獸be7 曉講話，iau2-ku2會曉分別朋友對敵。願咱逐家立意從今以後 beh 放sak 逐項殘忍 e5 法度。若做 an2-ni，決斷無beh 失落報賞。
(台灣府城教會報 第105卷，1894年1月) 
</HL>