<CL>
Ti7 Sou-kek-lan5 u7 chit8 jit8 chit8 e5 choh- sit lang5 ti7 soaN-nih8 kiaN5-iu5, khoaN3-kiN3 chit8 chiah soaN-ah e5 siu7, chiong5-tiong u7 nng7 ti7-teh.  I chiong chiah e5 nng7 toa3-to3-khi3 chhong3 hou7 chit8 chiah ke khi3 pu7.  Pu7-liau2 chhut ah-a2-kiaN2.  Mui2 jit8 ke-bo2 chiu7 chhoa7 hiah e5 ah-a2 khi3 chhu3-cheng5 chhu3-au7 si3- ke3 thit-tho5, kau3 tng3 chiu7 chhoa7 in to3-lai5 hou7 chu2-ka chhi7, chhi7-liau2 chiu7 tak8-me5 soa3 chhoa7 jip8 tiau5, kap ki5-u5 ke-ah cho3- hoe2 hioh.  Lang5 khoaN3 hiah e5 ah-a2 bo5 phai3-phoe in si7 soaN-ah.
U7 lek8-koe3 kui2-na7 le2-pai3 chiu7 hiah e5 ah-a2 chiam7-chiam7 toa7, in e5 iu3-mng5 piN3- cho3 chhou-mng5.  Tak8 jit8 in khi3 khe-a2 siu5 chui2, au7-lai5 loh8 khe-a2 siu5 chhut toa7 ho5. Chong2-si7 tak8-me5 iu5-goan5 to3-lai5 chiah8 soa3 khi3 hioh.  Kau3 au7-lai5 in chiu7 kan-ta chheN-kong5 chiah8, soa3 bo5 ai3 jip8 tiau5 keh me5.  U7-si5 chiah8-liau2 chiu7 cho3 in chau2, thau3 me5 bo5 jip8-lai5; u7-si5 hou7 chu2-ka liah8- tioh8 soa3 ka7 in koaiN-teh.  Chong2-si7 na2- ku2 na2-phaiN2 liah8, kau3 ha7-thiN e5 si5 in ka- ti7 khi3 tho2 chiah8 e7 pa2, chiu7 long2 bo5 koh to3-tng2-lai5.  Kau3 hit-tiap8 chiau5-chiau5 piN3-cho3 soaN-ah.  Hiah e5 ah-a2 sui-jian5 chhut- si3 ti7 lang5 e5 ke-lai7, chong2-si7 in si7 soaN-ah e5 cheng2.
TaN lin2 chiah e5 gin2-a2 chha-put-to chhin-chhiuN7 hiah e5 ah-a2.  Kiam2-chhai2 lin2 pe7-bo2 si7 siok8 Chu2 e5 lang5, lin2 ke-lai7 iah8 than3 Chu2 e5 kui-ki2.  M7-ku2 lin2 e5 pun2- goan5 m7 si7 chu7-jian5 siok8 Chu2, chhin-chhiuN7 hiah e5 soaN-ah m7 si7 jin5-ke chu7- jian5 e5 cheng2.  Lin2 liong7-pit kaN2 bo5 ai3 cho3 soaN-ah.  Chong2-si7 u7 soaN-ah e5 cheng2 ti7-teh.  Siat-su2 na7 bo5 siu7 kau3-hun3 chek- tok, kiaN-liau2 chiong-lai5 be7-bian2-tit khi3 kui hit teng2-lui7.
(Tai5-lam5 Hu2-siaN5 Kau3-hoe7-po3 te7 126 koan3, 1895 ni5 9 geh8)
</CL>
<HL>

Ti7蘇格蘭有一日1 e5做穡人ti7山裡行遊，看見1隻山鴨e5 siu7，從中有卵ti7-teh。伊將chiah e5卵帶轉去創hou7 一隻雞去孵。孵了出鴨仔子。 每日雞母就chhoa7 hiah e5鴨仔去厝前厝後四ke3 thit-tho5,到頓就chhoa7 in 倒來hou7主家飼，飼了就逐暝續chhoa7入tiau5，kap其餘雞仔做伙歇。 人看hiah e5 鴨仔無派胚in是山鴨。
有歷過幾仔禮拜就hiah e5鴨仔漸漸大，in e5 幼毛變做粗毛。逐日in 去溪仔siu5水，後來落溪仔siu5出大河。總是逐暝猶原倒來食續去歇。到後來in 就kan-ta 青狂食，續無愛入tiau5隔暝。有時食了就做in走，透暝無入來；有時hou7主家掠著續ka7 in關teh。總是那久那歹掠，到夏天e5時in 家己去討食會飽，就攏無koh倒轉來。到hit-tiap8 chiau5-chiau5變做山鴨。Hiah e5鴨仔雖然出世ti7人e5家內，總是in是山鴨e5 種。
今 lin2 chiah e5囡仔差不多親像hiah e5 鴨仔。Kiam2-chhai2 lin2父母是屬主e5人，lin2家內也趁主e5規矩。M7-ku2 lin2 e5 本源m7是自然屬主，親像hiah e5 山鴨m7是人家自然e5 種。Lin2 量必kaN2無愛做山鴨。總是有山鴨e5種ti7-teh。設使那無受教訓責督，驚了將來be7免tit去歸hit等類。   
(台南府城教會報第126卷，1895年9月) 
</HL>