<CL>
Tiong-Jit8 sou2 lip8 e5 ho5-iok hiah-e5 tiau5-khoaN2 i2-keng u7 in3 ti7 goan2 e5 Sin-bun5-po3; taN m7-bian2 long2-chong2 hoan-ek8, kan-ta tiah-chhut tak8-tiau5 e5 tai7-liok8 lai5 in3 ti7 e7-te2: 
1.Ko-le5-kok thang chu7-chu2, m7-bian2 koh chin3-kong3 Tiong-kok.
2.Tiong-kok Liau5-tang beh koah chit8-te3 hou7 Jit8-pun2. (Au7-lai5 chit khoaN2 si7 bian2.) 
Tai5-oan5 tioh8 hou7 i.    
PheN5-ou5 tioh8 hou7 i. 
3.Liong2-peng5 tioh8 phai3 lang5 khi3 hun-piat8 kai3-chi2. 
4.Tiong-kok tioh8 poe5-gin5 nng7 ban7 ban7 niu2. (In-ui7 Liau5-tang bo5 hou7 i, ke-thiap chit8 ban7 ban7 niu2). Tioh8 cho3 8 pang kiau2 chheng-chho2. Thau5-pang han7 6 goeh8 jit8 tioh8 kiau2 5 chheng ban7. Ji7-pang koh 6 goeh8 jit8 koh kiau2 5 chheng ban7. Ki5-u5 hun-cho3 6 pang kau, chit8-ni5 koh kiau2 chit8-koe3. Theng5 kau3 6 goeh8 liau2-au7 sou2 boe7 kau e5 gin5 long2 tioh8 sng3 li7-sek hou7 in, mui2-ni5 chit8 pah khou beh siN 5 khou lai7. SaN ni5 lai7. na7 e7-tit kau chheng-chho2, in chiu7 m7 siu lai7, lian5 tai7-seng theh8 e5 lai7-chiN5 ia7 beh theh8-chhut lai5 heng5. 
5.Tai5-oan5 kap PheN5-ou5 e5 peh-siN3 na7 beh li7-khui poaN-koe3 pat8-ui7 khia7, in thang be7 in-e5 chhan5-hng5 chhu3-theh8 cho3 in khi3. Han7 nng7 ni5 lai7 hou7 lang5 hoat-loh8. Kau3 nng7 ni5 moa2 iau2 toa3-teh--e5 si7 chhut-chai7 Jit8-pun2 lang5 beh liah8 cho3 in-e5 peh-siN3 a2-bo5. Ho5-iok kham3-in3 beng5-pek8 liong2-kok beh chhe koaN-oan5 lai5 Tai5-oan5 kau-poaN5; han7 nng7 goeh8-jit8 lai7 tioh8 kau in-e5 chhiu2. 
6.Chit-khoaN2 long2 si7 kong2-khi2 cho3 seng-li2 e5 su7, m7-bian2 hoan-ek8. Chiong5-tiong u7 ke siat 4 ui7 thang cho3 thong-siong e5 chou-kai3. Chiu7-si7 Ou5-pak e5 Sa-chhi7, Su3-chhoan e5 Tiong5-kheng3, Kang-sou e5 Sou-chiu, Chiat-kang e5 Hang5-chiu. 
7.Han7 3 goeh8 jit8 Jit8-pun2 tioh8 the3 peng li7-khui Tiong-kok.
8.Tok8-tok8 Ui-hai2-oe7 thang hou7 Jit8-pun2 peng toa3 hia siu2-hau7, khoaN3 u7 chiau3 iok bo5. Kau3 thau5 ji7 pang e5 gin5 kiau2 koe3-liau2, Ui-hai2-oe7 ia7 tioh8 heng5 Tiong-kok. Ki5-u5 boe7 heng5 e5 gin5 Tiong-kok tioh8 kam-goan7 chiong Hai2-koan e5 khoaN2 cho3 chun2-tng3. Siat-su2 be7-tit ho2-se3, Jit8-pun2 peng tioh8 tiam3 Ui-hai2-oe7, tan2 kau3 long2 kau chheng-chho2, chiah to3--khi3. 
9.Liong2-peng5 sou2 liah8 e5 peng tai7-ke tioh8 hian3 heng5; Tiong-kok ia7 be7-sai2-tit pan7 in-e5 choe7. Leng7-goa7 hiah-e5 sou2 liah8 tioh8 lang5 kong2 si7 si7-choh a2-si7 ui7 Jit8-pun2 e5 lang5 long2 tioh8 thau2-pang3 bo5 pan7-choe7. 
10.Iok lip8 ho2 au7-lai5 bo5 koh-chai3 chian3. 
11.Tiong-kok kap Jit8-pun2 e5 Hong5-te3 tioh8 in2-chun2 bo5-iok. kau3 kong-su7 21 ni5 4 goeh8 14, chiu7-si7 Beng5-ti7 28 ni5 5 goeh8 chhe 8, liong2-peng5 e5 toa7-koaN tioh8 theh8-lai5 Ian-tai5 tui3-oaN7.   
(Tai5-lam5 Hu2-siaN5 kau3-hoe7-po3 te7 122 koan3,1895 ni5 4 geh8)
</CL>
<HL>
中日所立e5和約hiah-e5條款已經有印ti7阮e5新聞報；今m7 免攏總翻譯，kan-ta摘出逐條e5大略來印ti7下底：
1.高麗國thang自立，m7 免koh進貢中國。 
2.中國遼東beh 割一塊hou7日本。(後來這款是免。)
台灣著hou7伊。      
澎湖著hou7伊。
3.兩爿著派人去分別界址。
4.中國著賠銀兩萬萬兩。(因為遼東無hou7伊，加貼一萬萬兩。) 著做8 pang 繳清楚。頭pang 限 6月日著繳 5千萬。二pang koh 6月日koh繳 5千萬。其餘分做 6 pang 交，一年koh繳一koe3。停到6月了後所未交e5銀攏著算利息hou7 in，每年一百箍beh 生 5箍利。3年內。若會tit交清楚，in 就m7 收利，連代先提e5利錢也beh 提出來還。
5.台灣kap澎湖e5百姓若beh 離開搬過別位企，in thang賣in-e5田園厝宅做in 去。限兩年內hou7人發落。到兩年滿iau2 toa3-teh--e5是出在日本人beh 掠做in e5百姓抑無。和約kham3 印明白兩國beh 差官員來台灣交盤，限兩月日內著交in e5手。 
6.這款攏是講起做生理e5事，m7 免翻譯。從中有加設 4位thang做通商e5租界。就是湖北e5沙市，四川e5重慶，江蘇e5蘇州，浙江e5杭州。
7.限 3月日日本著退兵離開中國。
8.獨獨威海衛thang hou7日本兵toa3 hia守候，看有照約無。到頭二pang e5銀繳過了，威海衛也著還中國。其餘未還e5銀中國著甘願將海關e5款做準當。設使be7-tit好勢，日本兵著tiam3 威海衛，等到攏交清楚，才倒--去。 
9.兩爿所掠e5兵大家著獻還；中國也be7 使tit辦in-e5罪。另外hiah-e5所掠著人講是si7作抑是為日本e5人攏著解放無辦罪。
10.約立好後來無koh再戰。
11.中國kap日本e5皇帝著允准和約。到光緒 21年 4月 14，就是明治 28年 5月初 8，兩爿e5大官著提來煙臺對換。 
(台南府城教會報第122卷，1895年4月)
 </HL>