<CL>
Goan2 toa3 ti7 Ai-kip8 Khai-jiu5 (Cairo) e5 sou2-chai7 gou7 jit8 ku2. U7 peh ti7 Toa7 Kim-ji7-thah e5 boe2-liu, sit8-chai7 kan-khou2 peh, chong2-si7 kong-keng2 khoaN3 chin hng7. Ia7 u7 khi3 ti7 Phok-but8-koan2 khoaN3 chit kin-ni5 khui-tioh8 e5 Hoat-lo2 bong7 e5 po2-mih8 chin hi-han2; hit e5 kim-lui7 sng3 be7 liau2. 
Ti7 3 goeh8 16 ho7 che7 am3 chhia khi3 tang-pak, kau3 thiN-kng chiu7 kau3 ti7 Ka-sat (chiu7-si7 cha2 Hui-li7-su7 lang5 e5 siaN5), ia7 teng2-pou 10 tiam2 cheng chiuN7 Ia5-lou7-sat-leng2. 
In-ui7 hian7-si5 u7 chu7-tong7-chhia, chiu7 lu2-heng5 khah li7-pian7. Thau5-chit8 jit8 goan2 u7 khoaN3 Hoe5-hoe5-kau3 e5 toa7 Le2-pai3-si7 (Mosque of Omar) chiu7-si7 ti7 eng2-koe3 Seng3 Tian7 e5 te7. Ia7 u7 khi3 ti7 Iu5-thai3 lang5 Ai-khau3-sou2, in iu5-goan5 teh khau3 pun2-kok sou2 sit-loh8 e5 eng5-kng, thiaN-liau2 sit8-chai7 kho2-lin5. Ia5-lou7-sat-leng2 pi2 hai2-bin7 koan5 2000 chhioh, goan2 tui3 hia khi3 ti7 Si2 Hai2, pi2 hai2-bin7 ke7 1400 chhioh, li7 25 Eng-li2. U7 koe3 Ia5-li7-ko, ia7 khoaN3 Iok-tan3 ho5. Ti7 Si2 Hai2 se2-ek8; chhi3-khoaN3 tim5, be7 tim5, in-ui7 chui2 hiah-nih8 kiam5! 
Keh jit8 khi3 ti7 Pek-li7-heng5; ti7 lou7-nih8 khoaN3-kiN3 Liap8-kiat e5 bong7. Ti7 Pek-li7-heng5 u7 sou2 liah8 cho3 Chu2 chhut-si3 e5 be2-tiau5, m7-chai si7 a2 m7-si7. Kho2-sioh hit sou2-chai7 tui3 ti7 Lo5-ma2 kau3 kap Hi-liap8-kau3 khian3-sng2 e5 chng-thaN7 chiu7 long2 sit-loh8 hit e5 pun2-lai5 e5 bin7-bok8. 
Tng2-lai5 Ia5-lou7-sat-leng2 chiu7 khi3 Ka-na2 soaN, chia in-ui7 u7 che7-che7 kian3-tiok chiu7 oh-tit siong2-siong7 cha2-jit8 e5 chong7-thai3. Ia7 u7 khoaN3 Pit-su7-tai7 e5 ti5, kap hit e5 liah8-cho3 Chu2 gia5 sip8-ji7-ke3 e5 lou7 (Via Dolorosa). Le2-pai3-jit8 khi3 Seng3 Bong7 Pai3-tng5. Chit keng sui-jian5 si7 iN5-iN5 e5 chin toa7 keng, iau2-ku2 ti7 piN-a2 u7 hun kui2-na7 keng, hou7 Thian-chu2, Hi-liap8, Su7-li7-a, Ai-kip8 (Coptic) chiah-e5 Ki-tok-kau3 siang7 chit8 si5 sui5-e5 cho3 ka-ti7 e5 le2-pai3-sek!! Chin kiau2-jiau2-be7-e7 chong3-giam5. Ia7 u7 Eng-kok e5 keng2-chhat teh siu2, kiaN-liau2 u7 saN-chiN ! 
Li7-khui hia khi3 pak-si3. Ti7 e7-tau3-si5 keng-koe3 Sat-ma2-li7-a, ia7 u7 lim Nga2-kok e5 cheN2 e5 chui2 chin liang5. U7 oa2 Ki5-li2-sim kap I2-pat e5 soaN-kha, ia7 u7 khi3 Si7-kiam3 (Nablus, chit sou2-chai7 ti7 kin7-lai5 e5 te7-tang7 u7 toa7 sun2-hai7). Ti7-hia u7 kou2-cha2 Sat-ma2-li-a phai3 e5 lau7 che3-si, i u7 chiong kek8 cha2 Mou5-se Ngou2-keng e5 bun5 hou7 goan2 khoaN3. Koh koe3 soaN chiu7 keng koe3 Ia5-su-liat8 e5 peN5-iuN5. Che si7 pui5-te7, cheng5 boe7 bat khoaN3 pui5-te7 ti7 Ka-lam5 ! Chiah kau3 Na2-sat-lek8; ti7-chia sou2 siu7 e5 kam2-chhiok oh-tit kong2. U7 thang khoaN3 Ma2-li7-a e5 cheN2, ia7 u7 peh hit peng5 e5 soaN. Ti7-hia khoaN3-kiN3 chheh-bin7 sou2 ki3 e5 kong-keng2 chiu7-si7 lan2 Seng3-to7 u7 chhut-mia5 e5 sou2-chai7. Ti7 pak-peng5 li7 60 Eng-li2 u7 Hek-bun5 soaN kham3-seh teh sih. 
Li7 Na2-sat-lek8 koe3 Ka-na2 siaN5 chiu7 e7-pou 4 tiam2 kau3 Ka-li7-li7 Hai2 e5 The5-pi2-li7-a, chiu7-si7 ti7 hai2 e5 sai-lam5. Chit e5 te7-hng si7 chin ke7, pi2 hai2-bin7 ke7 682 chhioh. Ti7 Chu2 e5 si5 Hi-lut8 An-the5-phaN3 u7 i e5 ong5-kiong ti7 kin7-hu7 e5 soaN-piN; ia7 u7 chhut-mia5 e5 jiu5-ng5 choaN5 ti7-hia. Hian7-si5 Sou-kek-lan5 e5 TiuN2-lo2-kau3 u7 siat i-koan2 tu2 ti7 hai2-kiN5, goan2 u7 toa3 ti7-hia kap Song3 Kou-niu5 (Hazel chiu7-si7 He-su3) cho3-hoe2. Goan2 tui3 hia che7 chun5-a2 ti7 hai2-bin7 ia7 u7 khi3 Ka-pek-long5. Koh put-si5 teh khoaN3 hit e5 gek8-soaN Hek-bun5. Kho2-sioh si5-kan chin pek, chiu7 beh liam5-piN tng2-khi3 Te7-tiong-hai2 piN ai3 koe3 Le2-pai3-jit8 ti7 Ka-bit8 soaN. (Teng2-bin7 chiah-e5 si7 tui3 Lau5 Bok8-su e5 phoe ek8--e5. Liam5 Bok8-su ia7 kap i khi3) 
(Tai5-oan5 Kau3-hoe7-po3 te7 521 koan3,1928 ni5 8 geh8)
</CL>
<HL>

阮toa3 ti7埃及Khai-jiu5 (Cairo) e5所在5日久。有peh ti7大金字塔e5尾溜，實在艱苦peh，總是光景看真遠。也有去ti7博物館看這今年開著e5法老墓e5寶物真希罕；hit個金類算be7了。
Ti7 3月16號坐暗車去東北，到天光就到ti7迦撒 （就是早菲利士人e5城），也頂晡10點鐘上耶路撒冷。
因為現時有自動車，就旅行較利便。頭一日阮有看回回教e5大禮拜寺（Mosque of Omar）就是ti7往過聖殿e5地。也有去ti7猶太人哀哭所，in猶原teh哭本國所失落e5榮光，聽了實在可憐。耶路撒冷比海面懸2000尺，阮tui3 hia去ti7死海，比海面低1400尺，離25英哩。有過耶利哥，也看約旦河。Ti7死海洗浴；試看沈，be7沈，因為水hiah-nih8鹹！
隔日去ti7伯利恆；ti7路nih8看見拉結e5墓。Ti7伯利恆有所掠做主出世e5馬槽，m7知是抑m7是。可惜hit所在tui3 ti7羅馬教佮希臘教khian3-sng2 e5裝飾就攏失落hit e5本來e5面目。
轉來耶路撒冷就去迦拿山，chia因為有濟濟建築就oh得想像早日e5狀態。也有看畢士大e5池，佮hit 個掠做主舉十字架e5路 （Via Dolorosa）。 禮拜日去聖夢拜堂。這間雖然是圓圓e5真大間，iau2-ku2 ti7邊仔有分幾若間，hou7天主、希臘、士利亞、埃及 （Coptic）Chiah-e5基督教像一時隨e5做家己e5禮拜式！！真攪擾be7會chong3-giam5。也有英國e5警察teh守，驚了有相爭！
離開hia去北勢。ti7 下晝時經過撒馬利亞，也有lim雅各e5井e5水真涼。有倚Ki5-li2-sim佮I2-pat e5山腳，也有去示劍（Nablus，這所在ti7近來e5地動有大損害）。Ti7-hia有古早撒馬利亞派e5老祭司，伊有將極早摩西五經e5文hou7阮看。koh過山就經過Ia5-su-liat8 e5平洋。Che是肥地，前boe7 bat看肥地ti7迦南！才到拿撒力；ti7-chia所受e5感觸oh得講。有thang看瑪利亞e5井，也有peh hit爿e5山。ti7-hia看見冊面所記e5光景就是咱聖道有出名e5所在。Ti7北爿離60英哩有赫文山蓋雪teh sih。
離拿撒力過迦拿城就e7晡4點到迦利利海e5提比利亞，就是ti7海e5西南。這e5地方是真低，比海面低682尺。Ti7 主e5時希律An-the5-phaN3有伊e5王宮ti7 近附 e5山邊；也有出名e5硫黃泉ti7-hia。現時蘇格蘭e5長老教有設醫館抵ti7海墘，阮有toa3 ti7-hia佮宋姑娘（Hazel就是He-su3)做夥。阮tui3 hia坐船仔ti7海面也有去迦伯廊。koh不時teh看hit e5玉山赫文。可惜時間真迫，就beh liam5-piN轉去地中海邊ai3過禮拜日ti7迦蜜山。（頂面chiah-e5是tui3劉牧師e5批譯e5。連牧師也佮伊去）
(台灣教會報第521卷，1928年8月)
</HL>