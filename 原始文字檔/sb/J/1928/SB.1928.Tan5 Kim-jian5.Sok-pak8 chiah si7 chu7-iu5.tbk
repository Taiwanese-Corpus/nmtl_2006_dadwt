<CL>
Chu7-iu5 lang5-lang5 ai3, na7-si7 bo5 tak8-e5 tit-tioh8, u7-e5 chhin-chhiuN7 chu7-iu5, ki5-sit8 si7 bo5. Phou2-thong lang5 teh kong2 chu7-iu5, kaN2-si7 kong2 kha-chhiu2 bo5 koa3 so2-lian7 ho7-cho3 chu7-iu5, khah chio2 lang5 teh siuN7 i3-chi3 u7 gia5-ke5 a2-bo5? Kin7-lai5 u7 chu7-chheng sin-su-siong2-ka teh chu2-chiong3 chu7-iu5 si7 chhiong-tong7 e5 boan2-chiok, ti3-kau3 che7-che7 lang5 liah8 hong3-chhiong3 cho3 chu7-iu5, in-ui7 an2-ni soa3 liah8 che7-che7 ho7 e5 su7 lai5 cho3 hi-seng, chhin-chhiuN7 loan5-ai3 a2-si7 kiat-hun chiah-e5 tiong7-iau3 e5 tai7-chi3, jin5-lun5 e5 tai7-su7 in iah8 theh8 hit nng7 ji7 chu7-iu5 lai5 ka ti3-leh, soa3 chiong chu7-iu5 loan5-ai3 cho3 chu7-iu5 loan7-ai3, a2-si7 cho3 chu7-iu5 loan7-lai5, iah8 eng7 chu7-iu5 kiat-hun cho3 chu7-iu5 loan7-hun, a2-si7 cho3 chu7-iu5 loan7-lun5, sit8-chai7 chin kho2-sioh, chiong sin5-seng3 e5 jin5-lun5 hou7 i chiaN5-cho3 ia2-siu3 e5 chhiong-tong7 boan2-chiok e5 ki-koan. 
Chong2-si7 u7 khah chhim-siuN7 e5 lang5 in chiu7 bo5 liah8 hit ho7 cho3 chu7-iu5, si7 liah8 leng5-seng3 e5 hoat-tong7, a2-si7 i3-chi3 e5 piau2-hian7, hek8-si7 bo5 khui-hu7 liong5-sim e5 heng5-ui5 cho3 chu7-iu5, chiu7-si7 chu7-ki2 piau2-hian7 cho3 chu7-iu5 lah! Chit khoan2 sui-jian5 na2 chhin-chhiuN7 u7 siu7-pak8, iau2-ku2 ki5-sit8 si7 kek8 chu7-iu5, in-ui7 in e5 heng5-ui5 bo5 ui5-keh8 liong5-sim, ia7 m7-bian2 bi-bi bih-bih lai5 cho3, si7 cheng3-cheng3 tong5-tong5 e5, ia7 chit khoan2 chu7-ki2 piau2-hian7 e5 chu7-iu5, si7 liah8 ka-ti7 e5 chek-jim7, su2-beng7, phau7-hu7 cho3 i e5 seN3-mia7, sou2-i2 in m7-bian2 lang5 kan-siap8, in e5 sou2 cho3 si7 chu7-hoat-tek, si7 chu7-tong7--e5, sou2-i2 chu7-iu5 m7-si7 bo5 sin5, ia7 m7-si7 hui-cheng3-hu2,koh bo5 hou2-jin7 cheng3-ti7. Chit-e5 chu7-iu5 u7 kiu3-keng3 e5 li2-siong2, choe3-koan5 e5 bok8-tek. 
Chhin-chhiuN7 Hoat-kok e5 tiat-hak8-chia2 Bo2-toh-lu2 (Emile Boutroux 1845-1921), u7 siat chit8 e5 phi3-ju7 teh kong2 chit8 e5 i3-su3, sai2 chun5 e5 lang5 beh kau3 chit8 e5 kang2-khau2 (si7 i choe3-koan5 e5 bok8-tek), chiu7 tioh8 keng-koe3 bu5-long3-khong3 e5 toa7-hai2, kiam2-chhai2 ti7 lou7-tiong e7 tu2-tioh8 hong-pho, a2-si7 khoa3-chhian2, hek8-si7 lu-tioh8 am3-chiau, na7-si7 i beh eng7 i e5 ti3-lek8 kap i e5 chhiu2-oan2 lai5 li7-iong7 chiah-e5 chou2-gai7 e5 mih8, tit8-tit8 kau3 i e5 bok8-tek-te7, che chiah si7 sai2-chun5 lang5 e5 chu7-iu5, lang5 e5 chu7-iu5 si7 chu7-hoat-seng3 e5 oah8-tang7, si7 bi2 kap sian7 e5 siok8-seng3, si7 chu7-hoat-seng3 e5 chiau-tiam2. Koh chu7-iu5 chhiau-oat8 but8-chit, jiok8-iok8, oan5-choan5 kau3 ti7 leng5-seng3, seN3-mia7-lun7 e5 tiat-hak8-ka Pek-ni2-sun3 (Henri Bergson 1859) kong2, lang5 e5 pun2-leng5 u7 khah su tong7-but8, m7-ku2 u7 in sou2-bo5 e5 li2-ti3 chok-iong7, eng7 chit-e5 e7 thoat-li7 but8-chit-e5 sok-pak8, soa3 li7-iong7 hiah-e5 lai5 hou7 i e5 seN3-mia7 it-hoat hong-hu3, che si7 lang5 sou2 u7 e5 chu7-iu5, jin5-lui7 e5 chu7-iu5 si7 seN3-mia7, chu7-iu5 si7 seN3-mia7 e5 tiong-sim siok8-seng3, chit-e5 bo5 hou7 ki-hai5-tek e5 pit-jian5-seng3 ka7 i sok-pak8.
An2-ni chin e5 chu7-iu5 si7 ko3-seng3 e5 hoat-hui lah! Chong2-si7 ko3-seng3 e5 hoat-hui tek-khak m7-si7 pho3-hoai7 lut8-hoat kap chu2-chaiN2 chia2, cheng3-hu2 kap sian-ti long2-si7 lut8-hoat e5 siau7-kai3-chia2, ia7 lut8-hoat si7 chu7-iu5 e5 kan3-su7, chong2-si7 u7 lang5 kong2 tioh8 bo5 lut8-hoat chiah-e7 chu7-iu5, na7-si7 bo5 siuN7 hoe2-chhia na7 thoat-soaN3 kiam2 m7-si7 pho3-hoai7, chun5 bo5 toa7 kiam2-e7 kau3 bok8-tek-te7, a2-si7 te7-kiu5 na7 tui3 i e5 khui2-to7 chau2-chhut si7 chu7-iu5 a2-si7 biat8-bo5? Sou2-i2 lan2 ai3 kong2 “chu3-sin5 ti7-chiau5-chng5 e5 lut8-hoat e5 si7 chu7-iu5” Nga2-kok 1:25, kiam2 be7-ki3-tit chiah8 Siong7-te3 kim3 m7-thang chiah8 e5 koe2-chi2, ti3-kau3 se3-kai3 chiaN5 kin-a2-jit8 e5 chham2-chong7 mah? KiaN5 lut8-hoat sui-jian5 si7 oh, m7-ku2 na7 bo5 chun-than3 lut8-hoat kiat-kiok8 si7 cho3 bo5 chu7-iu5 e5 lang5, goan5 khi2-thau5 Siong7-te3 e5 lut8-hoat si7 chit8-tiau5 e5 m7-thang na7-tiaN7, lang5 ki3-jian5 hoan7-tioh8, chiu7 it-hoat lam7-sam2, sou2-i2 Siong7-te3 chiu7 chhe ui2-tai7 e5 lut8-hoat-ka Mou5-se siat khah oan5-choan5 e5 lut8-hoat hou7 lang5 chun-siu2, ki5-tiong long2-si7 “......m7-thang......” e5 siau-kek8-tek e5 kim3-leng7 beh hou7 lang5 siu2 lai5 chiaN5-cho3 chu7-iu5, chong2-si7 chiau3 I2-sek-liat8 lang5 e5 lek8-su2 lai5 khoaN3 si7 long2-be7 e7-tit oan5-choan5, che7-che7 long2-si7 chiaN5-cho3 hoan7-lang5, tui3 ti7 lut8-hoat long2-si7 sit-pai7, hou7 choe7-ok khah-iaN5 khi3. 
Long2 bo5 chu7-iu5, long2-si7 choe7-ok e5 lou5-chai5, lian5 lan2 sou2 khim-giong2 e5 seng3-kun Tai7-pit8 ong5 ma7-si7 hoan7-tioh8 hit-e5 “m7-thang” e5 Te7 7 tiau5, Siong7-te3 khoaN3 se3-kan lang5 e5 chham2-chong7, I chiu7 chiaN5 I e5 chi2-i3, chiong tok8-seN KiaN2 Ia5-sou lai5 kian3-siat sin e5 lut8-hoat, si7 chek-kek8-tek e5, chiu7-si7 “tioh8....” e5 kai3-beng7 lah! Ia7 chit-e5 lut8-hoat si7 chit8-tiau5 na7-tiaN7, put-chi2 khoai3-siu2, khoai3-kiaN5, khoai3-than3, chiu7 kong2 “tioh8 thiaN3 lang5 kap Siong7-te3”. Na7 khah kan2-tan lai5 kong2 chiu7-si7 “tioh8-thiaN3” 2 ji7 na7-tiaN7, ia7 chit tiau5 si7 kek8-ki5 e5 oan5-choan5--e5, na7 siu2 chit tiau5 chiu7-si7 oan5-choan5 cheng3 lut8-hoat (Ka 5:14). Chit-e5 si7 Ia5-sou e5 chin-li2, chit-e5 chin-li2 chiah e7 hou7 lan2 chu7-iu5 (Iok-han7 8:32).
Ah! Siong7-te3 e5 liap-li2 chin chhim-o3, tai7-seng iong7 siau-kek8-seng3 e5 “m7-thang” e5 lut8-hoat lai5 in2-to7 i e5 kiaN2-ji5, hou7 i kau3 ti7 chek-kek-seng3 e5 oan5-choan5 e5 lut8-hoat hou7 jin5-lui7 tit-tioh8 chu7-iu5 (Ka-lah-tai7 3:23~4:7). TaN lan2 kaN2 m7 tioh8 chin7-lek8 lai5 to7 siu2 chit-e5 kan2-tan e5 lut8-hoat “tioh8 thiaN3--”, hou7 lan2 seng5 chin e5 chu7-iu5 e5 lang5, chit-e5 chu7-iu5 lian5 chiong3 siu7 cho7 e5 mih8 ia7 giah8-thau5 teh ng3-bang7 (Lo5-ma2 8:21).
(Tai5-oan5 Kau3-hoe7-po3 te7 517 koan3,1928 ni5 4geh8) 
</CL>
<HL>

自由人人愛，若是無逐個得著，有e5親像自由，其實是無。普通人teh講自由，敢是講腳手無掛鎖鍊號做自由，較少人teh想意志有舉枷抑無？近來有自稱新思想家teh主chiong3自由是衝動e5滿足，致到濟濟人掠放縱做自由，因為an2-ni煞掠濟濟號e5事來做犧牲，親像戀愛抑是結婚chiah-e5重要e5事誌，人倫e5大事in也提hit兩字自由來ka戴leh，煞將自由戀愛做自由亂愛，抑是做自由亂來，亦用自由結婚做自由亂婚，抑是做自由亂倫，實在真可惜，將神聖e5人倫hou7伊成做野獸e5衝動滿足e5機關。 
總是有較深想e5人in就無掠hit號做自由，是掠靈性e5發動，抑是意志e5表現，或是無虧負良心e5行為做自由，就是自己表現做自由lah！這款雖然若親像有受縛，iau2-ku2其實是極自由，因為in e5行為無違逆良心，也m7免bi-bi bih-bih來做，是正正堂堂e5，也這款自己表現e5自由，是掠家己e5責任、使命、抱負做伊e5性命，所以in m7免人干涉，in e5所做是自發的，是自動--e5，所以自由m7是無神，也m7是非政府，koh無否認政治。這個自由有究竟e5理想，最高e5目的。 
親像法國e5哲學著Bo2-toh-lu2 (Emile Boutroux 1845-1921)，有設一個譬喻teh講一個意思，駛船e5人beh到一個港口（是伊最高e5目的），就著經過無long3-khong3 e5大海，kiam2-chhai2 ti7路中會抵著風波，抑是擱淺，或是lu著暗礁，若是伊beh用伊e5智力佮伊e5手腕來利用chiah-e5阻礙e5物，直直到伊e5目的地，這才是駛船人e5自由，人e5自由是自發的e5活動，是美佮善e5屬性，是自發的e5焦點。Koh自由超越物質，肉慾，完全到ti7靈性，性命論e5哲學家Pek-ni2-sun3 (Henri Bergson 1859)講，人e5本能有較輸動物，m7-ku2有in所無e5理智作用，用這個會脫離物質e5束縛，煞利用hiah-e5來hou7伊e5性命一發豐富，這是人所有e5自由，人類e5自由是性命，自由是性命e5中心屬性，這個無hou7機械的e5必然的ka7伊束縛。
An2-ni真e5自由是個性e5發揮lah！總是個性e5發揮的確m7是破壞律法佮主宰者，政府佮先知攏是律法e5紹介者，ia7律法是自由e5幹事，總是有人講著無律法才會自由，若是無想火車若脫線kiam2 m7是破壞，船無舵kiam2會到目的地，抑是地球若tui3伊e5軌道走出是自由抑是滅無？所以咱ai3講「注神ti7齊全e5律法e5是自由」雅各1：25，敢 be7記得食上帝禁m7-thang食e5果子，致到世界成今仔日e5慘狀mah？行律法雖然是難，m7-ku2若無遵趁律法結局是做無自由e5人，原起頭上帝e5律法是一條e5 m7-thang na7-tiaN7，人既然犯著，就一發濫糝，所以上帝就差偉大e5律法家摩西設較完全e5律法hou7人遵守，其中攏是「… m7-thang …」e5消極的e5禁令beh hou7人守來成做自由，總是照以色列人e5歷史來看是攏be7會得完全，濟濟攏是成做犯人，tui3 ti7律法攏是失敗，hou7罪惡較贏去。 
攏無自由，攏是罪惡e5奴才，連咱所欽仰e5聖君Tai7-pit8王ma7是犯著hit-e5「m7-thang」e5第七條，上帝看世間人e5慘狀，伊就成伊e5旨意，將獨生子耶穌來建設新e5律法，是積極的e5，就是「著…」e5誡命lah！也這個律法是一條na7-tiaN7，不止快守、快行、快趁，就講，「著疼人佮上帝」。若較簡單來講就是「著疼」2字na7-tiaN7，亦這條是極其e5完全--e5，若守這條就是完全眾律法（加5：14）。這個是耶穌e5真理，這個真理才會hou7咱自由（約翰8：32）。 
Ah！上帝e5攝理真深奧，第先用消極性e5「m7-thang」e5律法來引導伊e5子兒，hou7伊到ti7積極性e5完全e5律法hou7人類得著自由（加拉大3：23~4：7）。今咱敢m7著盡力來導守這個簡單e5律法「著疼--」，hou7 咱成真e5自由e5人，這個自由連眾受造e5物也舉頭teh向望（羅馬8：21）。 
(台灣教會報第517卷，1928年4月) 
</HL>