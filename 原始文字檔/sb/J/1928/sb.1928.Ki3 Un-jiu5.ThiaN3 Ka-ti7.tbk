<CL>
Lun7 thiaN3 ka-ti7 chit-e5 te5-bak8 kiam2-chhai2 u7 lang5 beh pian7-pok kong2, Lun7 thiaN3 ka-ti7 e5 su7, m7-bian2 kong2 tak8 lang5 ma7-si7 thiaN3. 
Chong2-si7 goa2 kong2, bo5 tek-khak tak8-lang5 long2 e7-hiau2 thiaN3 ka-ti7, tioh8 e7-bat ka-ti7, chiah e7-hiau2 thiaN3 ka-ti7. Na7 m7-bat ka-ti7, sui-jian5 u7 ka-ti7 ia7-si7 be7-hiau2 thiaN3. Thai3 19:19 Ia5-sou kong2, Li2 tioh8 thiaN3 chhu3-piN chhin-chhiuN7 ka-ti7. An2-ni na7 be7-hiau2 thiaN3 ka-ti7, beh thai2-e7 thiaN3 pat8-lang5. 
Sim2-mih8 kio3-cho3 be7-hiau2 thiaN3 ka-ti7. 
1)Siu7 kau-tai3, bo5 chin7-tiong, cho3-su7 pin5-toaN7, ti3-kau3 sit-loh8 te7-ui7, siu7 ku7-choat8, chiu7-si7 be7-hiau2 thiaN3 ka-ti7, chhin-chhiuN7 nia2 chit8-chheng gin5 e5 lou5-pok8. 
2)Lam7-sam2 khai-liau2 chou2-kong e5 ke-hoe2, ti3-kau3 kan-khou2 chiu7-si7 be7-hiau2 thiaN3 ka-ti7, chhin-chhiuN7 Long7-tong7-chu2. 
3) Bo5 siu2 kui-ki2, sam2-cho3 chit8-tiuN5, hoan7 heng5-an3, ti3-kau3 siu7-choe7, chiu7-si7 be7-hiau2 thiaN3 ka-ti7, chhin-chhiuN7 sip8-ji7-ke3 teng2 e5 chhat8. 
Ka-ti7 bo5 hoan7-tioh8 teng2-bin7 chit 3 tiau5 chiu7 thang kong2 e7-hiau2 thiaN3 ka-ti7. Chong2-si7 chit khoan2 e5 thiaN3, iau2-ku2 m7-si7 chin e5 thiaN3, sng3 si7 goa7-phoe5 e5 thiaN3 na7-tiaN7. In-ui7 lang5 u7 nng7-pou7, goa7-pou7 si7 khak na7-tiaN7, chiu7-si7 sin-khu, lai7-pou7 chiaN3-si7 chin-hoe3, chiu7-si7 leng5-hun5. Sou2-i2 na7 kan-ta e7 hiau2-tit thiaN3 ka-ti7 e5 sin-khu, be7 hiau2-tit thiaN3 ka-ti7 e5 leng5-hun5, chiu7 m7-si7 chin e5 thiaN3 ka-ti7. Tioh8 lai7-goa7 nng7-pou7 long2-chong2 thiaN3 chiaN3 si7 chin e5 thiaN3 ka-ti7. Kan2-tan ku2-khi2 kui2-na7 hang7: 
1.Chheng7: Lang5 bo5 chhin-chhiuN7 chiau2 hiah che7 mng5, ia7 bo5 chhin-chhiuN7 hi5 u7 lan5, sou2-i2 tioh8 chheng7, put-ko3 si7 u7-e5 chheng7 ho2 koh sui2, u7-e5 chheng7 bai2 koh phoa3 e5 cheng-chha na7-tiaN7. Chong2-si7 hian7-si5 e5 sia7-hoe7, khah che7 chin gau5 chheng7 si5-sek e5 saN-khou3, chin phiat, lun7 seng-khu e5 chheng7 thang kong2 chap8-chiok. M7-ku2 leng5-hun5 bo5 tek-khak long2 u7 thang chheng7, kiam2-chhai2 che7-che7 si7 chhiah-the2. Leng5-hun5 e5 saN si7 sim2-mih8? Ko-lo5-se 3:12 u7 gou7 nia2 chin-sui2, chiu7-si7 chu5-pi, lin5-bin2, khiam-sun3, un-jiu5, jim2-nai7 chit gou7 nia2, chi3-chio2 ma7-tioh8 tit u7 chit8-nia2. 
Koh u7 chit8-nia2 Sai3 59:17. Tioh8 eng7 jiat8-sim cho3 tng5-saN, chiu7-si7 tioh8 chin7-lat8 ti3-i3 kiu3 lang5. Iau2 u7 chit8-nia2 chiu7-si7 Lo5 13:14. Tioh8 chheng7 Chu2 Ia5-sou Ki-tok, boh8-tit ui7-tioh8 jiok8-the2 tou5-bou5, ti3-kau3 than3 su-iok8. Chit nia2 Ki-tok na7 chheng7 u7 tioh8, chiu7 bian2 tu2-tioh8 hong koaN5, hou7 ak e5 kan-khou2. In-ui7 Ki-tok e5 gi7 jia-kham3 lan2 e5 put-gi7, ia7 hou7 lan2 chai leng5-hun5 e5 chheng7 pi2 jiok8-the2 e5 chheng7 khah iau3-kin2. Khe2 19:8. Kng-beng5 chheng-khi3 e5 iu3-koah-pou3, chiu7-si7 seng3-tou5 sou2 kiaN5 e5 gi7. 
Teng2-bin7 sou2 kong2 hiah-e5, chiu7-si7 leng5-hun5 e5 sui2-saN, tai7-ke tioh8 hiahN-khi3 chheng7, m7-thang se3-ji7. In-ui7 lan2 sin-the2 e5 saN si7 bo5 ku2-tng5 ti7-teh. Iok-pek kong2, Goa2 thng3-theh lai5 chhut-si3, iah8 tioh8 thng3-theh khi3 kui thou5 (lok-pek 1:21). Sou2-i2 lan2 sou2 e7-tit thang chheng7 kau3 Thian-tong5 kiN3-Siong7-te3 e5, chiu7-si7 leng5-hun5 sou2 chheng7 e5 sui2-saN (chiu7-si7 it-chhe3 e5 ho2-tek) kap phoa3-saN (chiu7-si7 it-chhe3 e5 phaiN2 sou2 kiaN5). Sou2-i2 lan2 tai7-ke e5 chheng7 tioh8 e7-hiau2 pi7-pan7 seng-khu, leng5-hun5 peN5-peN5 u7 chiaN3 si7 chin e5 thiaN3 ka-ti7. 
2. Chiah8: Lun7 chiah8 e5 su7, m7-si7 chit8 khoan2, u7-e5 na7 u7 hoan-chu5-chhiam soah-bi2, phoe3 kiam5-lian5-hi5, chiu7 sng3-si7 chhe-chhau; u7-e5 tak8-tng3 long2 si7 san-tin hai2-bi7, ma7 hiam5 bo5 kau3-giah8. Siok8-gu2 kong2, (富人一席酒窮漢半年糧). Ho2-giah8 lang5 na7 chiah8 chit8-tng3, hou7 san3-lang5 cho3 tit poaN3-ni5 e5 bi2-niu5. Na7 lun7 ho2-giah8 lang5 e5 chiah8 thang kong2 chiau5-pi7, chong2-si7 leng5-hun5 u7-e5 si7 chin iau, go7 kah beh piN3 pou2 khi3. Lan2 tioh8 gau5 pi7-pan7 leng5-hun5 e5 chiah8-liau7, chhin-chhiuN7 ho2-giah8 lang5 e5 chhe-chhau, tak8 hang7 u7. 
Leng5-hun5 e5 bi2-niu5 si7 sim2-mih8? Han7 6:51 chiu7-si7 thiN-piaN2. Sai3 55:2 in-ui7 lang5 eng7 kim gin5 sou2 be2 e5, bo5 kau3-giah8 thang pa2 pak-tou2, tioh8 thiN lai5 e5 chiaN3 u7 kau3-giah8. Ia5-sou chiaN3 si7 thiN chin-piaN2, sin-khu phah-phoa3 kiu3 seN3-mia7. Han7 14:6 Ia5-sou si7 chin-li2, si7 lou7, si7 kng, lan2 tioh8 him-bou7 I, chhin-chhiuN7 chhui3-ta iau chiu7 u7 hok-khi3 (Thai3 5:6). Na7 an2-ni gau5 pi7-pan7 jiok8-the2 e5 bi2-niu5, ia7 gau5 pi7-pan7 leng5-hun5 e5 bi2-niu5, chiu7-si7 chin e5 thiaN3 ka-ti7. 
3.Tiam3: Chiau2 u7 siu7, siu3 u7 kang, lang5 tek-khak tioh8 u7 khia7-khi2 e5 sou2-chai7, u7-e5 toa3 phoa3 chhau2-liau5, u7-e5 tiam3 sui2 hia7-chhu3, chin song2 chin chheng-hiu. TaN lang5 tiam3 chit khoan2 sui2-chhu3 beh tiam3 loa7-ku2, siang7 ku2 put-ko3 chiaN5-pah ni5 na7-tiaN7, se3-kan si7 chhut-goa7 m7-si7 tng5-tng5 toa3, iau3-kin2 tioh8 ui7-tioh8 leng5-hun5 chhoe7 eng2-oan2 e5 sou2-chai7. M7-si7 kau3-goa7 e5 lang5 sou2 sio e5 choa2-chhu3, chiu7-si7 chin-oah8 Siong7-te3 e5 siaN5, thiN-teng2 e5 Ia5-lou7-sat-leng2 (Hi 12:22). M7-bian2 eng7 chiN5 be2. Han7 14:1, 2 chiu7-si7 Ia5-sou the3 lan2 pi7-pan7 pian7-pian7, beh hou7 me5-jit8 him-bou7 Chu2 kap I saN-lian5 e5 lang5. Sou2-i2 na7 e7-hiau2 pi7-pan7 jiok8-the2 e5 chhu3, ia7 e7 ti3-i3 pi7-pan7 leng5-hun5 e5 chhu3 e5, chiu7-si7 chin e5 thiaN3 ka-ti7. 
4.Oe7-seng: Chiah8, chheng7, tiam3 e5 i2-goa7, sou2 iau3-kin2 chiu7-si7 oe7-seng. La5-sam5 tioh8 sau3, u7 peN7 tioh8 chhiaN2 i-seng i, thoan5-jiam2-cheng3 tioh8 ti5-hong5. Leng5-hun5 e5 peN7 chiu7-si7 hi-eng5, kan-cha3, ke2-cho3, peh8-chhat8, phaiN2 seng3-te7, ok-tok8... kong2 be7 liau2, che tioh8 kin2 i-ti7. Thoan5-jiam2 peN7, chiu7-si7 sia7-hoe7 e5 phaiN2 hong-siok8, tioh8 ti5-hong5, na7-bo5 chit8-e7 jip8-sim, thian-liong5 chiu7 song3-sit, tioh8 khoaN3-kiN3 chiN5 be7 seN-khi2 tham-sim, khoaN3-kiN3 phaiN2 e7 kin2 i-ti7 chiaN3 u7 tho3-tong3. 
TaN sim-leng5 tok8-it e5 I-seng chiu7-si7 Ia5-sou, tioh8 seng5-sim kiu5 I i-ti7, thang tit-tioh8 sin-the2 leng5-hun5 peN5-peN5 iong2-kiaN7, an2-ni chiaN3 si7 thang kong2 si7 chin bat ka-ti7, thiaN3 ka-ti7. 
(Tai5-oan5 Kau3-hoe7-po3 te7 516 koan3,1928 ni5 3 geh8)
</CL>
<HL>

論疼家己這個題目kiam2-chhai2有人欲辯駁講，論疼家己e5事，m7免講逐人ma7是疼。
總是我講，無的確逐人攏會曉疼家己，著會bat家己，才會曉疼家己。若m7-bat家己，雖然有家己也是be7曉疼。太19：19耶穌講，你著疼厝邊親像家己。An2-ni若be7曉疼家己，beh thai2會疼別人。
甚物叫做be7曉疼家己。
1)受交代，無盡忠，做事貧憚，致到失落地位，受拒絕，就是be7曉疼家己，親像領一千銀e5奴僕。
2)濫sam2開了祖公e5 ke-hoe2，致到艱苦就是be7曉疼家己，親像浪蕩子。
3)無守規矩，sam2做一場，犯刑案，致到受罪，就是be7曉疼家己，親像十字架頂e5賊。
家己無犯著頂面這3條就thang講會曉疼家己。總是這款e5疼，iau2-ku2 m7是真e5疼，算是外皮e5疼na7-tiaN7。因為人有兩部，外部是殼na7-tiaN7，就是身軀，內部正是真貨，就是靈魂。所以若kan-ta會曉得疼家己e5身軀，be7曉得疼家己e5靈魂，就m7是真e5疼家己。著內外兩部攏總疼正是真e5疼家己。簡單舉起幾若項：
1.穿：人無親像鳥hiah濟毛，也無親像魚有鱗，所以著穿，不過是有e5穿好koh sui2，有e5穿bai2 koh破e5增差na7-tiaN7。總是現時e5社會，較濟真gau5穿時式e5衫褲，真phiat，論身軀e5穿thang講十足。M7-ku2靈魂無的確攏有thang穿，kiam2-chhai2濟濟是赤體。靈魂e5衫是甚物？哥羅西3：12有5領真sui2，就是慈悲、憐憫、謙遜、溫柔、忍耐這5領，至少ma7著得有1領。
Koh有1領賽59：17。著用熱心做長衫，就是著盡力致意救人。Iau2有1領就是羅13：14。著穿主耶穌基督，莫得為著肉體圖謀，致到趁私慾。這領基督若穿有著，就免抵著風寒，雨沃e5艱苦。因為基督e5義遮蓋咱e5不義，也hou7咱知靈魂e5穿比肉體e5穿較要緊。啟19：8。光明清氣e5 iu3-koah-pou3，就是聖徒所行e5義。
頂面所講hiah-e5，就是靈魂e5 sui2衫，逐家著hiahN去穿，m7-thang細膩。因為咱身體e5衫是無久長ti7-teh。約伯講，我thng3-theh來出世，也著thng3-theh去歸土（約伯1：21）。所以咱所會得thang穿到天堂見上帝e5，就是靈魂所穿e5 sui2衫（就是一切e5好德）佮破衫（就是一切e5歹所行）。所以咱逐家e5穿著會曉備辦身軀，靈魂平手有正是真e5疼家己。
2.食：論食e5事，m7是一款，有e5若有蕃薯簽soah米，配鹹鰱魚，就算是chhe-chhau；有e5逐頓攏是山珍海味，ma7嫌無到額。佮語講，「富人一席酒窮漢半年糧」。好額人若食一頓，hou7散人做得半年e5米糧。若論好額人e5食thang講chiau5備，總是靈魂有e5是真枵，餓到beh變pou2去。咱著gau5備辦靈魂e5食料，親像好額人e5 chhe-chhau，逐項有。
靈魂e5米糧是甚物？翰6：51就是天餅。賽55：2因為人用金銀所買e5，無到額thang飽腹肚，著天來e5正有到額。耶穌正是天真餅，身軀打破救性命。翰14：6耶穌是真理、是路、是光、咱著欣慕伊，親像嘴礁枵就有福氣（太5：6）。若an2-ni gau5備辦肉體e5米糧，也gau5備辦靈魂e5米糧，就是真e5疼家己。
3.Tiam3：鳥有siu7，獸有空，人的確著有khia7起e5所在，有e5 toa3破草寮，有e5 tiam3 sui2瓦厝，真爽真清幽。今人tiam3這款sui2厝beh tiam3 loa7久，上久不過成百年na7-tiaN7，世間是出外m7是長長toa3，要緊著為著靈魂chhoe7永遠e5所在。M7是教外e5人所燒e5紙厝，就是真活上帝e5城，天頂e5耶路撤冷（希12：22）。M7免用錢買。翰14：1.2就是耶穌替咱備辦便便，beh hou7暝日欣慕主佮伊相連e5人。所以若會曉備辦肉體e5厝，也會致意備辦靈魂e5厝e5，就是真e5疼家己。
4.衛生：食，穿，tiam3 e5以外，所要緊就是衛生。La5-sam5著掃，有病著請醫生醫，傳染症著持防。靈魂e5病就是虛榮、奸詐、假做、白賊、歹性地，惡毒---講be7了，這著緊醫治。傳染病，就是社會e5歹風俗，著持防，若無一下入心，天良就喪失。著看見錢be7生起貪心，看見歹會緊醫治正有妥當。
今心靈獨一e5醫生就是耶穌，著誠心求伊醫治，thang得著身體靈魂平平勇健，an2-ni正是thang講是真bat己，疼家己。
(台灣教會報第516卷，1928年3月)
</HL>