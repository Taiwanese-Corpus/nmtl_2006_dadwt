<CL>
 Tan5 TiuN2-lo2 si7 Pin5-tong ke Kui-lai5-chng e5 lang5. Ti7 siau3-lian5 chiu7 sit-loh8 pe7-bo2 e5 chai-poe5; chong2-si7 khin5-bian2 keng-eng5 lai5 khi2-ke; ti7 in chng-nih8 e5 lang5, khoaN3 i cho3 u7 beng5-bong7 e5 lang5. Ui7-tioh8 i lai5 pai3 Siong7-te3, chng-bin5 tui3 I kong2, cheng5 khoaN3 li2 cho3 toa7 thau5-bu2, taN chiu7 khoaN3 li2 cho3 boe2 chaiN2-a2 e5 lang5. Tan5 TiuN2-lo2 chin hoaN-hi2 seng5-siu7 chit ho7 leng5-jiok8 e5 oe7. Koh u7 chit8-pai2 chng-bin5 chio-chip8 kui2-chap8 lang5 kng chit8 teng2 lian2-kio7 koan hou7 i khi2-lian2; u7 e5 giah8 hoe2-pe2, u7 e5 hoah hiu, tit8-tit8 boeh khi3 long3 phaiN2 i e5 chhu3, jip8 khi3 ti7 in thiaN-nih8, loan7-loan7 chong5; Tan5 TiuN2-lo2 eng7 un-jiu5 e5 siaN ka7 in kong2, Lin2 tioh8 se3-ji7, na7 hoe2-sio-chhu3 chiu7 phaiN2-se3; tui3 an2-ni lian2-kio7 soah be7 hian2, tai7-ke the3 chau2. Tui3 i e5 cho3 lang5 sui-bong2 chit8-si5 siu7 leng5-jiok8, au7-lai5 chng-bin5 iu5-goan5 chin chun-keng3 i; lou7-boe2 cheng3-lang5 keng2 I tng po2-cheng3 kui2-na7-jim7. Che si7 i sin3 Chu2 tui3 goa7 e5 seng5-kong. 
 Ti7 Tai7-cheng3 8, 9 ni5, chai5-kai3 hoan2-tong7, siang7 chit8 ni5 : (1) I ke-lai7 e5 chai5-san2 sit-pai7; (2) Si2 i sou2 tui3-tiong7 teh tong ke-su7 e5 toa7-kiaN2; (3) Sit-loh8 i sou2 tin-ai3 e5 soah-boe2 cha-bou2-kiaN2. Chhin-chhiuN7 chit-ho7 e5 taN3, sim2-mih8 lang5 taN e7 khi2 ? Chong2-si7 Tan5 TiuN2-lo2 tui3 goa7 kong2, i it-hoat kho3 Chu2 lai5 keng-koe3 hit-e5 khou2-taN3 e5 lou7-cham7. Che si7 i tui3 sin3-kho3, lai5 chian3-seng3 long2-chong2 e5 chhi3-lian7. 
 Phi2-jin5 ti7 Tai7-cheng3 13 ni5 chiaN-goeh8, tit-tioh8 Pin5-tong Kau3-hoe7 e5 bo5 khi3-hiam5, lai5 chiu7-jim7 liau2, hit-si5 e5 Bok8-su siok-sia3 si7 tek-cho7 kham3 kam-chia3-hioh8; Chu2-jit8-oh8 kap ki5-thaN e5 siok-sia3 ia7 si7 an2-ni; i bat tui3 goa2 kong2, na7 e7-thang khi2 chit8-keng khah tu2-ho2, hou7 Bok8-su toa3, kap Chu2-jit8-oh8 e5 lou7-eng7; goa2 hoaN-hi2 kek8-lek8 boeh chhut 300 khou. Ti7 Chiau-ho5 goan5-ni5 boe2, tu2 si7 i 69 hoe3, tu2-tioh8 tang7-piN7, chhe lang5 lai5 kio3 goa2, tu2-ho2 goa2 bo5 ti7-teh. Goa2 e5 hu7-jin5-lang5 koaN2-kin2 khi3, i chiu7 kio3 i e5 kiaN2, sim-pu7 long2 lai5, hoan-hu3 in kong2, Goa2 na7 tng2-khi3, chit 300 khou bo5-lun7 ju5-ho5, lin2 tioh8 kau, goa2 e5 sim chiah e7 peng5-an. Siong7-te3 hou7 i koh iong2-khi3-lai5. Pe3-hoe7 ti7 Chiau-ho5 2 ni5 boe2, chiu7 tiok8-chhiu2 khi2 chit8-cho7, lau5-teng2 cho3 siok-sia3, lau5-kha Chu2-jit8-oh8, 3 ni5 koh khi2 chit8-cho7 4 keng, 5 ni5 koh khi2 Chu2-jit8-oh8 kang2-tng5. Hit-tiap8 i e5 sin-the2 na2 lam2, ka7 goa2 kong2, goa2 bo5 phah-sng3 Siong7-te3 lau5 goa2 koh khoaN3-tioh8 Kau3-hoe7 sou2 khiam3 e5 chhu3 long2 oan5-pi7, put-lun7 sim2-mih8 si5 goa2 long2 pian7 thang tng2-lai5 ! Che thang kian3-chhut Tan5 TiuN2-lo2 tui3 Chu2 e5 Kau3-hoe7 koan-sim e5 tiam2. 
 I2-siong7 e5 bou5-iuN7 kiam2 bo5 hou7 lang5 thang oh8 mah ? 
 (Tai5-oan5 Kau3-hoe7-po3 te7 569 koan3, 1932 ni5 8 goeh8) 
</CL>
<HL>

陳長老是屏東街歸來庄e5人。Ti7少年就失落父母e5栽培；總是勤勉經營來起家；ti7 in庄nih8 e5人，看伊做有名望e5人。為著伊來拜上帝，庄民對伊講，前看你做大頭拇，今就看你做尾指仔e5人。陳長老真歡喜承受這號凌辱e5話。Koh 有1擺庄民招集幾十人扛1頂lian2轎關hou7伊起lian2；有e5 giah8火把，有e5喝咻，直直beh去long3歹伊e5厝，入去ti7 in廳nih8，亂亂chong5；陳長老用溫柔e5聲ka7 in 講，Lin2著細膩，若火燒厝就歹勢；對an2-ni lian2轎煞be7 hian2，大家退走。對伊e5做人雖罔一時受凌辱，後來庄民猶原真尊敬伊；路尾眾人揀伊當保正幾若任。這是伊信主對外e5成功。 
Ti7大正8、9年，財界反動，像1年：(1)伊家內e5財產失敗；(2)死伊所tui3重teh當家事e5大子；(3)失落伊所珍愛e5煞尾查某子。親像這號e5擔，甚物人擔會起？總是陳長老對外講，伊一發靠主來經過hit個苦擔e5路站。這是伊對信靠，來戰勝攏總e5試煉。 
鄙人ti7大正13年正月，得著屏東教會e5無棄嫌，來就任了，hit時e5牧師宿舍是竹造kham3甘蔗葉；主日學kap其他e5宿舍也是an2-ni；伊bat對我講，若會thang起 1間較tu2好、hou7牧師toa3、kap主日學e5路用，我歡喜極力beh出300 箍。Ti7昭和元年尾，tu2是伊69歲，tu2著重病，差人來叫我，tu2好我無ti7-teh。我e5婦人人趕緊去，伊就叫伊e5子、新婦攏來，吩咐in講，我若轉去，這 300箍無論如何，lin2著交，我e5心才會平安。上帝hou7伊koh勇起來。敝會ti7昭和2年尾，就著手起1座，樓頂做宿舍，樓腳主日學，3年koh起1座4間，5年koh起主日學講堂。Hit-tiap8 伊e5身體那lam2，ka7 我講，我無扑算上帝留我koh看著教會所欠e5厝攏完備，不論甚物時我攏便thang轉來！這thang見出陳長老對主e5教會關心e5點。 
以上e5模樣kiam2無hou7人thang 學mah？ 
(台灣教會報第569卷，1932年8月) 
</HL>