<CL>
 Thau5-su7 Chiah-e5 toan2-gian5 si7 tui3 che7-che7 sin-bun5 po3 khioh lai5 hoan-ek8. Ng3-bang7 khoaN3 chiah-e5 sit8-su7 e7 cho3 ka-ki7 e5 bian2-le7, koh e7 bian2-le7 pat8-lang5. 
 "Goa2 e5 sin5-hun5 tioh8 o-lo2 Chu2." (Si 103:1) 
 Lang5 kong2 u7 chit8 pai2, u7 chit8 ui7 im-gak8-ka chin chhut-mia5 e5 sian-siN, kap chin-choe7 chau3-gak8 e5, gim5-si e5, teh tai7-seng lian7-sip8. Tng in gim5-si, hong-khim5 kap kou2 kap tak8-cheng2 e5 gak8-khi3 e5 siaN chin toa7 e5 si5, tiong-kan u7 chit8 e5 che7 ti7 au7-piah kak teh pun5 pit-ko-lo5 (soe3-soe3 e5 tat8-a2) e5, sim-lai7 siuN7 kong2, "Goa2 mih-sai2 an2-ni choe3? Ti7 chiah-nih toa7 siaN e5 lai7-bin7 ke goa2 chit-e5 soe3-soe3 e5 tat8-a2 siaN si7 bo5 sim2-mih8 i3-su3." Sou2-i2 i chiu7 theng5 teh. Hut-jian5 chi2-hui-oan5 kiah8 i e5 chhiu2 kio3 tai7-ke long2 theng5. Hit si5 i chiu7 mng7, "Pit-ko-lo5 ti7 tah-loh8?" Chin bin2-chiat8 leng7-lai7 e5 hi7-khang oe7 liam5-piN thiaN-chhut soe3-soe3 e5 tat8-a2 siaN bo5 pun5 i e5 tiau7, ia7 soa3 lian5-lui7-tioh8 kui tin7 e5 im-gak8. Goa2 e5 sin5-hun5 ah! Tioh8 chin7 li2 e5 lat8 choe3 li2 e5 hun7. Li2 sui-jian5 si7 sio2-khoa2, hou7 lang5 khoaN3 boe7 chhut, iau2-ku2 Siong7-te3 teh chhe7 li2 khoaN3 u7 o-lo2 I a2-bo5? I teh soe3-ji7 thiaN li2 e5 siaN. I e5 toa7 u2-tiu7 e5 im-gak8, in-ui7 li2 e5 kam2-sia7 I, chiaN5-choe3 khah hong-hu3, khah ho2 thiaN. "Goa2 e5 sin5-hun5 tioh8 o-lo2 Chu2." 
 Bo5 m7-hiam5. "I2-sek-liat8 lang5 hiam5 Mou5-se." (Chhut 16: 2) 
 Hek-jin5 hu-jin5 si7 chit8 e5 te7-it gau5-hiam5 e5 lang5, bo5-lun7 sim2-mih8 mih8, a2-si7 sim2-mih8 lang5, i m7-bat bo5-hiam5. Lou7-be2 u7 chit8 ui7 bok8-su, i siuN7-tioh8 u7 chit8-hang7 tai7-chi3 si7 hit-e5 hu7-jin5-lang5 bo5 thang koh hiam5 sim2-mih8 e5. Sou2-i2 i ti7 koe-lou7-nih8 tng7-tioh8 chit-e5 hu7-jin5-lang5 e5 si5, chiu7 chhio3-chhio3 ka7 i kong2, "Ah! Li2 chit pai2 tek-khak chin hoaN-hi2, in-ui7 goa2 thiaN-kiN3 lang5 kong2 li2 chit-pai2 e5 han-chu5 si7 te7-it ho2, siu-seng5 chin-choe7." Chit-e5 hu7-jin5-lang5 chiu7 ka7 i tit8-tit8 khoaN3, in3 i kong2, "Bo5 kau3 chin phaiN2, chong2-si7 bo5 phaiN2 han-chu5 thang chhi7 ti." 
 Li2 Sian-siN Ma2-na2. 
 Li2 Sian-siN si7 chit8 e5 chin lau7 koh song3-hiong e5 Ki-tok-tou5. I e5 keh-pak hiaN-ti7 si7 chit8 e5 he5-siuN7. I tak8-pai2 theh8 mi7-pau kap mih8 lai5 hou7 Li2 Sian-siN e5 si5, Li2 Sian-siN chiu7 kong2, "Che si7 goa2 e5 ThiN Pe7 e5 un-hui7." In-ui7 i chai he si7 ThiN Pe7 pi7-pan7 e5. Hit-e5 he5-siuN7 chin siu7-khi3 i kong2, "Na7 m7-si7 goa2 hou7 li2 chiah8 mih8, Siong7-te3 tek-khak boe7 chiau3-kou3 li2 bo5 iau-go7." I in3 kong2, "Chiah8-mih8 si7 li2 hou7 goa2, he si7 Siong7-te3 hou7 li2 u7 hit ho7 sim e5." Hit-e5 he5-siuN7 kong2, "Ho2, goa2 chhiaN2 li7-khui li2, khoaN3 li2 au7-lai5 chaiN2-iuN7." 
 Kui2-na7 jit8 au7, Li2 Sian-siN long2 bo5 mih8 thang chiah8, chong2-si7 ti7 i teh ki5-to2 e5 si5, ti7 tiaN5-nih8 u7 ou-a e5 siaN. Kui2-na7 chiah ou-a teh saN-phah, ka-lauh8 chit8-te3 ti-bah kap chit8-te3 mi7-pau. 
 Kau3 teh chu2 hit te3 bah e5 si5, hit-e5 he5-siuN7 jip8-lai5 kong2, "Li2 e5 ThiN Pe7 u7 hou7 li2 chiah8-mih8 a2-bo5?" Hit-chun7 i khoaN3-kiN3 hit-te3 bah, i gong7-ngiah8 kong2, "Li2 tui3 ta2-loh8 tit-tioh8 hit-te3 bah ah?" I kong2, "Goa2 e5 ThiN Pe7 kia3 lai5 e5." 
 Tui3 hit-si5 hit-e5 he5-siuN7 chin ai3 mng7 siong5-se3 lai5 bat Siong7-te3. I2-au7 i hoe2-kai2 soa3 chiaN5-cho3 thoan5-to7-su, ti7 Gi7-ho5-thoan5 chian3-cheng e5 si5, i siu7 thai5-si2. 
 Tho2 chit8-chiah soe3 chiah kau2. "Chu2 goa2 ai3 tit-tioh8 khoaN3-kiN3." (Lou7 18: 41) 
 To-ma2 Sian-siN chit8-pai2 teh tui3 i soe3 peng5-iu2 kong2, lun7 Ia5-sou i-ho2 chhiN-mi5 Pa-ti2-mai2 e5 su7. Kong2 liau2 chiu7 mng7 i, "Siat-su2 li2 chhiN-mi5, li2 beh tui3 Ia5-sou tho2 sim2-mih8?" I in3 kong2, "Goa2 beh tui3 I tho2 chit8 chiah soe3 chiah kau2-a2 koa3 lian7-a2, thang chhoa7 goa2 kiaN5." M7 chai lan2 u7 joa7-choe7 pai2 chhin-chhiuN7 hit-khoan2 kiu5 kau2, bo5 kiu5 bak8-kng? Che si7 tui3 sin3 Chu2 bo5 chhim. 
 Bo5 hong lai5. "Chu2, ka3-si7 goan2 ki5-to2." (Lou7 11: 1) 
 Goa2 e5 hiaN-ti7 ka7 goa2 kong2, i bat phoa3-piN7 chin siong-tiong7, kau3 khah ho2 e5 si5, i tiam3-ti7 soaN-nih8 teh tiau-iong2 i e5 sin-khu. 
 Ti7-hia u7 chit8 e5 ou5, u7 chit8 jit8 i che7 ti7 chun5-a2-nih8. Hit-si5 hong-khi2, chun5 chiu7 sun7-sun7 kiaN5, hut-jian5 hong chiN7, chun5 ia7 theng5. I loan2-jiok8 bo5 lat8 thang ko3 kau3 hoaN7-nih8, i chiu7 kiu5 Chu2 hou7 hong koh khi2. 
 I e5 chhu3-piN khoaN3-kiN3 chit-e5 su7, chiah chiong i e5 chun5 pak8 ti7 ka-ki7 e5, au7-lai5 ko3 oa2 hoaN7. 
 Che chiu7-si7 Chu2 u7 thiaN i e5 ki5-to2. I sou2 ai3 e5 si7 kau3 hoaN7-nih8, i soa3 ka3-si7 Chu2 tioh8 eng7 sim2-mih8 hoat-tou7. Chong2-si7 Chu2 bo5 eng7 i sou2 ka3-si7 e5 hoat-tou7. Chu2 si7 eng7 hit-e5 chhu3-piN khi3 thoa i e5 chun5, an2-ni u7 chiaN5 i e5 sou2-ai3, bo5 chiau3 i ka-ki7 sou2 kiu5 khi2-hong. 
 Te7-it toa7 e5 chou2-gai7. "Goa2 kam2-sia7 Li2, in-ui7 goa2 bo5 chhin-chhiuN7 pat8-lang5." (Lou7 18: 10) 
 Kiau-ngou7 si7 leng5-seng3 chin3-pou7 e5 toa7 chou2-gai7. Ha7-li2 tu2-a2 choe3 bok8-su e5 si5, u7 kap chit8 e5 gau5 loe5-chhan5 e5 gi7-lun7 to7-li2. Chit8 jit8 in sou2 tho2-lun7 e5 si7 "Sim2-mih8 si7 leng5-seng3 e5 chin3-pou7 kap khoai3-lok8 e5 that-gai7." Ha7-li2 Bok8-su kong2, "Tek-khak si7 m7-jin7 ka-ki7 e5 phaiN2." Choh-chhan5 e5 kong2, "Te7-it khun3-lan5 e5, chiu7-si7 lan2 ai3 kong2 ka-ki7 e5 ho2." 
 Lang5 e5 se3-lek8 chhin-chhiuN7 hong2. “M7-thang hou7 lin2 e5 ho2 siu7 lang5 hui2-pong7.” (Lo5 14:16) 
 Chit8-pai2 ti7 Hoa5-seng7-tun3 bou2 e5 kang-chhiuN2 lai7, u7 chit8 e5 soe3-soe3 e5 kng2 toe2 1/2000 niu2 e5 hong2. Chiah-e5 hong2 hut-jian5 ka-lauh8 ti7 toe7-pan2-nih8, soaN3-soaN3-khi3, eng7 bin2-a2 ka7 i bin2 khi2-lai5, koh eng7 kui2-na7 khoan2 e5 ioh8-chui2 soe2 toe7-pan2, ng3-bang7 thang tit-tioh8 ki5-u5 e5, chong2-si7 bo5-lun7 soe2 joa7-choe7 pai2, iau2 si7 u7 hong2 ti7 toe7-pan2-nih8, mui2 soe2 chit8 pai2, chiu7 u7 thang tit-tioh8 si3-pah khou gun5 e5 hong2. 
 Lou7-be2 chit8 e5 choe3-bak8 e5 lai5 siah toe7-pan2. Kau3 saN ni5 au7 sou2 siah e5 phiN3 eng7 he2 sio, chhun hiah-e5 hong2 bo5 sio-khi3. Lang5 sou2 eng2-hiong2 e5, bo5 lun7 ho2 a2 si7 phaiN2, long2 si7 boe7-oe7 siau-bo5 e5. 
 M7-si7 beh boe7 e5. "Bo5 he7 that-gai7 mih8 ti7 hiaN-ti7 e5 lou7." (Lo5 14: 13) 
 U7 chit8 lang5 mia5 kio3 Oe7-na2, si7 chit8 e5 kun3-kiu5 choan-ka, u7 mia5-siaN e5 lang5. Lang5 kong2 chit8 pai2 u7 chit8 keng choe3 hun kong-si, chhiaN2 i tioh8 eng3-un2 in chiong i e5 siong7 in3 ti7 hun-ah8-teng2. Oe7-na2 tit8-tit8 ku7-choat8. Hun kong-si e5 chit8 lang5 chin ki5-koai3, koh thiam2-mi7 i kong2, "Lin2 choe3 kiu5-oan5 e5, kiam2 m7-si7 te7-it ai3 chiN5 e5 mah?" Kun3-kiu5 oan5 chin siu7-khi3 in3 kong2, "Goa2 tek-khak bo5 sui7-pian7 ai3 chiN5. Siat-su2 goa2 eng7 goa2 e5 siong7 kap mia5 in3 ti7 hun-ah8-teng2, kiat-ko2 hou7 chin-choe7 gin2-na2 ai3 chiah8 hun, goa2 chiu7 kaN2 kong2, bo5-lun7 li2 hou7 goa2 joa7-choe7 chiN5, goa2 ia7 bo5 beh choe3 chit-ho7 su7." 
 Choe3 chin-sit8 e5 lang5. "M7-thang pai7-hoai7 i-----in-ui7 Ki-tok thoe3 i si2." (Lo5 14: 15) 
 U7 chit8 e5 choe3-chiu2 e5 lang5, chin ho2-giah8, In-ui7 i e5 ho2-giah8, au7-lai5 ti7 cheng3-hu2 e5 lai7-bin7 u7 tit-tioh8 chin koaiN5 e5 te7-ui7. 
 I u7 chit8 tiuN chhiu2 chhah ti7 i e5 goa7 saN e5 te7-a2-lai7 e5 siong7, kui3 ti7 hit-e5 siaN5 e5 kong-thiaN. U7 chit8 jit8, u7 chit8 e5 song3-hiong e5 hu7-jin5-lang5 khoaN3 i. Lang5 mng7 i, "He si7 chit8 tiuN chin sui2 e5 siong7 a2 m7-si7?" I in3 kong2, "Kang-hu si7 kau3-giah8 ho2, koh-khah ho2, iau2-si7 tioh8 chiong i e5 chhiu2 ui7 ti7 goa2 e5 tiong7-hu e5 te7-a2-lai7, (I e5 tiong7-hu si7 boe2 chiu2 e5 lang5) an2-ni chiu7 oe7 tu2-tu2 chhin-chhiuN7 i e5 pun2 lang5." I3-su3 si7 i tui3 boe7 chiu2 lai5 tit-tioh8 chiN5. I ka-ki7 tit-tioh8 chiN5, chong2-si7 pat8 lang5 siu7-tioh8 chiu2 e5 hai7. 
 Tit-tioh8 sia3-bian2 e5 cheng5-heng5. "I kio3 goa2 thau2-pang3 siu7 liah8 e5 lang5." (Lou7 4: 19) 
 Ti7 1899 ni5, Bi2-kok bou2 seng2-tiuN2 khi3 kau3 Khian-lam5 siaN5, hit jit8 tu2-tu2 si7 kam2-un jit8. I thiaN-kiN3 lang5 kong2 Mu2-ti2 Sian-siN ti7 kaN-lai7 teh kong2 to7-li2, chiu7 chiong chit8 tiuN sia3-choe7 toaN, kia3 i hou7 kaN-lai7 chit8 e5 hu7-jin5-lang5. Chit-e5 hu7-jin5-lang5 pun2 tioh8 siu7 koaiN chap8 ni5 ku2, chit-si5 si7 tu2 koaiN saN ni5 ku2 nia7-tiaN7. Mu2-ti2 Sian-siN chin hoaN-hi2 hou7 i kau-tai3. 
 Ti7 i teh-beh kong2-soah e5 si5, i chiu7 soan-pou3 kong2, ti7 in tiong-kan e5 chit8 lang5, teh-beh siu7 sia3-bian2, u7 chit8 tiuN e5 pin5-ku3 ti7 chhiu2-nih8. 
 I chioh chit-e5 beh lai5 kong2 beng5 Siong7-te3 e5 sia3-bian2 lang5. Chong2-si7 au7-lai5 i khoaN3 chhut ti7 hiah-nih kin2-tiong e5 cheng5-heng5, i boe7-sai2-tit koh tit8-tit8 kong2 loh8-khi3. 
 I chiu7 kio3 hit-e5 beh siu7 sia3-bian2 e5 hu7-jin5-lang5 e5 mia5, kah i chin3-cheng5 lai5 siu7 Seng2-tiuN2 sou2 sang3 kam2-un-jit8 e5 le2-mih8. Hu7-jin5-lang5 tiu5-tu5 tiap8-a2-ku2, au7-lai5 au5-kio3 chit8 siaN, ia7 khau3, ia7 chhio3, soa3 poah8-to2. I koh khi2-lai5, koh-chai3 poah8-to2 ti7 kou3 hoan7-lang5 e5 e5 kha. Mu2-ti2 Sian-siN khoaN3 chit-ho7 se3-bin7 chi2-u7 thang kan2-kan2 kong2 Siong7-te3 sia3-bian2 choe7-koa3 e5 hok-khi3. 
 Lou7-be2 Sian-siN kong2, "Siat-su2 lang5 oe7 beng5-pek8 tit-tioh8 sia3-choe7, tit-tioh8 thau2-pang3 e5 un-tian2, lang5 ia7 oe7 hoaN-hi2 kau3 tong3-boe7 tiau5." 
 "Na7 m7-si7 hou7 goa2 khoaN3-kiN3 teng e5 jiah, goa2 tek-khak m7-sin3." (Iok-han7 20: 25) 
 Se3-kan lang5 long2 teh khoaN3 hiah-e5 chiap-siu7 Ki-tok e5 lang5, kio3 I e5 mia5 e5 lang5, chheng7 Ki-tok e5 lang5 u7 chiong Ki-tok hian2-beng5 ti7 se3-kan a2-bo5? Se3-kan tak8 sou2-chai7 long2 teh kong2, "Na7 bo5 hou7 goa2 khoaN3-kiN3 teng e5 jiah, goa2 tek-khak m7-sin3." Siat-su2 lan2 e5 theng5-tou7 bo5 pi2 se3-kan lang5 khah koaiN5, lan2 e5 to7-tek phiau-chun2 bo5 pi2 in khah koaiN5, koh lan2 e5 pan7-su7 ia7 bo5 pi2 in khah ho2, se3-kan lang5 beh chaiN2-iuN7 sin3 lan2, koh chin3 chit8 pou7, se3-kan lang5 beh giau5-gi5 lan2 sou2 tai7-piau2 e5 Ki-tok. 
 Gui5-hiam2 e5 liong5-sim. “Jiat8-sim” (heng5 22:3) 
 A-lek8-san-tai7 bat kong2, "Tng liong5-sim tit-tioh8 Siong7-te3 e5 kng chio3 e5 si5, thang kong2 si7 chit8 e5 chin ko-siong7 e5 koan5-se3, chong2-si7 tng lan2 teh gu5-gong7, hoan7-choe7 a2-si7 choe3 ke3-thau5 e5 su7 e5 si5, chit khoan2 e5 koan5-lat8 beh hou7 lan2 tui3-tek8 Ki-tok." Bat u7 In3-tou7 lang5, tui3 Eng-kok e5 chip-cheng3-koaN kong2, "Goan2 e5 liong5-sim kah goan2 na7 tiong7-hu si2, hu7-jin5-lang5 tioh8 sio ti7 sio sin-si e5 chha5-tui-nih8." Eng-kok koaN in3 kong2, "Lin2 na7 an2-ni choe3, goan2 e5 liong5-sim kah goan2 tioh8 chiong lin2 tiau3-si2." 
 Sin oah8-mia7. "Chu2, goa2 tioh8 chaiN2-iuN7 choe3?" (Heng7 22: 10) 
 Lou7-tek si7 bou2 sou2-chai7 e5 toa7 kho-hak8-ka, chit8-pai2 i theh8 chit8-chang5 chhiu7, chit chang5 chhiu7 chin hoan2-siong5, au7-lai5 piN3-kau3 chin phaiN2-khoaN3, koh u7 tok8. Chong2-si7 keng-ke3 chit-ui7 kho-hak8-ka, eng7 hoat-tou7 ka7 i oaN7-sin, i long2-chong2 e5 ku7-sip8-koan3 tui3 an2-ni bo5-khi3, i e5 leng5-lek8 liam5-piN u7 sin e5 hoat-tian2, koh chiaN5-choe3 chit8-chang5 kho2-ai3 oe7 kiat-sit8 e5 chhiu7. Lang5 oe7 eng7 hoat-sut8 khi3 choe3 hit-khoan2 e5 ki5-su7, chiong chhiu7 e5 ku7-sip8-koan3 tu5-khi3 hou7 i piN3-choe3 sui2 koh oe7 kiat-sit8. Ho5-hong3 Siong7-te3 kiam2 boe7 choe3 chhut ki5 e5 su7, hou7 chit8 e5 lang5 li7-khui ku7 e5 sip8-koan3, koh teng5 chhong3-cho7 i choe3 chit8 e5 cheng3-tit8 chiaN5-seng3 e5 lang5 mah? 
 Li2 si7 po-le5-tu5 a2-m7-si7? "Siong7-te3 hun-piat goa2, hoaN-hi2 eng7 I e5 KiaN2 chi2-si7 goa2." (Ka-liap8-thai3 1: 15, 16) 
 Ti7 tiam3-lai7 khah siong5 u7 po-le5-tu5 pai5-teh, bok8-tek chiu7-si7 chiong sou2 beh boe7 e5 mih8 pai5 ti7 lai7-bin7, hou7 lang5 thang khoaN3. Siong7-te3 hian7-si5 beh chiong Ki-tok hian2-beng5 ti7 lang5, beh khip-in2 lang5 lai5 tit-tioh8 Ki-tok, chiu7-si7 tai7-seng keng2-soan2 chit8 pou7 hun7 e5 lang5 lai5 choe3 po-le5-tu5. 
 I sou2 sit-loh8 e5. "Goa2 khoaN3 ban7-su7 choe3 u7 sun2-hai7, in-ui7 goa2 liah8 jin7-bat Ia5-sou choe3 te7-it ho2 e5." (Hui 3: 8) 
 U7 chit8 e5 lau7 hu7-jin5-lang5 bo5 kau3 chin ho2-giah8. I kau3 chin oaN3 chiah lai5 choe3 Ki-tok-tou5. Chit8 jit8 i kap i e5 cha-bou2-sun ti7 siaN5-nih8 e5 koe-lou7 teh kiaN5, chit8 e5 khit-chiah8 lai5 chiong ka-ki7 e5 su7 kong2 hou7 in thiaN. Lau7 hu7-jin5-lang5 thiaN-liau2 lin5-bin2 i, tui3 te7-a2 theh8-chhut poaN3 khou-gun5 hou7 i. 
 Koh kiaN5 bo5 joa7-hng7, koh u7 chit8 e5 hu7-jin5-lang5 teh theng3-hau7 in lin5-bin2 i, i ia7 hiat chit8 khou-gun5 ti7 i e5 te7-a2. I e5 sun khoaN3 i an2-ni choe3 chiu7 kong2, "An2-ma2 li2 tui3 choe3 Ki-tok-tou5 i2-au7, u7 sit-loh8 chin-choe7, u7 iaN2 bo5?" I in3 kong2, "U7-iaN2, goa2 u7 sit-loh8 goa2 e5 kip-seng3, phoe-pheng5 pat8 lang5, phah-sng2 si5 khi3 kiu5 bo5 i3-su3 e5 khoai3-lok8, goa2 ia7 u7 sit-loh8 tham-sim kap kou3-ki2 sim, goa2 sit8-chai7 sit-loh8 chin-choe7." 
 Thang kiaN e5 mng7. "Chio2 cheng3 chio2 siu." (II Lim5 9: 6) 
 Bou2 ke ti7 Le2-pai3-jit8 cha2-khi2 tui3 le2-pai3-tng5 to3-lai5 liau2-au7, lau7-pe7 chiu7 phoe-pheng5 ti7 cha2-khi2 sou2 kong2 e5 keng-toe5, cha-bou2 kiaN2 chiu7 phoe-pheng5 gim5-si-pan sou2 gim5 e5 chin phaiN2; lau7-bu2 kong2 toaN5-khim5 e5 lang5 e5 mau7-peng7. In an2-ni teh phoe-pheng5. Hut-jian5 soe3-han3 gin2-na2 kong2, "A-pa5, lan2 sou2 toe5 e5, chi2-u7 chit8 nng7 lui na7-tiaN7, chu7-jian5 sou2 thiaN e5 si7 boe7 moa2 lan2 e5 i3, li2 u7 siuN7 an2-ni a2-bo5?" 
 Ho2 ni5-tang. "Ia7 choe7 e5, siu-seng5 ia7 choe7." (II Lim5 9: 6) 
 Choe7-choe7 ni5-cheng5, u7 chit8 e5 siau3-lian5 Bi2-kok-lang5, lu2-heng5 ti7 Bi2-kok e5 bou2 seng2. Chit8-pai2 jit8 i2-keng loh8-soaN, i kau3 chit8 e5 choh-chhan5 lang5 e5 chhu3, chhiaN2 in hit-e5-hng hou7 i hioh ti7-hia, in chin hoaN-hi2 chiap-lap8 i. 
 Tu2-tu2 hit-si5 koh u7 chit8 lang5 kap i e5 hu7-jin5-lang5 lai5, ia7 chhiaN2 in hou7 in nng7-lang5 hioh. Chit-e5 lang5 u7 hoan7-tioh8 hi3-lo5-piN7, i si7 teh-beh khi3 bou2 e5 soaN-teng2 tiau-iong2 sin-khu, i sou2 toa3 e5 chi2-u7 si3-khou gun5 kau3-giah8 thang choe3 lou7-hui3 na7-tiaN7. 
 Thau5 chit8 e5 lai5 e5 siau3-lian5-lang5, khoaN3-kiN3 in lai5, chiu7 kong2 i kam-goan7 eng7 ka-ki7 sou2 beh eng7 e5 pang5 kap chhng5 niu7 hou7 in nng7 lang5, i ka-ki7 beh khun3 ti7 cheng-siN e5 tiau5, a2-si7 thou5-kha. Keh cha2-khi2, hit-e5 hoan7-tioh8 hi3-lo5 e5 lang5 teh-beh khi2-sin, chu2-lang5 theh8 chit8-pah khou gun5 hou7 i thang eng7, na7 i2-au7 bo5 thang heng5, ia7 m7-sai2 hoan5-lo2. 
 Ke3 ji7-chap8 ni5, hit-e5 thau5 chit8 e5 siau3-lian5 lang5, koat-toan3 beh koh lai5 tham3 i2-cheng5 ho2 khoan2-thai7 i e5 chu2-lang5 iau2 ti7-teh a2-bo5? Au7-lai5 i u7 chhe7-tioh8 i. Tang5-si5 koh chit8 e5 ia7 lai5, kong2 i ka-ki7 chiu7-si7 20 ni5 cheng5 siu7 chu2-lang5 ho2 khoan2-thai7 e5 lang5-kheh, hou7 in put-chi2 ki5-koai3. I u7 tu2-tu2 thiaN-kiN3 lang5 kong2, chit-e5 choh-chhan5 lang5 u7 sit-loh8 i e5 chiN5, tu2-tu2 chin kan-khou2. Sou2-i2 i chek-si5 lai5 ka7 i kong2, "Goa2 khiam3-eng7 e5 si5, li2 u7 hou7 goa2 chit8 pah khou, chit-chun7 goa2 beh chit8 pah pe7 hou7 li2." 
</CL>
<HL>

頭序Chiah-e5短言是tui3 濟濟新聞報拾來翻譯。向望看chiah-e5實事會做家己e5勉勵，koh會勉勵別人。 
「我e5神魂著 o-lo2主。」（詩103：1） 
人講有一擺，有一位音樂家真出名e5先生，佮真濟奏樂e5，吟詩e5，teh第先練習。Tng in吟詩，風琴佮鼓佮逐種e5樂器e5聲真大e5時，中間有一個坐ti7 後壁角teh 歕 pit-ko-lo5(細細e5 tat8仔)e5，心內想講，「我mih-sai2 an2-ni做？Ti7 chiah-nih大聲e5內面加我一e5細細e5 tat仔聲是無甚物意思。」所以伊就停teh。忽然指揮員舉伊e5手叫大家攏停。hit時伊就問，「Pit-ko-lo5 ti7 佗落？」真敏捷伶俐e5耳孔會liam5-piN聽出細細e5 tat8仔聲無歕伊e5調，也煞連累著歸陣e5音樂。我e5心魂ah！著盡你e5力做你e5分。你雖然是小可，hou7人看boe7出，iau2-ku2上帝teh chhe7你看有o-lo2伊抑無？伊teh細膩聽你e5聲。伊e5大宇宙e5音樂，因為你e5感謝伊，成做較豐富，較好聽。「我e5神魂著o-lo2主。」 
無m7嫌。「以色列人嫌摩西。」（出16：2） 
Hek-jin5夫人是一個第一gau5嫌e5人，無論甚物物，抑是甚物人，伊m7-bat無嫌。路尾有一位牧師，伊想著有一項代誌是hit個婦人人無thang koh嫌甚物e5。所以伊ti7街路裡tng7著這個婦人人e5時，就笑笑ka7伊講，「ah！你這擺的確真歡喜，因為我聽見人講你這擺e5蕃薯是第一好，收成真濟。」這個婦人人就ka7伊直直看，應伊講，「無到真歹，總是無歹番薯thang飼豬。」 
李先生嗎哪。
李先生是一個真老 koh 散hiong e5基督徒。伊e5隔pak兄弟是一個和尚。伊逐擺提麵包佮物來hou7李先生e5時，李先生就講，「Che是我e5天父e5恩惠。」因為伊知he是天父備辦e5。Hit 個和尚真受氣伊講，「若m7是我hou7 你食物，上帝的確boe7照顧你無枵餓。」伊應講，「食物是你hou7我，he是上帝hou7你有hit號心e5。」Hit 個和尚講，「好，我且離開你，看你後來怎樣。」 
幾若日後，李先生攏無物thang食，總是ti7伊teh祈禱e5時，ti7埕裡有烏鴉e5聲。幾若隻烏鴉teh相扑，ka落一塊豬肉佮一塊麵包。 
到teh煮hit塊肉e5時，hit 個和尚入來講，「你e5 天父有hou7你食物抑無？」Hit陣伊看見hit塊肉，伊憨ngiah8講，「你對佗落得著hit塊肉啊？」伊講，「我e5天父寄來e5。」 
對hit時hit 個和尚真愛問詳細來bat上帝。以後伊悔改續成做傳道師，ti7義和團戰爭e5時，伊受thai5死。 
討一隻細隻狗。「主我愛得著看見。」（路18：41） 
多馬先生一擺teh對伊細朋友講，論耶穌醫好青瞑巴底買e5事。講了就問伊，「設使你青瞑，你beh對耶穌討甚物？」伊應講，「我beh對伊討一隻細隻狗仔掛鏈仔，thang chhoa7我行。」M7知咱有偌濟擺親像hit款求狗，無求目光？Che是對信主無深。 
無風來。「主，教示阮祈禱。」（路11：1） 
我的兄弟ka7我講，伊bat破病真傷重，到較好e5時，伊tiam3-ti7山裡teh調養伊e5身軀。 
Ti7-hia有一個湖，有一日伊坐ti7船仔nih8。hit時風起，船就順順行，忽然風靜，船也停。伊軟弱無力thang ko3到岸裡，伊就求主hou7風koh起。 
伊e5厝邊看見這個事，才將伊e5船縛 ti7家己e5，後來ko3倚岸。 
Che就是主有聽伊e5 祈禱。伊所愛e5是到岸裡，伊煞教示主著用甚物法度。總是主無用伊所教示的法度。主是用hit-e5厝邊去拖伊e5 船，an2-ni有成伊e5所愛，無照伊家己所求起風。 
第一大的阻礙。「我感謝你，因為我無親像別人。」（路18：10） 
驕傲是靈性進步e5大阻礙。哈里抵仔做牧師e5時，有佮一個 gau5犁田e5議論道理。一日in所討論e5是「甚物是靈性e5進步佮快樂e5 that礙。」哈里牧師講，「的確是m7認家己e5歹。」作田e5講，「第一困難e5，就是咱愛講家己e5 好。」 
人e5勢力親像汞。「M7-thang hou7 lin2 e5好受人毀謗。」（羅14：16） 
一擺ti7華盛頓某個工廠內，有一個細細e5管貯1/2000兩e5汞。Chiah-e5汞忽然ka落ti7地板nih8，散散去，用bin2仔ka7伊bin2起來，koh用幾若款e5藥水洗地板，向望thang得著其餘e5，總是無論洗偌濟擺，iau2是有汞ti7地板nih8，每洗一擺，就有thang得著四百箍銀e5汞。 
路尾一個做木e5來削地板。到三年後所削e5片用火燒，偆 hiah-e5汞無燒去。 人所影響e5，無論好抑是歹，攏是boe7會消無e5。 
M7是beh賣e5。「無he7 that礙物ti7兄弟e5 路。」（羅14：13） 
有一人名叫Oe7-na2，是一個棍球專家，有名聲e5人。人講一擺有一間做菸公司，請伊著應允in將伊e5像印ti7菸仔頂。Oe7-na2直直拒絕。菸公司e5一人真奇怪，koh thiam2罵 伊講，「恁做球員e5，敢m7是第一愛錢--e5 mah？」棍球員真受氣應講，「我的確無隨便愛錢。設使我用我e5像佮名印ti7菸仔頂，結果hou7真濟囡仔愛食菸，我就敢講，無論你hou7我偌濟錢，我也無beh做這號事。」 
做真實e5人。「 M7-thang敗壞伊-----因為基督替伊死。」（羅14：15） 
有一個做酒e5人，真好額，因為伊e5好額，後來ti7政府e5內面有得著真懸e5地位。 
伊有一張手插ti7伊e5外衫e5袋仔內e5像，kui3 ti7 hit個城e5公廳。有一日，有一個散hiong e5婦人人看伊。人問伊，「He是一張真sui2 e5像抑m7是？」伊應講，「功夫是夠額好，koh較好，iau2-si7著將伊e5手畫 ti7我e5丈夫e5袋仔內，（伊e5丈夫是買酒e5人）an2-ni就會抵抵親像伊e5本人。」意思是伊對賣酒來得著錢。伊家己得著錢，總是別人受著酒e5 害。 
得著赦免e5情形。「伊叫我解放受掠e5人。」（路4：19） 
Ti7 1899年，美國某省長去到Khian-lam5城，hit日抵抵是感恩日。伊聽見人講Mu2-ti2先生ti7監內teh講道理，就將一張赦罪單，寄伊hou7監內一個婦人人。這個婦人人本著受關十年久，這時是抵關三年久nia7-tiaN7。Mu2-ti2先生真歡喜hou7伊交代。 
Ti7伊抵beh講煞 e5時，伊就宣佈講，ti7 in中間e5一人，teh-beh受赦免，有一張e5憑據ti7手裡。 
伊借這個beh來講明上帝e5赦免人。總是後來伊看出ti7 hiah-nih緊張e5情形，伊boe7使得koh直直講落去。 
伊就叫hit個beh受赦免e5婦人人e5名，教伊進前來受省長所送感恩日e5禮物。婦人人躊躇tiap8仔久，後來au5叫一聲，也哭，也笑，煞跋倒。伊koh起來，koh再poah8倒ti7顧犯人e5 e5 腳。Mu2-ti2先生看這號勢面只有thang簡簡講上帝赦免罪過e5福氣。 
路尾先生講，「設使人會明白得著赦罪，得著解放e5恩典，人也會歡喜到擋boe7 tiau5。」 
「若m7是hou7我看見釘e5跡，我的確m7信。」（約翰20：25） 
世間人攏teh看hiah-e5接受基督e5人，叫伊e5名e5人，穿基督 e5人有將基督顯明ti7世間抑無？世間逐所在攏teh講，「若無hou7 我看見釘e5跡，我的確m7信。」 設使咱e5程度無比世間人較懸，咱e5道德標準無比in 較懸，koh咱e5辦事也無比in較好，世間人beh怎樣信咱，koh進一步，世間人beh僥疑咱所代表e5 基督。 
危險e5良心。「熱心」（行22：3） 
亞歷山大bat講，「當良心得著上帝e5光照e5時，thang講是一個真高尚e5權勢，總是當咱teh愚憨，犯罪抑是做過頭e5事e5時，這款e5權力beh hou7咱對敵基督。」 Bat有印度人，對英國e5執政官講，「阮e5良心教阮若丈夫死，婦人人著燒ti7燒身屍e5柴堆裡。」英國官應講，「Lin2若an2-ni做，阮e5良心教阮著將lin2吊死。」 
新活命。「主，我著怎樣做？」（行22：10） 
路得是某所在e5大科學家，一擺伊提一chang5樹，這chang5樹真反常，後來變到真歹看，koh有毒。總是經過這位科學家，用法度ka7伊換新，伊攏總e5舊習慣tui3 an2-ni無去，伊e5能力liam5-piN有新e5發展，koh成做一chang5可愛會結實e5樹。 人會用法術去做hit款e5奇事，將樹e5舊習慣除去hou7伊變做sui2 koh會結實。何況上帝敢 boe7做出奇e5事，hou7一個人離開舊e5習慣，koh重創造伊做一個正直成聖e5人mah？ 
你是玻璃櫥抑m7是？「上帝分別我，歡喜用伊e5子指示我。」（加拉太1：15，16） 
Ti7店內較常有玻璃櫥排teh，目的就是將所beh賣e5物排ti7內面，hou7人thang看。 上帝現時beh將基督顯明ti7人，beh吸引人來得著基督，就是第先揀選一部分e5人來做玻璃櫥。 
伊所失落e5。「我看萬事做有損害，因為我掠認bat耶穌做第一好e5。」（腓3：8） 
有一個老婦人人無夠真好額。伊到真oaN3才來做基督徒。一日伊佮伊e5查某孫ti7城nih8 e5街路teh行，一個乞食來將家己e5事講hou7 in聽。老婦人人聽了憐憫伊，tui3袋仔提出半箍銀hou7伊。 
Koh行無偌遠，koh有一個婦仁人teh聽候in憐憫伊，伊也hiat一箍銀ti7伊e5袋仔。 伊e5孫看伊an2-ni做就講，「阿媽，你tui3做基督徒以後，有失落真濟，有影無？」伊應講，「有影，我有失落我e5急性、批評別人、拍損時 去求無意思e5快樂，我也有失落貪心佮顧己心，我實在失落真濟。」 
Thang驚e5問。「少種少收。」（II林9：6） 
某家ti7禮拜日早起tui3禮拜堂倒來了後，老父就批評ti7早起所講e5經題；查某子就批評吟詩班所吟e5真歹；老母講彈琴e5人e5毛病。 In an2-ni teh批評。忽然細漢囡仔講，「阿爸，咱所toe5 e5，只有一、二lui na7-tiaN7，自然所聽e5是boe7滿咱e5意，你有想an2-ni抑無？」 
好年冬。「掖濟e5，收成也濟。」（II林9：6） 
濟濟年前，有一個少年美國人，旅行ti7美國e5某省。 一擺日已經落山，伊到一個作田人e5厝，請in hit-e5昏hou7伊歇ti7-hia，in真歡喜接納伊。 
抵抵hit時koh有一人佮伊e5婦人人來，也請in hou7 in兩人歇。這個人有患著肺勞病，伊是teh-beh去某e5山頂調養身軀，伊所toa3 e5只有四箍銀夠額thang做路費na7-tiaN7。 
頭一個來e5少年人，看見in來，就講伊甘願用家己所beh用e5房佮床讓hou7 in兩人，伊家己beh睏ti7精牲e5 tiau5，抑是塗腳。 隔早起，hit個患著肺勞e5人teh-beh起身，主人提一百箍銀hou7伊thang用，若以後無thang還，也m7使煩惱。 
隔二十年，hit個頭一個少年人，決斷beh koh來探以前好款待伊e5主人iau2 ti7-teh抑無？ 後來伊有chhe7著伊。同時koh一個也來，講伊家己就是20年前受主人好款待e5人客，hou7 in不只奇怪。 伊有抵抵聽見人講，這個作田人有失落伊e5錢，抵抵真艱苦。所以伊即時來ka7伊講，「我欠用e5時，你有hou7我一百箍，這陣我beh一百倍hou7你。」 
</HL>