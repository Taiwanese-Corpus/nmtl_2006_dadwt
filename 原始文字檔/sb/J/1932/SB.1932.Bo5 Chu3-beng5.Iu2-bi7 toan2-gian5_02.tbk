<CL>
 Lan2 teh saN-chiN chhit kha e5 kun a2-bo5? "Ka-ki7 pi-bi5 e5, beh tit-tioh8 seng-koaiN5." (Lou7 18: 14) 
 Chit8 e5 siau3-lian5 e5 bok8-su, chit8-jit8 teh ian2-kang2, i e5 keng-toe5 si7, "Ki-tok soe2 hak8-seng e5 kha." Ti7 poaN3 tiong-tng5 i u7 kong2 chit8 ku3 kong2, "Peng5-iu2 ah! Lan2 ti7 kau3-hoe7 e5 lai7-bin7, long2 teh saN-chiN choe3-thau5, saN-chiN koaiN5 e5 te7-ui7, chong2-si7 chin chio2 lang5 u7 teh saN-chiN soe2-kha e5 kun." Che chiu7-si7 kong2 chin-chio2 lang5 kam-goan7 ui7-tioh8 Ki-tok lai5 chiaN5-choe3 te7-it lou7-be2, te7-it ke7, te7-it bi5-soe3 e5. 
 U7 iong7-i3 e5 pi2-kau3. "Chit-e5 lang5 u7 chhim e5 sin3, kap hou7 Seng3 Sin5 chhiong-moa2." (Heng7 6: 5) 
 Li2 na7-si7 chit8 e5 choe7-jin5, li2 beh eng7 sim2-mih8 lang5 kap li2 pi2-kau3? Li2 kiam2 m7-si7 chiong hiah-e5 bo5 chiau3 to7-li2 e5 hoe7-iu2 kap li2 pi2-kau3 mah? Na7-si7 an2-ni, chiu7-si7 na2 chhin-chhiuN7 chit8 e5 oe2-lang5, chiong un2-ku e5 kap i ka-ki7 pi2-kau3 kong2, "Goa2 bo5 pi2 chit-e5 un2-ku e5 khah soe3-han3." Li2 siaN2-su7 m7 kap chit8 e5 oan5-choan5 e5 lang5 pi2-kau3? 
 Kau3-hoe7 lai7 u7 joa7-choe7 jiat8-sim e5 Ki-tok-tou5 li2 chaiN2-iuN7 m7 khi3 kap in pi2-kau3? Li2 na7 kap in pi2-kau3, in beh na2 chhin chhiuN7 chit8 chiah toa7 chhiuN7, li2 beh chhin-chhiuN7 chit8 chiah liah8 niau2-chhu2 e5 lah8-kau2. 
 Song3-hiong lang5 hian3 chiN5 a2-m7-bian2? "Ma2-ki-tun3 lang5." (II Lim5 9: 4) 
 Ma2-ki-tun3 lang5 ti7 kek8 song3-hiong e5 si5, iu5-goan5 kam-goan7 hian3-chiN5. Chin-choe7 keng le2-pai3-tng5, ui7-tioh8 beh pang-chan7 A-hui-li7-ka kap Lam5 A-bi2-li7-ka e5 thoan5-to7 su7-giap8 u7 chhut saN-ban7 khou. U7 chit8-keng soe3-soe3 e5 le2-pai3-tng5, in e5 hoe7-iu2 ui7-tioh8 te7-hoaN7 pang-khi3, in e5 chai5-san2 chha-put-to long2 u7 sit-loh8. Chong2-si7 in u7 kia3 chit8-tiuN 209 khou e5 gun5-chek8 lai5 hian3. 
 Hit-e5 kong-hoe7 e5 kau3-su7 ui7-tioh8 siu in e5 chiN5 soa3 siu7 chek-pi7, kong2 i bo5 liong5-sim kaN2 siu hiah-nih8 kan-khou2 e5 lang5 e5 chiN5. Hit-e5 kau3-siu7 in3 kong2, "Chu2 kiam2 u7 tui3 hit-e5 chiu2-koaN2 lang5 kong2 tioh8 chiong i sou2 hian3 e5 chit8 li5 tui3 khou3-pang5 theh8 to3-tng2 mah?" 
 Thai5 lang5 e5 lang5 oe7 tit-tioh8 kiu3 boe7? "Hok-im si7 Siong7-te3 e5 koan5-leng5, beh kiu3 long2-chong2 sin3 e5 lang5." (Lo5 1: 16) 
 Chit8 e5-hng ti7 Go5-lo5-su e5 bou2 toa7 siaN5, u7 chit8 keng toa7 thiaN, lang5 che7 moa2-moa2. Ki5-tiong u7 chit8 e5 bou2 toa7-oh8 e5 hau7-tiuN2, che7 ti7 thau5-cheng5 e5 i2-liau5. I tit8-tit8 si3-koe3 khoaN3 piau2-si7 chin kiau-ngou7. Chu7-hoe7 e5 lang5 si7 choh-chhan5 lang5, choe3-kang lang5, kiong7-san2 tong2, chong2-si7 ia7 u7 chun-kui3 e5 lang5. 
 Ti7 thoan5-to7-su ian2-soat beng5-pek8 e5 si5, u7 chit8 e5 ou-bin7-lang5, che7 ti7 au7-bin7, thiaN kau3 bak8-chiu chin toa7-lui2, peh khi2-lai5 kong2, "KhoaN3! goa2 e5 bin7 chiah ou, ki5-sit8 goa2 e5 sim-lai7 iau2 koh-khah ou. Ti7 lan2 iau2-be7 oaN7 cheng3-hu2 e5 si5, goa2 u7 koa3 thih-lian7 poeh ni5 ku2, ti7 Se-pek-li7-a. Goa2 tui3 siau3-lian5 chiu7-si7 chit8 e5 toa7 e5 choe7-jin5, thai5-si2 lang5 e5 lang5. Kau3 lan2 oaN7 cheng3-hu2 e5 si5, goa2 u7 siu7 thau2-pang3. Goa2 chit8 e5 to3-lai5 Go5-lo5-su, chiu7 choe3 kiong7-san2 tong2, goa2 koh-chai3 choe3 goa2 sou2 ai3 choe3 e5, koh thai5 lang5, sou2 hai7-si2 e5 siN3-mia7 pi2 che7 ti7 chit lai7-bin7 e5 lang5 khah choe7." I liam5-piN phak ti7 thou5-kha toa7 khau3. 
 Thoan5-to7-su mng7 i kong2 i u7 bat Ki-tok e5 hok-im a2-m7-bat? I kong2, "M7-bat, goa2 chhau3-kham2 jip8-lai5 chia, chiah thau5-pai2 thiaN-kiN3. Chin-chhiuN7 goa2 chit-khoan2 e5 lang5 oe7 sia3-bian2-tit a2-boe7?" Chit-e5 lang5 u7 tit-tioh8 sia3-bian2, i piN3-choe3 chin peng5-an, i e5 hoaN-hi2 hian2-chhut ti7 bin7-nih8. Chit si5 i siuN7, i boe7 kham-tit che7 ti7 pat8 lang5 e5 sin-piN, beh che7 ti7 thou5-kha, chong2-si7 sian-siN khng3 i tioh8 che7 ti7 i2-nih8. 
 Hit-e5 toa7-oh8 e5 hau7-tiuN2 chin siu7-khi3 chhut-khi3, chong2-si7 ke3 chap8-gou7-hun cheng, i koh to3-tng2 lai5, chhit thau5-hiah8 e5 koaN7, au7-lai5 kong2, "Thoan5-to7 Sian-siN, goa2 tioh8 chaiN2-iuN7 choe3? Goa2 u7 hoan2-tui3 Siong7-te3, kong2 u2-tiu7 lai7 bo5 Siong7-te3, goa2 kap hok-im oan5-choan5 bo5 kan-siap8." Thoan5-to7-su kong2, "U7 chit8 e5 chin kan2-tan e5 hoat-tou7, chiu7-si7 li2 na7 chai koh jin7 li2 e5 choe7, ka-ki7 khiam-pi ti7 Siong7-te3 e5 bin7-cheng5, chhin-chhiuN7 hit-e5 thai5 lang5 e5 tu2-tu2 sou2 choe3 e5, chiu7 Ia5-sou e5 huih beh soe2-tu5 li2 it-chhe3 e5 choe7, bo5 pat8 tiau5 lou7." 
 I kong2, "Li2 kong2 e5 chin ho2, iau2-ku2 li2 chai goa2 si7 chit8 e5 u7 hak8-bun7 e5 lang5, tek-khak bo5 hoan7-tioh8 thai5-lang5 e5 choe7. U7-iaN2 goa2 si7 u7 hak8-bun7 e5 lang5, goa2 ji7-chap8-gou7 ni5 ku2 ti7 bou2 toa7-oh8 ka3-chheh, siu7 chin-toa7 e5 chun-keng3. Goa2 seng5-jin7 ti7 chit ji7-chap8-gou7 ni5 ku2 e5 lai7-bin7, goa2 chin chhut-lat8 chu2-tiuN bo5 Siong7-te3, goa2 ji7-chap8-gou7 ni5 ku2 liau7-li2 chit-keng oh8-tng5, mui2-ni5 u7 chit8 chheng lang5 choe3 goa2 e5 hak8-seng, goa2 long2 tui3 in kan-cheng3 u2-tiu7 bo5 Siong7-te3, ia7 bo5 thian-tong5 te7-gek8. Chit-e5 kiat-ko2 chin-chiaN3 kiaN lang5, in ui7 kek-beng7 i2-au7, goa2 tu2-tioh8 chin-choe7 hak8-seng, choe3 cheng2-cheng2 put-hoat e5 su7. Goa2 sou2 hoan7 e5 choe7, iau2 pi2 chit-e5 thai5-lang5 e5 khah tang7, in-ui7 goa2 u7 cheng3 tok8 ti7 in e5 sim, hai7 in e5 leng5-hun5, hou7 in piN3-choe3 thai5 lang5 e5, in hian7-si5 long2 teh choe3 phaiN2 e5 kang. Chit-e5 lang5 chi2-u7 pun2-sin thai5-lang5, chong2-si7 goa2 u7 lian5-lui7 choe7-choe7 lang5 hou7 in thai5 lang5. I hoe2-kai2 chiu7 i2-cheng5 e5 su7 thang tiau5-tit8, chong2-si7 goa2 long2 bo5 hoat thang pou2-kiu3, ia7 bo5 hoat tit thang chhu2-siau i2-cheng5 e5 heng5-tong7. Na7 siat-su2 Siong7-te3 sia3-bian2 goa2 e5 choe7, goa2 sou2 choe3 e5 kang iah8 iu5-goan5 chhin-chhiuN7 kiaN-hiaN5, kap si2 e5 he2 tit8-tit8 tou7. Chhin-chhiuN7 goa2 chit ho7 lang5 thai2-tho2 u7 hoat-tou7 thang chin2-kiu3?" 
 I kong2 soah aN3-thau5, chhui3-phoe2 long2 si7 bak8-sai2, eng7 chhiu2 ng bin7. Sian-siN thak8 Ia5-sou chio-hou choe7-jin5 e5 oe7 chin toa7 siaN, i liam5-piN koh peh khi2-lai5 kong2, "Go5-lo5-su piN3 kau3 chit khoan2, sit8-chai7 si7 tui3 goan2, goan2 ku7-choat8 Siong7-te3, sou2-i2 oe7 hoat-siN chit ho7 put-heng7 e5 su7. Goan2 u7 chhiuN2 lang5 e5 liong5-sim, ia7 u7 hou7 Go5-lo5-su peng2 to3-tiau3. Thoe3 goa2 ki5-to2!" Long2-chong2 e5 lang5 long2 lau5 bak8-sai2. Au7-lai5 i koh khi2-lai5 ki5-to2 kong2, "Siong7-te3 ah, siat-su2 Li2 si7 chin e5, kiu5 Li2 hian2-beng5 ti7 goa2! Na7 kheng2 lin5-bin2 goa2, kiu5 Li2 kin-a2-jit8 hou7 goa2 chai! Sia3-bian2 goa2 long2-chong2 e5 choe7." Hit-e5-hng, si5-kan siuN7-te2, bo5 tak8-lang5 u7 ki-hoe7 thang kong2 in e5 ke3-sit. Hit si5 chit-e5 chu2-li2 phou7 hit-e5 thai5 lang5 e5, nng7 lang5 hoaN-hi2 kau3 lau5 bak8-sai2. Keh e5-hng, i koh toa3 kui-pan e5 pit-giap8 seng saN-kap lai5, hou7 in che7 ti7 thau5-cheng5 liau5. Hit-e5-hng in u7 chhit lang5, thiaN in e5 sian-siN e5, chhe7-tioh8 Siong7-te3. 
 Te7-it iau3-kin2 e5 siau-sit. "I tit-tioh8 khoaN3-kiN3." (Heng7 9: 18) 
 Bou2 e5 Sian-siN ai3 chhi3-giam7 i e5 hak8-seng e5 tui3-ti7 tng-si5 e5 phou2-thong siong5-sek, chiu7 mng7 in kong2, "Ti7 teng2 le2-pai3 e5 tiong-kan u7 sim2-mih8 te7-it iau3-kin2 e5 siau-sit?" Chit8 e5 soe3-han3 gin2-na2 kin2-kin2 kiah8 khi2 chhiu2, i long2 bo5 giau5-gi5 chin pek-chhiat kong2, "Sian-siN, goa2 chai." Sian-siN kong2, "Ho2, hak8-seng li2 thang kong2." Gin2-na2 chin tek-i3 kong2, "Sian-siN, goa2 e5 lau7-pe7 i2-keng hoan2-hoe2 tit-tioh8 kiu3 lah." 
 Tng-si5 sian-siN an2-ni mng7, kiam2-chhai2 u7 lang5 beh in3 kong2, sim2-mih8 sou2-chai7 hou7 he2 sio, sun2-sit kui2-na7 pah-ban7, sim2-mih8 sou2-chai7 hou7 chui2 im, a2-si7 toe7 tang7, a2-si7 sim2-mih8 pat8 hang7. Chong2-si7 chit-e5 gin2-na2 oe7 hiau2-tit sim2-mih8 si7 te7 it iau3-kin2, i chai lang5 e5 leng5-hun5 si7 pi2 se3-kan tak8-hang7 khah kui3-tiong7. 
 An-se-mou5 e5 sun7-than3
 Chit8-pai2 goa2 teh-beh khi3 ti7 Lam5 Bi2-chiu, Ga5-te7-ma2-liap8. Po2 Sian-siN chhiaN2 goa2 tui3 kui2-na7 ui7 sin3 Chu2 e5 In3-te7-an lang5 kang2-lun7 kiu3 lang5 e5 hoat-tou7. Chit8 e5 lau7-lang5 mia5 kio3 An-se-mou5, che7 ti7 au7-piah e5 te7-si3 liau5, goa2 oat8 ke3-khi3 ka7 i kong2, "An-se-mou5, chhiaN2 li2 ka7 goa2 kong2, li2 kin-ni5-lai7 in2-chhoa7 joa7-choe7 lang5 lai5 bat Ia5-sou." (Hit-si5 si7 ji7-geh8 chap8-ji7 jit8) Lau7-lang5 e5 bin7 chhih loh8-khi3 kong2, "Ah! Sian-siN, chin-chio2." Goa2 mng7 kong2, "Joa7-choe7, chhiaN2 ka7 goa2 kong2." I in3 kong2, "Chi2-u7 saN-chap8." 
 Hit-ni5 e5 chhit-geh8 chhoe, goa2 chih-tioh8 An-se-mou5 e5 phoe, phoe-lai7 liat8 chit8-pah si3-chap8-si3 e5 lang5-mia5, chiu7 si7 An-se-mou5 ti7 7 geh8 i2-cheng5 sou2 in2-chhoa7 lai5 kui Chu2 e5 lang5. Thang kong2 ti7 kau3-hoe7 choe3 kang e5, han2-tit u7 chhin-chhiuN7 an2-ni e5, iah8 thang kong2 chit8-si3 lang5 choe3 kiu3 lang5 e5 kang e5, An-se-mou5 si7 te7-it ho2 e5 chit8 e5. 
 Tak8-hang7 pian7, chi2-u7 bo5 kiu3-seng-chun5. "Goa2 bo5 ui5-keh8 ThiN e7 hian2-hian7." (Heng7 26: 19) 
 Ti7 Oe7-li2-su e5 hai2-piN, u7 chit8 e5 soe3-soe3 e5 hiuN-sia7, hia e5 chui2-lou7 si7 te7-it gui5-hiam2 e5, chin-choe7 siN3-mia7 u7 hi-seng ti7-hia. In-ui7 an2-ni, hit hiuN-sia7 e5 lang5 chiu7 siuN7 tioh8 u7 kiu3-seng-chun5. In thau5 chit8-pou7, chiu7-si7 khi2 chit8 cho7 chhu3, khi2 beng5-pek8 e5 si5, chiN5 i2-keng liau2, bo5 koh u7 chiN5 thang cho7 kiu3-seng-chun5. Chhu3 khi2 kau3 chin ho2-se3, iu5-chhat ia7 chin sui2, tak8-hang7 long2 pian7, kho2-sioh bo5 kiu3-seng-chun5. 
 Joa7-choe7 e5 chheng-lian5 lang5 si7 chhin-chhiuN7 an2-ni, in u7 ho2 e5 kian3-sek, u7 ho2 e5 chu2-gi7, u7 ho2 e5 chong-chi2, kho2-sioh in sou2 choe3 e5 kiat-kiok8 long2 bo5 kiu3-seng e5 kong-chok. 
 ThiaN3-thang3 khui-mng5. "I pang-chan7 goa2." (I The5 1: 12) 
 Bat u7 chit8 e5 soe3-han3 cha-bou2 gin2-na2, chin ai3 kap in lau7-pe7 saN-kap kong2-oe7. Chit8-jit8, lau7-pe7 ti7 ka-ki7 e5 thak8-chheh pang5, cha-bou2-kiaN2 ai3 chhe7 i, chiu7 chiuN7-khi3 lau5-teng2, khoaN3-kiN3 mng5 koaiN-teh, chiu7 eng7 chhiu2 nih8 mng5-leng, chong2-si7 chhiu2 siuN-soe3, sou2-i2 ia7 bo5 kau3-giah8 lat8 thang choan7. Au7-lai5 mng5-leng tng2, mng5 khui, i chin hoaN-hi2, chau2 jip8-khi3 kong2, "Heh! A-pa5, goa2 ka-ki7 khui chit-e5 mng5." I long2 m7-chai, i teh khui boe7 khui e5 si5, i e5 lau7-pe7 thiaN-kiN3, chiu7 tui3 i2-nih8 cheng7-cheng7 peh-khi2-lai5 tui3 lai7-bin7 thoe3 i khui. Siong7-te3 tu2-tu2 chhin-chhiuN7 hit-e5 lau7-pe7, i oe7 choe3 lan2 lang5 sou2 boe7 choe3 e5. "Ki-tok siuN2-su3 goa2 khui3-lat8, goa2 chiah oe7 choe3 long2-chong2 e5 su7." 
 Ku2-tng5 e5 thiaN3. "I thiaN3-sioh ka-ki7 e5 lang5.... I thiaN3 in kau3 lou7-be2." (Iok-han7 13: 1) 
 Bin2-ni5 kap Pho-si chhut-lai5 hoe-hng5-nih8 beh sang3 in lau7-pe7 khi2-sin khi3 lu2-heng5. Tng lau7-pe7 beh khia5 be2 e5 si5, sio2 Pho-si kio3 kong2, "Pa5-pa5, chhiaN2, chai3-hoe7, goa2 thiaN3 li2 kau3 chhin-chhiuN7 li2 beh khi3 e5 kau2-chap8 li2 hiah tng5." Bin2-ni5 iah8 chhut i un-jiu5 e5 siaN kong2, "Chhin-ai3 e5 Pa5-pa5, chhiaN2, chai3-hoe7, li2 eng2-eng2 bo5-beh khia5 kau3 goa2 e5 thiaN3 e5 lou7-be2." (I3-su3 si7 goa2 thiaN3 li2 bo5 kiong5-chin7.) 
 Lan2 ti7 ta2-loh8? "I thiaN3-sioh ka-ki7 e5 lang5.....I thiaN3 in kau3 lou7-be2." (Iok-han7 13: 1) 
 Chit8-pai2 chit8 e5 soe3-han3 gin2-na2 teh khia7 ti7 soaN-teng2, i e5 chhiu2 hou7 i e5 lau7-pe7 khan-teh. Lau7-pe7 tui3 i kang2-lun7 Siong7-te3 bo5 han7-liong7 e5 thiaN3. I ki2 pak, ki2 lam5, ki2 tang, ki2 sai, koh ki2 soaN kap soaN-kok, au7-lai5 koh ki2 thiN-piN kong2, "Goa2 e5 kiaN2 Iok-han7 ah! Siong7-te3 e5 thiaN3 chiu7-si7 hiah toa7." Gin2-na2 bak8-chiu kim-kim chin hoaN-hi2, chiu7 in3 kong2, "Lau7-pe7, an2-ni lan2 sou2 tiam3 e5 sou2-chai7 chiu7-si7 ti7 Siong7-te3 bo5 han7-liong7 e5 thiaN3 e5 tiong-ng, lan2 si7 joe7 un2-tang3 ah!" 
 Tai7-piau2 “Sin5 e5 lang5." (II Liat8 4: 22) 
 Goa2 u7 chit8 e5 peng5-iu2, bat siu7 Bi2-kok cheng3-hu2 phai3 choe3 khi3 goa7-kok e5 tai7-piau2. Khi3 bo5 joa7-ku2, i u7 to3-lai5, goa2 mng7 i kong2, "Li2 siaN2-su7 to3-lai5?" I in3 kong2, "In-ui7 goa2 m7-ai3 koh tam-tng hit khoan2 e5 chek-seng5 lah." Goa2 mng7, "He si7 chaiN2-iuN7?" I kong2, "Goa2 bo5-lun7 khi3 sim2-mih8 sou2-chai7, hia e5 peh-siN3 tit8-tit8 khoaN3 goa2, koh kio3 goa2, 'Uncle Sam'. (i3-su3 si7 chi2 Bi2-kok) Lian5 goa2 chi2-u7 teh lim-chui2 na7-tiaN7, in iah8 ui5-teh khoaN3, kong2 si7 Bi2-kok khoan2 e5 lim-chui2. Sou2-i2 goa2 m7-ai3 koh tam hit ho7 chek-seng5." 
 Lan2 choe3 Siong7-te3 e5 kiaN2 si7 tu2-tu2 chhin-chhiuN7 an2-ni, se3-kan lang5 beh tit8-tit8 khoaN3 lan2, tit8-tit8 gi7-lun7 lan2. In bo5 beh chu3-i3 lan2 sou2 gim5 e5 si, lan2 e5 ki5-to2 a2-si7 lan2 e5 sin3-tiau5. In te7-it chu3-i3 e5, chiu7-si7 lan2 e5 kiaN5-choe3. 
 Heng5 sou2 khiam3 e5. I in3 kong2, "Long2 peng5-an." (II Liat8-ong5 4: 26) 
 Ti7 thou3-sia3 cheng3 liu5-heng5 e5 si5, chit8 e5 lau7-bu2 ti7 chit8 jit8-lai7 sit-loh8-khi3 nng7 e5 kiaN2. Hit-e5-hng, i e5 tiong7-hu tui3 pat8-ui7 to3-lai5, i e5 bou2 ai3 pi7-pan7, i e5 sim, sou2-i2 ka7 i kong2, "U7 chit8 e5 peng5-iu2 chioh goa2 po2-poe3 e5 mih8, hian7-si5 i beh tho2 to3-tng2, goa2 tioh8 chaiN2-iuN7 choe3?" Tiong7-hu kong2, "Tioh8 long2-heng5 i." Hu7-jin5-lang5 chiu7 chhoa7 i kau3 pat8 keng pang5, ki2 hit-e5 nng7 e5 si2 e5 gin2-na2 hou7 i khoaN3, ka7 i kong2, "Nng7 e5 gin2-na2 si7 Siong7-te3 kau hou7 lan2 e5, hian7-si5 I koh tho2 to3-tng2, lan2 kiam2 m7 tioh8 sun7-hok8." 
 Chun5 chu2 khoaN3-kiN3. "Hian7-si5 lin2 m7-chai goa2 sou2 choe3 e5, au7-lai5 chiu7 oe7 chai." (Iok-han7 13: 7) 
 Chit8-jit8 goa2 thak8-tioh8 lun7 chit8 e5 lang5 ti7 chit8 e5 ta3-bu7 e5 ou5. Sui-bong2 bu7 u7 ta3-moa2 ou5-teng2, chun5 iu5-goan5 kiaN5 chin kin2, kau3 hou7 chun5-lai7 e5 tah-kheh kam2-kak kong2 si7 siuN kin2. U7 chit8 lang5 ka7 chun5-oan5 kong2, "Lan2 e5 chun5 kiaN5 kau3 hiah kin2, kiaN-liau2 oe7 tu2-tioh8 gui5-hiam2." Chun5-oan5 kiah8 thau5, in3 i kong2, "Tai7-kong ti7 kio5-teng2, i si7 ti7 bu7 e5 teng2-bin7, i oe7 khoaN3 lan2 sou2 beh khi3 e5." 
 Lan2 boe7 beng5 e5, Siong7-te3 long2 chai. Toa7-oh8 e5 hau7-tiuN2. "Chi7-chui7 ai3 choe3 tai7-seng e5, tioh8 choe3 lin2 e5 lou5-pok8." (Kho2 10: 44) 
 Ti7 Bi2-kok e5 soaN-lai7, u7 chit8 e5 toa7-oh8, chin khiam3-kheh chiN5, sou2 eng7 e5 chhu3 long2 chin phaiN2, kau3-oan5 e5 sin-sui2 ia7 chin ke7. U7 chit8 e5 siN-hun7 lang5 jip8-lai5 kau3 oh8-tng5 e5 khang3-toe7, tu2-tioh8 chit8 e5 chheng7 khou3-tho3 teh chheng2 he e5 lang5, chiu7 mng7 i, "Tioh8 khi3 ta2-loh8 chiah oe7 chhe7-tioh8 hau7-tiuN2?" I in3 kong2, "Goa2 siuN7 li2 ti7 12 tiam2 khi3 i e5 chhu3, tek-khak chhe7 i oe7 tioh8." 
 Chit-e5 siN-hun7 lang5 chiu7 ti7 12 tiam2 chhe7-tioh8 hau7-tiuN2, sui-jian5 chit-e5 hau7-tiuN2 sou2 chheng7 e5 kap i teh chheng2-he e5 si5 bo5-tang5, chong2-si7 chit-e5 siN-hun7 lang5 oe7 jin7-tit i chiu7-si7 hit-e5 chheng2-he e5 lang5. Keh-jit8 hau7-tiuN2 chih-tioh8 chit8-tiuN phoe kap sou2 sang3 lai5 e5 gou7 ban7 khou. Che si7 tui3 chit8-e5 hau7-tiuN2 e5 jiat8-sim, hok8-bu7 e5 cheng-sin5, u7 kam2-kek hit-e5 lang5. I sui-jian5 si7 hau7-tiuN2, iau2-ku2 i kam-goan7 choe3 lang5 sou2 khoaN3 m7-khi2 e5 kang. 
 Sim2-mih8 koh-iuN7. "Li2 e5 oe7 si7 goa2 kha-cheng5 e5 teng." (Si 119: 105) 
 U7 chit8 e5 lau7 e5 seng-but8 kau3-siu7, theh8 chit8 liap8 chhiah-sek e5 soe3-liap8 chi2 ti7 chhiu2 nih8 kong2, "Goa2 chai chit liap8 chi2 si7 tui3 sim2-mih8 lai5 cho7 chiaN5 e5, goa2 chai i e5 seng5-hun7 e5 pi2-le7, goa2 ia7 oe7 ka-ki7 choe3 chit8 liap8 tu2-tu2 chhin-chhiuN7 chit-liap8 tui3 sit8-but8 theh8-lai5 e5 chi2. Chong2-si7 goa2 na7 chiong goa2 sou2 choe3 e5 chit liap8 chi2 khi3 ia7, i khiok boe7 hoat sim2-mih8 khi2-lai5, i sou2 ham5 e5 chit, chi2-u7 hou7 thou5 khip-siu na7-tiaN7. M7-ku2 goa2 na7 eng7 Siong7-te3 sou2 cho7 e5 sit8-but8 e5 chi2 khi3 ia7 ti7 ho2 e5 toe7-nih8, i liam5-piN beh hoat sit8-but8 khi2-lai5. Che si7 in-ui7 i u7 chit8-khoan2 e5 o3-biau7 ti7-teh. Lan2 kio3 chit khoan2 o3-biau7 choe3 oah8-mia7." 
 Chit pun2 Seng3-keng e5 khoan2 na2 chhin-chhiuN7 pat8-pun2 chheh. Lan2 boe7 beng5-pek8 i e5 kiN5-iN7 e5 leng5-lek8. Na7 chiong i cheng3 ti7 ho2 e5 thou2-toe7, i teh-beh hian2-chhut i u7 chit8 khoan2 e5 oah8-mia7. I u7 leng5 e5 oah8-mia7. I oe7 kiat ke2-chi2. 
</CL>
<HL>

咱teh相爭拭腳e5巾抑無？「家己卑微e5，beh得著升高。」（路18：14） 
一個少年e5牧師，一日teh演講，伊e5經題是，「基督洗學生e5腳。」Ti7半中堂伊有講一句講，「朋友ah！咱ti7教會e5內面，攏teh相爭做頭，相爭高e5地位，總是真少人有teh相爭洗腳e5巾。」 Che就是講真少人甘願為著基督來成做第一路尾，第一低，第一微細e5。 
有用意e5比較。「這個人有深e5信，佮hou7聖神充滿。」（行6：5） 
你若是一個罪人，你beh用甚物人佮你比較？你敢 m7是將hiah-e5無照道理e5會友佮你比較mah？若是an2-ni，就是若親像一個矮人，將癮痀e5佮伊家己比較講，「我無比這個癮痀e5較細漢。」你啥事m7佮一個完全e5人比較？ 
教會內有偌濟熱心e5基督徒你怎樣m7去佮in比較？你若佮in比較，in beh若親像一隻大象，你beh親像一隻掠老鼠e5獵狗。 
散hiong人獻錢抑m7免？「馬其頓人。」（II林後9：4） 
馬其頓人ti7極散hiong e5時，猶原甘願獻錢。真濟間禮拜堂，為著beh幫贊亞非利加佮南亞美利加e5傳道事業有出三萬箍。 有一間細細e5禮拜堂，in e5會友為著地hoaN7 崩去，in e5財產差不多攏有失落。總是in有寄一張209箍e5銀chek8 來獻。 
Hit個公會e5教士為著收in e5 錢續受責備，講伊無良心敢收hiah-nih8艱苦e5人e5錢。Hit個教士應講，「主敢有對hit個守寡人講著將伊所獻e5一厘tui3庫房提倒轉嗎？」 
Thai5人e5人會得著救boe7？「福音是上帝e5權能，beh救攏總信e5人。」（羅1：16） 
一e5昏ti7俄羅斯e5某大城，有一間大廳，人坐滿滿。其中有一個某大學e5校長，坐ti7頭前e5椅條。伊直直四界看表示真驕傲。聚會e5人是作田人、做工人、共產黨，總是也有尊貴e5人。 
Ti7傳道師演說明白e5時，有一個烏面人，坐ti7後面，聽到目珠真大蕊，peh起來講，「看！我e5面才烏，其實我e5心內iau2 koh較烏。Ti7咱iau2-be7換政府e5時，我有掛鐵鍊8年久，ti7西伯利亞。我tui3少年就是一個大e5罪人，thai5死人e5人。到咱換政府e5時，我有受thau2放。我一個倒來俄羅斯，就做共產黨，我koh再做我所愛做e5，koh thai5人，所害死e5性命比坐ti7這內面e5人較濟。」伊liam5-piN仆ti7塗腳大哭。 
傳道師問伊講伊有bat基督e5福音抑m7-bat？伊講，「M7-bat，我chhau3-kham2入來chia，才頭擺聽見。真像我這款e5人會赦免得抑boe7？」這個人有得著赦免，伊變做真平安，伊e5歡喜顯出ti7面nih8。這時伊想，伊boe7堪得坐ti7別人e5身邊，beh坐ti7塗腳，總是先生勸伊著坐ti7椅nih8。 
Hit個大學e5校長真受氣出去，總是過十五分鐘，伊koh倒轉來，拭頭額e5汗，後來講，「傳道先生，我著怎樣做？我有反對上帝，講宇宙內無上帝，我佮福音完全無干涉。」 傳道師講，「有一個真簡單e5法度，就是你若知koh認你e5罪，家己謙卑ti7上帝e5面前，親像hit個thai5人e5抵抵所做e5，就耶穌e5血beh洗除你一切e5罪，無別條路。」 
伊講，「你講e5真好，iau2-ku2你知我是一個有學問e5人，的確無犯著thai5人e5罪。有影我是有學問e5人，我二十五年久ti7某大學教冊，受真大e5尊敬。我承認ti7這二十五年久e5內面，我真出力主張無上帝，我二十五年久料理這間學堂，每年有一千人做我e5學生，我攏對 in 干證宇宙無上帝，也無天堂地獄。這個結果真正驚人，in為革命以後，我抵著真濟學生，做種種不法e5事。我所犯e5罪，iau2比這個thai5人e5較重，因為我有種毒ti7 in e5心，害in e5靈魂，hou7 in變做thai5人e5，in現時攏teh做歹e5工。這個人只有本身thai5人，總是我有連累濟濟人hou7 in thai5人。伊悔改就以前e5事thang調直，總是我攏無法thang補救，也無法得thang取消以前e5行動。若設使上帝赦免我e5罪，我所做e5工亦猶原親像驚惶，合死e5火直直tou7 。親像我這號人thai2-tho2有法度thang拯救？」 
伊講煞an3頭，嘴phoe2攏是目屎，用手ng面。先生讀耶穌招呼罪人e5話真大聲，伊liam5-piN koh peh起來講，「俄羅斯變到這款，實在是tui3阮，阮拒絕上帝，所以會發生這號不幸e5事。阮有搶人e5良心，也有hou7俄羅斯peng2倒吊。替我祈禱！」攏總e5人攏流目屎。後來伊koh起來祈禱講，「上帝ah，設使你是真e5，求你顯明ti7我！若肯憐憫我，求你今仔日hou7我知！赦免我攏總e5罪。」 Hit-e5昏，時間傷短，無逐人有機會thang講in e5過失。 Hit時這個主禮抱hit個 thai5人e5，兩人歡喜到流目屎。 隔下昏，伊koh toa3歸班e5畢業生相佮來，hou7 in坐ti7頭前條。Hit下昏in有7人，聽in e5先生e5，chhe7著上帝。 
第一要緊e5消息。「伊得著看見。」（行9：18） 
某個先生愛試驗伊e5學生e5對ti7當時e5普通常識，就問in講，「Ti7頂禮拜e5中間有甚物第一要緊e5消息？」一個細漢囡仔緊緊舉起手，伊攏無僥疑真迫切講，「先生，我知。」先生講，「好，學生你thang講。」囝仔真得意講，「先生，我的老父已經反悔得著救lah。」 
當時先生an2-ni問，kiam2-chhai2有人beh應講，甚物所在hou7火燒，損失幾若百萬，甚物所在hou7水淹，抑是地動，抑是甚物別項。總是這個囝仔會曉得甚物是第一要緊，伊知人e5靈魂是比世間逐項較貴重。 
安西毛e5順趁
一擺我teh-beh去ti7南美洲，瓜地馬拉。保先生請我對幾若位信主e5印地安人講論救人e5法度。一個老人名叫安西毛，坐ti7後壁e5第4條，我越過去ka7伊講，「安西毛，請你ka7我講，你今年內引chhoa7偌濟人來bat耶穌。」（Hit時是2月十二日）老人e5面chhih落去講，「Ah！先生，真少。」我問講，「偌濟，請ka7我講。」伊應講，「只有三十。」
Hit年e5 7月初，我接著安西毛e5批，批內列一百四十四個人名，就是安西毛ti7 7月以前所引chhoa7來歸主e5人。Thang講ti7教會做工e5，罕得有親像an2-ni e5，也thang講一世人做救人e5工e5，安西毛是第一好e5一個。 
逐項便，只有無救生船。「我無違keh8 天會顯現。」（行26：19） 
Ti7 Oe7-li2-su e5海邊，有一個細細e5鄉社，hia e5水路是第一危險e5，真濟性命有犧牲ti7-hia。因為an2-ni，hit鄉社e5人就想著有救生船。In頭一步，就是起一座厝，起明白e5時，錢已經了，無koh有錢thang造救生船。厝起到真好勢，油漆也真sui2，逐項攏便，可惜無救生船。 
偌濟e5青年人是親像an2-ni，in有好e5見識、有好e5主義、有好e5宗旨，可惜in所做e5結局攏無救生e5功作。 
疼痛開門。「伊幫贊我。」（I提1：12） 
Bat有一個細漢查某囡仔，真愛合in老父相佮講話。 一日，老父ti7家己e5讀冊房，查某子愛chhe7伊，就上去樓頂，看見門關teh，就用手nih8 門leng，總是手傷細，所以也無夠額力thang轉。後來門leng轉，門開，伊真歡喜，走入去講，「Heh！阿爸，我家己開這個門。」伊攏m7知，伊teh開boe7開e5時，伊e5老父聽見，就tui3椅nih8靜靜peh起來tui3內面替伊開。 上帝抵抵親像hit個老父，伊會做咱人所boe7做e5。 「基督賞賜我氣力，我才會做攏總e5事。」 
久長e5疼。「伊疼惜家己e5人…伊疼in到路尾。」（約翰13：1） 
敏妮合波思出來花園nih8 beh送in老父起身去旅行。 當老父beh騎馬e5時，小波思叫講，「爸爸，請，再會，我疼你到親像你beh去e5九十哩hiah長。」敏妮也出伊溫柔e5聲講，「親愛e5爸爸，請，再會，你永永無beh騎到我e5疼e5路尾。」（意思是我疼你無窮盡。） 
咱ti7佗落？「伊疼惜家己e5人…伊疼in到路尾。」（約翰13：1） 
一擺一個細漢囡仔teh企ti7山頂，伊e5手hou7伊e5老父牽teh。老父對伊講論上帝無限量e5疼。伊指北、指南、指東、指西，koh指山合山谷，後來koh指天邊講，「我e5子約翰 ah！上帝e5疼就是hiah大。」囡仔目珠金金真歡喜，就應講，「老父，an2-ni咱所tiam3 e5所在就是ti7上帝無限量e5疼e5 中央，咱是偌穩當ah！」 
代表「神e5人。」（II列 4：22） 
我有一個朋友，bat受美國政府派做去外國e5代表。 去無偌久，伊有倒來，我問伊講，「你啥事倒來？」伊應講，「因為我m7愛koh擔當hit款e5責承lah。」我問，「He是怎樣？」伊講，「我無論去甚物所在，hia e5百姓直直看我，koh叫我，「Uncle Sam」。（意思是指美國）連我只有teh lim水na7-tiaN7，in也圍teh看，講是美國款e5 lim水。所以我m7愛koh擔hit號責承。」 
咱做上帝e5子是抵抵親像an2-ni，世間人beh直直看咱，直直議論咱。In無beh注意咱所吟e5詩、咱e5祈禱抑是咱e5信條。In第一注意e5，就是咱e5行做。 
還所欠e5。伊應講，「攏平安。」（II列王4：26） 
Ti7吐瀉症流行e5時，一個老母ti7一日內失落去2個子。Hit-e5昏，伊e5丈夫tui3別位倒來，伊e5某愛備辦，伊e5心，所以ka7伊講，「有一個朋友借我寶貝e5物，現時伊beh討倒轉，我著怎樣做？」丈夫講，「著攏還伊。」婦人人就chhoa7伊到別間房，指hit-e5 2個死e5囡仔hou7伊看，ka7伊講，「兩個囡仔是上帝交hou7咱e5，現時伊koh討倒轉，咱敢 m7著順服。」 
船主看見。「現時lin2 m7知我所做e5，後來就會知。」（約翰13：7） 
一日我讀著論一個人ti7一個ta3霧e5湖。雖罔霧有ta3滿湖頂，船猶原行真緊，到hou7船內e5搭客感覺講是傷緊。有一人ka7船員講，「咱e5船行到hiah緊，驚了會抵著危險。」船員舉頭，應伊講，「Tai7公 ti7橋頂，伊是ti7霧e5頂面，伊會看咱所beh去e5。」 
咱boe7明e5，上帝攏知。大學e5校長。「是誰愛做第先e5，著做lin2 e5奴僕。」（可10：44） 
Ti7美國e5山內，有一個大學，真欠缺錢，所用e5厝攏真歹，教員e5薪水也真低。有一個生hun7人入來到學堂e5空地，抵著一個穿褲套teh chheng2 灰e5人，就問伊，「著去佗落才會chhe7著校長？」伊應講，「我想你ti7 12點去伊e5厝，的確chhe7伊會著。」 
這個生hun7人就ti7 12點找著校長，雖然這個校長所穿e5佮伊teh chheng2灰e5時無同，總是這個生hun7人會認得伊就是hit個chheng2灰e5人。隔日校長接著一張批佮所送來e5五萬箍。 Che是tui3一個校長e5熱心，服務e5精神，有感激hit個人。伊雖然是校長，iau2-ku2伊甘願做人所看m7起e5工。 
甚物各樣。「你e5話是我腳前e5燈。」（詩119：105） 
有一個老e5生物教授，提一粒赤色e5細粒子ti7手nih8講，「我知這粒子是tui3甚物來造成e5，我知伊e5成分e5比例，我也會家己做一粒抵抵親像這粒tui3植物提來e5子。總是我若將我所做e5這粒子去掖，伊卻boe7發甚物起來，伊所ham5 e5質，只有hou7土吸收na7-tiaN7。M7-ku2我若用上帝所做e5植物e5子去掖ti7好e5地nih8，伊liam5-piN beh發植物起來。Che是因為伊有一款e5奧妙ti7-teh。咱叫這款奧妙做活命。」 
這本聖經e5款若親像別本冊。咱boe7明白伊e5奇異e5能力。若將伊種ti7好e5土地，伊teh-beh顯出伊有一款e5活命。伊有靈e5活命。伊會結果子。 
</HL>