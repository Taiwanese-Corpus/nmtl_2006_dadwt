<CL>
 SiaN2-su7 siong5-siong5 thoan5 Ia5-sou? "Thoan5 Ia5-sou." (Heng7-toan7 8: 35) 
 Chit8 e5 soan kau3-su kong2, bat u7 chit8 e5 pun2-toe7 lang5 tui3 i kong2, "Li2 i2-keng saN-jit8 ku2 kang2-lun7 Ia5-sou, li2 siaN2-su7 m7 koh kong2 pat8 mih8?" Soan-kau3-su mng7 kong2, "Li2 cha2-khi2 tng3 chiah8 sim2-mih8?" In3 kong2, "Chiah8-be5." I kong2, "Jit8-tau3-si5 chiah8 sim2-mih8?" In3 kong2, "Chiah8-be5." Kong2, "E5-hng-tng3 chiah8 sim2-mih8?" In3 kong2, "Be5." I koh mng7, "Cha7-jit8 chiah8 sim2-mih8?" In3 kong2, "Be5." Koh-chai3 mng7, "Li2 kui-ni5 thang3-thiN teh chiah8 sim2-mih8?" I chin gong5-ngiah8 in3 kong2, "Be5." Soan-kau3-su kong2, "Li2 siaN2-su7 beh tit8-tit8 chiah8 be5?" I kong2, "In-ui7 goa2 tioh8 chiah8-be5, goa2 chiah oe7 oah8." Soan-kau3-su kong2, "Goan2 tioh8 thoan5 Ia5-sou ia7 tu2-tu2 chhin-chhiuN7 an2-ni, in-ui7 I si7 lan2 e5 oah8-mia7." 
 Tai3 Tek-seng e5 lau7-bu2. "Goa2 siuN7 kau3 ti7 li2 lai7-bin7 bo5 ke2 e5 sin3, chit-e5 sin3 tai7-seng si7 ti7.....li2 e5 lau7-bu2 Iu2-ni5-ki e5 sim-lai7." (II The5-mou5-thai3 1: 5) 
 Tai3 Tek-seng Sian-siN e5 lau7-bu2 put-chi2 chu3-i3 i e5 kiaN2 oe7 teng5-thau5-siN, i chi2-u7 chit8-e5 hau7-siN na7-tiaN7. I e5 kiaN2 u7 bat ki3 i teng5-thau5-siN e5 su7, kong2, "U7 chit8-pai2 goa2 e5 lau7-bu2 khi3 pat8-ui7 tiam3 kui2-na7-jit8. Hit-si5 i u7 khah eng5, chiu7 siuN7 beh eng7 si5 thoe3 goa2 pek-chhiat ki5-to2. Sou2-i2 chit8-jit8 chiah8 jit8-tau3 pa2, khi3 pang5-keng, choan-mng5 kui7-teh pek-chhiat lau5 bak8-sai2 tui3 Siong7-te3 kiu5, chhin-chhiuN7 bo5 beh soah, kau3 tit-tioh8 eng3-un2. Hut-jian5 sim-lai7 chai Siong7-te3 u7 un2 i sou2 kiu5, kiaN2 tit-tioh8 kiu3. I chiah kam2-sia7 Chu2, o-lo2 I.”
 Ke3 nng7 le2-pai3 ku2, chhin-ai3 e5 lau7-bu2 to3-lai5 ke-lai7, goa2 khi3 mng5-khau2 ngia5-chih i, ka7 i kong2, 'Goa2 u7 chin ho2 siau-sit beh po3 li2 chai.' I eng7 chhiu2 phou7 goa2, kong2, 'Sim-koaN kiaN2, goa2 long2 chai, goa2 kui2-na7-jit8 teh kam2-sia7 Chu2, theng3-hau7 li2 sou2 beh po3 goa2 e5 ho2 siau-sit.' Goa2 mng7, 'Li2 thai2-tho2 oe7 chai? A-che2 u7 ka7 li2 kong2 mah? A-che2 kong2 i m7 ka7 li2 kong2.' Lau7-bu2 kong2, 'Bo5 lang5 ka7 goa2 kong2.' 
 I chiah tui3 goa2 kong2 i chaiN2-iuN7 thoe3 goa2 ki5-to2 tit-tioh8 un2-chun2. Goa2 chhim-sin3 ki5-to2 e5 leng5-lek8 kiam2 oe7 ki5-koai3 mah? Chit-e5 Tai3 Tek-seng Sian-siN chiu7-si7 te7-it tai7-seng kau3 Tiong-kok lai7-toe7 thoan5-to7 siat kau3 e5 lang5. (Hit si5 hai2-khau2 tak8 sou2-chai7 u7, chong2-si7 i si7 ti7 lai7-toe7 seng2.) 
 Ti7 1931 ni5, Lai7-toe7 hoe7 choe3 kang e5, u7 chit8 chheng saN pah lang5, koh ti7 chit8 ni5 e5 lai7-bin7, u7 chiap-lap8 gou7 chheng chhit pah lang5 jip8-kau3. Che long2 si7 tui3 i e5 lau7-bu2 jiat8-sim e5 kong-hau7. 
 Chhit he3 e5 si5. "Soe3-han3 cha-bou2 gin2-na2." (II Liat8 5: 2) 
 Ma2-teng-i-liu5 si7 chit8 e5 kang-thau5 e5 cha-bou2-kiaN2, ni5 tu2-tu2 chhit-he3 na7-tiaN7, iau2-ku2 i chin kheng2 choe3 ho2-su7, ia7 chin u7 ti3-sek. 
 Chit8-jit8 chhia-lou7 phaiN2-khi3, he2-chhia kau3 hia, siat-su2 bo5 theng5, chiu7 oe7 chin gui5-hiam2, choan5 chhia e5 lang5 beh long2 si2. Chit-e5 cha-bou2 gin2-na2 kin2-kin2 phah tian7-oe7 thong-ti hu7-kun7 e5 chhia-lou7 e5 tai7-li2. Tai7-li2 mng7 kong2, "Li2 oe7 chhut-khi3 kio3 chhia theng5 a2-boe7?" I in3 kong2, "Goa2 iau2 soe3-han3, iau2-ku2 goa2 beh chhi3 choe3." Sou2-i2 i kap i e5 toa7-chi2 chin iong2-kam2 khi3 kau3 chhia-lou7. In bat chhia e5 sin-ho7, chai tioh8 eng7 ang5 e5 ki5 po3 gui5-hiam2, sou2-i2 kau3 chhia lai5 e5 si5, in chiu7 chiong in e5 ang5 kun5 iat8 hou7 chhia-nih8 e5 lang5 khoaN3, kio3 in theng5. Tui3 an2-ni choan5 chhia e5 lang5 tit-tioh8 po2-choan5 in e5 siN3-mia7. 
 Pi2 i-ho2 Nai2-ban7 khah tiong7-iau3 e5. "Soe3-han3 cha-bou2 gin2-na2." (II Liat8 5: 2) 
 Gou7 e5 chui2-siu2 khi3 thiaN Tek-seng Phok-su7 ian2-soat, u7 chit8 e5 kau2 he3 e5 cha-bou2 gin2-na2 chu3-i3 khoaN3 hiah-e5 chui2-siu2, au7-lai5 i pek-chhiat kiu5 Chu2 tioh8 ti7 hit-e5-hng hou7 in hoe2-kai2. 
 Tng Tek-seng Phok-su7 chhiaN2 lang5 chin3-cheng5 jin7 Chu2 e5 si5, chit8 e5 chin3-cheng5, chit8 e5 chhut-khi3. Chong2-si7 cha-bou2 gin2-na2 kiu5 Chu2 tioh8 hou7 chhut-khi3 e5 hit lang5 oat8 to3-jip8-lai5, ko2-jian5 ke3 kui2 hun-cheng i chiu7 koh jip8-lai5, soa3 liam5-piN chin3-cheng5 khi3 jin7 Chu2. Iau2 chhun saN e5 iu5-goan5 che7 ti7 ui7-nih8, u7 kui2-na7 lang5 khng3 in, in khiok ku7-choat8. Lou7-be2 cha-bou2 gin2-na2 chhin-sin khi2-lai5 khi3 khng3 in tioh8 chiap-siu7 Chu2. In au7-lai5 long2 peh khi2-lai5 chin3-cheng5, ho2-taN2 jin7 Ki-tok. 
 Gau5 keng2. "Chong2-si7 Nai2-ban7 siu7-khi3." (II Liat8 5: 11) 
 Nai2-ban7 ai3 tit-tioh8 i-ho2, chong2-si7 bo5 hoaN-hi2 i-ho2 i e5 lang5 sou2 ka7 i kong2 e5 hoat-tou7. I si7 kek8 gu5-gong7, tu2-tu2 chhin-chhiuN7 bou2 e5 hu7-jin5-lang5 teh tui3 chun5-chu2 hiam5 kiu3-seng-khoan5 bo5 ai3 eng7. Chun5-chu2 kong2, "Hiam5 kiu3-seng-khoan5 siaN2 tai7-chi3?" Hu7-jin5-lang5 kong2, "Li2 kiam2 bo5 khoaN3-kiN3 in hiah la5-sam5, siat-su2 lang5 chheng7 chit8 nia2 sui2-saN, tioh8 koh koa3 kiu3-seng-khoan5, hit nia2 saN beh eng2-oan2 boe7 koh chheng7 tit!" Chin gong7, kou3 sui2 saN, bo5 siuN7 kiu3 siN3-mia7. 
 Tioh8 siu7 chhiaN2 chiah thang khi3 a2-m7-si7? "Lin2 tioh8 choe3 goa2 e5 kan-cheng3.....tit8-kau3 toe7-kek8." (Heng7-toan7 1: 8) 
 Chit8 e5 lang5 khi3 siN-hun7 e5 sou2-chai7 thoan5-to7 to3-lai5, i chit8 e5 peng5-iu2 mng7 i kong2, "Li2 siaN2-su7 beh khi3 hit ho7 siN-hun7 lang5 e5 sou2-chai7? In u7 chhiaN2 li2 a2-bo5?" In3 kong2, "Bo5." I kong2, "An2-ni, li2 siaN2-su7 beh khi3?" In3 kong2, "Tng beh jip8-khi3 goa2 e5 chhu3, goa2 khoaN3-kiN3 ti7 goa2 sou2 keng-ke3 e5 chhu3, u7 toa7 e5 kng, si7 in-ui7 pou3-li5 hou7 hong chhe, ti3-kau3 siuN oa2 mui5-khi3 teng, soa3 sio khi2-lai5. Chong2-si7 in-ui7 chit ke e5 lang5 long2 bo5 chhiaN2 goa2 kio3 chhiN2 in, in an-sim teh khun3, goa2 ia7 m7-ai3 kiau2-jiau2 in, sou2-i2 goa2 chiu7 choe3 goa2 jip8-khi3 goa2 e5 chhu3." I e5 peng5-iu2 liam5-piN kong2, "Bo5, li2 tek-khak bo5 iaN2 an2-ni choe3, li2 ka7 in kong2 in e5 chhu3 teh tioh8 he2 sio, long2 bo5 ke-kang." Thoan5-to7 kong2, "Sit8-chai7 si7 an2-ni, hit sou2-chai7 e5 peh-siN3 bo5 chhiaN2 goa2, chong2-si7 goa2 chai in bo5 tit-tioh8 Ki-tok, si7 chin gui5-hiam2, goa2 ai3 in tit-tioh8 peng5-an kap hoaN-hi2." 
 Jip8-kau3 e5 iau3-kin2. Pi2-tek kong2. "Lin2 tioh8 hoan2-hoe2, hong7 Ia5-sou e5 mia5 siu7 soe2-le2, hou7 choe7 tit-tioh8 sia3." (Heng7 2: 38) 
 U7 Tou7-tek-ka tui3 chit8 e5 bok8-su kong2 lun7 i pun2-sin si7 chaiN2-iuN7 seng5-sit8, toan-gian5, i e5 seng-beng7 si7 tu2-tu2 chhin-chhiuN7 kau3-hoe7 lai7 e5 hoe7-iu2, i tui3 ti7 thiN-teng2 e5 ng3-bang7 ia7 kap in saN-tang5, chong2-si7 i m7-ai3 jip8-kau3. Bok8-su bo5 tit8-chiap eng7 oe7 in3 i, chong2-si7 i mng7 i, ti7 lou7-be2 pai2 e5 soan2-ku2 chong2-thong2, i e5 chhu3-piN Kha3-lok8-su-ki chaiN2-iuN7 soan2-ku2. I in3 kong2, "Kha3-lok8-su-ki bo5 tau5-phio3, in-ui7 i m7-si7 kong-bin5." Bok8-su kong2, "I e5 khoan2-sit chhin-chhiuN7 kong-bin5, seng5-sit8 koh chiau3 kui-ku2, pi2 u7 choe3 kong-bin5 e5 kun-tiuN2 pai3-po2 khah ho2." Tou7 Tek-ka kong2, "Kha3-lok8-su-ki si7 chin ho2, chong2-si7 i si7 Tek-kok e5 peh-siN3." Kong2, "An2-ni i tioh8 tui3 lan2 e5 kok-ka soan-se3 i beh eng2-eng2 sun7-hok8, i chiah oe7 sai2-tit choe3 kong-bin5." In3 kong2, "Tek-khak e5." Kong2, "Lang5 choe3 kong-bin5 si7 tui3 i khia7-khi2 ti7 chit8-e5 kok-tiong koh sun7-than3 kok-hoat mah?" In3 kong2, "Si7, i tioh8 jip8 chek8." Bok8-su kong2, "Li2 tioh8 ti7 Siong7-te3 e5 kok kiu5 tit-tioh8 kong-bin5 e5 te7-ui7, hou7 li2 tiam3 ti7 hit lai7-bin7 seng-hoat8. Chi7-chui7 teng7 choe3 kong-bin5 e5 tiau5-kiaN7? Si7 Bi2-kok cheng3-hu2, a2-si7 Kha3-lok8-su-ki? Chi7-chui7 teng7 choe3 ThiN-teng2 e5 kong-bin5 e5 tiau5-kiaN7? Si7 li2 a2-si7 Siong7-te3?" 
 Lan2 u7 hou7 mng7-toe5 ka7 lan2 chhi3-kek a2-bo5? "Tioh8 choe3 Goa2 e5 kan-cheng3." (Heng7 1: 8) 
 Chit8 jit8 chit8 e5 choe3 lau7-pe7 e5 lang5, ka3 i e5 soe3-han3 gin2-na2, lun7 Ki-tok-tou5 eng-kai u7 sim2-mih8 thai3-tou7. Kong2 liau2, gin2-na2 kong2, "Lau7-pe7, goa2 bat khoaN3-kiN3 Ki-tok-tou5 a2-m7-bat?" Chit-e5 mng7 chhi3-kek i e5 lau7-pe7 chin thiam2, kau3 hou7 i eng2 bo5 boe7 ki3-tit. Lan2 tak8-jit8 sou2 choe3 e5, tioh8 hian2-chhut Ki-tok e5 khoan2-sit, hou7 lang5 khoaN3-kiN3 lan2, chiu7 chai lan2 si7 Ki-tok e5 hak8-seng. 
 Thai5 lang5 e5 mng7 bok8-su. "Tioh8 choe3 Goa2 e5 kan-cheng3." (Heng7 1: 8) 
 Kha3-tek pun2 si7 chit8 e5 choe7-hoan7, au7-lai5 i tit-tioh8 Siong7-te3 e5 chin2-kiu3. I bat ti7 bou2 e5 siaN5 khui hun3-heng-hoe7. U7 chit8 e5 siau3-lian5 lang5, i2-cheng5 bat khia7 ti7 bou2 e5 bok8-su e5 keh-piah, i u7 hoan7-tioh8 thai5 lang5 e5 choe7. Kha3-tek kap hit-ui7 bok8-su khi3 chhe7 i. Kha3-tek khoaN3 i u7 hoan2-hoe2, chiu7 chhoa7 i jin7-bat Ki-tok. Chit-e5 siau3-lian5 lang5 tui3 an2-ni tit-tioh8 kiu3. Hit-si5 i e5 bin7 hian2-beng5 chin iu-bun7, ki2 hit-e5 bok8-su kong2, "Goa2 kap li2 khia7 keh-piah saN geh8 jit8 ku2, li2 long2 bo5 ka7 goa2 kong2 Ia5-sou e5 to7-li2. Siat-su2 u7, goa2 kaN2 boe7 choe3 thai5 lang5 e5 lang5." 
 Siu7 bong lai5 tit-kiu3. "Ka7 i hoaN7-chhiu2." (Heng7 8: 17) 
 Ko-liap8 Su-bi2 si7 chit8 e5 chhiN-mi5 e5 choe3 si e5 lang5. I chit8 pai2 ti7 chit8 keng soan-to7-tong5, mng7 khoaN3 lai7-bin7 u7 bo5 pe7-bu2 e5 gin2-na2 a2-bo5? Beh chhiaN2 i chin3-cheng5 lai5 hoaN7-chhiu2. Liam5-piN u7 chit8 e5 bo5 lau7-bu2 e5 soe3-han3 gin2-na2 lai5. Ko-liap8 Su-bi2 chiu7 eng7 chhiu2 pho7 i, ka7 i chim, thoe3 i ki5-to2. Ko-liap8 Su-bi2 kau3 hoe7-soah chiu7 chhut-khi3. i choe3 chit8 siu2 si kio3 choe3 "Kip-kiu3 tim5-lun5 e5 lang5." 
 Chit8-pai2 u7 bou2 e5 sian-siN ti7 le2-pai3 tng5-lai7 teh-beh gim5 hit siu2 si, soa3 kong2-khi2 Ko-liap8 Su-bi2 sou2 choe3 e5 su7. Tui3 lai5-pin e5 lai7-bin7 u7 chit8 lang5 thiau3 chhut-lai5 kong2, "Goa2 chiu7-si7 hit-e5-hng hou7 i chim e5 gin2-na2. Goa2 eng2 bo5 boe7 ki3-tit i ka7 goa2 bong, tit8-kau3 goa2 choe3 Ki-tok-tou5 e5 jit8." 
 Mng7 Toe5. Lun7 "Chit-e5 Ia5-sou, lin2 phah-sng3 chaiN2-iuN7?" Ma2-thai3 26: 66. 
 Chong2-tok Pi2-liap8-to! Li2 phah-sng3 chaiN2-iuN7? Goa2 khoaN3 I bo5 choe7. Iok-han7 18: 38. 
 Boe7 Chu2 e5 Iu5-tai7! Li2 phah-sng3 chaiN2-iuN7? Goa2 boe7 bo5 choe7 e5 e5 huih, u7 choe7 lah. Ma2-thai3 27: 4. 
 Chhat8! Li2 phah-sng3 chaiN2-iuN7? Chit lang5 sou2 kiaN5 e5, bo5 chit8 hang7 m7-tioh8. Lou7-ka 23: 41. 
 Peh-chong2! Li2 phah-sng3 chaiN2-iuN7? Chit lang5 chin-chiaN3 si7 Siong7-te3 e5 KiaN2. Ma2-kho2 15: 39. 
 KiaN5 soe2-le2 e5 Iok-han7! Li2 phah-sng3 chaiN2-iuN7? Si7 Siong7-te3 e5 IuN5-ko, chiu7-si7 tam-tng se3-kan e5 choe7 e5. Iok-han7 1: 29.
 Mou5-kui2! Li2 phah-sng3 chaiN2-iuN7? Si7 chi3-koaiN5 Siong7-te3 e5 KiaN2 Ia5-sou. Lou7-ka 8: 28. 
 Su3-tou5 Iok-han7! Li2 phah-sng3 chaiN2-iuN7? Si7 Tai7-pit8 e5 kun-thau5, koh si7 i e5 hou7-e3, si7 kng-beng5 e5 khe2-beng5-chhiN. Khe2-si7-liok8 22: 16. 
 Su3-tou5 Pi2-tek! Li2 phah-sng3 chaiN2-iuN7? Si7 Ki-tok chin-oah8 Siong7-te3 e5 KiaN2. Ma2-thai3 16: 16. 
 Su3-tou5 To-ma2! Li2 phah-sng3 chaiN2-iuN7! Si7 goa2 e5 Chu2, goa2 e5 Siong7-te3. Iok-han7 20: 28. 
 Su3-tou5 Po2-lo5! Li2 phah-sng3 chaiN2-iuN7? Goa2 liah8 bat goa2 e5 Chu2 Ki-tok Ia5-sou choe3 te7-it ho2. Hui-lip8-pi2 3: 8. 
 ThiN-sai3! Li2 phah-sng3 chaiN2-iuN7? Si7 chin2-kiu3 e5, chiu7-si7 Chu2 Ki-tok. Lou7-ka 2: 11. 
 ThiN Pe7! Li2 phah-sng3 chaiN2-iuN7? Chit-e5 si7 Goa2 sou2 thiaN3 e5 KiaN2, Goa2 sou2 hoaN-hi2 e5, lin2 tioh8 thiaN I. Ma2-thai3 16: 5. 
 TaN lun7 Chu2 Ia5-sou, Seng3-keng u7 chin-choe7 teh kan-cheng3 I si7 Siong7-te3 e5 KiaN2, lan2 iah8 beh choe3 I e5 kan-cheng3 a2 m7? KiN3-na7 sin3 Ia5-sou choe3 Ki-tok e5, che si7 Siong7-te3 siN e5. U7 I e5 KiaN2 e5 chiu7 u7 oah8. Bo5 u7 Siong7-te3 e5 KiaN2 e5, chiu7 bo5 u7 oah8. I Iok-han7 5: 1, 12. 
 An-ui3 sit-loh8 soe3-kiaN2 e5 pe7-bu2 e5 sim. Goa2 u7 soe3-kiaN2, kou2-chui soe3-kiaN2, I e5 ni5 he3 m7 chai; In-ui7 ti7-hia bo5 sng3 ni5 geh8, Ti7 i sou2 tiam3 sou2-chai7. I kap goan2 toa3, ni5-geh8 bo5 ku2, Hou7 goan2 hoaN-hi2 khoai3-lok8, Chiah u7 kap goan2 li7-piat8 saN-si5, Khi3 tiam3 ThiN Pe7 e5 kok. 
 M7 chai ti7-hia iuN7-siuN3 chaiN2-iuN7, Iong5-mau7 chaiN2-iuN7 ho2-khoaN3, Boe7 oe7 phah-sng3 tui3 i e5 bin7, Hian2 chhut eng5-kng joa7-toa7. 
 Tiam3 ti7 thian-tong5 su-siong2 chaiN2-iuN7, ChaiN2-iuN7 khoaiN3-lok8 chiaN5-seng3, Chit ho7 hok-khi3 lan2 boe7 oe7 chai, Siong7-te3 iau2-be7 hian2-beng5. Ki5-to2 Bun5. Goan7 tit-tioh8 kek-liat8 kiu3 lang5 e5 sim, Goan7 tit-tioh8 kek-goa7 e5 kho2-lin5; Goan7 tit-tioh8 hi-seng e5 toa7 thiaN3-thang3, Goan7 tit-tioh8 he2 jiat8 e5 cheng-sin5. Goan7 tit-tioh8 pek-chhiat ki5-to2 e5 lat8, Thang ui7-tioh8 tang5-pau lai5 piaN3 sim; Kho3 Chu2 e5 leng5-lek8, ki5-to2 chiu7 tek-seng3, Goan7 tit-tioh8 Seng3 Sin5 toa7 kang3-lim5. 
 D=E Siong7-te3 ti7 ThiN. In Excelsis 298 
 1. Siong7-te3 ti7 thiN, i kiam2 oe7 thiaN, Soe3-kiaN2 ki5-to2 e5 siaN? Chin-chiaN3 oe7 thiaN, m7 bian2 kiaN-hiaN5, I aN3 hi7-khang teh thiaN. 
 2. Siong7-te3 ti7 thiN, I kiam2 oe7 khoaN3, Goa2 kiaN5 sim2-mih8 phaiN2-tai7? Chin-chiaN3 oe7 khoaN3, I teh siong3 goa2, Mi5-jit8 sou2 choe3 I chai. 
 3. Siong7-te3 ti7 thiN, I kiam2 oe7 chai, Siat-su2 goa2 kong2 peh8-chhat8? Chin-chiaN3 oe7 chai, sui-bong2 soe3-siaN, Chit8 ku3 iah8 boe7 khng3-bat8. 
 4. Siong7-te3 ti7 thiN, I kiam2 iau3-kin2, Goa2 sou2 tu2-tioh8 keng2-gu7? Chin-chiaN3 koan-sim, goa2 sou2 khiam3-eng7, Tak8-hang7 si7 I siuN2-su3. 
 5. Siong7-te3 ti7 thiN, goa2 thang chhe7 I, Au7 jit8 kap I khia7-khi2? Na7 u7 choan5-sim keng3-thiaN3 kho3 I, I beh tian3 goa2 chiuN7 thiN. 
 D=A Maitland Revival Hymns 206 
 Na7 u7 lang5 ai3 te3 goa2, chiu7 tioh8 khoaN3 bo5 ka-ki7, jit8-jit8 gia5 i e5 sip8-ji7-ke3 lai5 te3 goa2. Lou7-ka 9: 23. 
 1. Kiam2-na7 Kiu3-chu2 tioh8 pe7 sip8-ke3, Se3-kan cheng3 lang5 bo5 hun7? Sit8-chai7 sip8-ke3 tak8 lang5 tioh8 pe7, Chiu7 goa2 iah8 tioh8 u7 hun7. 
 2 .Goa2 chit8-si3-lang5 tioh8 pe7 sip8-ke3, Kau3 si2 chiah thang pang3-li7, Hit si5 chiuN7 thiN, hoaN-hi2 moa2 i3, Bian2-liu5 un2-tang3 oe7 ti3. 
 3 .Ti7 cho7-ui7 cheng5 kng na2 chui2-chiN, Ti7 Chu2 siong-jiah kha cheng5, Beh thng3 bian2-liu5, phak-loh8 keng3-pai3, O-lo2 Chu2 mia5 bo5 theng5. 
 4 .Sip8-ke3 kek8 po2, bian2-liu5 kek8 kim, Koh oah8 hok-khi3 jit8 chi2; Khun2-kiu5 Chu2 chhe eng5-kng thian-sin5, Hu5 goa2 leng5-hun5 chiuN7 thiN. 
 Do=Ab To3-lai5 Ke Revival Hymns 231. 
 To3-lai5 ke. Lou7-ka 15: 18. 
 1 .Goa2 cheng5 be5-lou7 li7-khui Siong7-te3, TaN beh to3-lai5 ke; U7 kiaN5 chhoah8 lou7, tek-choe7 ThiN Pe7, TaN beh to3-lai5 ke. Ho5. To3-lai5 ke, to3-lai5 ke, M7 koh li7-khui Pe7; Kiu5 Pe7 chhun chhiu2 lai5 pho7 goa2, Goa2 beh to3-lai5 ke. 
 2 .Goa2 u7 phah-sng3 choe7-choe7 kong-im, TaN beh to3-lai5 ke; Goa2 taN hoan2-hoe2, iu-bun7, kek sim, Goa2 beh to3-lai5 ke. 
 3 .Hoan7-choe7 be5-lou7 goa2 chin7 ia3-sian7, TaN beh to3-lai5 ke; Beh kho3 Chu2 un, kap I kiat-lian5, Goa2 beh to3-lai5 ke. 
 4 .Leng5-hun5 u7 piN7, sim-sin5 siu7 siong, TaN beh to3-lai5 ke; Kiu5 su3 khui3-lat8, hou7 sim iong2-chong3, Goa2 beh to3-lai5 ke. 
 5 .Goa2 sou2 ng3-bang7, goa2 sou2 hoaN-hi2, TaN beh to3-lai5 ke; Chi2-u7 sin3 Chu2 u7 thoe3 goa2 si2, TaN beh to3-lai5 ke. 
</CL>
<HL>

啥事常常傳耶穌？「傳耶穌。」（行傳8：35） 
一個宣教師講，bat有一個本地人對伊講，「你已經3日久講論耶穌，你啥事m7 koh講別物？」 宣教師問講，「你早起頓食甚物？」應講，「食be5。」伊講，「日晝時食甚物？」應講，「食be5。」講，「下昏頓食甚物？」應講，「Be5。」伊koh問，「昨日食甚物？」應講，「Be5。」Koh再問，「你歸年thang3天teh食甚物？」伊真gong5-ngiah8應講，「Be5。」宣教師講，「你啥事beh直直食be5？」伊講，「因為我著食be5，我才會活。」宣教師講，「阮著傳耶穌也抵抵親像an2-ni，因為伊是咱e5活命。」 
戴德生e5老母。「我想到ti7你內面無假e5信，這個信事先是ti7…你e5老母友尼基e5心內。」（II提摩太1：5） 
戴德生先生e5老母不止注意伊e5子會重頭生，伊只有一個後生na7-tiaN7。 伊e5子有bat記伊重頭生e5事，講，「有一擺我e5老母去別位tiam3幾若日。Hit時伊有較閒，就想beh用時替我迫切祈禱。所以一日食日晝飽，去房間，專門跪teh迫切流目屎對上帝求，親像無beh煞，到得著應允。忽然心內知上帝有允伊所求，子得著救。伊才感謝主，o-lo2伊。」 
過兩禮拜久，親愛e5老母倒來家內，我去門口迎接伊，ka7伊講，「我有真好消息beh報你知。」伊用手抱我，講，「心肝子，我攏知，我幾若日teh感謝主，聽候你所beh報我e5好消息。」我問，「你thai2-tho2會知？阿姐有ka7你講 mah？阿姐講伊m7 ka7你講。」老母講，「無人ka7我講。」
伊才對我講伊怎樣替我祈禱得著允准。我深信祈禱e5能力敢會奇怪mah？ 這個戴德生先生就是第一第先到中國內地傳道設教e5人。（Hit時海口逐所在有，總是伊是ti7內地省）。 
Ti7 1931年，內地會做工e5，有一千三百人，koh ti7一年e5內面，有接納五千七百人入教。Che攏是tui3伊e5老母熱心e5功效。 
七歲e5時。「細漢查某囡仔。」（II列5：2） 
馬玎伊媹是一個工頭e5查某子，年抵抵7歲na7-tiaN7，iau2-ku2伊真肯做好事，也真有知識。 
一日車路歹去，火車到hia，設使無停，就會真危險，全車e5人beh攏死。這個查某囡仔緊緊扑電話通知附近e5車路e5代理。代理問講，「你會出去叫車停抑boe7？」伊應講，「我iau2細漢，iau2-ku2我beh試做。」所以伊佮伊e5大姊真勇敢去到車路。In bat車e5信號，知著用紅e5旗報危險，所以到車來e5時，in就將in e5紅裙iat8 hou7車nih8 e5人看，叫in停。對an2-ni全車e5人得著保全in e5性命。 
比醫好乃縵較重要e5。「細漢查某囡仔。」（II列5：2） 
5個水手去聽德生博士演說，有一個9歲e5查某囝仔注意看hiah-e5水手，後來伊迫切求主著ti7 hit-e5昏hou7 in悔改。 
當德生博士請人進前認主e5時，一個進前，一個出去。總是查某囡仔求主著hou7出去e5 hit人越倒入來，果然過幾分鐘伊就koh入來，續liam5-piN進前去認主。Iau2偆3個猶原坐ti7位nih，有幾若人勸in，in卻拒絕。 路尾查某囡仔親身起來去勸in著接受主。In後來攏peh起來進前，好膽認 基督。 
Gau5揀。「總是乃縵受氣。」（II列5：11） 
乃縵愛得著醫好，總是無歡喜醫好伊e5人所ka7伊講e5法度。伊是極愚憨，抵抵親像某個婦人人teh對船主嫌救生環無愛用。船主講，「嫌救生環啥事誌？」婦人人講，「你敢無看見in hiah la5-sam5，設使人穿一nia2 sui2衫，著koh掛救生環，hit nia2衫beh永遠boe7 koh穿得！」真憨，顧sui2衫，無想救性命。 
著受請才thang去抑m7是？「Lin2著做我e5干證…直到地極。」（行傳1：8） 
一個人去生hun7 e5所在傳道倒來，伊一個朋友問伊講，「你啥事beh去hit號生hun7人e5所在？In有請你抑無？」應講，「無。」 伊講，「An2-ni，你啥事beh去？」應講，「當beh入去我e5厝，我看見ti7我所經過e5厝，有大e5光，是因為布籬hou7風吹，致到傷倚煤氣燈，續燒起來。總是因為這家e5人攏無請我叫醒in，in安心teh睏，我也m7愛攪擾in，所以我就做我入去我e5厝。」伊e5朋友liam5-piN講，「無，你的確無影an2-ni做，你ka7 in講in e5厝teh著火燒，攏無加工。」傳道講，「實在是an2-ni，hit所在e5百姓無請我，總是我知in無得著基督，是真危險，我愛in得著平安佮歡喜。」 
入教e5要緊。彼得講。「Lin2著反悔，奉耶穌e5名受洗禮，hou7罪得著赦。」（行2：38） 
有道德家對一個牧師講論伊本身是怎樣誠實、端言，伊e5生命是抵抵親像教會內e5會友，伊對ti7天頂e5向望也佮in相同，總是伊m7愛入教。牧師無直接用話應伊，總是伊問伊，ti7路尾擺e5選舉總統，伊e5厝邊卡洛思基怎樣選舉。伊應講，「卡洛思基無投票，因為伊m7是公民。」牧師講，「伊e5款式親像公民，誠實koh照規矩，比有做公民e5軍長pai3-po2較好。」道德家講，「卡洛思基是真好，總是伊是德國e5百姓。」講，「An2-ni伊著對咱e5國家宣誓伊beh永永順服，伊才會使得做公民。」應講，「的確e5。」講，「人做公民是對伊企起ti7一個國中koh順趁國法mah？」應講，「是，伊著入籍。」牧師講，「你著ti7上帝e5國求得著公民e5地位，hou7你tiam3 ti7 hit 內面seng-hoat8。是誰訂做公民e5條件？是美國政府，抑是卡洛思基？是誰訂做天頂e5公民e5條件？是你抑是上帝？」 
咱有hou7問題ka7咱刺激抑無？「著作我e5干證。」（行1：8） 
一日一個做老父e5人，教伊e5細漢囡仔，論基督徒應該有甚麼態度。講了，囡仔講，「老父，我bat看見基督徒抑m7-bat？」 這個問刺激伊e5老父真thiam2，到hou7伊永無boe7記得。 咱逐日所做e5，著顯出基督e5款式，hou7人看見咱，就知咱是基督e5學生。 
Thai5人e5問牧師。「著做我e5干證。」（行1：8） 
卡德本是一個罪犯，後來伊得著上帝e5拯救。 伊bat ti7某個城開奮興會。有一個少年人，以前bat企ti7某個牧師e5隔壁，伊有犯著thai5人e5罪。卡德佮hit位牧師去chhe7伊。卡德看伊有反悔，就chhoa7伊認bat基督。這個少年人對an2-ni得著救。Hit時伊e5面顯明真憂悶，指hit-e5牧師講，「我佮你企隔壁三月日久，你攏無ka7我講耶穌e5道理。設使有，我敢 boe7做thai5人e5人。」 
受摸來得救。「Ka7伊hoaN7手。」（行8：17） 
高拉司米是一個青瞑e5作詩e5人。伊一擺ti7一間宣道堂，問看內面有無父母e5囡仔抑無？Beh請伊進前來hoaN7手。Liam5-piN有一個無老母e5細漢囡仔來。高拉司米就用手抱伊，ka7伊chim，替伊祈禱。高拉司米到會煞就出去。伊作一首詩叫做「急救沉淪e5人。」 
一擺有某個先生ti7禮拜堂內teh-beh吟hit首詩，續講起高拉司米所做e5事。Tui3來賓e5內面有一人跳出來講，「我就是hit-e5昏hou7伊chim e5囝仔。我永無boe7記得伊ka7我摸，直到我做基督徒e5日。」 
問題。論「這個耶穌，lin2打算怎樣？」馬太26：66。
總督彼拉多！你打算怎樣？我看伊無罪。約翰18：38。
賣主e5猶大！你打算怎樣？我賣無罪e5 e5血，有罪啦。馬太27：4。
賊！你打算怎樣？這人所行e5，無一項m7著。路加23：41。
百chong2！你打算怎樣？這人真正是上帝e5子。馬可15：39。
行洗禮e5約翰！你打算怎樣？是上帝e5羊羔，就是擔當世間e5罪e5。約翰1：29。
魔鬼！你打算怎樣？是至高上帝e5子耶穌。路加8：28。
使徒約翰！你打算怎樣？是大衛e5根頭，koh是伊e5後裔，是光明e5啟明星。啟示錄22：16。
使徒彼得！你打算怎樣？是基督真活上帝e5子。馬太16：16。
使徒多馬！你打算怎樣？是我e5主，我e5上帝。約翰20：28。
使徒保羅！你打算怎樣？我掠bat我e5主基督耶穌做第一好。腓立比3：8。
天使！你打算怎樣？是拯救e5，就是主基督。路加2：11。
天父！你打算怎樣？這個是我所疼e5子，我所歡喜e5，lin2著聽伊。馬太16：5。
今論主耶穌，聖經有真濟teh干證伊是上帝e5子，咱也beh做伊e5干證抑m7？KiN3若信耶穌做基督e5，che是上帝生e5。有伊e5子e5就有活。無有上帝e5子e5，就無有活。I約翰5：1，12。
安慰失落細子e5父母e5心。我有細子，kou2-chui細子，伊e5年歲m7知；因為ti7-hia無算年月，Ti7伊所tiam3所在。伊合阮toa3，年月無久，Hou7阮歡喜快樂，才有kap阮離別相辭，去tiam3天父e5國。 
M7知ti7-hia樣相怎樣，容貌怎樣好看，Boe7會打算tui3伊e5面，顯出榮光偌大。 
Tiam3 ti7天堂思想怎樣，怎樣快樂成聖，這號福氣咱boe7會知，上帝猶未顯明。祈禱文。願得著激烈救人e5心，願得著格外e5可憐；願得著犧牲e5大疼痛，願得著火熱e5精神。願得著迫切祈禱e5力，Thang為著同胞來piaN3心；靠主e5能力，祈禱就得勝，願得著聖神大降臨。 
D = E 上帝ti7天。In Excelsis 298 
1.上帝ti7天，伊kiam2會聽，細子祈禱e5聲？真正會聽，m7免驚惶，伊aN3耳孔teh聽。 
2.上帝ti7天，伊kiam2會看，我行甚物歹代？真正會看，伊teh相我，暝日所做伊知。 
3.上帝ti7天，伊kiam2會知，設使我講白賊？真正會知，雖罔細聲，一句也boe7囥密。 
4.上帝ti7天，伊kiam2要緊，我所抵著境遇？ 真正關心，我所欠用，逐項是伊賞賜。 
5.上帝ti7天，我thang chhe7伊，後日合伊企起？若有全心敬疼靠伊，伊beh召我上天。 
D=A Maitland Revival Hymns 206 
若有人愛te3我，就著看無家己，日日gia5伊e5十字架來te3我。 路加9：23 。
1.Kiam2若救主著背十架，世間眾人無份？ 實在十架逐人著背，就我也著有份。 
2.我一世人著背十架，到死才thang放離，Hit時上天，歡喜滿意，冕旒穩當會戴。 
3.Ti7座位前光若水晶，Ti7主傷跡腳前，Beh thng3冕旒，仆落敬拜，O-lo2主名無停。 
4.十架極寶，冕旒極金，Koh活福氣日子；懇求主差榮光天神，扶我靈魂上天。 
Do=Ab To3-lai5 Ke Revival Hymns 231. 
倒來家。路加15：18。
1.我前迷路離開上帝，今beh倒來家；有行chhoah8路，得罪天父，今beh倒來家。和。倒來家，倒來家，m7 koh離開父；求父伸手來抱我，我beh倒來家。 
2.我有打損濟濟光陰，今beh倒來家；我今反悔，憂悶，革心，我beh倒來家。 
3.犯罪迷路我真厭倦，今beh倒來家；Beh靠主恩，合伊結連，我beh倒來家。 
4.靈魂有病，心神受傷，今beh倒來家；求賜氣力，hou7心勇壯，我beh倒來家。 
5.我所向望，我所歡喜，今beh倒來家；只有信主有替我死，今beh倒來家。 
</HL>