<CL>
Lau7-leng chek se3-han3 e5 si5, si7 ka7 lang5 cho3 khou-loh8.  Koe3-lai5 thiaN-tioh8 to7-li2 ho2, chiu7 jin7-chin kang2-kiu3 kau3 e7 thak8 Seng3-keng, e7 sia2 Peh8-oe7-ji7.
A. D.  1885 ti7 Giam5-cheng5 hou7 Kam Bok8-su ka7 i kiaN5 Soe2-le2 chiap-lap8, 1900 ni5 cho3 chip-su7, 1904 ni5 cho3 tiuN2-lo2.  Bat kap thoan5-to7 sian-seN chhut-goa7 pou3-to7. In-ui7 bak8-chiu thiaN3, u7 khi3 I-koan2 hou7 Ma2 I-seng i, khiok u7 khah ho2; na7-si7 in-ui7 siong5-siong5 thiaN3, au7-lai5 soa3 chheN-mi5. Tui3 an2-ni, thou2-khui3 i bo5 thang khoaN3 Seng3-keng. U7 thiaN-tioh8 kong2 u7 chheN-me5-ji7, chiu7 ti3-i3 ai3 oh8.  U7 kin bou2 bok8-su oh8, khin5-khin5 thak8 kau3 e7 thak8 Seng3-keng, bo5 koh-iuN7 bak8-kng e5 lang5. Ki3-ti5 chin ho2, seng3-keng u7 cham7 a2-si7 kui-chiuN e7 oat8-liam7.  Choe3-kin7 3, 4 ni5, Giam5-cheng5 Kau3-hoe7 bo5 sian-seN, khah-siong5 si7 i choe3 chu2-li2, chiuN7 tai5 tit8 kong2, tit8 thak8,bo5 su bak8-kng e5.
Ti7 7 goeh8 17 jit8, (khi3 i e5 chhin-chhek e5 sou2-chai7 liau5-iong2 liau2 tng2-lai5), ti7 pai3 tng5 thiaN si3-koe3 so-so khoaN3-khoaN3 kong2, siu-li2 liau2 u7 ho2-se3 bo5, long2 ho2 a2-boe7, mng7 tang mng7 sai, goa2 ka7 i kong2, iau2-boe7 kau3-giah8 ho2.  KiaN5 oa2 tai5-a2 e5 pak-peng5-thau5 koh so-so leh kong2, tioh8 koh lai5 cho3 chu2-li2, goa2 chiu7 khan i the-i2 che7. Le2-pai3 soah, koh kap i khi3 in tau, che7 tiap-a2-ku2, in-ui7 hou7 lai5, goa2 chiu7 tng2-lai5. Goa2 ka7 i kong2, khah ban7 li2 na7 khah khoaN3 -oah8, goa2 chiah lai5 mng7 li2 cha2-cheng5 kau3-hoe7 e5 su7. Ai-ah ! kong-im bo5 theng3-hau7 lang5, ti7 7 goeh8 20 am3, Siong7-te3 u7 tiau3 chit e5 chin7-tiong e5 lau7-lou5-pok8 tng2-khi3 lah !  Ti7 21 e7-pou, u7 Peh8-ho5 Si Khe-chhoan Sian-seN, Koan-a2-nia2 Chia7 Bok8-kiong5 Sian-seN, i2-kip8 che7-che7 hoe7-iu2 lai5 ka7 i sang3-chong3.  Ia7-si7 chin lau7-jiat8.  Hiong2-siu7 76 hoe3, si7 Giam5-cheng5 Kau3-hoe7, Siong7-te3 e5 te7-it lau7 e5 lou5-pok8 lah !  Sia2 kui2-ku3 lai5 siau3-liam7 i.
(Tai5-oan5 Kau3-hoe7-po3 te7 572 koan3, 1932 ni5 11 geh8)
</CL>
<HL>

Lau7-leng叔細漢e5時，是ka7人做khou-loh8。過來聽著道理好，就認真講究到會讀聖經，會寫白話字。
A.D. 1885 ti7岩前hou7甘牧師ka7伊行洗禮接納，1900年做執事，1904年做長老。Bat kap傳道先生出外佈道。因為目珠痛，有去醫館hou7馬醫生醫，卻有較好；若是因為常常痛，後來續青瞑。對an2-ni，吐氣伊無thang看聖經。有聽著講有青瞑字，就致意ai3學。有跟某牧師學，勤勤讀到會讀聖經，無各樣目光e5人。記持真好，聖經有cham7抑是歸章會活唸。最近3、4年，岩前教會無先生，較常是伊做主理，上台直講、直讀，無輸目光e5。
Ti7 7月17日，(去伊e5親戚e5所在療養了轉來)，ti7拜堂廳四界so-so看看講，修理了有好勢無，攏好抑boe7，問東問西，我ka7伊講，iau2-boe7夠額好。行倚台仔e5北爿頭koh so-so leh講，著koh來做主理，我就牽伊the椅坐。禮拜煞，koh kap伊去in 兜，坐tiap8仔久，因為雨來，我就轉--來。我ka7伊講，較慢你若較快活，我才來問你早前教會e5事。Ai-ah！光陰無聽候人，ti7 7月20 暗，上帝有召這個盡忠e5老奴僕轉去lah！Ti7 21 e7晡，有白河施溪川先生，關仔嶺謝睦強先生，以及濟濟會友來ka7伊送葬。也是真鬧熱。享壽76 歲，是岩前教會，上帝e5第一老e5奴僕lah！寫幾句來數念伊。
(台灣教會報第572卷，1932年11月)
</HL>