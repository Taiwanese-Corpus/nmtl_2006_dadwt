<CL>
  Ti7 ku7-ni5 Chhiu-hoe7 e5 si5, u7 phai3 goa2 kap Lau5 Bok8-su koe3-khi3 E7-mng5 hu3 in e5 Chong2-hoe7 . Kau3 kin-ni5 ku7-lek8 chiaN-goeh8 1 jit8 chiu7 tah-chun5 koe3-khi3, iu5-lek8 tak8 sou2-chai7 e5 kau3-hoe7. Siu7 in Se-kok kui2-na7 e5 Sian-siN i2-kip8 pun2-te7 cheng3 tng-chit-e5 lang5 ho2 khoan2-thai7 kong2 be7-liau2. Seng3-keng kong2, “Lin2 na7 saN-thiaN3, cheng3-lang5 bat li2 si7 goa2 e5 hak8-seng” (Han7 13:35); thang chai Kiu3-chu2 e5 oe7 u7 eng3-giam7. Kau3 2 goeh8 8 jit8 4 tiam2 cheng tui3 Hou7-boe2 chiuN7 soaN; kam2-sia7 Siong7-te3, tai7-ke seng-khu long2 peng5-an; koh tit-tioh8 Tai5-pak Koa I5-su Sian-seN kap Tan5 Chheng-gi7 Bok8-su ngia5-chih khi3 in chhu3, ho2-le2 khoan2-thai7; che ia7-si7 Siong7-te3 e5 in-tian2. 
  TaN ai3 chiong Tng5-soaN kau3-hoe7 e5 cheng5-heng5, tai7-liok8 ki3 ti7 e7-te2, hou7 liat8-ui7 chai :------
  Lun7 goa7-kok lai5 Chiang-choan5 siat-kau3 u7 saN-e5 kong-hoe7. 1. Bi2-kok TiuN2-lo2-kau3. 2. Eng-kok TiuN2-lo2-kau3 (kap lan2 chit-peng5 siang7 kong-hoe7). 3. Lun5-tun Ho5-hoe7 (Chit-e5 Kau3 u7 Bok8-su kap Chip-su7, chong2-si7 bo5 TiuN2-lo2; ki5-u5 to7-li2 kap TiuN2-lo2-kau3 siang7). Chit 3 e5 kong-hoe7 put-chi2 tang5-sim hiap8-lek8. Thoan5-kau3 hun-cho3 saN sou2-chai7. 1. Siat ti7 E7-mng5. 2. Siat ti7 Chiang-chiu. 3. Siat ti7 Choan5-chiu. Hia e5 pai3-tng5 iong2 koh ho2-khoaN3; siang7 te7-it toa7-keng--e5, chiu7-si7 ti7 Kou2-long7-su7, e7 iong5-un2 800 goa7 lang5; ia7 u7 chit8-e5 toa7-cheng, kui2-na7-li2 hng7 to e7 thiaN-kiN3. Pun2-te7 Bok8-su 30 goa7 lang5. Thoan5-to7 Sian-siN oa2 chit8-pah lang5. Nia2 se2-le2 e5 toa7 lang5 3700 lang5. Ian5-hang7 u7 nng7-bang7 lian5. Lun7 Choan5-siok8 e5 kau3-hoe7, ti7 ku7-ni5 e5 tiong-kan, pi2 Chiang-siok8 khah chin3-pou7. 
  (Chiah-e5 lang5-giah8 kap ian5-hang7 si7 siok8 TiuN2-lo2-kau3 na7-tiaN7, Ho5-hoe7 bo5 sng3 chai7-lai7.)
  Li7 Choan5-chiu-siaN5 e5 pak-lou7 iok u7 12 phou3, ho7-cho3 Eng2-chhun, ti7 hia u7 kau3-hoe7 u7 siat I-koan2, chiu7-si7 hian7-kim ti7 Hu2-siaN5 e5 Ma2 I-seng e5 hiaN toa3 ti7-hia; Lau5 Bok8-su u7 khi3, i khah chai-iaN2. Chong2-si7 goa2 u7 khi3 Kim-cheN2, li7 Choan5-chiu siaN5 e5 sai-lam5-peng5 chhit-phou3, si7 hai2-kiN5 e5 sou2-chai7. Hit-e5 kau3-hoe7 e5 Bok8-su Khou2 Seng-iam7. Khi2-thau5 chhiaN2 Bok8-su e5 si5, kan-ta 32 lang5 na7-tiaN7. Tiong-kan u7 chit8 e5 hiaN-ti7 seN3 Si mia5 Kim-chhoan, chiau3 in kong2 chin jiat8-sim, ia7 kap hit 31 lang5 peN5-peN5 cho3 te7-ki, tang5-sim chhut-lat8 chhiaN2 Bok8-su. Chit-e5 lang5 goan5-pun2 siok8 A-kau5 tong5-hoe7 e5 tiuN2-lo2, au7-lai5 tng2-khi3, kin-ni5 73 hoe3; kiN3-tioh8 goa2 khi3 chin hoaN-hi2. Hit-e5 kau3-hoe7 u7 Chhou-teng2 sio2-oh8-tng5, koh u7 chit8-keng sio2 Lu2-oh8, si7 pun2-te7 Lu2 Sian-siN teh ka3. Mui2 Seng3-jit8 chu7-chip8 pah-goa7-lang5, teng2-pou 9 tiam2 cho3 ki5-to2-hoe7, e7-pou 2 tiam2 cho3 Chu2-jit8-oh8. Pai3-it-me5 Chheng-lian5 bian2-le7-hoe7. Pai3-ji7 Iu3-tou5-hoe7, si7 iu3-chiN2 e5 hak8-seng ka-ti7 chu7-chip8. Pai3-saN pou3-to7-hoe7, si7 hoe7-iu2 lun5-liu5 khi3 tak8 sou2-chai7 kong2 to7-li2. Koh mui2-goeh8 chit8-pai2 le2-pai3-me5 chu7-chip8 cho3 Hian3-chu2-hoe7, tak8-lang5 tioh8 chiong hit-goeh8-jit8 sou2 lek8-koe3 e5 su7, hek8-si7 leng2-sim, hek8-si7 jiat8-sim, hek8 si7 u7 ki5-to2, u7 khoaN3 Seng3-chheh, a2-si7 u7 kong2 to7-li2 hou7 lang5 thiaN, tioh8 chiau3 lau2-sit8 lai5 kong2-beng5; au7-lai5 Chu2-li2 chiu7 chhiaN2-lang5 khi2--lai5 bian2-le7, a2-si7 sio-the3 ki5-to2. Kau3 le2-pai3 soah chiu7 phang5 poaN5-a2 khioh-chiN5. Che ho7-cho3 Hian3-chu2-hoe7. Chiau3-khoaN3 chit-e5 kau3-hoe7 chin oah8-tang7. Mui2-ni5 ian5-hang7 700 goa7 khou. 
  Lun7 Choan5-chiu siaN5-lai7 u7 nng7-keng le2-pai3-tng5; chit8-keng ti7 Lam5-ke; Bok8-su Tan5 Soan-leng7; pai3-tng5 iong5-un2 300 goa7 lang5; ia7 u7 khi2-lau5 hou7 Bok8-su toa3. Koh chit8-keng ti7 Sai-ke; Bok8-su Gou5 Hong-pho; pai3-tng5 iong5-un2 nng7-saN-pah lang5. Chit-e5 Gou5 Bok8-su u7 siat chit8-e5 hoat-tou7 ho7-cho3 sun5-ke pou3-to7-hoe7, mui2 pai3-saN me5-hng chhit-tiam2 poaN3, hiaN-ti7 lun5-liu5 chhiaN2 Bok8-su khi3 in chhu3 kong2 to7-li2, Bok8-su tioh8 chiau3 in hit-me5 sou2 thak8 e5 seng3-keng khui-thiah tam7-poh8, lai5 khou2-khng3 bian2-le7 in, hou7 hiaN-ti7 chi2-moai7 khah chai-iaN2 to7-li2. Koh pai3-si3 kap pai3-lak8 cho3 Ki5-to2-hoe7. 
  Na7-si7 Tan5 Soan-leng7 Bok8-su e5 tong5-hoe7 iah8 chin oah8-tang7. Pai3-ji7 siat chit8-e5 Kiu3-chhin-hoe7; mui2 le2-pai3 kau3 hit me5-hng chhit-tiam2-poaN3-cheng, Bok8-su chiu7 chio kui2-na7-e5 hiaN-ti7 cho3-hoe2 khi3 in chhu3, hit-si5 chu2-lang5 u7 chhiaN2 in e5 chhin-lang5 chhu3-piN peng5-iu2 che7-che7 lang5 ti7-hia, beh chiap-lap8 Bok8-su kap hiah-e5 lang5 kong2 to7-li2. Goa2 kap Lau5 Bok8-su ia7 u7 khi3 hu3, hit me5-hng chin lau7-jiat8; goan2 khoaN3-liau2 toa7 hoaN-hi2. Siat chit-e5 hoe7, tu2-tu2 si7 Po2-lo5 sou2-kong2, “Siat-su2 goa2 e7 kiu3 hiaN-ti7 kut-jiok8 e5 chi3-chhin, sui-jian5 hou7 Ki-tok khi3-choat8 ia7 kam-goan7,” Lo5-ma2 9:3. Ia7 tu2-tu2 chhin-chhiuN7 Ko-ni5-liu5 tai7-seng chu7-chip8 chhin-chhek kap tang5-liau5 theng3-hau7 Pi2-tek kau3, thang kong2 to7-li2 hou7 in thiaN, Su3-tou5 Heng7-toan7 10:24,25. 
  Chiau3 goa2 khoaN3 in jin7-ui7 Bok8-su siat chit nng7-khoan2 e5 hoe7, u7 chin-toa7 e5 li7-ek. (1) Thang li7-ek kau3-hoe7-lai7 e5 lang5, hou7 hiaN-ti7 chi2-moe7 khah be7 hoan7-choe7. (2) Thang li7-ek kau3-hoe7-goa7 e5 lang5, hou7 se3-siok8 lang5 khah u7 ki-hoe7 thang bat Kiu3-chu2. Chit-e5 Kiu3-chhin-hoe7 goan2 Hu2-siaN5 ti7 mui2 le2-pai3 me5-hng i2-keng u7 siat kui2-na7 ni5, mia5 sui-bong2 bo5 siang7, chong2-si7 i3-su3 u7 saN-tang5. Goa2 ng3-bang7 siok8 siaN5-chhi7 kap pou-thau5 e5 kau3-hoe7, tioh8 oh8 chit-e5 ho2 hoat-tou7 khi3 kiaN5, un2-tang3 e7 hou7 kau3-hoe7 oah8-tang7 heng-khi2. 
  Ti7 Lam5-ke e5 tong5-hoe7, koh ti7 pai3-saN me5 u7 siat chit8 e5 Bian2-le7-hoe7, mia5-kio3 Chong-to7-hoe7. Hit me5-hng, u7 kui2-na7 chap8 e5 siau3-lian5 lang5 chu7-chip8. Tai7-seng u7 chhut te5-bak8 hou7 chit8-e5 hoe7-iu2 khi3 cho3; kau3 hit me5-hng tioh8 thak8 hou7 cheng3-lang5 thiaN. Liau2-au7 hek8-si7 u7 lang5 khi2-lai5 bian2-le7 kui2-ku3, hek8-si7 u7 lang5 khi2-lai5 ki5-to2 kui2-ku3. Kau3 le2-pai3 soah, chiu7 phang5-poaN5 khioh-chiN5, cho3 Bian2-le7-hoe7 e5 sou2-hui3. 
  Ti7 Choan5-chiu siaN5-lai7 Kok-ka u7 siat chit8-keng Tiong-oh8 tng5, tiong-kan ia7 u7 ka3 Thian-bun5, Te7-li2, Han3-bun5, Eng-bun5, Pit-soan3 hiah-e5 hak8-bun7; u7 chhiaN2 lan2 kau3-hoe7-lai7 e5 lang5 khi3 ka3. Koh u7 chit8-keng kau3-hoe7 e5 Tiong-oh8, kio3-cho3 Poe5-goan5 Tiong-oh8-tng5, chiu7-si7 Eng-kok kong-hoe7 siat-e5. Hit-e5 Hau7-tiuN2 si7 Bok8-su, mia5 kio3 An Le2-sun3. Lai7-bin7 Toa7-oh8 thiaN kap hun-pan teh ka3 e5 sio2-oh8 thiaN long2 chiau5-pi7; hak8-seng sou2 toa3 e5 siok-sia3, chiu7-si7 lau5-teng2. Sou2 thak8 e5 chiong-theng5 u7 an7-tiaN7 4,5 ni5 ku2. Lai7-bin7 koh khi2 nng7-keng oh8-tng5; chit8-keng si7 Ko-teng2 sio2-oh8-tng5, chit8-keng si7 Chhou-teng2 sio2-oh8-tng5; 3 keng e5 hak8-seng ke3-kiong7 u7 chiaN5-pah lang5, sian-siN u7 chiaN5-chap8 e5. Chiau3 an2-ni khoaN3, chit-keng oh8-tng5 chiah heng-khi2 oah8-tang7, si7 tui3 Chu2-li7 u7 pian3-thong e5 ian5-kou3, bo5 chhin-chhiuN7 hit-ho7 kiu-kiu e5 lang5, m7-kaN2 chhun-kha chhut-chhiu2, ti3-kau3 bo5 sim2-mih8 jin5-chai5 thang eng7.
  Li7 Tiong-oh8 bo5 loa7-hng7, koh u7 chit8-keng Lu2-oh8, hak8-seng 30 goa7 lang5, si7 Ko Kou-niu5, Tan5 Kou-niu5, teh chu2-jim7. Ia7 u7 Lam5 e5 I-koan2, si7 Peh8 I-seng teh hoaN7. Koh u7 chit8-keng Lu2 I-koan2, lai7 bin7 e5 Lu2 I-seng, si7 siN3 Lai5 kap siN3 Tiok. Na7 lun7 Choan5-chiu-siaN5 e5 kau3-hoe7 thang Kong2 si7 chiau5-pi7. 
  Koh kin7-lai5 thoan5-kau3 e5 hong-khi3 put-chi2 khui. KoaN-hu2 Sin-su7 ia7 u7 hang5-hok8. Chhin-chhiuN7 ku7-ni5 Tan5 Soan-leng7 60 hoe3, i u7 cho3 Bok8-su 30 ni5 ku2, hit-tiap8 kau3-hoe7 cho3 lau7-jiat8. KoaN-hu2 ia7 lai5 ka7 i kheng3-ho7. Goa2 u7 khoaN3-kiN3 hip chit8-tiuN-siong7, thau5 chit8-choa7 pai5-liat8 10 goa7 lang5; TiuN Thai3-siu2 pun2-hu2 si7 Choan5-chiu hu2, che7 ti7 tiong-ng; ki5-u5 liong2-peng5 long2 si7 toa7-sio2 bun5-bu2 koaN-oan5, Tan5 Soan-leng7 khia7 ti7 Thai3-siu2 e5 au7-piah. Che ia7 thang kui eng5-kng Siong7-te3. 
  Koh ti7 ku7-ni5 chap8-goeh8 kan, Tiong-kok Hong5-siong7 ui7-tioh8 beh heng5 Goa7-kok e5 che3, hoan-hu3 ti7 tak8-seN2, tak8-hu2, tak8-koan7 e5 koaN-oan5, tioh8 kou2-bu2 peh-siN3 te5-gin5 hou7 Hong5-te3 thang heng5-che3. Sou2-i2 hit-si5 TiuN Thai3-siu2 ti7 siaN5-lai7 keng2 chit8 keng Khai-goan5-si7 e5 bio7 chin khoah-toa7, tai7-seng u7 chhiaN2 Sin-su7 tioh8 ian2-soat lai5 kou2-bu2 peh-siN3; m7-ku2 Sian-su7 khoaN3-kiN3 lang5 hiah-che7, bo5 siaN2 kaN2 khui-chhui3. Hit-si5 chiah chhiaN2 Gou5-Hong-pho Tan5 Soan-leng7 nng7-e5 Bok8-su chiu7 tai5 khou2-khng3 bian2-le7; peh-siN3 thiaN-liau2 sim siu7 kam2-kek, u7 e5 hian3 kui2-e5 gin5, u7 e5 hian3 gin5-kak-a2, u7 e5 hian3 chiN5; koh u7 chit8-lang5 hian3 chit8-tui3 kim chhiu2-chi2; hit-pai2 hian7-siu 60 goa7 khou. Sin-su7 khoaN3-liau2 ia7 put-chi2 hang5-hok8. 
  Goa2 kong2 chit-ho7 siau-sit, si7 hou7 lan2 chai ti7-hia hian7-kim thoan5 kau3 e5 ki-hoe7. KoaN-hu2 i2-kip8 Sin-su7-ka, long2 m7-kaN2 khun2-tiok8. Tan3-gai7 u7 chit8-lang5 chou2-tong3, chiu7-si7 hit-ho7 toa7 chong-chok8 e5 ke, lai7-bin7 na7 u7 chit8 lang5 lai5 than3 to7-li2, chiu7 kong-giap8 long2 m7 pun hou7 i; beh in2-chhoa7 hit-ho7 lang5 si7 khah oh-tit. Kam2-sia7 Siong7-te3, hian7-si5 lan2 chit-peng5 khah chio2 chhin-chhiuN7 an2-ni e5 chou2-tong3. 
  Lun7 E7-mng5 e5 kau3-hoe7 put-chi2 heng-ong7; u7 kui2-na7 keng pai3-tng5 chin-toa7 koh sui2. Pun2-te7 Bok8-su u7 kui2-na7 lang5; si7 goa7-kok saN-e5 kong-hoe7 lai5 siat e5. Chhin-chhiuN7 Sin-ke e5 Tong5-hoe7 siok8 ti7 Bi2-kok e5 TiuN2-lo2-kau3. Chit-keng pai3-tng5 chin ho2-khoaN3; hit-si5 khi2 ho2, thong Tiong-kok iau2-boe7 u7 pai3-tng5; kau3-taN 58 ni5 ku2. Cha2-cheng5 tu2-tu2 khi2-ho2, kan-ta 3 lang5 jip8-kau3 na7-tiaN7. Hian7-kim chu7-chip8 u7 300 goa7 lang5. U7 khi2 chit-cho7 Bok8-su lau5 hou7 pun2-te7 Bok8-su Ng5 Ho5-seng5 toa3. I kin-ni5 oa2 60 lian5 hoe3. 
  Koh chit8-keng ti7 Tek-chhiu7-kha, hit-keng pai3-tng5 ia7 chin sui2 koh toa7-keng; u7 khi2 chit8-keng lau5 teh khng3 toa7-cheng, hit-e5 cheng e5 siaN thiaN chin hng7. Koh khi2 chit8-cho7 lau5 hou7 Bok8-su toa3, hit-e5 Bok8-su TeN7 Pheng5-theng5, kin-ni5 oa2 60 hoe3. 
  Li7 E7-mng5-ke put-chi2 hng7. u7 chit8 sou2-chai7 ho7-cho3 E7-kang2, ia7 u7 chit8-keng pai3-tng5. Chit-e5 kau3-hoe7 e5 te7-ki, chiu7-si7 chit8-e5 TiuN2-lo2 put-chi2 chhut-lat8; hit-e5 TiuN2-lo2 seN3 Lou5, mia5 Liong5; i cha2-cheng5 bat koe3-lai5 Tai5-lam5 ka3 Toa7-oh8. Hian7-kim i2-keng koe3-ong2. I u7 4, 5 e5 kiaN2 chin chai5-tiau7. U7 thiaN-kiN3 hit-e5 E7-kang2 e5 sou2-chai7, khi2-thau5 bo5 kui2-lang5 teh chu7 chip8, tak8 le2-pai3 long2 si7 Lou5 TiuN2-lo2 kap in chu7-chip8; sui-jian5 u7-si5 loh8-hou7, i ia7 bo5 hiam5 kan-khou2, kam-goan7 tui3 Kou2-long7-su7 tah-chun5 koe3-khi3 kap in chu7-chip8. Kau3-taN u7 khi2 pai3-tng5, Bok8-su-keng, sio-oh8 thiaN, long2 chiau5-pi7. Kau3 kin-a2-jit8 lang5 iau2-ku2 teh siau3-liam7 Lou5 TiuN2-lo2 e5 tioh8-boa5. I-e5 siong7 goa2 u7 khoaN3-kiN3. 
  Hit-e5 Bok8-su IuN5 Hoai5-tek, oa2 40 hoe3 lang5, chin gau5 thiaN3 hiaN-ti7 chi2-moe7; ia7 chin gau5 iok-sok ke-lai7 e5 kiaN2-ji7. KhoaN3 i tak8 le2-pai3 sou2 cho3 e5 kang-tiaN5, sng3-si7 u7 tiaN7-tioh8. U7 siat chit8-keng kang2-tou7-tng5 ti7 ke-chhi7, mui2 le2-pai3 2 pai2 ti7-hia kong2 to7-li2. Koh leng7-goa7 chit8-pai2 chio Sin-ke Tek-chhiu7-kha e5 Bok8-su cho3-hoe2 chhut-mng5 pou3-to7. Koh ti7 le2-pai3-me5 ia7 u7 kap hiaN-ti7 chu7-chip8 cho3 ki5-to2-hoe7. Chiau3 goa2 khoaN3 chit-e5 Bok8-su chin oah8-tang7 cho3-kang; goa2 chin him-bou7 i. 
  Goa2 ti7 chiaN-goeh8 chhe 5 toa3 hia koe3 le2-pai3. Hit cha2-khi2 le2-pai3 soah, tai7-ke u7 hian3 kam2-in-gin5; hian7-siu7 e5, u7 90 goa7 khou; kap boe7 lai5 kau e5 ke3-kiong7 u7 pah chhut. Ti7-hia tak8 sou2-chai7 e5 kau3-hoe7 kiN3-na7 chiaN-goeh8 chhe hit le2-pai3, tak8-lang5 long2 u7 chiau3 i ku7-ni5 sou2 than3 e5 gin5, che7-chio2 chiau3 lang5 sou2 kam-goan7 lai5 hian3, ho7-cho3 kam2-in gin5, thang cho3 kau3-hoe7 e5 lou7-eng7; u7 sou2-chai7 hian3 nng7-saN-pah khou. Chiau3 goa2 khoaN3 chit-e5 hoat-tou7 chin ho2. Lang5 tui3 ni5-thau5 kau3 ni5-boe2 khah-che7 long2 hou7 Siong7-te3 chiau3-kou3, siuN2-su3 in u7 ki-hoe7 thang than3 chiN5; sui-jian5 u7-e5 tioh8 kan-khou2 liau2-chiN5, he, si7 khah-chio2. M7-ku2 ia7 si7 Siong7-te3 e5 ho2 i3-su3, sou2-i2 long2 tioh8 hian3. Siat chit-e5 hoat si7 hou7 tak8-lang5 ka-ti7 seng2-chhat, na7 chim-chiok siuN7, chiu7 chai goa2 chit8-ni5 e5 tiong-kan, tit-tioh8 Siong7-te3 e5 in-tian2 loa7-nih8-che7; kau3 chiaN-goeh8 chhe hit le2-pai3, be7-kim3-tit ai3 chiong Siong7-te3 e5 mih8 hian3 hou7 Siong7-te3, chhin-chhiuN7 ka7 Siong7-te3 seh to-sia7. 
  Goa2 khoaN3 lan2 Tai5-lam5 e5 Soan-to7-hoe7, siong5-siong5 teh khoaN3-lu7 bo5 kau3; in-ui7 PheN5-ou5 koh ke-thiN chit8-e5 thoan5-to7 sian-siN, mui2-ni5 tioh8 pah-goa7 khou. Chiau3 goa2 e5 gu5-kian3 teh siuN7, thai2 m7 oh8 chit-e5 ho2 hong-hoat, lai5 chin3-pou7 ian5-hang7, hou7 seng3-to7 koh-khah khui-khoah bo5 khiam3 khoeh gin5-hang7 e5 chou2-tong3 ? Siok8-gu2 kong2, U7-chiN5 chiah kiaN5 u7-lou7. Goa2 ng3-bang7 liat8-ui7 tng-chit-e5 lang5 siuN7-khoaN3-mai7 leh; na7 ho2, kau3 Chhiu-hoe7 e5 si5, tai7-ke thang gi7-lun7 hou7 i tiaN7-tioh8; kau3 me5-ni5 chiaN-goeh8 chiu7 thang ku2-heng5. 
  Lun7 hit-peng5 e5 Soan-to7-hoe7 u7 thang chhiaN2 Bok8-su kap Thoan5-to7 e5 khi3 Kim-mng5 tak8 sou2-chai7 thoan5; m7-na7 sou2-hui3 u7 kau3-giah8, koh u7 chhun chheng-goa7 khou. Che si7 gau5 siat tak8-hang7 e5 hoat-tou7 chiah e7 an2-ni. 
  E7-mng5 e5 tui3-bin7 chiu7-si7 Kou2-long7-su7, ti7-hia u7 chit8-keng Toa7-oh8, mia5 kio3 Hoe5-lan5-chai; hak8-seng 30 lian5 e5, si7 3 e5 kong-hoe7 hap8 cho3-hoe2 teh ka3. Ia7 u7 Sim5-goan5 Tiong-oh8 tng5, hak8-seng 60 goa7 e5; chiong-theng5 u7 ka3 Eng-bun5 kap KoaN-oe7, mui2-ni5 chit8-lang5 thiap 40 khou. Koh u7 chit8-keng Eng-hoa Chu-iN7; hak8-seng pah-si3-gou7 lang5. Ki5-u5 chhin-chhiuN7 Lu2-oh8, Sio2-oh8, sng3 be7-liau2. Chong2-kong7 ti7 Kou2-long7-su7 e5 oh8-tng5, pi2 pat8 sou2-chai7 siang7 te7-it che7. 
  Lun7 Chiang-chiu siaN5 e5 kau3-hoe7, si7 Bi2-kok e5 TiuN2-lo2-kau3 siat e5. Ti7 Tang-poaN2-au7-ke u7 chit8-keng pai3-tng5, tu2-ho2 kap Thian-chu2-kau3 tui3-bin7. Pun2-te7 Bok8-su Ong5 Lim5-Kak si7 siau3-lian5 lang5. Pai3-tng5 iong5-un2 si3-pah8-goa7 lang5. Lai7-bin7 u7 chit8-keng sio2-oh8-tng5, kau3-oan5 3 lang5. Thoan5-to7 2 lang5, TiuN2-lo2 4 lang5, Chip-su7 5,6 lang5. Tiong-kan u7 chit8-e5 TiuN2-lo2 siN3 Tan5 mia5 Khe2-ju7, i-e5 sio2-ti7 si7 Ki2-jin5, i pun2-sin cho3 I-seng, ti7 le2-pai3-jit8 i e5 kang cho3 put-chi2 chiau5-kau3. Chiau3 sou2 thiaN ti7 tak8 le2-pai3-jit8, tui3 9 tiam2 lai5 kau3 12 tiam2; e7-tau3 tui3 2 tiam2 lai5 kau3 4 tiam2; e5-hng koh tui3 7 tiam2 poaN3 lai5 kau3 9 tiam2. I cho3 TiuN2-lo2 e5 bou5-iuN7, che7-che7 lang5 keng3-hok8 i. 
  Chiau3 khoaN3 chit-e5 kau3-hoe7 chin oah8-tang7. Ti7 teng2-pou 9 tiam2 poaN3 cho3 sio2 le2-pai3, kau3 10 tiam2 toa7 le2-pai3; e7-pou 2 tiam2 cho3 Chu2-jit8-oh8; hiaN-ti7 chi2-moe7 hun-cho3 chiaN5-chap8 sou2-chai7 teh thak8 Seng3-chheh. Kau3 3 tiam2 chiaN3 toa7 le2-pai3, poaN3-tiam2 cheng ku2 chiu7 soah. Kau3 e5-hng 7 tiam2 poaN3 koh chu7-chip8 thak8 Seng3-chheh; kau3 8 tiam2 u7 chit8 lang5 cho3 Chu2-li2, chhoa7 cheng3-lang5 le2-pai3, au7-lai5 hek8-si7 ki5-to2, hek8-si7 chiong to7-li2 bian2-le7 kui2-ku3, mia5 cho3 Hu2-tek-hoe7; chiu7-si7 pang-chan7 tek-heng7 e5 i3-su3. Hit me5-hng chu7-chip8 u7 pah-goa7 lang5, khoaN3 liau2 chin lau7-jiat8, goan2 e5 sim put-chi2 hoaN-hi2. Ti7 pai3-tng5 tui3-bin7 u7 khui chit8-keng chheh-pang5, tiam3-ho7 kio3-cho3 Ek-bun5 su-sek, m7-si7 chiong chheh teh be7 lang5 e5 chiN5, i3-su3 si7 pai5-liat8 che7-che7 hang7 e5 chheh hou7 lang5 tak8 jit8 lai5 khoaN3. Che ia7-si7 chit8-hang7 thang chan7 lang5 bat to7-li2. 
  Chiau3 khoaN3 chit-e5 kau3-hoe7 chiah heng-khi2, bok8-koai3 ki5-jian5, in-ui7 tng-chit-e5 lang5 tang5-sim chin oah8-tang7 gau5 siat-hoat. U7 thiaN-kiN3 kui2-na7 e5 TiuN2-lo2 long2 oh8 i-seng, khui tiam3 ia7 li7 bo5 loa7-hng7; iau2-ku2 ti7 seng3-jit8 e7 saN-ho5 saN-thiaN3 saN-chan7 cho3 kang, bo5 chhin-chhiuN7 hit ho7 kan-ta kou3 ka-ti7 a2-si7 tong5-ge7 siong-tou3, chin-chiaN3 thang hou7 lang5 keng3-hok8. 
  Ti7 Chiang-chiu siaN5-lai7 u7 chit8 keng Tiong-se oh8, hak8-seng chin-che7 lang5, lai7-bin7 ka3-hoat put-chi2 chiau5-pi7, long2-si7 kau3-hoe7 lai7 e5 lang5 kou2-bu2 te5-gin5 ka-ti7 siat-hoat, m7-bian2 oa2-kho3 goa7-kok lang5. 
(Tai5-lam5 Hu2-siaN5 Kau3-hoe7-po3 te7 266~269 koan3, 1907 ni5 5~8 geh8)
</CL>
<HL>

Ti7舊年秋會e5時，有派我kap劉牧師過去廈門赴in e5總會。到今年舊曆正月1日就搭船過去，遊歷逐所在e5教會。受in西國幾若個先生以及本地眾當職e5人好款待講be7了。聖經講，「Lin2若相疼，眾人bat你是我e5學生」(翰13：35)；thang知救主e5話有應驗。到2月8日4點鐘tui3滬尾上山；感謝上帝，大家身軀攏平安；koh得著台北柯維思先生kap陳清義牧師迎接去in厝，好禮款待；這也是上帝e5恩典。 
今ai3將唐山教會e5情形，大略記 ti7下底，hou7列位知：------
論外國來漳泉設教有3個公會。1.美國長老教。2.英國長老教(kap咱chit爿像公會)。3.倫敦和會(這個教有牧師kap執事，總是無長老；其餘道理kap長老教像)。這3個公會不止同心協力。傳教分做三所在：1.設ti7廈門。2.設ti7漳州。3.設ti7泉州。Hia e5拜堂勇koh好看；上第一大間--e5，就是ti7鼓浪嶼，會容允800外人；也有一個大鐘，幾若里遠都會聽見。本地牧師30 外人。傳道先生倚一百人。領洗禮e5大人3700人。緣項有兩萬lian5。論泉屬e5教會，ti7舊年e5中間，比漳屬較進步。 
(Chiah-e5 人額kap緣項是屬長老教na7-tiaN7，和會無算在內。) 
離泉州城e5北路約有12舖，號做永春，ti7 hia有教會有設醫館，就是現今ti7府城e5馬醫生e5兄toa3 ti7-hia；劉牧師有去，伊較知影。總是我有去金井，離泉州城 e5西南爿7舖，是海墘e5所在。Hit-e5教會e5牧師許聲炎。起頭請牧師e5時，kan-ta 32人na7-tiaN7。中間有一個兄弟姓施名金川，照in講真熱心，也kap hit 31人平平做地基，同心出力請牧師。這個人原本屬阿猴堂會e5長老，後來轉去，今年73歲；見著我去真歡喜。Hit-e5教會有初等小學堂，koh有一間小女學，是本地女先生teh教。每聖日聚集百外人，頂晡9點做祈禱會；e7晡2點做主日學。拜一暝青年勉勵會。拜二幼徒會；是幼chiN2 e5學生家己聚集。拜三佈道會，是會友輪流去逐所在講道理。Koh每月一擺禮拜暝聚集做獻主會，逐人著將hit月日所歷過e5事，或是冷心、或是熱心、或是有祈禱，有看聖冊，抑是有講道理hou7人聽，著照老實來講明；後來主理就請人起--來勉勵，抑是相替祈禱。到禮拜煞就捧盤仔拾錢。Che號做獻主會。照看chit-e5教會真活動。每年緣項700外箍。 
論泉州城內有兩間禮拜堂，一間ti7南街，牧師陳宣寧；拜堂容允300外人；也有起樓hou7牧師toa3。Koh一間ti7西街，牧師吳風波；拜堂容允兩三百人。Chit-e5吳牧師有設一個法度號做巡街佈道會，每拜三暝昏7點半，兄弟輪流請牧師去in厝講道理，牧師著照in hit暝所讀e5聖經開拆淡薄，來苦勸勉勵in，hou7 兄弟姊妹較知影道理。Koh拜四kap拜六做祈禱會。 
若是陳宣寧牧師e5堂會亦真活動。拜二設一個救親會；每禮拜到hit暝昏一點半鐘，牧師就招幾若個兄弟作伙去in厝，hit時主人有請 in e5親人厝邊朋友濟濟人ti7-hia，beh接納牧師kap hiah-e5人講道理。我kap劉牧師也有去赴，hit暝昏真鬧熱；阮看了大歡喜。設這個會，tu2-tu2是保羅所講，「設使我會救兄弟骨肉e5至親，雖然hou7基督棄絕也甘願，」(羅馬9：3)。也tu2-tu2親像哥尼流代先聚集親戚kap同僚聽候彼得到，thang講道理hou7 in聽，使徒行傳10：24、25。
照我看in認為牧師設這兩款e5會，有真大e5利益。(1) Thang利益教會內e5人，hou7兄弟姊妹較be7犯罪。(2) Thang利益教會外e5人，hou7世俗人較有機會thang bat救主。這個救親會阮府城ti7每禮拜暝昏已經有設幾若年，名雖罔無像，總是意思有相同。我向望屬城市kap埠頭e5教會，著學這個好法度去行，穩當會hou7 教會活動興起。 
Ti7南街e5堂會，koh ti7拜三暝有設一個勉勵會，名叫宗道會。Hit暝昏，有幾若十個少年人聚集。代先有出題目hou7一個會友去做；到hit暝昏著讀 hou7眾人聽。了後或是有人起來勉勵幾句，或是有人起來祈禱幾句。到禮拜煞，就捧盤khioh錢，做勉勵會e5所費。 
Ti7泉州城內國家有設一間中學堂，中間也有教天文、地理、漢文、英文、筆算hiah-e5學問；有請咱教會內e5人 去教。Koh有一間教會e5中學，叫做培元中學堂，就是英國公會設e5。Hit個校長是牧師，名叫安禮遜。內面大學廳kap分班teh教e5小學廳攏齊備；學生所toa3 e5宿舍，就是樓頂。所讀e5章程有限定4、5年久。內面koh起兩間學堂；一間是高等小學堂，一間是初等小學堂；三間e5學生計共有成百人，先生有成十個。照an2-ni看，這間學堂才興起活動，是對主理有變通e5緣故，無親像hit號勼勼 e5人，m7敢伸腳出手，致到無甚物人材thang用。 
離中學無偌遠，koh有一間女學，學生30 外人，是高姑娘、陳姑娘，teh主任。也有男e5醫館，是白醫生teh hoaN7。Koh有一間女醫館，內面e5女醫生，是姓來kap姓竺。若論泉州城e5教會thang講是齊備。 
Koh近來傳教e5風氣不止開。官府紳士也有降服。親像舊年陳宣寧60歲，伊有做牧師30年久，hit-tiap8教會做鬧熱。官府也來ka7伊慶賀。我有看見hip一張像，頭一choa7排列10外人；張太守本府是泉州府，坐ti7中央；其餘兩爿攏是大小文武官員，陳宣寧企 ti7太守e5後壁。這也thang歸榮光上帝。 
Koh ti7舊年十月間，中國皇上為著beh還外國e5債，吩咐ti7逐省、逐府、逐縣e5官員，著鼓舞百姓te5銀hou7皇帝thang還債。所以hit時張太守ti7城內揀一間開源寺e5廟真闊大，代先有請紳士著演說來鼓舞百姓；m7-ku2紳士看見人hiah濟，無啥敢開嘴。Hit時才請吳風波陳宣寧兩個牧師就台苦勸勉勵；百姓聽了心受感激，有e5獻幾個銀，有e5獻銀角仔，有e5獻錢；koh有一人獻一對金手指；hit擺現收60外箍。紳士看了也不止降服。 
我講這號消息，是hou7咱知ti7-hia現今傳教e5機會。官府以及紳士家，攏m7敢窘逐。但礙有一人阻擋，就是hit號大宗族e5家，內面若有一人來趁道理，就公業攏m7分hou7伊；beh引chhoa7 hit號人是較oh得。感謝上帝，現時咱這爿較少親像an2-ni e5阻擋。 
論廈門e5教會不止興旺；有幾若間拜堂真大koh sui2。本地牧師有幾若人；是外國3個公會來設e5。親像新街e5堂會屬ti7美國e5長老教。這間拜堂真好看；hit時起好，通中國iau2-boe7有拜堂；到今 58年久。早前tu2-tu2起好，kan-ta 3人入教na7-tiaN7。現今聚集有300外人。有起一座牧師樓 hou7本地牧師黃和成toa3。伊今年倚60 lian5歲。 
Koh一間ti7竹樹腳，hit間拜堂也真 sui2 koh大間；有起一間樓teh 囥大鐘，hit-e5鐘e5聲聽真遠。Koh起一間樓hou7牧師toa3，hit-e5牧師鄭鵬程，今年倚60歲。 
離廈門街不止遠。有一所在號做下港，也有一間拜堂。Chit-e5教會e5地基，就是一個長老不止出力；hit-e5長老姓盧，名良；伊早前bat過來台南教大學。現今已經過往。伊有4、5個子真才調。有聽見hit-e5下港e5所在，起頭無幾人teh聚集，逐禮拜攏是盧長老kap in聚集；雖然有時落雨，伊也無嫌艱苦，甘願tui3鼓浪嶼搭船過去kap in聚集。到今有起拜堂、牧師間、小學廳，攏齊備。到今仔日人iau2-ku2 teh 數念盧長老e5著磨。伊e5像我有看見。
Hit-e5牧師楊懷德，倚40歲人，真gau5疼兄弟姊妹；也真gau5約束家內e5子兒。看伊逐禮拜所做e5工程，算是有定著。有設一間講道堂ti7街市，每禮拜2擺 ti7-hia講道理。Koh另外一擺招新街竹樹腳 e5牧師作伙出門佈道。Koh ti7禮拜暝也有kap兄弟聚集做祈禱會。照我看這個牧師真活動做工，我真欣慕伊。 
我ti7正月初五toa3 hia過禮拜。Hit早起禮拜煞，大家有獻感恩銀；現收e5，有90外箍；kap尾來交e5計共有百出。Ti7-hia逐所在e5教會見若正月初hit禮拜，逐人攏有照伊舊年所趁 e5銀，濟少照人所甘願來獻，號做感恩銀，thang做教會e5路用；有所在獻二三百箍。照我看這個法度真好。人tui3年頭到年尾較濟攏hou7上帝照顧，賞賜in有機會thang than3錢；雖然有e5 著艱苦了錢，he，是較少。M7-ku2也是上帝e5好意思，所以攏著獻。設這個法是hou7逐人家己省察，若斟酌想，就知我一年e5中間，得著上帝e5恩典偌nih8濟；到正月初hit禮拜，be7禁tit ai3將上帝e5物獻hou7上帝，親像ka7上帝說多謝。
我看咱台南e5宣道會，常常teh掛慮無夠；因為澎湖koh加添一個傳道先生，每年著百外箍。照我e5愚見teh想，thai2 m7學這個好方法，來進步緣項，hou7聖道koh較開闊無欠缺銀項e5阻擋？俗語講，有錢才行有路。我向望列位當職e5人想看mai7 leh；若好，到秋會e5時，大家thang議論 hou7伊定著；到明年正月就thang舉行。 
論hit爿e5宣道會有thang請牧師kap傳道e5 去金門逐所在傳；m7-na7所費有夠額，koh有剩千外箍。這是gau5設逐項e5法度才會an2-ni。 
廈門e5對面就是鼓浪嶼，ti7-hia有一間大學，名叫迴瀾齋；學生30 lian5個，是3個公會合作伙teh教。也有尋源中學堂，學生60外個；章程有教英文kap官話，每年一人貼40箍。Koh有一間英華書院，學生百四五人。其餘親像女學、小學，算be7了。總共ti7鼓浪嶼e5學堂，比別所在上第一濟。 
論漳州城e5教會，是美國e5長老教設e5。Ti7東poaN2後街有一間拜堂，tu2好kap天主教對面。本底牧師王林覺是少年人。拜堂容允四百外人。內面有一間小學堂，教員3人。傳道2人、長老4人，執事5、6人。中間有一個長老姓陳名啟裕，伊e5小弟是舉人，伊本身做醫生，ti7禮拜日伊e5工做不止齊到。照所聽ti7逐禮拜日，tui3 9點來到12點；e7晝tui3 2點來到4點；e5昏koh tui3 7點半來到9點。伊做長老e5模樣，濟濟人敬服伊。
照看這個教會真活動。Ti7頂晡9點半做小禮拜，到10點大禮拜；e7晡2點做主日學；兄弟姊妹分做成十所在teh讀聖冊。到3點正大禮拜，半點鐘久就soah。到e5昏7點半koh聚集讀聖冊；到8點有一人做主理，chhoa7眾人禮拜，後來或是祈禱，或是將道理勉勵幾句，名做輔德會；就是幫贊德行e5意思。Hit暝昏聚集有百外人，看了真鬧熱，阮e5心不止歡喜。Ti7拜堂對面有開一間冊房，店號叫做益文書室，m7是將冊teh賣人 e5錢，意思是排列濟濟項e5冊hou7人逐日來看。Che也是一項thang贊人bat道理。 
照看這個教會才興起，莫怪其然，因為當職e5人同心真活動gau5設法。有聽見幾若個長老攏學醫生，開店也離無偌遠；iau2-ku2 ti7聖日會相和相疼相贊做工，無親像hit號kan-ta顧家己抑是同藝相妒，真正thang hou7人敬服。 
Ti7漳州城內有一間中西學，學生真濟人，內面教法不止齊備，攏是教會內e5人鼓舞te5銀家己設法，m7免倚靠外國人。 
(台南府城教會報第266~269卷，1907年5~8月)  
</HL>