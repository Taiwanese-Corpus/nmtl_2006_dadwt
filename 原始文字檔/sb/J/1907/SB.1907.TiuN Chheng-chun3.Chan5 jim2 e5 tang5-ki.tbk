<CL>
  Lun7 Tiong-lou7 e5 kau3-hoe7, tui3 siat kau3-taN oa2 u7 8,9 ni5 ku2; cheng5 bo5 pai3-tng5, sou2 chu7-chip8 chiu7-si7 hiaN-ti7 e5 chhu3:ia7 bo5 thoan5-to7, si7 Toa7-oh8 e5 peng5-iu2 lun5-liu5 teh lai5 le2-pai3; kau3 kin-ni5 Kau3-su7 phai3 goa2 lai5 toa3. Ia7 bo5 tiuN2-lo2, chi2-u7 chit8-e5 chip-su7; chit-e5 kau3-hoe7 si7 siok8 Tai5-lam5 e5 chi-hoe7, li7 Tai5-lam5-siaN5 2 phou3 tng5-tng5, siok8 Hong7-soaN-thiaN koan2; oa2 ti7 Kong-soaN e5 sou2-chai7. Mui2 le2-pai3 khah siong5 u7 60 goa7 lang5 le2-pai3. Kau3 kin-ni5 chiu7 khi2 chit8-keng pai3-tng5, khai chheng-goa7-khou, si3-ui5 e5 chng-thau5 long2 chai. Hian7-si5 ia7 u7 che7-che7 lang5 ai3 lai5 khoaN3. Ia7 u7 sin thiaN e5 lang5 lai5-lai5 khi3-khi3. 
  Ki5-tiong li7 Tiong-lou7 oa2 6 li2, u7 chit8 chng mia5 Ka-tang-kha, u7 3 lang5 lai5 sin thiaN, in-e5 mia5 chiu7-si7 Toa7-chheng5, Hoe5-siuN7, Li2 ChoaN5. In lai5 thiaN 2 le2-pai3, chiu7 tu2-tioh8 in chng-tiong e5 tang5-ki,chiuN7-tang5, long2 bo5 koe3 ku7-lek8 9 goeh8 10 jit8 chiu7 beh sio in-e5 chhu3, kong2 in khi3 jip8 kau3; taN i m7 koan2 in 3 lang5 khi3 jip8 kau3, tek-khak beh sio in-e5 chhu3, tui3 hit-tiap8 in chiu7 m7-kaN2 lai5 le2-pai3. 
  Kau3 ku7-lek8 9 goeh8 7 jit8 chiu7-si7 le2-pai3-jit8, hit e7-pou goa2 chiu7 khi3 chhoe7 in, khou2-khng3 in tioh8 koh lai5; in kong2, Put8 beh sio goan2 e5 chhu3. Goa2 chiu7 ka7 in kong2 bo5-iaN2, na7 cho3 u7-iaN2 chiu7-si7 lang5 sio, put8 be7 sio. Au7-lai5 tam5-lun7 khou2-khng3 kau3 jit8 beh loh8, goa2 chiu7 koh tng2-lai5 kau3 Tiong-lou7 chiah8 e5-hng; chiah8 pa2 bo5 loa7-ku2 chha-put-to oa2 9 tiam2 cheng, in-e5 chhu3 chiu7 hou7 hoe2 sio khi3. Chin-chiaN3 toa7 kho2-lin5. In-ui7 hiah-e5 lang5 si7 san3-hiong, koh long2 bo5 theh8 poaN3 hang7 mih8 chhut--lai5. Sim siuN7 liau2 put-chi2 kan-khou2, goa2 chiu7 tham3-thiaN khoaN3 si7 an2-choaN2 sio. 
  U7 lang5 ka7 goa2 kong2, si7 tang5-ki pang3-hoe2. I chiong hiuN chat hoe2-chha5 ka7 i he7 ti7 chhu3-teng2 e5 hm5-chhau2 sio. In chhu3-chu2 ia7 chai si7 tang5-ki pang3-hoe2, chong2-si7 m7-kaN2 ka7 chhut-sou2 kong2. Au7-lai5 goan2 u7 chham-siong5 tek-khak tioh8 siat-hoat, tu2-ho2 chip-su7 u7 tng chong3-teng thoan5-tiuN2, hit-tiap8 chip-su7 u7 kap kui2-na7 e5 hiaN-ti7 khi3 liah8 hit-e5 tang5-ki, ka7 i liah8 e5 si5 u7 ka7 i kong2, kah i tioh8 poe5, na7 bo5 beh liah8 hou7 Chhut-sou2. Hit-tiap8 i u7 jin7, ia7 in3 beh poe5 20 khou. Au7 lai5 liah8 hou7 Chhut-sou2; Chhut-sou2 chiu7 tiau3 in-e5 po2-cheng3, kap hou7 hoe2 sio chhu3 e5 lang5; kho2-sioh hou7 hoe2 sio-chhu3 e5 lang5 kiaN tang5-ki e7 koh-chai3 hai7 i, soa3 m7-kaN2 kong2 si7 tang5-ki sio, kong2 si7 sio chhau2-sap tou3--tioh8. Po2-cheng3 ia7-si7 kiaN an2-ni; ia7 the3 tang5-ki po2 bo5-su7 .Lian5-au7 phah-phah pang3 i khi3, kah i hit keng chhau2 e5 put8-bio7 tioh8 pang3-hoe2 sio, m7-thang koh cho3 tang5-ki. HaiN3 ah ! Hian7-si5 iau2 u7 chit ho7 lang5 oan3-hin7 to7-li2 an2-ni, sit8-chai7 chin thang hoan5-lo2. TaN chhiaN2 lin2 tioh8 the3 chiah-e5 kau3-hoe7 kiu5 Siong7-te3; hou7 chiah-e5 lang5 e7 tit-chheN2-gou7, chai in pai3 put8 e5 chho3; in-ui7 Siong7-te3 tek-khak e7 iaN5 tak8 teng2 e5 sin5-beng5. (KhoaN3 10 goeh8 20 ho7 e5 Chu2-jit8 Sin5-liong5).
(Tai5-lam5 Hu2-siaN5 Kau3-hoe7-po3 Te7 272 koan3, 1907 ni5 11 geh8)
</CL>
<HL>

論中路e5教會，tui3設到今倚有8、9年久；前無拜堂，所聚集就是兄弟 e5厝；也無傳道，是大學e5朋友輪流 teh來禮拜。到今年教士派我來toa3。也無長老，只有一個執事；這個教會 是屬台南e5支會，離台南城2舖長長，屬鳳山廳管；倚ti7岡山e5所在。每禮拜較常有60 外人禮拜。到今年就起一間拜堂，開千外箍，四圍e5庄頭攏知。現時也有濟濟人ai3來看。也有新聽e5人來來去去。 
其中離中路倚6里，有一庄名茄苳腳，有3人來新聽，in-e5名就是大松、和尚、里泉。In來聽2禮拜，就抵著in庄中e5童乩，上童，攏無過舊曆9月10日就beh燒in-e5厝，講in去入教；今伊m7管in 3人去入教，的確beh燒in-e5厝，tui3 hit-tiap8 in就m7敢來禮拜。 
到舊曆9月7日就是禮拜日，hit e7晡我就去chhoe7 in，苦勸in著koh來；in講，佛beh燒阮e5厝。我就ka7 in講無影，若做有影就是人燒，佛be7燒。後來談論苦勸到日beh落，我就koh轉來到中路食下昏；食飽無偌久差不多倚9點鐘，in-e5厝就hou7火燒去。真正大可憐。因為hiah-e5人 是散hiong，koh攏無提半項物出--來。心想了不止艱苦，我就探聽看是an2-choaN2燒。 
有人ka7我講，是童乩放火，伊將香紮火柴ka7伊下ti7厝頂e5茅草燒。In厝主也知是童乩放火，總是m7敢ka7出所講。後來阮有參詳的確著設法，抵好執事有當壯丁團長，hit-tiap8執事有佮幾若個兄弟去掠hit個童乩，ka7伊掠e5時有ka7伊講，教伊著賠。若無beh掠hou7出所。Hit-tiap8伊有認，也應beh賠20箍。後來掠hou7出所；出所就召in-e5保正，佮hou7火燒厝e5人；可惜hou7火燒厝e5人驚童乩會koh再害伊，煞m7敢講是童乩燒，講是燒草屑tou3著。保正也是驚an2-ni；也替童乩保無事。然後phah-phah放伊去，教伊hit間草e5佛廟著放火燒，m7-thang koh做童乩。HaiN3 ah！現時iau2有這號人怨恨道理an2-ni，實在真thang煩惱。今請lin2著替chiah-e5教會求上帝；hou7 chiah-e5人會得醒悟，知in拜佛e5錯；因為上帝的確會贏逐等e5神明。(看10月20號e5主日神糧)。 
(台南府城教會報第272卷，1907年11月) 
</HL>