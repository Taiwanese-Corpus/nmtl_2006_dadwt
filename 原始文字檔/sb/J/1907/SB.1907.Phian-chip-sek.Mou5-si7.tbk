<CL>
  Ti7 Lun5-tun-siaN5 e5 tang-peng5 u7 che7-che7 Iu5-thai3-lang5 cho3-hoe2 ti7-hia khia7-khi2, khah toa7 bin7 si7 teh cho3 seng-li2; chong2-si7 oh-tit than3-chiah8. Bou2-jit8 u7 chit8 e5 lau7-lang5 mia5 Mou5-si7 ti7 ke-lou7 teh kiaN5, chin koaN2, na2 chhin-chhiuN7 phoa3-piN7, pun2 sin ka-ti7 teh liam7 kong2, thiN-khi3 bo5 kau3 loa7 koaN5, u7 chhut-jit8, goa2 thai3-tho2 koaN5 kau3 an2-ni. Tan7 m7-chai beh an2-choaN2 ? kiaN-liau2 bo5 lat8 thang kiaN5 kau3 chhu3. Kin-a2-jit8 cho3 che m7 chiaN5 seng-li2, koh bo5 siaN2-lang5 be2, li7 bo5 siaN thang o; lang5 thiaN-liau2 ia7 m7 chai i teh be7 saN2-hoe3. Pak-tou2 iau kau3 phah-kiat-kiu5, chin chiaN3 kho2-lin5 tai7-ah ! Eng2 koe3 na7 than3 bo5 chiah8 i e5 chhu3-piN u7 theh8 tam7-poh8 chan7 i, taN chit moa2 bo5, in-ui7 ti7 in e5 tiong-kan sit the2-bian7, chit8 hang7 bo5 hau7-seN, koh toa7 cha-bou2-kiaN2 khi3 ke3 Ki-tok-tou5. Chhu3-piN long2 hiam5 i, chun2 i e5 cha-bou2-kiaN2 khi3 ke3 iN7-pang-lang5; ki5-sit8 bo5 iaN2, i pun2-sin chin m7 goan7, ti3-kau3 bo5 beh jin7 i cho3 kiaN2. Sui-jian5 kau3 hiah kan-khou2, ia7 bo5 beh hou7 i e5 kiaN2-sai3 chan7 i. 
  Iu5-thai3-lang5 pun2 gau5 saN chan7, chong2-si7 in u7-e5 na7 khi3 kap iN7-pang-lang5 ke3-chhoa7, in chiu7 bo5 boeh pang-chou7 i. Iu5-thai3-lang5 e5 koe3-ni5 kau3 lah, chiau3 in e5 hong-siok8 tioh8 cho3 koe3-ni5 cheh, ia7 tioh8 khi3 hoe7-tng5 le2-pai3. Kin e5-hng lau7-lang5 siuN7 be7 tit-thang cho3 an2-ni, sim chin iu-bun7. Cha2-cheng5 i toa3 ti7 Ngou5-lo5-su-kok cho3 chhai5-hong5, khah u7 than3, m7 bian2 khoa3-lu7 chhin-chhiuN7 kin-a2-jit8 e5 bo5 kau3. Chit e5 chham2 si7 tui3 hou7 Ngou5-lo5-su koaN2. TaN lai5 Eng-kok hut-jian5 bo5 thau5-lou7, lang5 koh lau7 lah ! chhu3-piN khoaN3-khin eng7 thi2 chhio3 e5 oe7 ka7 i kong2, TaN tioh8 khah se3-ji7 kou3 li2 e5 se3 cha-bou2-kiaN2 leh ! bian2 tit i ia7 khi3 ke3 hit-ho7 bo5 chheng-khi3 e5 lang5. Chit-ho7 oe7 thiaN-liau2 Sim-koaN be7 bian2-tit toa7 kan-khou2. 
  Koh chin3-cheng5 kiaN5 bo5 loa7-hng7, khoaN3-kiN3 i e5 cha-bou2-kiaN2 lai5 ngia5 chih i. Cha-bou2-kiaN2 khoaN3 lau7-pe7 ban7-ban7 a2 kiaN5, chiu7 khan i e5 chhiu2, bong tioh8 leng2-ki-ki, sim-lai7 kiaN, lau5 bak8-sai2 kong2, An2-pe7 ah, li2 na7 kau3 chhu3, goa2 chiu7 chau2-khi3 be2 chha5 khi2-hoe2 hou7 li2 hang, be2 tam7-poh8 bah ka7 li2 chu2 thng, chhin-chhiuN7 goa2 e5 lau7 bo2 iau2 oah8 teh ti7 Ngou5-lo5-su-kok sou2 chu2 e5. Lau7-pe7 kong2, sim-koaN-kiaN2 Lou7-tek, m7-thang be2 hiah e5, kim me5-hng u7 kui2-na7 hang7 khah iau3-kin2 tioh8 be2, chiu7-si7 nng7 ki lah8 chek, tam7-poh8-a2 bit8, nng7 liap8-a2 pin-ko2 (in-ui7 sim-koaN lai7 teh liau5-bang7 Bi2-sai2-a phah-sng3 e5-hng e7 kau3), lan2 tioh8 pi7-pan7 siong5-siong5 ki3-tit Ia5-ho5-hoa seng3 e5 su7 si7 khah iau3-kin2 lan2 e5 kim3-chiah8. Lou7-tek chai lau7-pe7 sou2 tui3-tiong7 si7 hiah e5, sou2-i2 tiam7 tiam7 in3 i, Ho2. 
  Chin kho2-sioh ah ! Kiu3-chu2 i2-keng kang3-seng chheng goa7 ni5 ku2, Iu5-thai3-lang5 iau2-ku2 m7-chai, tai7-ke gong7-gong7 chhin-chhiuN7 Mou5-si7 teh ng3-bang7 Bi2-sai3-a e7 lim5-kau3 hian2-chhut toa7 koan5-leng5. Chit8-che5 chhoa7 i si3-soaN3 e5 peh-seN3 tui3 tak8 pang kok to3-khi3 Ia5-lou7-sat-leng2 e5 kiaN-siaN5. Ni5 koe3 ni5, chit8 e5 cheh koh chit8 e5 cheh, Bi2-sai3-a long2 bo5 lai5, chiau3 in sou2 phah-sng3, Mou5-si7 long2 bo5 sit-bang7, tiaN7-tiaN7 kong2, TaN ng3-bang7 au7 e5 cheh. 
  In kiaN5 koh chit8 te3-a2 lou7 chiu7 tu2-tioh8 sio-bat e5 chhu3-piN, si7 be7 hi5 e5 hu7-jin5-lang5, mia5 kio3 Li7-pek-ka. I chiu7 theng5 kha, chheng-hou i kong2, Mou5-si7 peh ah ! li2 chiah-ku2 chin toa7 te3; goa2 kio3 li2 lai5 goan2 tau che7, li2 long2 m7, Lou7-tek ah, li2 ia7 si7 an2-ni, kaN2-si7 siuN7, li2 e5 che2-hu teh khui tiam3 pi2 goan2 khah the2-bian7, Mou5-si7 kiah8 chhiu2 kong2, Li7-pek-ka ah, li2 m7 thang kong2 chit-ho7 khau-siah e5 oe7, goa2 lau7 leh, hi7-khang tang7, Lou7-tek it tioh8 ai3 than3 kui2-iN5, put-si5 koan-sim khoa3-lu7. Goan2 u7 toa7 chhut-lat8 ai3 tong3 Ma2-li7-a, i m7 thiaN khou2 khng3, cho3 i khi3 ke3 hit-ho7 lang5, goan2 chiu7 bo5 hoat--tit. 
  Li7-pek-ka teN3-chheN kong2, Lin2 siaN2-su7 hiah gong7 thiaN lang5 ke-kong2-oe7, chiu7 sit-chi3 kau3 an2-ni. Kong2, cho3 in kong2, siat-su2 na7 kong2 tioh8 goa2, goa2 chiu7 teN3 bo5 thiaN-kiN3. A2-si7 kong2, kau2 teh pui7 ! Lang5 ge5-se2 e5 oe7 bo5 iau3-kin2, cho3 li2 pang3-sim. Goa2 khoaN3 li2 e5 kan-khou2 hian2-chhut ti7 bin7, kin-a2-jit8 u7 seng-li2 bo5 ? Lou7-tek the3 i kong2, Bo5, chi2 u7 be7 nng7 tiau5-toa3, 40 chiN5 na7-tiaN7. Beh an2-choaN2 pan7 cheh koe3-ni5, Li7-pek-ka kong2, Chin-chiaN3 kho2-lian5 tai7-ah ! TaN e5 hng tioh8 hou7 goa2 chhiaN2, hi5 kap ko-pi na7-tian7, si7 pian7 chhai3 m7 thang khi3 hiam5, Lou7-tek hoaN-hi2 in3 ho2, sim-lai7 siuN7, tek-khak e7 chiah8 kau3 pa2-pa2, koh hi5, kap ko-pi long2-si7 hah8 goan2 pe7 seng-khu sou2 khiam3 e5. Mou5-si7 ia7 siuN7 siau3-liam7 cha2-cheng5 boe7 u7 kau3 chiah kan-khou2, ia7 u7 an2-ni thang chiah8.
  KiaN5 kau3 chhu3, Lou7-tek khi3 be2 chha5 khi2-hoe2 hou7 lau7-pe7 hang; chiu7 khi3 Hoe7 tng5 theh8 tam7-poh8 seng3 e5 mi7-pau chit8 tiam2 phu5-to5 chiap, bit8 kap pin-ko2 chiau3 in e5 le7. Kho2-sioh Mou5-si7 long2 be7 sio, na2-hang na2 koaN5, chiu7 ka7 Lou7-tek kong2, goa2 kaN2-si7 kam2-tioh8, be7 tit thang khi3 hou7 Li7-pek-ka khoan2-thai7, li2 ka-ti7 khi3 ho2 mah ? Lou7-tek khoaN3 i hiah kan-khou2 sim put an kong2, an2-pe7 ah ! E5-hng goa2 m7 kam li7 li2. Chiu7 khan i khi3 to2, chhiaN2 chhu3-piN chit8 e5 khi3 ka7 Li7-pek-ka kong2. Li7-pek-ka thiaN tioh8 chiu7 kia3 mih8 hou7 in chiah8. Lou7-tek khoaN3 pe7 teh khun3 m7 kaN2 phah chheN2, chiu7 pai5-toh, leng7-goa7 pai5 chit8-ui7 ng3-bang7 Bi2-sai3-a e7 lai5 tang5 che7 toh. Tu2 teh pai5 e5 si5 u7 lang5 theh8 chit8 tiuN phoe, si7 in A-che2 kia3-e5, chhiat-chhiat kiu5 pe7 sia3-bian2 ia7 kong2, Goa2 u7 the2-thiap lau7-pe7 kap sio2-moe7 iau, koaN5, kiu5 lin2 lai5 kap goa2 toa3, hou7 goa2 chiau3-kou3 ho2 mah ? Na7 m7, tioh8 chun2 kiaN2-sai3 theh8 mih8 kap chiN5 hou7 lin2 koe3-ni5, Lou7-tek thak8 liau2 m7 kaN2 ka7 lau7-pe7 kong2, Mou5-si7 khun3 tang7-bin5 kau3 thiN-kng long2 m7 chai Hoe7-tng5 pun5 ho7-thau5 cho3 koe3-ni5 e5 siaN-im. Khun3 chheN2, Lou7-tek oa2 i e5 sin-piN mng7 an, soa3 kiong-hi2 koe3-ni5, ka7 i kong2, Li2 chin ho2 khun3. Pe7 chiu7 eng7 Iu5-thai3 e5 oe7 ka7 i chiok-hok. Lou7-tek chin ki5-koai3 i e5 lau7 pe7 bo5 chhin-chhiuN7 teng2-ni5, iau3-kin2 koe3 sin-ni5. I teh pi7-pan7 ko-pi e5 si5 lau5 bak8-sai2 hoan5-lo2 lau7-pe7 sit cheng-sin5, pi7-pan7 beng5-pek8 kio3 lau7-pe7 lai5 chiah8, i kong2, koai-kiaN2 ah, li2 u7 pi7-pan7 Bi2-sai3-a e5 ui7, chin ho2 ah, soa3 se3-a2 siaN kong2, mng5 ia7 tioh8 khui. Goa2 chai I kin-a2-jit8 tek-khak e7 lai5. 
  Che7 loh8 ki5-to2, ki5-to2 liau2, Lou7-tek khoaN3 lau7-pe7 e5 bin7, hut-jian5 u7 toa7 kng, I chiu7 khi2-lai5 kong2, Bi2-sai3-a lai5 lah. Seng-khu gi5-gi5 chhoah, koh kong2, Lou7-tek ah ! Bi2-sai3-a lai5 lah ! I e5 mia5 cho3 Seng3 !
  Koh lian5-lian5 kio3 Lou7-tek, Lou7-tek ah, Lai5 lah ! Si7-ti3, ti3 Ai ah ! Ai ah ! Si7 ti3; chhi3-a2 bian2-liu5, Kong2 liau2 poah8-to2 ti7 thou5-kha, Lou7-tek toa7 siaN thi5-khau3. Chhu3-piN thiaN-kiN3 chau2 lai5 hu5 i khi2-lai5,tai7-ke chai sin5-hun5 i2-keng khi3 lah ! U7 lang5 khi3 po3 i e5 A-che2, in liam5-piN lai5. Lou7-tek kong2 A-che2 ah ! Chin kho2-sioh, li2 bo5 khoaN3 tioh8 An2-pe7 e5 bin7, u7 chhut toa7 kng teh chio3. Ma2-li7-a kong2, KhoaN3, ho2 si7 ho2, chong2-si7 i khoaN3 Chu2 ti3 chhi3-a2 bian2-liu5 chin ki5-koai3, na2 chhin-chhiuN7 i si7 Ki-tok-tou5, sit8-chai7; kaN2 m7 si7. I e5 tiong7-hu kong2, I beh si2 e5 si5 bo5 thang kong2 beng5, chiau3 goa2 phah-sng3 i beng5-pek8 chai Bi2-sai3-a si7 Iu5-thai3-lang5 sou2 teng3-si2 e5 Ia5-sou cho3 Iu5-thai3 iN7-pang e5 Kiu3-Chu2 (I2-hut-sou2 2:14). Lou7-tek kong2, An2-pe7 khoaN3-oah8 leh ! I chai Chu2 lai5 liau2 ah. Goan7 Ia5-ho5-hoa khui Iu5-thai3-lang5 e5 sim-bak8 hou7 in chai Siong7-te3 u7 chhe tok8-seN e5 Kian2 Ia5-sou ai3 kiu3 in kau3 I sou2 the3 in pi7-pan7 e5 Sun5-siaN5. 
  Iu5-thai3-lang5 pun2-si7 Siong7-te3 sou2 keng2 e5 peh-siN3, ui7-tioh8 khi3-sak Kiu3-chu2 Ia5-sou, Siong7-te3 chiu7 heng5-hoat8 in, hou7 in si3-soaN3 moa2 thiN-e7. Sui-jian5 an2-ni, Siong7-te3 un2-tang3 iau2 teh thiaN3 in, chhiaN2 khoaN3 po3 e5 lang5, tioh8 thoe3 Iu5-thai3-lang5 ki5-to2, hou7 in u7 ki-hoe7 thang thiaN-tioh8 Ia5-sou e5 Hok-im, ia7-oe7 hoaN-hi2 sin3-jin7 Ia5-sou choe3 Bi2-sai3-a2.
(Tai5-lam5 Kau3-hoe7-po3 te7 270 koan3,1907 ni5 9 geh8)
</CL>
<HL>

Ti7倫敦城e5東旁有濟濟猶太人作夥 ti7-hia 企起，較大面是teh做生理；總是oh得趁食。某日有一個老人名摩氏ti7街路teh行，真趕，若親像破病，本身家己teh唸講，天氣無到偌寒，有出日，我thai3-tho2寒到an2-ni。但m7知beh an2-choaN2？驚了無力 thang行到厝。今仔日做這m7成生理，koh無啥人買，利無聲thang o；人聽了也m7知伊teh賣啥貨。腹肚枵到扑結球，真正可憐代ah！往過若趁無食伊e5 厝邊有提淡薄贊伊，今chit moa2無，因為 ti7 in e5中間失體面，一項無後生，koh 大查某子去嫁基督徒。厝邊攏嫌伊，准伊e5查某子去嫁異邦人；其實無影，伊本身真m7願，致到無beh認伊做子。雖然到hiah艱苦，也無beh hou7伊e5 子婿贊伊。 
猶太人本gau5相贊，總是in有e5若去佮異邦人嫁娶，in就無boeh幫助伊。猶太人e5過年到lah，照in e5風俗著做過年節，也著去會堂禮拜。今e5昏老人想be7 tit-thang做an2-ni，心真憂悶。早前伊toa3 ti7俄羅斯國做裁縫，較有趁，m7免掛慮親像今仔日e5無夠。這個慘是tui3 hou7俄羅斯趕。今來英國忽然無頭路，人koh老lah！厝邊看輕用恥笑e5話ka7伊講，今著較細膩顧你e5細查某子leh！免得伊也去嫁hit號無清氣e5人。Chit號話 聽了心肝be7免得大艱苦。 
Koh進前行無偌遠，看見伊e5查某子來迎接伊。查某子看老父慢慢仔行，就牽伊e5手，摸著冷ki-ki，心內驚，流目屎講，俺父ah，你若到厝，我就走去買柴起火hou7你烘，買淡薄肉ka7你煮湯，親像我e5老母iau2活teh ti7俄羅斯國所煮e5。老父講，心肝子路得，m7-thang買hiah e5，今暝昏有幾若項較要緊著買，就是兩支蠟燭，淡薄仔蜜，兩粒仔pin-ko2 (因為心肝內teh瞭望彌賽亞扑算e5昏會到)，咱著備辦常常記得耶和華聖e5事是較要緊咱e5禁食。路得知老父所對重是hiah e5，所以恬恬應伊，好。 
真可惜ah！救主已經降生千外年久，猶太人iau2-ku2 m7知，大家憨憨親像摩氏teh 向望彌賽亞會臨到顯出大權能。一齊chhoa7伊四散e5百姓tui3逐邦國倒去耶路撒冷e5京城。年過年，一個節koh一個節，彌賽亞攏無來，照in所扑算，摩氏攏無失望，tiaN7-tiaN7講，今向望後e5節。 
In行koh一te3仔路就抵著相bat e5 厝邊，是賣魚e5婦人人，名叫利百加。伊就停腳，稱呼伊講，摩氏伯ah！你chiah久真大te3；我叫你來阮兜坐，你攏m7，路得ah，你也是an2-ni，敢是想，你e5姊夫teh開店比阮較體面，摩氏舉手講，利百加ah，你m7 thang 講這號khau-siah e5話，我老leh，耳孔重，路得it著ai3 趁幾圓，不時關心掛慮。阮有大出力ai3擋馬利亞，伊m7聽苦勸，做伊去嫁hit號人，阮就無法--得。
利百加teN3-chheN講，Lin2啥事hiah憨聽人加講話，就失志到an2-ni。講，做in講，設使若講著我，我就teN3無聽見。抑是講，狗teh吠！人牙洗e5話無要緊，做你放心。我看你e5艱苦顯出ti7面，今仔日有生理無？路得替伊講，無，只有賣兩條帶，40錢 na7-tiaN7，beh an2-choaN2辦節過年，利百加講，真正可憐代ah！今e5昏著 hou7我請，魚佮咖啡na7-tiaN7，是便菜 m7-thang棄嫌，路得歡喜應好，心內想，的確會食到飽飽，koh魚，佮咖啡攏是合阮父身軀所欠e5。摩氏也想數念早前boe7有到chiah艱苦，也有an2-ni thang食。 
行到厝，路得去買柴起火hou7老父烘；就去會堂提淡薄聖e5麵包一點葡萄汁、蜜佮pin-ko2照in e5例。可惜摩氏攏be7燒，那烘那寒，就ka7路得講，我敢是感著，be7得thang去 hou7利百加款待，你家己去好mah？路得看伊hiah艱苦心不安講，俺父ah！E5昏我m7甘離你。就牽伊去倒，請厝邊一個去ka7利百加講。利百加聽著就寄物hou7 in食。路得看父teh睏m7敢扑醒，就排桌，另外排一位向望彌賽亞會來同坐桌。抵teh排 e5時有人提一張批，是in阿姊寄e5，切切求父赦免也講，我有體貼老父佮小妹枵、寒，求lin2來佮我toa3，hou7我照顧好mah？若m7，著准子婿提物佮錢hou7 lin2過年，路得讀了m7敢 ka7老父講，摩氏睏重眠到天光攏m7知會堂歕號頭做過年e5聲音。睏醒，路得倚伊e5身邊問安，續恭喜過年，ka7伊講，你真好睏。父就用猶太 e5話ka7伊祝福。路得真奇怪伊e5老父無親像頂年，要緊過新年。伊teh備辦咖啡e5時流目屎煩惱老父失精神，備辦明白叫老父來食，伊講，乖子ah，你有備辦彌賽亞e5位，真好ah，續細仔聲講，門也著開。我知伊今仔日的確會來。 
坐落祈禱，祈禱了，路得看老父e5面，忽然有大光，伊就起來講，彌賽亞來lah。身軀gi5-gi5 chhoah，koh講，路得ah！彌賽亞來lah！伊e5名做聖！
Koh連連叫路得，路得ah，來lah！是戴，戴Ai ah！Ai ah！是戴，刺仔冕旒，講了跋倒ti7塗腳，路得大聲啼哭。厝邊聽見走來扶伊起來，大家知神魂已經去lah！有人去報伊e5阿姊，in liam5-piN來。路得講阿姊ah！真可惜，你無看著俺父e5面，有出大光teh照。馬利亞講，看，好是好，總是伊看主戴刺仔冕旒真奇怪，若親像伊是基督徒；實在，敢m7是。伊e5丈夫講，伊beh死e5時無thang講明，照我扑算伊明白知彌賽亞是猶太人所釘死e5耶穌做猶太異邦e5救主(以弗所 2：14)。路得講，俺父快活leh！伊知主來了ah。願耶和華開猶太人e5心目hou7 in知上帝有差獨生e5子耶穌ai3救in到伊所替in備辦e5旬城。
猶太人本是上帝所揀e5百姓，為著棄sak救主耶穌，上帝就刑罰in，hou7 in四散滿天下。雖然an2-ni，上帝穩當猶teh疼in，請看報e5人，著替猶太人祈禱，hou7 in有機會thang聽著耶穌e5福音，也會歡喜信任耶穌做彌賽亞。 
（台南教會報第270卷，1907年9月） 
</HL>