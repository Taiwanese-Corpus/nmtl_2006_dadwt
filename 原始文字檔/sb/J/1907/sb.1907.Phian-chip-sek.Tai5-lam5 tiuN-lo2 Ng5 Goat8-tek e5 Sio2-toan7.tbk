<CL>
Tai5-lam5 tiuN2-lo2 Ng5 Goat8-tek e5 Sio2-toan7
Tai5-lam5 siaN5 Ng5 Goat8-tek khi3 thiN--nih8 lah! Sui-jian5 lang5 lan2 bo5 koh khoaN3--tioh, chong2-si7 i-e5 bou5-iuN7 iau2 ti7--teh.  I u7 lai5 thiaN to7-li2, ti7 1881 ni5, hit-si5 38 hoe3, Kam Bok8-su kiaN5 se2-li2 hou7 i.  Kau3 1896 ni5 hou7 hiaN-ti7 chi2-moe7 keng2 i cho3 chip-su7, au7-lai5 ko-seng tiuN2-lo2.  Moa2-jim7, cheng3-lang5 lau5 i, i chiu7 koh chin7 tiuN2-lo2 e5 chit kau3 chit8-si3 lang5.  Kin7-lai5 khi2 ui7-piN7 siong-tiong7, chiu7 ti7 se-lek8 8 goeh8 2 jit8 li7-khui se3-kan, hiong2-siu7 65 hoe3.  Chit lang5 bo5 ti7--teh, sit8-chai7 thang hoan5-lo2.  I chin7-tiong hok8-sai7 kau3-hoe7, kau3-hoe7 sit-loh8 i-e5 pang-chan7.  Siong5-siong5 am3-chiN7 pang-chou7 san3-hiong lang5, taN hiah-e5 lang5 bo5 thang koh siu7 i-e5 ho2 khoan2-thai7--lah! In ke-lai7 chu7-jian5 ia7 u7 iu-bun7.  Thang hoaN-hi2, thang siu7 an-ui3--e5, chiu7-si7 Goat8-tek u7 sin3-kho3 Ia5-sou, taN i kap Chu2 eng2-oan2 khia7-khi2.
Koe3 3 jit8 hiaN-ti7 Gou5 Hap8 (iu7 mia5 Ou5-peh) ia7 kap se3-kan saN-si5; tiam3 te7-bin7-chiuN7 71 ni5.  Chiah8 a-phian3 30 goa7 ni5 ku2, lai5 thiaN to7-li2 chiah ke2-- khi3.  Gou7-chap8 peh hoe3 nia2 se2-li2, jiat8-sim hok8-sai7 Chu2, siong5 siong5 ai3 kong2 to7-li2 hou7 lang5 thiaN; pai3-saN e5-hng ki5-to2 hoe7, sui-jian5 phaiN2 thiN-si5 , i ia7 m7-bat lang3.  Pun2-sin khiok si7 san3-hiong, chong2-si7 i-e5 keng3-khian5 bo5 hou7 san3-hiong pak8--teh, tak8-e5 an-hioh-jit8 thiu 5 chiam hian3 hou7 kau3-hoe7.  Tai7-ke tioh8 oh8 i-e5 iuN7--ah!
</CL>
<HL>

台南長老黃月德e5小傳
台南城黃月德去天--裡啦！雖然人咱無koh看--著，總是伊e5模樣iau2 ti7--teh。伊有來聽道理，ti7 1881年，hit時38歲，甘牧師行洗禮hou7伊。到1896年hou7兄弟姊妹揀伊做執事，後來高升長老。滿任，眾人留伊，伊就koh盡長老e5職到一世人。近來起胃病傷重，就ti7西曆8月2日離開世間，享壽65歲。這人無ti7--teh，實在 thang煩惱。伊盡忠服事教會，教會失落伊e5幫贊。常常暗chiN7 幫助散hiong人，今hiah-e5人無thang koh受伊e5好款待--啦！In家內自然ia7有憂悶。Thang歡喜、thang受安慰--e5，就是月德有信靠耶穌，今伊佮主永遠企起。
過3日兄弟吳合（又名湖伯）也佮世間相辭；tiam3 地面上71年。食鴉片30外年久，來聽道理才改--去。五十八歲領洗禮，熱心服事主，常常愛講道理hou7人聽；拜三下昏祈禱會，雖然歹天時，伊也m7-bat lang3。本身卻是散hiong，總是伊e5敬虔無hou7 散hiong縛--teh，逐個安歇日抽五chiam獻hou7教會。逐家著學伊e5樣--ah！
</HL>