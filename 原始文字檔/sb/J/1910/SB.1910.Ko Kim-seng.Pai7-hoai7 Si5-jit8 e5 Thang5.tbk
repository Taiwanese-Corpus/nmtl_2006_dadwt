<CL>
  Thang5 u7 chin-che7 cheng2, tai7-khai3 lai5 kong2 u7 nng7-lui7. Chhin-chhiuN7 chui2-ke chiah8 tiu7-a2 thang5, tou7-kun2 e7 hou7 thou5 sang, chham5 e7 thou3 si, phang e7 pang3-bit8, chiah-e5 ho7-cho3 u7 li7-ek e5 thang5. Chhau2-meh e7 hai7 sou2 cheng3 e5 gou7-kak, peh8-hia7 e7 chhia chha5, chian2-hi5 chiah8 chheh, bang2-a2 e7 teng3 lang5, chiah-e5 ho7-cho3 hai7 thang5. Lun7 si5-jit8 e5 tiong-kan kiam2 ia7 u7 hai7 thang5? Se3-ji7 lai5 siuN7, m7-na7 chit8 cheng2; pai5-liat8 ti7 e7-bin7. 
  1. Phoa3-piN7. PiN7-thiaN3 m7-si7 lan2 sou2 ai3, chong2--si7 lang5 be7 bian2-tit e7 piN7. Cha2-si5 Beng7-hek8 sui-jian5 beng2, Khong2-beng5 chhit pai2 pang3 i khi3, iu5-goan5 koh liah8 tioh8. Khun-lun5 koan khiok kian-kou3, kiN-kou2 phah saN-e7 hit-si5, chiu7 hou7 Tek8-chheng chiam3 khi3. Na7-si7 phoa3-piN chit8-e7 kau3, sui-si7 u7 ti3-sek e5 lang5, eng-hiong5 e5 chiong3, bo5 pou7 thang kim3 i boh8-tit lai5, kah i kin2-kin2 khi3; siuN7 kau3 peng5-siong5 e5 peh-siN3 koh khah si7 an2-ni. U7-e5 thau3-jit8 to2 bin5-chhng5, chhun chit8-e7 khui3 neh--leh neh--leh. U7-e5 na2-ku2 na2 san2, thong ni5 hiN-hiN chhan. In sui-jian5 ai3 thak8-chheh, thak8-chheh be7-e7, sui-jian5 ai3 cho3 seng-li2, cho3 seng-li2 bo5 hoat-tit. Khui3-lat8 tui3 an2-ni soe, chi3-khi3 tui3 an2-ni bo5. Kong-im khang koe3, sim2-mih8 hou7 i an2-ni? Bo5 m7-si7 hou7 piN7 thang5 chhng2-khi3. 
  2. Phah m7-kiN3 mih8, chhiau-chhoe7. ThiN-te7 u7 tiaN7-tioh8 e5 ui7, ban7-mih8 long2 u7 i-e5 chhu3-su7, ke-lai7 e5 mih8 ia7 tioh8 an2-ni. Siat-su2 mih8 bo5 tiaN7-tioh8 ui7, loan7-loan7 choh8, chiu7 iau3-eng7 e5 si5, bo5 thang eng7. Kiam2-chhai2 i-chiuN5, kiam2-chhai2 keng-chheh, chhoe7 kui2-na7 tiam2-cheng, m7-a7 iau2-boe7 tioh8. U7-si5 chit8-e5 bak8-kiaN3 kui3 ti7 heng-cheng5, thng3 lai5 theh8 ti7 chhiu2-nih8, chhut-khi3 chhit-tho5. Kau3 to3-lai5 tu2-ho2 iu5-pian7 theh8 phoe lai5, chiu7 ai3 theh8 bak8-kiaN3 lai5 khoaN3 phoe; bong bo5, chiu7 chhiau seng-khu, sau3 thou5-kha, goa7-khau2 si3-ke3 chhoe7, tu2-tioh8 lang5 chiu7 mng7, tui3 hong5-hun e5 si5 kau3 10 tiam2-cheng, chhoe7 long2 bo5 tioh8. Bou2 khau2-chau3 u7 ti-tiau5, ui7 bo5 kian-kou3, chit8-chiah ti soa3 chau2 chhut khi3, thong ke e5 lang5 long2 khi3 chhoe7, kau3 liah8 tioh8, i2-keng lek8-koe3 nng7 tiam2-cheng. Chit-ke 8 lang5, kiong7 hui3 16 tiam2. Koh mih8-kiaN7 hou7 chhat8 thau-theh8 khi3, tioh8 chhiau-chhoe7 e5 si5-kan, he m7-bian2 kong2. Lun7-kau3 nau2-chhoe2 e5 lat8 soe-lam2, liam5-piN he7, liam5-piN be7 ki3-tit, ui7-tioh8 an2-ni lai5 chhoe7 mih8, hoe3 si5 kai3-che7.
  3. Hong3-chhiong3 su-iok8. Chin-chham2! Su-iok8 teh hai7 lang5. Su-iok8 si7 eng7 khoai3-lok8 ho2-khoaN3 lai5 jia-kham3, hou7 lang5 be7 ki3-tit au7-lai5 e5 chai-ho7. Sou2-i2 gong7-lang5 siong5-siong5 khi3 hoa-ke liu2-hang7 lai5 chhit-tho5, phah-sng3 in kap Tong5 Beng5-hong5 teh iu5 goat8-tian7 bo5 koh-iuN7. Bo5 loa7-ku2, phoa3-piN7 iN5-tiN5, chham2 kau3 be7 kong2 tit, heng5-chong7 soa3 piN3 chhin-chhiuN7 Thek-koai2 sian. Chiah8 ioh8 chiu7 na7 u7 eng3-hau7, ia7 tioh8 chin che7 ni5. Siau3-lian5 che2-te7 jip8 a-phian3-koan2, teh siuN7 chiah8 tam7-poh8 bo5 siong-kan. M7-ku2 lou7-boe2 tiau5 a-phian3, m7-ai3 chiah8 be7 soah-tit. Tui3 an2-ni me5 soa3-chiap jit8, to2 bin5-chhng5 theng5-hun5 thou3-bu7, u7-si5 nng7 boe2-leng5 chhiuN2 chu. Phah-sng3 jit8-chi2 chin kho2-sioh! Iu7-koh peh-siN3 put-bok8 ai3 sio-thai5, pang-kok sit-ho5 khi2 kau-chian3, cheng-chian3 ku2-ku2, si5-jit8 tui3 an2-ni hiat-kak8, koh khah kho2-sioh! 
  4. Ai3 sio-ko3. KoaN-hu2 pun2-si7 ui7-tioh8 ti7-li2 peh-siN3 chiah u7 siat, peh-siN3 siu7 oan-khut chiu7 khi3 hun-sou3, che-si7 chu7-jian5 e5 li2. Chong2--si7 ai3 sio-ko3 e5 lang5, i khoaN3 sio-ko3 cho3 chhit-tho5; bo5-liong7 e5 lang5, phah-sng3 kiN3 koaN si7 hap8-li2, tui3 an2-ni ge5-mng5 e5 an3-kiaN7 teng5-teng5 thah8-thah8. Sio-ko3 e5 jit8 kau3 nng7-peng5 tui3 sin3, hek8-si7 chit tng5 ou peh8 oh hun-beng5, chiu7 ng3-bang7 te7-ji7 tng5, hek8-si7 kin-a2-jit8 iau2-boe7 phoaN3-koat, chiu7 bang7 au7-jit8. Chong2--si7 tai7-chi3 u7 tong5-tut8, siong5-siong5 u7 ian5-ki5, kiam2-chhai2 3 ni5 5 ni5 an3 iau2-boe7 kiat. Se3-ji7 seng2-chhat in sou2 saN-chiN e5 chai5-san2, sit8-chai7 be7 khah kui3-khi3 sou2 lek8-koe3 e5 jit8-chi2. Si5 na7 khi3, kiam2 e7 koh lai5? 
  5. Cho3 kang be7-hiau2 siat tu2-ho2. Biau5-lek8 u7 lang5 chhiaN3 chit8-e5 chu2-chiah8-e5, chit8-pai2 kah i theh8 5 chiam chiN5 tah tau7-iu5 kap be2 chhang-thau5. Hit lang5 to3-lai5, thau5-ke kah i tioh8 khi3 be2 bah. Be2-liau2 chiu7 chhe i koh khi3 be2 tau7-koaN. Koh u7 lang5 ti7-chia beh Chheh-pang5 heng5 siau3, Tai7-jin5-bio7 siu chhu3-soe3, I-koan2 tho2-ioh8. I bo5 sng3 hit-e5 tiam2-cheng kap lou7-cham7 e5 chhu3-su7, chiah khi3 pan7 tai7-chi3. Loan7-loan7 cho3, Chheh-pang5 heng5-siau3, Tai7-jin5-bio7 siu chhu3-soe3, I-koan2 tho2 ioh8. Teng2-bin7 hit nng7 lang5 in lai5 ong2 e5 si5, kan-ta eng7 10 hun-cheng lai5 sng3, li2 khoaN3 liau2-si5 loa7-che7.
  A2-si7 u7 lang5 teh chu2-tau3, it-bi7 kou3 chu2 png7, be7 hiau2-tit than3 png7 iau2-be7 sek8 e5 si5, seng chhiat-chhai3 khi3 chu2, jian5-au7 png7 sek8 chhai3 ia7 sek8. Kang be7 seng2, si7 koh kin2, chiu7 pai7-hoai7 si5-jit8 e5 thang5 hai7 lan2 kiam2 e7 tioh8? 
  6. Cho3 kang bo5 tiaN7-tioh8 e5 sim. Bat khoaN3-tioh8 oh8-a2 e5 hak8-seng teh thak8-chheh, tiap8-a2-ku2-a2 so kha pe5 chhiu2, tiap8-a2-ku2-a2 iuN2 chui2 koan3 tou7-kau5, tiap8-a2-ku2-a2 hiat kiu5 tau3 su-iaN5, tiap8-a2-ku2-a2 chhiu7-kha khioh koe2-chi2, ian5-chhian5 chin ku2, chit8 pun2 chheh thak8 chiah e7 sek8. Koh u7 lang5 bat oh8 kok-gu2, poaN3-lou7 soah-khi3, to3-khi3 choh-sit. Kau3 au7--lai5 kap Jit8-pun2 lang5 kau-poe5, chhui3 khui thih8-thuh8 hau2, chiah hoan2-hoe2 beh koh oh8 kok-gu2. Chong2--si7 cheng5 sou2 oh8 e5, taN be7 ki3-tit, put-tek-i2 tioh8 tui3 chhou-hak8 phah-khi2. Iu7-koh lan2 na7 cho3 kang bo5 tiaN7-tioh8 e5 sim, chu7-jian5 bo5 tiaN7-tioh8 e5 kang, kui jit8 sou2-cho3 bo5 chhu3 bo5 su7, put-tap put-chhit8, liam5-piN thak8 Ku7-iok, liam5-piN oh8 si-tiau7, liam5-piN piaN3 lai7-bin7, liam5-piN io gin2-na2. Kau3 e5-hng siong5-se3 siuN7 kin-a2-jit8 e5 sou2-cho3, na2 chun2 bo5 mih8. Chit8 jit8 e5 si5-chun7 kui to2-ui7, kiam2 m7-si7 ti7 bo5 tiaN7-tioh8 sim e5 thang5 pak-tou2-lai7 mah? Jit8-jit8 na7 u7 tiaN7-tioh8 kang, put-ti3 kau3 an2-ni. 
  7. Bo5 hap8 si5-chun7 e5 chhit-tho5. Chhit-tho5 e5 su7 khiok u7 li7-ek lang5, na7 bo5 chiau3-si5 lai5 cho3 u7 ham7-hai7. Phah-kiu5 e5 lang5 ti7 kiu5-pou chau2-lai5 chau2-khi3, seng-khu teh un7-tong7, hiat-khi3 e7 liu5-thong, sin-the2 e7 iong2-chong3. Siat-su2 kui jit8 long2 an2-ni, hit-e5 si5-jit8 chiu7 kui ti7 khang. Tioh-ki5 si7 chhu3-bi7 e5 chhit-tho5, e7 khui lang5 e5 ti3-sek, ke-thiN lang5 e5 leng5-khiau2. Jit8-si5 na7 tioh m7 soah, sim7-chi3 thong-me5 ia7 an2-ni, tek-khak tioh8 chit8-pai2 toa7-khun3; si5 jit8 tek-khak khi3, m7 theng3-hau7 li2 khun3 chheN2. Cha2-jit8 goa2 khi2-thau5 oh8 tio3 hi5, liah8 tioh8 chit8-boe2 seng-khu bo5 saN chhun3 tng5, sim chin hoaN-hi2, soa3 be7 ki3-tit goa2 si7 ti7 chui2 piN. He! tio3-hi3 kai3 sim-sek. Chong2--si7 na7 hou7 i be5-khi3, long2 bo5 an7-tiaN7 si5-kan, chiu7 hun7-lai7 e5 tai7-chi3, e7 ti3 chi tou7-goa7. An2-ni, si7 chiong u7 lou7-eng7 e5 jit8-chi2, he7 ti7 bo5 lou7-eng7 e5 sou2-chai7. HaiN7! si5 i2-keng khi3, tui be7 tioh8.
  8. Pin5-toaN7. Pin5-toaN7 e5 lang5 bo5 chi3-khi3, in-khin5 si7 sim2-mih8, si5-jit8 si7 po2-poe3, i-e5 sim be7 thong-tat8. Sou2-i2 jit8-thau5 na7 loh8-soaN, i bo5 thou2-khui3, cha2-khi2-si5 jit8 chhut, i bo5 hoaN-hi2. Ke-lai7 e5 lang5 kong2, Tang-peng5 kng lah, li2 tioh8 peh-khi2--lai5. I kong2, Ho2; na7-si7 iu5-goan5 teh ti7 bin5-chhng5--nih8 hoan-lai5 hoan-khi3, chhin-chhiuN7 mng5 ti7 mng5-khu7. Lam2 chhiu2 koh khun3, siuN7 ai3 sio2-bin5 chit8-chheN2, khah theng5 chiah khi2-lai5. Peng5-sou3 ai3 eng5, si3-ke3 so5 ti7 chhu3-piN thau5-boe2, lai5 kong2 sou2 m7 eng-kai kong2-e5. Tng i teh chhut-khi3 cho3 kang, ban7-ban7 chhin-chhiuN7 tioh gu5-chhia; kau3 cho3 beng5-pek8, to3-tng2-lai5 chhin-chhiuN7 chheng3-ki-chiN3. Chiu7 u7-si5 cho3 kang chin kin2, ia7 si7 lo2-chho2. Koh tai7-chi3 na7 kau3 chhiu2, siong5-siong5 ka-ti7 an7-kong2, Jit8 iau2-cha2, khoai3-khoai3 sio2-theng5 chiah cho3. U7-si5 kong2, bin5-na2-jit8 chiah cho3, be7 ban7. Chio i cho3 ho2, chhut-chhui3 chiu7 the, kong2, Goa2 cha7-jit8 kha nau2-tioh8 be7 kiaN5, kiam2-chhai2 kong2, Thau5-thiaN3 m7-kaN2 chhoe-tioh8 hong, chhiaN2 ban7 kui2-jit8 chiah lai5 khi3. Tui3 an2-ni, ti3-kau3 pah-hang7 tai7-chi3 long2 m7-ho2, sou2 cho3 tam7-poh8, hoe3-si5 kai3-che7, chin thang oan3-hin7. 
  Jit8-pun2 tu2-a2 lai5 Tai5-oan5 hit-tiap8, Sai-le5 te7-hng, u7 lang5 khioh tioh8 chit8-kng2 toa7-bong2 kng2 e5 choa2, chai si7 Jit8-pun2 lang5 e5 mih8, chong2 m7-chai si7 sim2-mih8 mih8, chiu7 khi3 tai5 ti7 thou5-nih8. In-ui7 kiaN hou7 Jit8-pun2 lang5 chha5 chai, soa3 hou7 i thai5. Au7--lai5 peng5-iu2 tui3 hia koe3, u7 chiong chit-e5 tai7-chi3 lai5 kap i tam7-lun7, chiah chai si7 kim-phio3. Kut8 chhut-lai5 khoaN3 i2-keng noa7 liau2-liau2, chiu7 thou2-khui3 bo5 soah. Siok8-gu2 kong2, It-chhun3 kong-im, it chhun3 kim. Hoe3-si5 hoe3 jit8 e5 lang5 ia7 chhin-chhiuN7 an2-ni, chit-tiap8 m7-chai thang thiaN3-sioh si5-jit8, au7--lai5 hoan2-hoe2 si7 khah ti5. 
  TaN jit8-chi2 m7-si7 lan2-e5, si7 Chu2 sou2 siuN2-su3; lan2 pang3-sak m7 eng7, si7 khi3-sak I-e5 in, seng5-siu7 lai5 m7 eng7, si7 kou-hu7 I-e5 in, eng7 bo5 chiau3 hap8-gi5, si7 ui5-keh8 I-e5 chi2-i3. Sou2-i2 tu5-khi3 thian-jian5 piN7 (m7-si7 chu7 chhu2 e5), ngou2-gu7-jian5 e5 tai7-chi3, i2-kip8 tui3 m7-chai-iaN2 lai5 Phah-sng3 jit8-chi2 e5 i2-goa7, na7 bo5 po2-sioh kong-im, kiaN-liau2 u7 choe7. Chit se3-kan, bo5 chit8-lang5 bo5 hou7 pai7-hoai7 si5-jit8 e5 thang5 sou2 ui5-khun3, chiu7-si7 ai3 tu5-khi3, tu5 ia7 be7 liau2. Chiau3 goa2 e5 gu5-kian3, lan2 tioh8 lai5 oh8 choh-sit lang5 teh chau5-biat8 hai7-thang5 e5 hoat-tou7. Sou2 cheng3 e5 gou7-kak tioh8 thang5, ai3 tu5-khi3 be7 e7, chiu7 che7, kap hai7-thang5 kau-chian3, chiu7 hai7-thang5 ka-ti7 biat8 bo5. Beh tu5 pai7-hoai7 si5-jit8 e5 thang5, hit-e5 hoat-tou7 tioh8 an2-choaN2? 
  1. Tioh8 tiau-iong2 seng-khu. Seng3-keng kong2, Tiau-iong2 seng-khu, hit-e5 li7-ek sio2-khoa2, keng3-khian5 hok8-sai7 Chu2, hit-e5 li7-ek toa7. Sui-jian5 an2-ni, sin-the2 m7 chiau3-kou3, lai5 kong2 siN3-mia7 thiN chu3-tiaN7, ti3-kau3 soe-lam2, beh thai3 e7 cho3 kang. Thoa-koe3 ni5 goeh8, kiam2 u7 hap8 Siong7-te3 e5 i3-su3? Po2-lo5 ka7 The5-mou5-thai3 kong2, Boh8-tit kan-ta lim-chui2, thang chiah8 tam7-poh8 chiu2, in-ui7 li2 e5 pi5 lam2. Chiau3-kou3 seng-khu si7 tioh8, chiah be7 hoe3 liau2 kong-im. 
  2. Tui3-tiong7 lan2 e5 kang, tng Iau5-te3 e5 si5, toa7-chui2 hoan7-lan7 thiN-e7. Iau5 chhe Kun2 khi3 ti7-chui2, bo5-chhai2-kang. Au7-lai5 chhe i e5 kiaN2 mia5 U2, i chhoa7-bou2 bo5 kui2-jit8, chiu7 khi3 ti7-li2 chui2, hou7 i thang kin2-siau. In hu7-jin5-lang5 siN kiaN2, i saN-pai2 tui3 mng5-khau2 keng-ke3, thiaN-kiN3 i e5 kiaN2 teh hau2, ou-ou-aN5 ou-aN5, long2 bo5 jip8-khi3 khoaN3, ia7 bo5 jip8-khi3 hioh-khun3 chiah8 tiam2-sim. Chu-chu liah8 ti7-li2 chui2 kiu3 peh-siN3 choe3 iau3-kin2. Che si7 tui3-tiong7 i e5 kang. Sou2-i2 hoan7-na7 choe3 soan-kau3-su e5 lang5, na2 chhin-chhiuN7 U2-ong5 tui3-tiong7 i e5 kang, chiu7 sou2 kiaN5 tek-khak oh8 su3-tou5. Goan2 choan-bu7 ki5-to2 thoan5 to7-li2.
  3. Oh8 Ia5-sou. TaN Ki-tok toa3 se3-kan e5 si5, thiN phah phu2-kng jip8 tian7 ka3-si7 lang5, jit8 tiong-tau3 chiN2-piN thoan5 to7-li2, hong5-hun si5, soaN-teng2 ka3 hak8-seng, ian5-siah8 e5 tiong-kan, siat phi3-ju7 kio3-chheN2 cheng3-lang5, hioh-khun3 e5 si5 eng7 che7-che7 hang7 ka3-si7 peh-siN3. Chu2 e5 hoe3-siu7 bo5 kiong5-chin7, siong7-chhiaN2 tui3-tiong7 kong-im, ho5-hong3 lan2 chit se3-kan e5 peh-siN3? Jit8 goeh8 phu5 ti7 thiN--nih8,lan2 be7-e7 hou7 jit8 bo5 kiaN5 ti7 Ki-pian3 e5 te7,goeh8 chiam7-theng5 ti7 A-iaN5-lun5. He, jit8 goeh8 teh khi3 , ni5 m7 hou7 lan2 lau5, lan2 tioh8 chhut-lat8 lai5 tu5-khi3 chiah-e5 pai7-hoai7 si5-jit8 e5 thang5, oh8 lan2 e5 Chu2, chit8 chhun3 kong-im ia7 po2-sioh, cho3 sou2 eng-kai tioh8 cho3-e5, chiu7 lan2 e5 kang na2 che7, chiah bian2 kou-hu7 Siong7-te3 siuN2-su3 lan2 e5 ni5 goeh8, ia7 bo5 kian3-siau3 lan2 oah8 ti7 se3-kan.
  (Tai5-lam5 Kau3-hoe7-po3 te7 307~308 koan3, 1910ni5 10~11 geh8) 
</CL>
<HL>

蟲有真濟種，大概來講有2類。親像水雞食稻仔蟲，肚kun2 會hou7 土鬆，蠶會吐絲，蜂會放蜜，chiah-e5 號做有利益e5 蟲。草蜢會害所種e5 五穀，白蟻會車柴，chian2-hi5食冊，蚊仔會釘人，chiah-e5 號做害蟲。論時日 e5 中間kiam2也有害蟲？細膩來想，m7-na7 一種；排列 ti7 下面。 
1.破病。病痛m7是咱所ai3，總--是人be7 免tit 會病。早時孟擭雖然猛，孔明7 擺放伊去，猶原koh掠著。崑崙關卻堅固，更鼓扑3下hit時，就hou7 Tek8-chheng 佔去。若是破病一下到，雖是有智識 e5 人，英雄e5 將，無步thang 禁伊莫tit 來，kah 伊緊緊去；想到平常e5 百姓koh較是an2-ni。有e5 透日倒眠床，chhun一下氣neh--leh neh--leh。有e5 那久那瘦，通年hiN-hiN 呻。 In 雖然ai3 讀冊，讀冊be7會，雖然ai3 做生理，做生理無法tit。氣力tui3 an2-ni 衰，志氣tui3 an2-ni 無。光陰空過，甚物hou7 伊an2-ni？無m7是hou7病蟲chhng2去。 
2.扑m7見物，chhiau-chhoe7。天地有定著e5 位，萬物攏有伊e5 次序，家內e5 物也著an2-ni。設使物無定著位，亂亂choh8 ，就要用e5 時，無thang用。Kiam2-chhai2 衣裳，kiam2-chhai2 經冊，chhoe7幾若點鐘，m7-a7 iau2-boe7著。有時1 個目鏡kui3 ti7胸前，褪來提ti7 手nih8，出去chhit-tho5。到倒來tu2好郵便提批來，就ai3 提目鏡來看批；摸無，就chhiau身軀，掃塗腳，外口四界chhoe7，tu2著人就問，tui3黃昏e5 時到10 點鐘，chhoe7攏無著。某口灶有豬寮，位無堅固，1隻豬續走出去，通家e5 人攏去chhoe7，到掠著，已經歷過2點鐘。這家8 人，共費16 點。Koh 物件hou7 賊偷提去，著chhiau-chhoe7 e5 時間，he m7免講。論到腦髓e5 力衰lam2， liam5-piN he7，liam5-piN be7 記tit，為著an2-ni 來chhoe7物，廢時kai3濟。 
3.放縱私欲。真慘！私欲teh害人。私欲是用快樂好看來遮蓋，hou7人be7記tit 後來 e5 災禍。所以憨人常常去花街柳巷來chhit-tho5，扑算in kap唐明皇teh 遊月殿無各樣。無偌久，破病圓纏，慘到be7講tit，形狀續變親像Thek-koai2 仙。食藥就若有應效，也著真濟年。少年子弟入鴉片館，teh 想食淡薄無相干。M7-ku2 路尾tiau5 鴉片，m7-ai3食be7 煞tit。Tui3 an2-ni 暝續接日，倒眠床騰雲吐霧，有時兩尾龍搶珠。扑算日子真可惜！又koh 百姓不睦愛相thai5，邦國失和起交戰，爭戰久久，時日tui3 an2-ni hiat-kak8，koh 較可惜！ 
4.愛相告。官府本是為著治理百姓才有設，百姓受冤屈就去分訴，che是自然e5理。總--是ai3相告e5 人，伊看相告做chhit-tho5；無量e5 人，扑算見官是合理，tui3 an2-ni 衙門e5 案件重重疊疊。相告e5 日到兩爿對訊，或是這堂烏白難分明，就向望第2堂，或是今仔日iau2-boe7判決，就望後日。總--是代誌有唐突，常常有延期，kiam2-chhai2 3 年 5 年案iau2-boe7結。細膩省察in 所相爭e5 財產，實在be7 較貴氣所歷過e5 日子。時若去，kiam2會koh來？ 
5.做工be7曉設tu2好。苗栗有人倩1 個煮食e5，1擺kah 伊提5 chiam錢tah豆油kap 買蔥頭。Hit 人倒來，頭家kah伊著去買肉。買了就差伊koh去買豆干。Koh有人ti7-chia beh 冊房還數，大人廟收厝稅，醫館討藥。伊無算hit個點鐘kap 路站e5 次序，才去辦代誌。亂亂做，冊房還數，大人廟收厝稅，醫館討藥。頂面hit 2人in來往 e5 時，kan-ta 用10 分鐘來算，你看了時偌濟。 
抑是有人teh 煮晝，一味顧煮飯，be7 曉tit 趁飯iau2-boe7熟e5時，先切菜去煮，然後飯熟菜也熟。工be7 省，是koh緊，就敗壞時日e5 蟲害咱kiam2會著？ 
6.做工無定著e5 心。Bat看著學仔e5 學生teh 讀冊，tiap8仔久仔so腳pe5手，tiap8仔久仔iuN2 水灌tou7猴，tiap8仔久仔hiat 球鬥輸贏，tiap8仔久仔樹腳拾果子，延chhian5真久，一本冊讀才會熟。Koh有人bat 學國語，半路煞去，倒去作穡。到後來kap 日本人交陪，嘴開thih8-thuh8哮，才反悔beh koh 學國語。總--是前所學e5，今be7 記tit，不得已著tui3 初學扑起。又koh咱若做工無定著e5 心，自然無定著e5 工，歸日所做無次無序，不tap不chhit8，liam5-piN 讀舊約、liam5-piN 學詩調、liam5-piN 拚內面、liam5-piN io 囡仔。到e5昏詳細想今仔日e5 所做，那準無物。一日 e5 時陣歸to2位，kiam2 m7是ti7 無定著心e5 蟲腹肚內mah？日日若有定著工，不致到an2-ni。 
7.無合時陣e5 chhit-tho5。Chhit-tho5 e5 事卻有利益人，若無照時來做有陷害。扑球e5 人ti7球埔走來走去，身軀teh運動，血氣會流通，身體會勇壯。設使歸日攏an2-ni，hit個時日就歸ti7 空。Tioh棋是趣味e5 chhit-tho5，會開人e5 智識，加添人e5 靈巧。日時若tioh m7 煞，甚至通暝也an2-ni，的確著1 擺大睏；時日的確去，m7 聽候你睏醒。早日我起頭學釣魚，掠著1 尾身軀無3吋長，心真歡喜，續be7記tit 我是ti7 水邊。He！釣魚kai3心適。總--是若hou7 伊迷去，攏無限定時間，就份內e5 代誌，會置之度外。An2-ni，是將有路用e5 日子，he7 ti7 無路用e5 所在。HaiN7！時已經去，追be7著。 
8.貧憚。貧惰e5 人無志氣，慇懃是甚物，時日是寶貝，伊e5 心be7 通達。所以日頭若落山，伊無吐氣，早起時日出，伊無歡喜。家內e5 人講，東爿光lah，你著爬起--來。伊講，好；若是猶原teh ti7 眠床--nih8 翻來翻去，親像門ti7 門khu7。Lam2手koh睏，想ai3 小眠一醒，較停才起來。平素愛閒，四界so5 ti7 厝邊頭尾，來講所m7 應該講e5。當伊teh 出去做工，慢慢親像tioh 牛車；到做明白，倒轉來親像銃枝箭。就有時做工真緊，也是潦草。Koh代誌若到手，常常家己an7講，日iau2早，快快小停才做。有時講，明仔日才做，be7慢。招伊做好，出嘴就推，講，我昨日腳nau2著be7行，kiam2-chhai2講，頭痛m7敢吹著風，請慢幾日才來去。Tui3 an2-ni，致到百項代誌攏m7好，所做淡薄，廢時kai3濟，真thang怨恨。 
日本tu2仔來台灣hit-tiap8，西螺地方，有人拾著1卷大bong2卷e5 紙，知是日本人e5 物，總m7知是甚物物，就去埋ti7 土nih8。因為驚hou7 日本人查知，續hou7 伊thai5。後來朋友tui3 hia過，有將這個代誌來kap 伊談論，才知是金票。掘出來看已經瀾了了，就吐氣無煞。俗語講，一寸光陰，一寸金。廢時廢日e5 人也親像an2-ni，這tiap8 m7知thang 疼惜時日，後來反悔是較遲。 
今日子m7是咱e5，是主所賞賜；咱放sak m7 用，是棄sak伊e5恩，承受來m7用，是辜負伊e5恩，用無照合宜，是違逆伊e5旨意。所以除去天然病（m7是自取e5)，偶遇然e5 代誌，以及tui3 m7知影來扑損日子e5 以外，若無保惜光陰，驚了有罪。這世間，無一人無hou7 敗壞時日e5 蟲所圍困，就是 ai3 除去，除也be7 了。照我e5 愚見，咱著來學作穡人teh 剿滅害蟲e5 法度。所種e5五穀著蟲，ai3 除去be7會，就濟，kap害蟲交戰，就害蟲家己滅無。Beh 除敗壞時日e5 蟲，hit個法度著an2-choaN2？ 
1.著tiau養身軀。聖經講，Tiau養身軀，hit個利益小可，敬虔服事主，hit個利益大。雖然an2-ni，身體m7 照顧，來講性命天註定，致到衰lam2，beh thai3 會做工。拖過年月，kiam2有合上帝e5 意思？保羅ka7 提摩太講，莫tit kan-ta lim水，thang 食淡薄酒，因為你e5 脾lam2。照顧身軀是著，才be7 廢了光陰。 
2.對重咱e5 工，當堯帝e5 時，大水氾濫天下。堯差鯀去治水，無chhai2工。後來差伊e5 子名禹，伊娶某無幾日，就去治理水，hou7 伊thang緊消。In婦人人生子，伊 3 擺tui3 門口經過，聽見伊e5 子teh哮，ou-ou-aN5 ou-aN5，攏無入去看，也無入去歇睏食點心。Chu-chu掠治理水救百姓做要緊。Che是tui3重伊e5 工。所以凡若做宣教師e5 人，那親像禹王tui3重伊e5 工，就所行的確學使徒。阮專務祈禱傳道理。 
3.學耶穌。今基督toa3世間e5 時，天phah phu2光入殿教示人，日中晝井邊傳道理，黃昏時，山頂教學生，筵席e5 中間，設譬喻叫醒眾人，歇睏e5 時用濟濟項教示百姓。主e5 歲壽無窮盡，尚且tui3重光陰，何況咱這世間e5 百姓？日月浮ti7 天--nih8，咱be7會hou7 日無行ti7 Ki-pian3 e5 地，月暫停ti7 A-iaN5-lun5 。He，日月teh 去，年m7 hou7 咱留，咱著出力來除去chiah-e5 敗壞時日e5蟲，學咱e5 主，1 寸光陰也保惜，做所應該著做e5，就咱e5 工那濟，才免辜負上帝賞賜咱e5 年月，也無見笑咱活ti7世間。 
(台南教會報第307~308卷，1910年10~11月) 
</HL>
