<CL> 
Bo5 loa7-ku2 ti7 thiN-teng2 teh-beh chhut chit8 liap8 siang7 te7 it toa7 e5 sau3-chiu2 chhiN . Ti7 Sin-lek8 5 goeh8 thau5 e7 khoaN3 te7 it beng5. Phah-sng3 hit-tiap8 lan2 e5 bak8-sin5 kim-kim khoaN3 e7 tioh8 . Chit liap8 chhiN un7-choan2 chit8 chiu-ui5 tioh8 75 ni5 ku2 . Tak8 me5-jit8 sou2 kiaN5 e5 lou7 300,0000 e5 Tai5-oan5 li2. Chiau3 an2-ni sng3 chit8 hun ku2 sou2 kiaN5 e5 lou7 si7 2000 goa7 Tai5-oan5 li2 . Chit liap8 chhiN cheng5 pai2 chhut-hian7 ti7 Ia5-sou kang3-seng 1835 ni5. Lang5 an2-chaiN2-iuN7 e7 seng chai, ti7 sim2-mih8 ni5 , sim2-mih8 goeh8 i e7 hoat-hian7 ? In-ui7 ti7 1682 ni5 u7 chit8 e5 kang2-kiu3 thian-bun5 kai3 gau5 e5 phok-hak8 su eng7 chhian- li2-kiaN3 siong5-se3 khoaN3 thiN u7 toa7 liap8 e5 sau3-chiu2 chheN , chhui-sng3 hit liap8 chheN un7-choan2 thiN-teng2 e5 jit8 , tioh8 u7 75 ni5 tou7 chhut-hian7 chit8-pai2 . I chiu7 chha5-kho2 tak8-kok cheng5 e5 su2-ki3 ; ko2-jian5 e7 tit chai ti7 1607 ni5 , 1531 ni5 , 1456 ni5 , chi2 3 ni5 kek8 toa7 e5 sau3-chiu2 chheN u7 sio-soa3 chhut-hian7, 75 ni5 tu2-tu2 chit8 tian5 tou7. Kho2-kian3 beng5-beng5 e5 pin5-ku3 si7 siang7 hit liap8 chhiN teh un7-choan2. I chiu7 chham3-gu2 ti7 1758 ni5 e7 koh chhut-hian7. Kau3 si5 ko2-jian5 u7 iaN2 . TaN bo5 loa7-ku2 chit liap8 chheN beh koh-chai3 lai5 . 
Cheng5 Tai5-oan5 lang5 khoaN3 chit ho7 chheN liah8-cho3 ki5-koai3 kong2 , thiN-i3 teh- beh hoan2-loan7. Cha2-si5 pat8 kok ia7 si7 bo5 koh-iuN7. U7-e5 liah8 cho3 ho2 tiau7-thau5 ; chhin-chhiuN7 chit8 pai2 ti7 1066 ni5 , Au-lo5-pa (Europe) chit8-e5 tai7-sin5 liah8 cho3 si7 i bo5 loa7-ku2 beh cho3 Eng-kok e5 ong5. Ti7 1456 ni5 liong2 kun e5 peng tui3-bin7 chat-iaN5 beh sio-thai5, khoaN3-kiN3 chit liap8 chheN chiu7 kiaN, chhong-hong5 to5-chau2. Kou2 cha2 e5 lang5 na7 khoaN3-kiN3 sau3-chiu2 chheN, oan5-a3 si7 liah8 cho3 phaiN2 tiau7-thau5, kong2 si7 teh- beh sio-thai5 , ki-hng , chai-e7 , kok-ong5 si2 , chiah e5 tai7-chi3 . 
TaN lan2 tioh8 than3 chit si5 kiah8-bak8 khoaN3-thiN , in-ui7 ti7 1985 ni5 lan2 chit poe3 e5 lang5 tai7-khai3 kaN2 chhoe7 bo5 kui2-e5 ti7 chit te7-bin7-chiuN7 , thang koh-chai3 khoaN3 chit liap8 chheN ; i2-keng kui ti7 chhong3-cho7 chheN-sin5 u2-tiu7 ban7-mih8 e5 toa7 Chu2- chaiN2. 
(Tai5-lam5 Kau3-hoe7-po3 te7 299 koan3, 1910 ni5 2 geh8)
</CL>
<HL>

無偌久ti7天頂teh-beh 出一粒上第一大 e5掃帚星。Ti7新曆 5月頭會看第一明。扑算hit-tiap8 咱 e5目神金金看會著。這粒星運轉一周圍著75年久。逐暝日所行 e5 路300,0000 e5 台灣里。照 an2-ni算一分久所行 e5路是 2000外台灣里。這粒星前擺出現 ti7 耶穌降生1835年。人an2怎樣會先知，ti7甚物年，甚物月伊會發現？因為ti7 1682年有一個講究天文kai3 gau5 e5博學師用千里鏡詳細看天有大粒e5 掃帚星，推算hit粒星運轉天頂e5日，著有75年度出現一擺。伊就查考逐國前 e5史記；果然會 tit知ti7 1607年、1531年、1456年，chi2 3年極大e5掃帚星有相續出現，75年 tu2-tu2一tian5 度。可見明明e5 憑據是像hit 粒星teh運轉。伊就讖語佇1758年會koh出現。到時果然有影。今無偌久這粒星beh koh 再來。
前台灣人看這號星掠做奇怪講，天意teh-beh 反亂。早時別國也是無各樣。有 e5掠做好兆頭，親像一擺ti7 1066年，歐羅巴 (Europe)一個大臣掠做是伊無偌久beh 做英國 e5王。Ti7 1456年兩軍 e5兵對面紮營beh 相thai5，看見這粒星就驚，倉惶逃走。古早 e5人若看見掃帚星，oan5-a3是掠做歹兆頭，講是teh-beh 相thai5 ，飢荒，災厄，國王死，chiah e5代誌。 
今咱著趁這時kiah8目看天，因為ti7 1985年咱這輩 e5人大概kaN2 chhoe7 無幾個 ti7這地面上，thang koh再看這粒星，已經歸ti7 創造星辰宇宙萬物e5大主宰。 
(台南教會報第299卷，1910年2月) 
</HL>