<CL>
Pi2-pheng7 Lo5-ma2 5:20, “TaN lut8-hoat nng3--jip8-lai5, hou7 hit-e5 kiaN5 chho3 e7 ke-thiN khah che7. Na7-si7 choe7-koa3 sou2 ke-thiN e5 sou2-chai7 ti7-hia in-tian2 u7 moa2--chhut-lai5 kau3 u7 chhun. “Choe7 e5 khui3-lat8 siang7 te7 it toa7. A2-si7 lan2 na7 kong2 PhaiN2 e5 khui3-lat8 kek8 toa7 i3-su3 e7 khah beng5. Tak8 lang5 bat siuN7 ai3 cho3 ho2 ; m7-ku2 tak8 lang5 bat hou7 PhaiN2 khah iaN5. U7-si5 lang5 chin ai3 thoat-li PhaiN2, iau2-ku2 thoat be7 li7. 
Siok8-gu2 kong2, “Oh8 phaiN2 saN jit8, oh8 ho2 saN ni5. “Iah8 kong2, “Cho3 ho2 chhin-chhiuN7 ku teh peh piah ; cho3 phaiN2 chhin-chhiuN7 pang soaN. “Lan2 ai3 cho3 ho2 e5 si5, ai3 chin3-cheng5 ti7 ho2-lou7 ; PhaiN2 chiu7 liah8 lan2, giu2 lan2, ka7 lan2 thoa to3-tng2. Phi3-lun7 lai5 kong2,lang5 siuN7 m7 ai3 chiah8 a-phian3 khah ho2; khah theng5-a2 a-phian3-kui2 lai5 giu2 i, kiong5-kiong5 ah i khi3 kau3 a-phian3-hun keng. A2-si7 lang5 siuN7 poah8-kiau2 m7 ho2, chiu7 chiu3-choa7 m7 poah8 ; na7-si7 kiau2-kui2 m7 pang3 I soah, m7-bian2 kui2 jit8 chiu7 khoaN3 hit-e5 lang5 iu5-goan5 teh me pai5-a2. A2-si7 lang5 siuN7 m7 ai3 tauh8-tauh8 kap lang5 jiang2 sai2-seng3; khah theng5-a2 kap lang5 chu7-hoe7, ui7-tioh8 chit8 poaN3-ku3 oe7 thun-lun2 be7 tiau5, chiu7 kap i tou2-beng2. 
Tui3 an2-ni chiu7 kong2 PhaiN2 e5 khui3-lat8 siang7 toa7. Lan2 na7 lioh8-a2 pi2-pheng7, chiu7 khah chai-iaN2. Pi2-lun7 gin5 e5 lat8 cham2-jian5 beng2, na7-si7 be7 pi2--tit PhaiN2 e5 lat8 koh khah beng2. Gin5 e5 lat8 chin toa7. Kim gin5 thoa lang5 khi3 kau3 thiN-piN hai2- kak. Chhin-chhiuN7 beh kut8-kim u7-si5 tioh8 khi3 kau3 kek8 joah8 e5 sou2-chai7; lang5 iah8 kam-goan7 khi3 bo5 hiam5 kan-khou2. Ti7 kaN2-na2-thaN e5 sai-pak peng5 u7 chit8 sou2-chai7 chin khoah, iah8 bo5 chhut ngou2-kok, iah8 bo5 hoat chhau2, hoe-chhau2 chhiu7-bak8 long2 bo5, iah8 bo5 sim2-mih8 kong-keng2 thang khoaN3 ; saN goeh8 jit8 ku2 jit8 long2 bo5 loh8 soaN, bang2 chin kau7, me5--si5 khun3 m7 chiaN5 bin5 ; saN goeh8 jit8 ku2 long2 bo5 chhut-jit8 si7 thong-thong me5--si5, koh chin koaN5 kau3 kek8, loh8 seh loh8 sng, thou5 teng7 khok-khok chhin-chhiuN7 thih chit8 iuN7, thou5-bin7 put-si5 u7 seh ti7--teh. 
Sim2-mih8 lang5 toa3 hia toa3 e7 tiau5 ? M7-ku2 chit kin7-lai5 ngou2-gu7-jian5 u7 lang5 khi3 hia kut8--tioh8 kim. 
ThiaN-kiN3 hit-e5 hong-siaN liam5-piN u7 lang5, kang2 chheng kang2 ban7, chau2-khi3 hia beh chhoe7 kim. Ai3 beh khi3 hia ; m7-ku2 bo5 hiah khoai3 ; tioh8 theng3-hau7 tu2-ho2 e5 si5, chiu7 kaN2 koe3 soaN-nia2 ; lou7--nih8 u7 lang5 gan5--si2, u7 lang5 siak--si2. I2-keng kau3 te3, m7-ku2 bo5 thang chiah8, iah8 bo5 thang toa3 ; u7-e5 iah8 soa3 go7 si2. U7-e5 kut8 bo5 ; u7-e5 kut8--tioh8 kim, m7-ku2 khi2-peN7 si2 ; khah bo5 e5 lang5 chu7-jian5 kan-khou2, khah u7 e5 lang5 iah8 kan-khou2, bi2-niu5 chin kui3, cho3 kang chin bo5 eng5. tai7-ke piaN3-se3 teh koaN2, kiaN-liau2 koaN5-thiN kau3, be7 cho3-tit kang. KoaN5 thiN kau3 chiu7 m7-kaN2 chhut-mng5, saN goeh8 jit8 ku2 am3 so5-so5, m7 chai thiN m7 chai te7, kan-ta bih ti7 lai7-te2 teh chiah8, teh khun3, teh phoa3 chha5 hiaN5 hoe2. 
Kim gin5 e5 khui3-lat8 chin-chiaN3 si7 toa7. ThiN-e7 tak8 kok e5 lang5 jin7 i cho3 chu2 hou7 i koan2, hou7 i khou2-chhou2, hou7 i tioh lai5 tioh khi3. Chong2--si7 Choe7 e5 lat8 koh khah toa7. Gin5 e5 lat8 chin kiong5, e7 ban2 lang5 li7-khui i e5 pun2 sou2-chai7, pun2-kok, lai5 tiam3 ti7 chin oh kau3, chin kan-khou2 toa3 e5 sou2-chai7. Chhin-chhiuN7 Hok-chiu lang5 tauh8-tauh8 li7-khui pun2 sou2-chai7, koe3 lai5 Tai5-oan5 khui tiam3, chhan5-chng e5 lang5 iah8 tauh8-tauh8 li7-khui chhin-lang5 peng5-iu2 khi3 lau7-jiat8 e5 ke-chhi7 than3 chiN5. Chiang-chiu, E7-mng5, Choan5-chiu, Eng2-chhun e5 lang5, kui2-na7 chap8 ban7, siong5-siong5 loh8 chun5, koe3 hai2, chap8-jit8, poaN3 goeh8 jit8 e5 chui2-lou7, beh khi3 Lu7-song3, Sit-lat8-pho, Pin-nng5-su7, Ka-la-pa, Lam5-iuN5 e5 hai2-su7, m7-bat kau3 e5 sou2-chai7. Kam2 si7 ai3 chhut-goa7 ? Bo5 tek-khak. U7-si5 tiam3 ti7 chun5 teng2 teh khau3. Si7 in-ui7 ai3 than3 chiN5, ai3 ho2-giah8. Gin5 e5 lat8 chin toa7. 
Na7-si7 Choe7 e5 lat8 iau2 khah toa7. I2-keng kau3 te3 i siuN7 koh saN-nng7 ni5 chiu7 beh to3-khi3 Tng5-soaN. TaN chhut-goa7 chap8-sou3 ni5, iau2-boe7 bat to3--khi3. Gin5 ho2-than3, hian7 than3 hian7 khai ; peng5-iu2 kio3 i khi3 poah8-kiau2, chiah8 a-phian3, khi3 phaiN2-kiaN2 keng ; bo5 sou2-hui3 thang tng2--khi3. Choe7 e5 lat8 khah iaN5 Gin5 e5 lat8 chiu7-si7 an2-ni. Lang5 kam2 bo5 ai3 chhun chiN5 ? Li2 na7 mng7 lang5 khoaN3 i teh hoan5-lo2 sim2-mih8, i kong2 hoan5-lo2 gin5. Iau2-ku2 chin che7 lang5 bo5 chhun chiN5, hoan2-tng2 si7 khiam3 chiN5. Si7 siaN2-su7 ? Khah siong5 si7 in-ui7 phiau5 tou2 im2, hit-ho7 e5 phaiN2, kiap lang5 e5 chiN5. “Ni5-thau5 khong7-khong7 sng3 ; ni5-boe2 chhun chit8-tiau5 chiN5-kng3.”
U7 lang5 khah bo5 iau3-kin2 chiN5, khah ai3 the2-bian7 eng5-kng. Chhin-chhiuN7 peng ai3 beh tit-tioh8 eng5-kng chiu7 hoaN-hi2 keng-koe3 che7-che7 e5 tioh8-boa5, siu7 hong siu7 song, chin kaN2 si2. Jit8-pun2 peng loa7 che7, bo5 tui3-tiong7 pat8 mih8, na7 e7 thang the3 kok si2, au7--lai5 thoan5 ho2 mia5-siaN hou7 lang5 liam7, chit ho7 e5 hok-khi3 kam2 bo5 kau3-giah8 ? U7 si5 gin2-na2 khou2-sim thak8-chheh, iah bo5 ai3 kap gin2-na2-phoaN7 si3-ke3 sng2, si7 in-ui7 i teh ng3-bang7 pat8-jit8 e7 chin3-tiong3, khoaN3 e7 thang cho3 toa7 koaN. 
Tak8 lang5 ai3 the2-bian7. Put-si5 lang5 teh kiaN e7 sit lian2-bian7, kong2 “ Na7 beh an2-ni, chiu7 hou7 goa2 ang5-bin7;” “Hou7 goa2 bo5 bin7 thang kiN3--tioh8 lang5”. The2-bian7 e5 lat8 chin-chiaN3 toa7 ; the2-bian7 e5 lat8 be7 si7 toa7, Choe7 e5 lat8 iau2 khah toa7. Chiah8 a-phian3 e5 lang5 kam2 bo5 kou3 ho2 mia5-siaN ? iau2-ku2 tit8-tit8 chiah8 a-phian3 kau3 hou7 lang5 khoaN3 khin, keng-the2. Poah8-kiau2 lang5 kam2 si7 m7 ai3 hou7 lang5 o-lo2 ? KaN2 bo5 ai3 chheng7 saN tiu5-tiu5 nng2-nng2 ? Iau2-ku2 u7 si5 ai3 poah8-kiau2 kau3 chheng7 phoa3-saN, khah ho2 e5 saN khi3 tng3. 
Ngou2-lun5 e5 lat8 iah8 si7 toa7 ; pe7 thiaN3 kiaN2, kiaN2 keng3-ai3 pe7 ; thiaN3-thang3 e5 lat8 chin-chiaN3 si7 toa7. Iau2-ku2 lan2 siong5-siong5 khoaN3 lang5 liu5-sim teh poah8-kiau2, chiah8 chiu2, chiah8 a-phian3, si3-ke3 chhit-tho5, iah8 bou2-kiaN2 pang3 hou7 i go7, khi3 be7--lang5 iah8 kaN2. 
Gin5 e5 lat8 si7 toa7: Gin5 e5 lat8 be7 si7 toa7. The2-bian7 e5 lat8 koh khah toa7. The2-bian7 e5 lat8 be7 si7 toa7: ThiaN3-thang3 e5 lat8 iau2 khah toa7. ThiaN3-thang3 e5 lat8 be7 si7 toa7: Choe7 e5 lat8 keng3 koh khah toa7. Choe7 e5 lat8 ki3-jian5 chiah toa7, lan2 beh eng7 sim2-mih8 hoat-tou7 ka7 i tu5--khi3, ka7 i ap-che3 ? khah siong5 lang5 keng2 tioh8 eng7 kok-hoat ka7 i kim3, koh tioh8 eng7 ho2 e5 ka3-si7 khng3 lang5, i chiu7 m7 kaN2 cho3 m7-tioh8. 
Lang5 kong2, Cho3 phaiN2 si7 tui3 m7 chai-IaN2 ; tioh8 khoan3-sian7 hou7 lang5 chai-iaN2 ho2 phaiN2, tioh8 m7 tioh8. 
Kam2 si7 m7 chai-iaN2 ? Li2 na7 mng7 gin2-na2, Tioh8 cho3 ho2 a2-si7 tioh8 cho3 phaiN2 ? Tioh8 chiah8 a-phian3 a2-si7 tioh8 m7-thang ? Tioh8 poah8-kiau2 a2 m7-thang ? Gin2-na2 e7 ka7 li2 kong2 si7-hui. Lang5 na7 cho3 phaiN2, chiu7 liong5-sim ka-ti7 chek-pi7, iau2-ku2 Choe7-ok beh kiong5-kiong5 thoa i khi3 cho3 phaiN2. Tak8-e5 chai na7 chiah8 a-phian3, a-phian3 e7 hai7 i pun2-sin soa3 hai7 i e5 ke-lai7 ; sui-jian5 chai, iu5-goan5 khat-khou2 tioh8 hou7 Choe7-ok koan2. Tak8-lang5 chai sian7 iu2 sian7 po3, ok iu2 ok po3; iau2-ku2 bo5 lat8 thang kai2-ok chiong5-sian7. 
A2-si7 kok-ong5 koaN-hu2 e7 thang eng7 sim2-mih8 tu2-ho2 e5 hoat-tou7 lai5 tu5--khi3 Choe7, giam5-giam5 ka7 i kim3, kim3 e7 tiau5--be7 ? Iah8 si7 be7. Beh kim3 lang5 e5 kha, m7 thang kiaN5 phaiN2 lou7, a2-si7 kim3 chhiu2 m7 thang lam7-sam2 eng7 lai5 hai7-si2 lang5, thau- theh8 mih8, poah8-kiau2, iah8 si7 chin oh-tit kim3 ; u7-si5 kok-hoat na2 giam5, heng5-hoat8 na2 tang7, phaiN2 hong-siok8 iah8 si7 na2 seng7. 
Siok8-gu2 kong2, Giam5 koaN-hu2 chhut kau7 chhat8. Put-pi2 sim-lai7 e5 phaiN2, hou7 koaN-hu2 kim3, kim3 long2 be7 tiau5, hoan2-tng2 na2 kim3 na2 hoat-choh. A2-si7 lan2 pun2- sin beh ka7 i ap-che3, chiu7 sim-lai7 e5 phaiN2 koh khah ai3 gia5--khi2-lai5. 
PhaiN2 e5 lat8 siong7 toa7, hou7 lan2 pun2-sin kim3 be7-tiau5, hou7 koaN-hu2, kok-ong5 kim3 be7-tiau5, hou7 Siong7-te3 kim3 be7-tiau5. 
Eng-kok chit8-e5 chui3-han3 bat kong2, Chit poe chiu2, na7 lim-liau2 Siong7-te3 liam5-piN beh ka7 goa2 hiat-loh8 te7-gek8 be7 hoa e5 hoe2, goa2 iu5-goan5 khat-khou2 tioh8 lim. 
Choe7 e5 lat8 chin toa7. Na7 si7 hok-im e5 lat8, In-tian2 e5 lat8 iau2 khah toa7. Sim2-mih8 Hok-im ? Sim2-mih8 In-tian2? 
Si7 kong2 chheng-choe7 ban7-choe7 long2 hou7 Ia5-sou taN--khi3 ; si7 kong2 “ lan2 iau2 loan2-jiok8, tu2-ho2 kau3 si5 Ia5-sou the3 m7 pai3 Siong7-te3 e5 lang5 (put-khian5) si2.“ Li2 Kong2, “Tioh8 sim kian, i3 chhiat.“ M7-si7 kong2 tioh8 sim kian, i3 chhiat ; li2 e5 sim- chi3 nng2-nng2 chhin-chhiuN7 chui2, li2 bo5 chit8 tiam2-a2 e5 chi3-khi3 ; ho2, cho3 li2 ho2-taN2 lai5 oa2 Ia5-sou ; ka7 li2 kong2 Ia5-sou the3 loan2-jiok8 e5 lang5 si2. 
Li2 kong2, M7-ku2 goa2 chin phaiN2, tioh8 cham2-jian5 ke2-koa2 chiu7 e7 thang hou7 Ia5-sou kiu3. Ka7 li2 kong2 Ia5-sou the3 “ u7 choe7 e5 lang5 ” si2, the3 “ m7 pai3 Siong7-te3 e5 lang5” si2. Thoa li2 e5 choe7 lai5 chiu7-kin7 Ia5-sou. “Lai5 chiu7-kin7 Ia5-sou beh chhong3 sim2-mih8 hoe3 ? “ Li2 na7 kho3 I li2 e5 choe7 long2 kui ti7 I sng3 si7 I e5 siau3. Hit-tiap8 I hou7 lang5 teng3 si2 si7 the3 li2 teng3 si2 ti7 sip8-ji7-ke3. Li2 na7 kho3 I chiu7 kin-a2-jit8 e7 tit sia3-choe7, iah8 pat8 jit8 m7 bian2 siu7 heng5-hoat8. Koh I beh chiong I e5 ho2 Sin5 lai5 tiam3 ti7 li2 sim-lai7, e7 khah iaN5 Choe7, hou7 li2 jit8-jit8 ke2-ku7 oaN7-sin. 
“Choe7 sou2 ke-thiN e5 sou2-chai7, ti7-hia in-tian2 u7 moa2 chhut--lai5 kau3 u7 chhun .”
(Tai5-lam5 Kau3-hoe7-po3 te7 299 koan3, 1910 ni5 2 geh8) 
</CL>
<HL>

比並羅馬 5：20，「今律法nng3--入-來，hou7 hit個行錯會加添較濟。若是罪過所加添 e5所在ti7-hia 恩典有滿--出-來到有chhun。」罪 e5 氣力尚第一大。抑是咱若講歹e5 氣力極大意思會較明。逐人bat 想ai3做好；m7-ku2 逐人bat hou7 歹較贏。有時人真ai3脫離歹，iau2-ku2 脫be7 離。 
俗語講，「學歹3日，學好3年。」亦講，「做好親像龜teh peh壁﹔做歹親像崩山」。咱ai3 做好e5 時，ai3 進前ti7 好路﹔歹就掠咱，giu2 咱，ka7 咱拖倒轉。譬論來講，人想m7 ai3食鴉片較好﹔較停仔鴉片鬼來giu2伊，強強押伊去到鴉片薰間。抑是人想poah8-kiau2 m7 好，就咒choa7 m7 poah8﹔若是kiau2鬼m7 放伊煞，m7免幾日就看hit個人猶原teh me 牌仔。抑是人想m7 ai3 tauh8-tauh8 kap 人嚷使性﹔較停仔kap 人聚會，為著一半句話吞忍be7 tiau5，就kap 伊賭猛。 
Tui3 an2-ni 就講歹e5 氣力上大。咱若略仔比並，就較知影。比論銀e5 力cham2然猛，若是be7 比--tit 歹 e5力koh 較猛。銀e5 力真大。金銀拖人去到天邊海角。親像beh 掘金有時著去到極熱 e5 所在﹔人亦甘願去無嫌艱苦。Ti7 kaN2-na2-thaN e5 西北爿有一所在真闊，亦無出五穀，亦無發草，花草樹木攏無，亦無甚物光景thang看﹔三月日久日攏無落山，蚊真kau7，暝--時睏m7 成眠﹔三月日久攏無出日是thong-thong 暝--時，koh 真寒到極，落雪落霜，土teng7 khok-khok 親像鐵一樣，塗面不時有雪ti7--teh 。 
甚物人toa3 hia toa3 會tiau5？M7-ku2 這近來偶遇然有人去hia 掘--著金。 
聽見hit個風聲liam5-piN 有人，講千講萬，走去hia beh 尋金。Ai3 beh 去hia﹔m7-ku2 無hiah快﹔著聽候tu2好e5 時，就敢過山嶺﹔路--nih8 有人gan5--死，有人摔--死。已經到te3，m7-ku2 無thang食，亦無thang toa3﹔有e5 亦續餓死。有e5 掘無﹔有e5 掘--著金，m7-ku2 起病死﹔較無e5 人自然艱苦，較有e5 人亦艱苦，米糧真貴，做工真無閒。大家拚勢teh 趕，驚了寒天到，be7 做tit工。寒天到就m7敢出門，三月日久暗so5-so5，m7 知天m7 知地，kan-ta bih ti7 內底teh 食、teh 睏、teh剖柴hiaN5火。 
金銀e5 氣力真正是大。天下逐國e5 人認伊做主hou7 伊管，hou7 伊苦楚，hou7 伊tioh來tioh去。總--是罪e5 力koh 較大。銀e5 力真強，會挽人離開伊e5 本所在、本國，來tiam3 ti7 真oh到、真艱苦toa3 e5 所在。親像福州人tauh8-tauh8 離開本所在，過來台灣開店，田庄e5 人亦tauh8-tauh8 離開親人朋友去鬧熱e5 街市趁錢。漳州、廈門、泉州、永春 e5人，幾若十萬，常常落船，過海，十日，半月日 e5水路，beh 去呂宋、Sit-lat8-pho、檳榔嶼、Ka-la-pa、南洋 e5 海嶼，m7-bat 到e5 所在。Kam2是ai3 出外？無的確。有時tiam3 ti7 船頂teh 哭。是因為ai3趁錢，ai3 好額。銀e5 力真大。
若是罪e5 力iau2較大。已經到te3 伊想koh三二年就beh 倒去唐山。今出外十數年，iau2-boe7 bat 倒--去。銀好趁，現趁現開﹔朋友叫伊去poah8-kiau2、食鴉片、去歹子間﹔無所費thang 轉--去。罪e5 力較贏銀e5 力就是an2-ni。人kam2無ai3 chhun 錢 ？你若問人看伊teh 煩惱甚物，伊講煩惱銀。Iau2-ku2 真濟人無chhun錢，反轉是欠錢。是啥事？較常是因為嫖賭飲，hit號 e5 歹，劫人e5 錢。」年頭khong7-khong7算﹔年尾chhun 1 條錢券。」 
有人較無要緊錢，較愛體面榮光。親像兵愛beh 得著榮光就歡喜經過濟濟e5 著磨，受風受霜，真敢死。日本兵偌濟，無tui3重別物，若會thang替國死，後--來傳好名聲hou7 人念，這號e5 福氣kam2無夠額？有時囡仔苦心讀冊，抑無愛kap 囡仔伴四界sng2，是因為伊teh 向望別日會進中，看會thang做大官。 
逐人愛體面。不時人teh驚會失臉面， 講「若beh an2-ni，就hou7 我紅面」﹔「Hou7 我無面thang 見--著人」。體面e5 力真正大﹔體面 e5 力be7是大，罪e5 力iau2 較大。食鴉片e5 人kam2無顧好名聲？Iau2-ku2 直直食鴉片到hou7 人看輕、keng-the2 。poah8-kiau2人kaN2是m7 愛hou7 人o-lo2 ？Kam2無愛穿衫綢綢軟軟？Iau2-ku2 有時ai3 poah8-kiau2到穿破衫，較好e5 衫去當。
五倫e5 力亦是大﹔父疼子，子敬愛父﹔疼痛e5 力真正是大。Iau2-ku2 咱常常看人留心teh poah8-kiau2、食酒、食鴉片、四界chhit-tho5，亦某子放hou7 伊餓，去賣--人亦敢。 
銀e5 力是大：銀e5 力be7 是大。體面 e5 力koh 較大。體面e5 力be7是大：疼痛e5 力iau2 較大。疼痛e5 力be7 是大：罪e5 力竟koh 較大。罪e5力既然chiah大，咱beh用甚物法度ka7 伊除--去，ka7 伊壓制？ 較常人揀著用國法ka7 伊禁，koh 著用好e5 教示勸人，伊就m7 敢做m7著。 
人講，做歹是tui3 m7 知影﹔著勸善hou7 人知影好歹，著m7 著。 
Kam2是m7 知影？你若問囡仔，著做好抑是著做歹？著食鴉片抑是著m7-thang？著poah8-kiau2抑m7-thang？囡仔會ka7 你講是非。人若做歹，就良心家己責備，iau2-ku2罪惡beh 強強拖伊去做歹。逐個知若食鴉片，鴉片會害伊本身續害伊 e5 家內﹔雖然知，猶原khat苦著hou7 罪惡管。逐人知善有善報，惡有惡報﹔iau2-ku2 無力thang 改惡從善。 
抑是國王官府會thang用甚物 tu2好e5 法度來除--去罪，嚴嚴ka7 伊禁，禁會tiau5--be7 ？亦是be7。Beh禁人e5 腳，m7 thang 行歹路，抑是禁手m7 thang lam2-sam2用來害死人，偷提物、poah8-kiau2，亦是真oh-tit禁﹔有時國法那嚴，刑罰那重，歹風俗亦是那盛。 
俗語講，嚴官府出kau7賊。不比心內e5 歹，hou7官府禁，禁攏be7 tiau5，反轉那禁那發作。抑是咱本身beh ka7 伊壓制，就心內e5 歹koh 較ai3 gia5--起-來。 
歹e5 力上大，hou7 咱本身禁be7-tiau5，hou7 官府，國王禁be7-tiau5，hou7 上帝禁be7-tiau5。 
英國一個醉漢bat 講，這杯酒，若lim了上帝liam5-piN beh ka7 我hiat落地獄be7 hoa e5火，我猶原khat苦著lim。 
罪e5 力真大。若是福音e5力，恩典e5 力iau2較大。甚物福音？甚物恩典？ 
是講千罪萬罪攏hou7 耶穌擔--去﹔是講「咱猶軟弱，tu2好到時耶穌替m7 拜上帝e5 人 (不虔) 死」。你講，「著心堅、意切」。 M7是講著心堅、意切﹔你e5 心志軟軟親像水，你無一點仔e5 志氣 ﹔好，做你好膽來倚耶穌﹔ka7 你講耶穌替軟弱e5 人死。 
你講，M7-ku2 我真歹，著cham2然改過就會thang hou7 耶穌救。Ka7 你講耶穌替「有罪e5人」 死，替「m7 拜上帝 e5 人」死。拖你e5 罪來就近耶穌。「來就近耶穌beh 創甚物貨 ？」你若靠伊你e5 罪攏歸ti7 伊算是伊e5 數。Hit-tiap8 伊hou7人釘死是替你釘死ti7 十字架。你若靠伊就今仔日會得赦罪，亦別日m7 免受刑罰。Koh 伊beh 將伊e5 好神來tiam3 ti7你心內，會較贏罪，hou7 你日日改舊換新。 
「罪所加添e5 所在，ti7-hia 恩典有滿出--來到有chhun。」 
(台南教會報第299卷，1910年2月) 
</HL>