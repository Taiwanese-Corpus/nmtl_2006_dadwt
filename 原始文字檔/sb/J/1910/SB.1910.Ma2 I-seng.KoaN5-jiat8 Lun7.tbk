<CL>
  Bo5 kui2-ni5 cheng5, chit e5 koaN5-jiat8 e5 peN7 i-seng long2 m7 chai-iaN2 an2-choaN2 khi2 . U7-e5 teh phah-sng3 si7 chiah8 bo5 chheng-khi3 e5 chui2, u7-e5 teh phah-sng3 si7 tui3 tam5-sip e5 te7 hoat khi2-lai5, u7-e5 teh phah-sng3 si7 tui3 phak8-tioh8 jit8 chiah khi2, chong2--si bo5 lang5 tek-khak chai. TaN lun7 chit ho7 peN7 goan2 put-chi2 chai-iaN2 , pi2 ban7-hang7 peN7 khah siong5-se3 chai. Khiok si7 chin che7 i-seng tang5 chit8-iuN7 teh giam7 hit-e5 peN7-cheng3 chiah chai, chong2--si in tiong-kan u7 chit8 e5 khah gau5 siuN7--e5, chiu7-si7 hiang3-si5 u7 bat toa3 ti7 Ki5-au7 mia5 kio3 Ban7 I-seng ( Manson ). I teh khoaN3 khi2 koaN5-jiat8 e5 lang5 e5 hoeh-lun5-lai7 u7 chin se3 e5 tok8-chu, ho2 lang5 e5 hoeh-lun5 bo5 an2-ne-seN. Chong2--si7 chha-put-to siang7 hit-chun7 ti7 In3-tou7-kok u7 chit8 e5 i-seng teh giam7 chiau2-a2 e5 hoeh , khoaN3 hoeh-lun5-lai7 u7 tok8-chu chhin-chhiuN7 khi2 koaN5-jiat8 e5 lang3 e5 tok8-chu chit8-iuN7. Hit-e5 i-seng mia5 kio3 Lou2-su ( Ross ) giam7 chin ku2 chiah chai hit ho7 chiau2-a2 si7 hou7 bang2 ka7 chiah khi2 hit e5 peN7, bang2 bo5 ka7 chiu7 long2 be7 khi2 . Ban7 I-seng thiaN an2-ne chiah teh siuN7 kiam2-chhai2 koaN5-jiat8 e5 peN7 ia7 si7 an2-ne . SiuN7-tioh8 chiah siat chit e5 chhi3-giam7 e5 hoat-tou7 . 
  Ti7 Lo5-ma2 kok u7 chit8 e5 sou2-chai7 put-chi2 tam5-sip, ia7 put-chi2 phaiN2 te7-thou2. Ti7 hia tak8 lang5 jiam2-tioh8 koaN5-jiat8 e5 peN7, chin che7 lang5 ti3-kau3 si2; chin ku2 long2 si7 an2-ne. Au7--lai5 ti7 hia u7 siat-hoat khi2 chit8 keng chhu3, chit keng chhu3 si7 kap pat8 keng koh-iuN7, chiu7-si7 si3-bin7 long2 ui5 thih-bang7 m7 hou7 bang2-a2 chng3-jip8 khi3. Ia7 tiau5-kang phai3 saN e5 lang5 khi3 toa3 hit keng chhu3; chit saN e5 lang5 long2 m7 bat tu2-tioh8 hit ho7 e5 peN7, na7 si7 chiau3 peng5-siong5 lang5 toa3 hia bo5 kui2-jit8 ku2 tek-khak e7 khi2 koaN5-jiat8. Chit saN e5 lang5 ia7 ti7 hit keng ui5-bang7 e5 chhu3 2, 3 goeh8 jit8 ku2. Jit8-si5 chhut-khi3 lam7-sam2 chiah8 hia e5 chui2, kut8 hia e5 thou5 khi2-lai5 , phak8-tioh8 jit8 ; in sou2-cho3 e5 long2 si7 chiau3 ku7-te2 e5 i-seng teh kong2 na7 an2-ne e7 jiam2-tioh8 koaN5-jiat8 . Chong2--si7 tak8 e7-pou jit8 beh am3 chiah to3-tng2-khi3 hit keng bang7-a2-chhu3, me5-si5 long2 bo5 chhut-jip8 ia7 long2 bo5 khui-mng5; toa3 hia 2,3 goeh8-jit8 bo5-poaN3 e5 lang5 jiam2-tioh8 peN7 . 
  Chong2--si7 kiaN-liau2 che si7 bo5 kau3-giah8 e5 pin5-ku3 sou2-i2 tioh8 koh chhi3-giam7 . Ti7 hit tah liah8 kui2-na7 chiah bang2 hou7 in ka7 u7 koaN5-jiat8 peN7 e5 lang5 ; au7--lai5 hiah-e5 bang2 iau2 teh oah8, chiah chng ti7 ap8-a2-lai7 kia3 iu5-pian7 kau3 Eng-kok. Hit-si5 ti7 Eng-kok long2 m7 bat u7 lang5 jiam2-tioh8 koaN5-jiat8 , sou2-i2 ti7-hia keng2 nng7-e5 siau3-lian5 lang5 chiong tui3 Lo5-ma2 kok kia3-lai5 e5 bang2 ka7 in ka7 ; tiong-kan chit8 lang5 si7 Ban7 I-seng e5 toa7-kiaN2 ; koe3 kui2-jit8 chit nng7 lang5 hut-jian5 teh koaN5 jiat8 . KhoaN3 in e5 hoeh, hoeh-lun5-lai7 u7 hit ho7 tok8-chu kap pat8 kok e5 koaN5-jiat8-peN7 e5 lang5 tang5 chit8-iuN7. Chiau3 an2-ne khoaN3 u7 kau3-giah8 beng5 e5 pin5-ku3 thang chai chit e5 peN7-cheng3 si7 tui3 bang2 ka7-tioh8 chiah khi2 . 
  Tui3 hit-tiap8 i2-au7 ia7 u7 chin che7 pin5-ku3. Ti7-chia, ti7-hia lang5 eng7 chit ho7 thih-bang7 lai5 ui5 in e5 chhu3, a2-si7 eng7 pat8 hang7 e5 hoat-tou7 bang2 long2 be7-tit oa2-lai5 , tui3 an2-ne chit ho7 peN7 long2 bo5. Kiam2-chhai2 lang5 iau2 teh giau5-gi5 kong2, i-seng e5 oe7 u7 iaN2 si7 u7 iaN2, iau2-ku2 hia e5 sou2-chai7 chin7-hng7 ; chit-e5 Tai5-oan5 e5 hai2-su7 kap hia bo5 siang7 ; sui-jian5 ti7-hia e7 an2-ne, chong2--si7 ti7 chia bo5 tek-khak. Na7 an2-ne pian7-pok goan2 chia e5 lang5 ia7 u7 beng5-beng5 e5 pin5-ku3 thang keng2-khi2. Tak8-lang5 chai Jit8-pun2 e5 peng-iaN5 chim-a2 eng7 chit ho7 thih-bang7 teh ui5, na7-si7 pun2-jian5 bo5 an2-ni . Iu7-koh ti7 i-hak8 e5 sin-bun5-choa2 u7 po3 chit8 chan5-su7 . 
  Ti7 Chu2-au7 1897 kau3 ti7 1900 ni5, peng-iaN5 iau2-boe7 ui5 thih-bang7, Jit8-pun2-peng peN7-si2--e5 , 100 hun7 e5 tiong-kan 20 hun7 si7 jiam2-tioh8 koaN5-jiat8 si2 . 
  Kau3 1901 , kan-ta chit8-nng7 sou2-chai7 ui5 thih-bang7 sou2-i2 peN7-si2--e5 100 hun7 e5 11 hun7 tui3 koaN5-jiat8 si2 . 
  Kau3 1902, peN7-si2--e5 100 hun7 e5 tiong-kan 7 hun7 tui3 koaN5-jiat8 si2 . 
  Kau3 1903 , peng-iaN5 long2 ui5-liau2 , peN7-si2--e5 , 200 lang5 e5 tiong-kan kan-ta 1 lang5 si7 tui3 koaN5-jiat8 si2 . 
  Chiau3 an2-ne khoaN3 m7-na7 ti7 goa7-kok, chiu7 ti7 Tai5-oan5 ia7 u7 beng5-beng5 e5 pin5-ku3 thang chai chit e5 cheng3-thau5 si7 tui3 bang2 ka7 chiah khi2. Na7-si7 hiah-e5 bang2 e5 tiong kan, kai-chai3 u7-e5 ka7-liau2 bo5 tek-khak e7 khi2 koaN5-jiat8 ; na7 bo5 tak8 lang5 un2-tang3 e7 tauh8-tauh8 khi2 chit e5 peN7. Bang2 e5 tiong kan khah che7 ka7 liau2 bo5 sim2-mih8 siong-kan, na7-si7 u7 chit8 cheng2 kap ki5-u5 e5 khah koh-iuN7 chiah e7 an2-ne . Hiah-e5 li7-hai7 e5 bang2 si7 khah chio2 . 
  Chit-ho7 tai7-chi3 tioh8 khah siong5-se3 kong2. Lang5 e5 hoeh u7 hoeh-chu ia7 u7 hoeh-lun5. Hoeh-lun5 ia7 u7 nng7 khoan2, chiu7-si7 peh8-hoeh-lun5 kap ang5-hoeh-lun5. Na7 khoaN3 tu2-tioh8 koaN5-jiat8 e5 lang5 e5 hoeh, tioh8 eng7 hian2-bi5-kiaN3 lai5 khoaN3, chiah e7 khoaN3-tioh8 ang5-hoeh-lun5 u7-e5 kap peng5-siong5 e5 ang5-hoeh-lun5 tam7-poh8 cheng-chha, chiu7-si7 ti7 hit tiong-kan u7 chit8-liap8 chit8-liap8 iN5-iN5, khoaN3-liau2 chin gau5 tin2-tang7 e5 khoan2, chiah-e5 chiu7-si7 koaN5-jiat8 e5 tok8-chu. Chiah-e5 tok8-chu chiam7-chiam7 hoat khah toa7 kau3 long2 bo5 khoaN3-kiN3 ang5-hoeh-lun5, kan-ta khoaN3-kiN3 tok8-chu na7-tiaN7. M7-na7 an2-ne koh piN3 chin7-toa7 e5 si5-chun7 lai7-bin7 e7 pun cho3 che7-che7 se3-liap8, u7-si5 7, 8 e5, u7-si5 20 goa7 e5. Kau3 chiah toa7 bo5 loa7-ku2, si3-ui5 e5 mouh8 hut-jian5-kan phoa3-khi3, chiah-e5 siang7-se3 e5 chu si3-ke3 kiaN5 ti7 hoeh-chui2 e5 tiong-kan. Hiah-e5 te7-it se3-liap8 e5 chu kiaN5 ti7 hoeh-chui2 e5 lai7-bin7 bo5 loa7-ku2 e7 koh jip8 ti7 pat8 liap8 ang5-hoeh-lun5, chiau3-goan5 koh piN3 toa7 liap8. 
  TaN thang chai-iaN2 chit-e5 peN7 an2-choaN2 u7 tiaN7-tioh8 e5 si5-chun7 teh hoat koaN5-jiat8, kiam2-chhai2 2 jit8 chit8 pou7, a2-si7 3 jit8 chit8 pou7. Chiah-e5 tok8-chu sui-jian5 put-chi2 tok8, iau2-ku2 si7 toa3 ti7 ang5-hoeh-lun5 e5 lai7-bin7, koh u7 mouh8 ka7 i pau-teh, sou2-i2 i e5 tok8 be7-tit-thang hai7--tioh8 seng-khu, mouh8 na7 phoa3 chiu7 tok8 long2 jip8 hoeh chiah e7 hai7--tioh8 seng-khu. M7-na7 an2-ne chiah-e5 tok8-chu long2 u7 tiaN7-tioh8 e5 si5-ki5, u7-e5 tioh8 2 jit8, u7-e5 tioh8 3 jit8, chiah e7 piN3 toa7 piak-khui, tak8 liap8 tok8-chu long2 si7 tang5 chit8 si5 phoa3-khui. In-ui7 an2-ne chin che7 tok8 hut-jian5-kan jip8 seng-khu hou7 lang5 koaN5 a2-si7 jiat8. Kek8-se3 e5 tok8-chu koh-chai3 jip8 ti7 ang5-hoeh-lun5, tok8 bo5 liam5-piN koh-chai3 jip8 hoeh, tioh8 theng3-hau7 mouh8 koh chit8-pai2 phoa3 chiah e7 hai7 tioh8 seng-khu. Tui3 an2-ne thang khoai3-khoai3 chai chit8 e5 peN7 an2-choaN2 e7 nng7-jit8 chit8-pou7, saN-jit8 chit8-pou7. 
  Khah koan5 e5 i-seng, sui-jian5 bo5 chhin-sin khoaN3 peN7-lang5, iau2-ku2 na7 eng7 hian2-bi5-kiaN3 giam7 i e5 hoeh e7 chai i e5 jiat8 si7 sim2-mih8 khoan2, ia7 e7 chai sim2-mih8 jit8 oa2 sim2-mih8 si5 e7 khi2. KoaN5-jiat8 u7 saN-khoan2. U7 2 jit8 2 pou7, u7 3 jit8 1 pou7, ia7 u7 bo5-si5 bo5-chun7 teh khi2. Lou7-boe2 hit khoan2 bo5-tiaN7 bo5-tioh8 si7 khah gui5-hiam2. Goan2 kio3-cho3 Ok-seng3 e5 koaN5-jiat8 (Malaria). 
  Lun7 chit khoan2 Ok-seng3 e5 koaN5-jiat8 i-e5 tok8-chu khiok kap pat8-mih8 tok8-chu bo5 sim2-mih8 cheng-chha. Iau2-ku2 u7 nng7-hang7 cheng-chha: chit8-hang7 chiu7-si7 i-e5 tok8-chu piN3 toa7 bo5 tang5 chit8 si5 phoa3, sou2-i2 tok8 bo5 cho3 chit8-e7 jip8 hoeh, chiah be7 chhin-chhiuN7 2 jit8 1 pou7, 3 jit8 1 pou7 hit-khoan2 hut-jian5 khi2: iau2 chit8 hang7 koh khah iau3-kin2 chiu7-si7 tok8-chu piN3 toa7 e5 si5-chun7 hoeh-lun5 chiaN5-cho3 e7 liam5 e5 khoan2. Liam5 ti7 hoeh-kng2 e5 piah, khiok toa7 tiau5 hoeh-kng2 liam5 be7 tiau5, in-ui7 hoeh khah kin2 lau5; m7-ku2 na7 liam5 ti7 bi5-si-kng2, tok8-chu na7 chin-che7 liap8 e7 that-tioh8 hoeh. Koh u7 iau3-kin2 kap bo5 iau3-kin2 e5 hun-piat, phi3-ju7 tok8-chu na7 that ti7 nau2-chhoe2 e5 bi5-si-hoeh-kng2, chiu7 hou7 hoeh be7-tit-thang iuN2-chhi7 nau2, un2-tang3 e7 si2. Chit khoan2 mouh8 na7 phoa3 te7-it se3 e5 tok8-chu jip8 hoeh, chiau3-goan5 bo5 liam5, au7--lai5 chiah e7 koh kiN3-tioh8 ti7 peng5-siong5 e5 hoeh-kng2. 
  Cheng5 sou2 kong2 e5 tok8-chu be7-e7 hun-piat kang--e5 a2-si7 bo2--e5, si7 kan-ta chit8 khoan2 na7-tiaN7. Sui-jian5 lang5 khi2 jiat8 chong2--si7 i e5 sin-the2 na7 kau3-giah8 iong2, bo5 loa7-ku2 e7 khah-iaN5 tok8-chu, chiu7 tok8-chu long2 si2, lang5 tek-khak bo5 koh-chai3 jiat8. Koh chit8 hang7, bang2 na7 chiah8 chit8 ho7 tok8-chu ti7 pak-tou2-lai7 e7 si2 bo5 koh koe3 pat8-lang5. Chong2--si7 siong5-se3 giam7 peN7-lang5 e5 hoeh, thang chai pat8 khoan2 e5 tok8-chu kap teng2-bin7 sou2 kong2 e5 lioh8-a2 koh-iuN7. An2-ne thang chai bang2 ka7-tioh8 peN7-lang5 m7-bian2 keng-koe3 chap8 goe7 jit8 chiu7 e7 hou7 i khi2 koaN5-jiat8 e5 cheng3-thau5. Sou2-i2 thang chai na7 hou7 bang2 ka7-tioh8 e5 lang5 khi2 phoa3-peN7 si7 bo5 loa7-che7, in-ui7 tok8-chu tioh8 tu2-a2 piN3-toa7 ti7 bang2 e5 chhui3 chiah e7 hou7 lang5 jiam2-tioh8. 
  Chiau3 goa2 teh kong2 chit-ho7 jiat8-peN7 si7 tui3 bang2 ka7 chiah khi2, na7 bo5 bang2 tek-khak be7 an2-ne. TaN tioh8 siuN7 khoaN3 u7 sim2-mih8 hong-hoat thang lai5 ti5-hong5 i. Khiok u7 kui2-na7 e5 hoat-tou7; tiong-ng e7 hun-piat nng7-khoan2; thau5 chit8-khoan2 chiu7-si7 tioh8 chou2-tong3 bang2 hou7 i be7-tit kin7-oa2 lan2 e5 seng-khu; koh chit8 khoan2 tioh8 biat8-bo5 seN bang2 e5 sou2-chai7, hou7 bang2 long2 bo5. Na7 beh chou2-tong3 bang2 m7 hou7 i kin7-oa2 seng-khu, siang7-ho2 e5 hoat-tou7 tioh8 kui-keng chhu3 ui5 thih-bang7-a2-se; na7 iong7 chit e5 hoat, sui-jian5 chit8 poaN3 chiah bang2 u7-si5 e7 jip8 lai5, iau2-ku2 khah toa7-bin7 m7-si7 hit-ho7 u7 tok8 e5 bang2, na7 u7 hou7 i ka7-tioh8 ia7 be7 khi2 koaN5-jiat8. 
  Kho2-sioh chit e5 hoat-tou7, tioh8 khai chin-che7 chiN5, kiaN-liau2 lang5 cho3 be7 kau3. Chong2--si7 na7 ui5 chit8 nng7 keng e5 pang5 ia7 si7 u7 lou7-eng7, koh m7-bian2 khai siuN che7-chiN5. Ho2 kai-chai3 chit ho7 tok8-bang2 jit8-si5 chin han2-tit chhut-lai5, long2 si7 me5-si5 chiah u7 chhut-lai5, sou2-i2 lang5 khah cha2 khi3 khun3, cha2-cha2 khi2-lai5 chiu7 bian2-tit hou7 i ka7-tioh8. Iau2 u7 chit8 hang7 khah iau3-kin2 chiu7-si7 na7 bo5 ui5 kui-keng, bin5-chhng5 eng-kai tioh8 koa3 tu2-ho2 e5 bang2-ta3 chiah e7-sai2-tit. Chiau3 khoaN3 Tai5-oan5 lang5 e5 bang2-ta3 han2-tit u7 tu2-ho2--e5, sou2 eng7 e5 bang2-ta3 u7 chhui3, na7 chit8-peng5 khui hou7 lang5 jip8, chiu7 bang2 toe3 i jip8-khi3, na7 beh ka7 i koaN2-chhut si7 chin oh-tit. Sit8-chai7 bo5 lau5 hit khang khah ho2. Chong2--si7 m7-na7 tioh8 an2-ne chiau3-kou3 seng-khu, koh tioh8 eng7 hoat-tou7 bang2 khah chio2. 
  Lan2 chai bang2 e7 seN nng7, nng7 chiu7 piN3 cho3 chhu, chhu chiu7 piN3 cho3 hang2; na7-si7 u7 chui2 e5 sou2-chai7 a2-si7 tam5-sip e5 te7 chiah e7 an2-ne. Na7 bo5 chui2 a2-si7 bo5 tam5-sip e5 te7 chiu7 long2 bo5 bang2. SeN nng7 liau2 tioh8 koe3 3, 4 jit8 ku2 chiah e7 chiaN5 cho3 bang2. Koh chit8-hang7, chiu7-si7 bang2 seN liau2 han2-tit poe khi3 hng7 e5 sou2-chai7, siang7 hng7 e7 poe khi3 khah bo5 chit8-pah pou7. 
  Ti7 Tai5-oan5 lang5 e5 chhu3 hit e5 chui2-kng siong5-siong5 bo5 kham3-koa3, ti7-hia sui5-pian7 piaN3 pun3-so3, a2-si7 phoah chui2 ti7 thou5-kha chhiang5-chai7 tam5, tui3 an2-ne chin7 gau5 seN bang2. Chong2--si7 che si7 tui3 lang5 m7 chai-iaN2. Lang5 lai7-bin7 e5 tiaN5, goa7-bin7 e5 khang3-te7 na7 khah chheng-khi3 siong5 siong5 chheng-kiat bang2 tek-khak e7 khah chio2. Tui3 pat8-ui7 poe-lai5 khiok si7 sio2-khoa2; bang2 khah che7 si7 tui3 ka-ti7 e5 sou2-chai7 hoat--e5, m7-si7 tui3 goa7-khau2 lai5. An2-ne lang5 na7 khah se3-ji7 chim-chiok un2-tang3 khah be7 jiam2-tioh8 jiat8-peN7. 
  Koh chit8 hang7 tioh8 kong2. Sui-jian5 eng7 hiah-e5 hoat-tou7 lai5 ti5-hong5, iau2-ku2 u7-si5 e7 jiam2-tioh8 koaN5-jiat8, hit-si5 beh chiah8 sim2-mih8 ioh8, chi2-u7 chit8-hang7 ioh8 u7 kong-hau7 chiu7-si7 kin-a2-hun2. U7 koaN5-jiat8-peN7 e5 lang5 na7 chiah8 kin-a2-hun2, koh bo5 kui2-tiam2 cheng ku2 na7 giam7 i e5 hoeh, chiu7 long2 bo5 khoaN3 tioh8 hiah-e5 tok8-chu. Kho2-kian3 kin-a2-hun2 put-chi2 e7 eng3-hau7; m7-na7 an2-ne, na7 tak8-jit8 lai5 chiah8, sui-jian5 hou7 tok8-bang2 ka7-tioh8, iau2-ku2 hit ho7 tok8-chu ti7 hoeh-lun5-lai7 be7 hoat-seN, chiah e7 m7-bian2 tu2-tioh8 khi2 koaN5-jiat8; ia7 u7 lang5 bat tauh8-tauh8 an2-ne chiah8, thau3-ni5 long2 bo5 theng5, mui2 jit8 u7-e5 chiah8 7, 8 li5 tang7, kau3-boe2 long2 bo5 khi2 jiat8-peN7.
  Chiah8 kin-a2-hun2 e5 hoat-tou7 e7 3 hang7 iau3-kin2 tioh8 chai :-
  (1) Lang5 khi2-jiat8 e5 si5-chun7 khah-ho2 tioh8 chiah8 kin-a2-hun2-chui2. In-ui7 kin-a2-hun2 a2-si7 oan5 khah bo5 kong-hau7; chit e5 li2-khi3 si7 chin khoai3-beng5. Na7 beh phau3 kin-a2-hun2 kan-ta eng7 chui2 si7 phu5 ti7 chui2-bin7, ka7 i la7 ia7 be7 chiau5 soaN3, tioh8 chham sng-chui2 chiah e7 long2 soaN3-khi3. TaN lan2 lang5 e5 ui7-lai7 u7 sng-chiap, kin-a2-hun2 na7 kau3 ti7 ui7-lai7 hit e5 sng-chiap e7 hou7 i soaN3, ioh8-khi3 chiah e7 kiaN5 jip8 ti7 seng-khu. Chong2--si7 khi2 jiat8 e5 si5-chun7 ui7 khah bo5 chhut sng-chiap, u7-si5 iah8 long2 bo5; sou2-i2 kin-a2-hun2 chiah8-liau2 long2 be7 soaN3, chiah8 loh8-khi3 chiu7 an2-ne pang3 chhut--lai5 si7 kan-ta phah-sng3 na7-tiaN7. Sou2-i2 khi2-jiat8 e5 si5-chun7 khah ho2 tioh8 chiah8 i2-keng phau3 soaN3 e5 kin-a2-hun2-chui2. 
  (2) Lang5 na7 pi3-kiat kin-a2-hun2 sui-jian5 phau3 tu2-ho2 lai5 chiah8 ia7 khah bo5 kong-hau7. Chin-che7 lang5 bat lai5 hou7 goa2 khoaN3, tai7-seng khi2 jiat8-peN7 u7 hou7 kui2-na7 e5 i-seng khoaN3, sui-jian5 ioh8 ia7 chhong3 tu2-ho2, chong2--si7 be7-ki3-tit u7 pi3-kiat a2-bo5, tui3 an2-ne jiat8 chiu7 long2 bo5 the3. Na7 eng7 sia3-iam5 hou7 i chiah8 liam5-piN the3 jiat8; sou2-i2 iau3-kin2 tioh8 e7-ki3-tit, lang5 tai7-pian7 bo5 tak8-jit8 ha7, u7-si5 ha7 bo5 kau3-giah8, eng-kai tioh8 chiah8 kin-a2-hun2-chui2 kap sia3-iam5. 
  (3) Lang5 na7 tauh8-tauh8 thou3 chiah8 kin-a2-hun2 si7 bo5 lou7-eng7. Chit e5 chhian2-hian7 e5 li2-khi3 tak8 lang5 khoai3-khoai3 chai, chong2--si7 siong5-siong5 thiaN-kiN3 lang5 kong2, Bou2 lang5 u7 jiat8 chiah8 kin-a2-hun2 long2 bo5 hau7-giam7. Siong5-se3 ka7 i mng7 chiah chai hit e5 lang5 tauh8-tauh8 thou3, i sou2 chiah8 e5 kin-a2-hun2 long2 bo5 tiau5-pak, chu7-jian5 bo5 kong-hau7. PeN7-lang5 na7 an2-ne tioh8 chhiaN2 i-seng lai5 khoaN3; i-seng tioh8 eng7 chuh-sia7 e5 hoat-tou7, hou7 kin-a2-hun2 jip8 seng-khu chiah e7 the3 jiat8. 
(Tai5-lam5 Kau3-hoe7-po3 te7 305~307 koan3, 1910 ni5 8~10 geh8)
</CL>
<HL>

無幾年前，這個寒熱e5 病醫生攏m7知影an2-choaN2起。有e5 teh扑算是食無清氣e5 水，有e5 teh扑算是tui3 tam5 濕e5 地發起來，有e5 teh扑算是tui3 曝著日才起，總--是無人的確知。今論這號病阮不止知影，比萬項病較詳細知。卻是真濟醫生同一樣teh 驗hit個病症才知，總--是in中間有一個較 gau5想--e5，就是hiang3時有bat toa3 ti7 旗後名叫萬醫生﹙Manson﹚。伊teh看起寒熱 e5人e5 血lun5內有真細e5毒珠，好人 e5 血lun5無an2-ne-seN。總--是差不多像hit陣ti7 印度國有一個醫生teh 驗鳥仔 e5血，看血lun5內有毒珠親像起寒熱 e5 lang3 e5 毒珠一樣。Hit個醫生名叫Lou2-su﹙Ross﹚驗真久才知hit號鳥仔是hou7 蚊咬才起hit個病，蚊無咬就攏be7起。萬醫生聽an2-ne 才teh想kiam2-chhai2 寒熱e5 病也是an2-ne。想著才設這個試驗e5 法度。 
Ti7羅馬國有一個所在不止tam5濕，也不止歹地土。Ti7 hia逐人染著寒熱 e5 病，真濟人致到死；真久攏是an2-ne。後--來ti7 hia有設法起一間厝，這間厝是kap 別間各樣，就是四面攏圍鐵網m7 hou7 bang2仔鑽入去。也刁工派3個人去toa3 hit間厝；這3個人攏m7 bat tu2 著hit號 e5 病，若是照平常人toa3 hia無幾日久的確會起寒熱。這三個人也 ti7 hit間圍網e5 厝 2、3 月日久。日時出去lam2-sam2食hia e5 水，掘hia e5 土起來，曝著日；in 所做e5 攏是照舊底e5 醫生teh講若an2-ne 會染著寒熱。總--是逐e7晡日beh暗才倒轉去hit間網仔厝，暝時攏無出入也攏無開門；toa3 hia 2、3 月日無半個人染著病。 
總--是驚了che是無夠額e5 憑據所以著koh 試驗。Ti7 hit tah掠幾若隻蚊hou7 in 咬有寒熱病e5 人；後--來hiah-e5蚊iau2 teh活，才裝ti7 盒仔內寄郵便到英國。Hit 時ti7 英國攏m7 bat有人染著寒熱，所以ti7-hia 揀兩個少年人將tui3羅馬國寄來 e5 蚊ka7 in 咬；中間一人是萬醫生e5 大子；過幾日這2人忽然teh 寒熱。看in e5 血，血lun5內有hit號毒珠kap 別國 e5 寒熱病e5人同一樣。照an2-ne看有夠額明 e5 憑據thang知這個病症是tui3 蚊咬著才起。 
Tui3 hit-tiap8 以後也有真濟憑據。Ti7-chia、ti7-hia 人用這號鐵網來圍in e5 厝，抑是用別項e5 法度蚊攏be7-tit 倚來，tui3 an2-ne這號病攏無。Kiam2-chhai2 人iau2 teh giau5疑講，醫生e5 話有影是有影，iau2-ku2 hia e5 所在真遠；這個台灣e5 海嶼kap hia無像；雖然ti7-hia會an2-ne，總--是ti7 chia無的確。若an2-ne辯駁阮chia e5 人也有明明e5 憑據thang 揀起。逐人知日本e5 兵營chim仔用這號鐵網teh圍，若是本然無an2-ni。又koh ti7 醫學e5 新聞紙有報一層事。 
Ti7主後1897 到ti7 1900 年，兵營iau2-boe7圍鐵網，日本兵病死--e5，100份 e5 中間20 份是染著寒熱死。 
到1901，kan-ta 一二所在圍鐵網所以病死--e5 100 份 e5 11份tui3 寒熱死。 
到1902，病死--e5 100 份e5 中間7 份tui3 寒熱死。 
到1903，兵營攏圍了，病死--e5，200人 e5 中間kan-ta 1人是tui3 寒熱死。 
照an2-ne看m7但 ti7 外國，就ti7 台灣也有明明e5 憑據thang知這個症頭是tui3 蚊咬才起。若是hiah-e5 蚊e5 中間，佳哉有e5 咬了無的確會起寒熱；若無逐人穩當會tauh8-tauh8起這個病。蚊e5 中間較濟咬了無甚物相干，若是有一種kap其餘e5 較各樣才會an2-ne。Hiah-e5 厲害 e5 蚊是較少。 
這號代誌著較詳細講。人e5 血有血珠也有血lun5。血lun5也有2款，就是白血lun5 kap 紅血lun5。若看tu2著寒熱 e5 人e5 血，著用顯微鏡來看，才會看著紅血lun5有e5 kap 平常 e5 紅血lun5淡薄增差，就是ti7 hit 中間有1 粒1 粒圓圓，看了真gau5 振動e5 款，chiah-e5 就是寒熱e5 毒珠。Chiah-e5 毒珠漸漸發較大到攏無看見紅血lun5，kan-ta 看見毒珠na7-tiaN7。M7-na7 an2-ne koh 變盡大 e5時陣內面會分做濟濟細粒，有時7、8 個，有時 20 外個。到chiah大無偌久，四圍e5 膜忽然間破去，chiah-e5 上細 e5 珠四界行ti7 血水e5 中間。Hiah-e5 第一細粒e5 珠行ti7 血水e5 內面無偌久會koh 入ti7 別粒紅血lun5，照原koh 變大粒。 
今thang 知影這個病an2-choaN2有定著e5 時陣teh 發寒熱，kiam2-chhai2 2 日1 步，抑是3 日1步。Chiah-e5 毒珠雖然不止毒，iau2-ku2 是toa3 ti7 紅血lun5 e5 內面， koh有膜ka7 伊包teh，所以伊 e5毒 be7-tit-thang 害--著身軀，膜若破就毒攏入血才會害--著身軀。M7-na7 an2-ne chiah-e5 毒珠攏有定著e5 時期，有e5 著2 日，有e5 著3 日，才會變大爆開，逐粒毒珠攏是同一時破開。因為an2-ne 真濟毒忽然間入身軀hou7人寒抑是熱。極細e5 毒珠koh再入ti7 紅血lun5，毒無liam5-piN koh再入血，著聽候膜 koh 1 擺破才會害著身軀。Tui3 an2-ne thang 快快知一個病an2-choaN2 會2日1 步，3日1 步。 
較懸e5 醫生，雖然無親身看病人，iau2-ku2 若用顯微鏡驗伊e5 血會知伊 e5 熱是甚物款，也會知甚物日倚甚物時會起。寒熱有3款。有2 日 2 步，有3 日 1 步，也有無時無陣teh起。路尾hit款無定無著是較危險。阮叫做惡性e5 寒熱（Malaria）。 
論這款惡性e5 寒熱伊e5 毒珠卻kap 別物毒珠無甚物增差。Iau2-ku2 有2項增差：1 項就是伊e5毒珠變大無同一時破，所以毒無做一下入血，才be7親像2 日1 步，3 日1 步hit款忽然起： iau2 1項koh 較要緊就是毒珠變大e5 時陣血lun5成做會黏e5款。黏ti7 血管e5 壁，卻大條血管黏be7 tiau5，因為血較緊流；m7-ku2 若黏ti7 微絲管，毒珠若真濟粒會塞著血。Koh有要緊kap無要緊 e5 分別，譬喻毒珠若塞ti7 腦髓e5 微絲血管，就hou7血be7-tit-thang 養飼腦，穩當會死。這款膜若破第一細e5 毒珠入血，照原無黏，後--來才會koh 見著ti7 平常e5 血管。 
前所講e5 毒珠be7會分別公--e5 抑是母--e5，是kan-ta 一款na7-tiaN7。雖然人起熱總--是伊e5 身體若夠額勇，無偌久會較贏毒珠，就毒珠攏死，人的確無koh再熱。Koh 1 項，蚊若食1 號毒珠ti7 腹肚內會死無koh 過別人。總--是詳細驗病人e5 血，thang知別款e5 毒珠kap 頂面所講e5 略仔各樣。An2-ne thang知蚊咬著病人m7免經過十外日就會hou7 伊起寒熱e5 症頭。所以thang知若hou7 蚊咬著e5 人起破病是無偌濟，因為毒珠著tu2仔變大 ti7 蚊e5 嘴才會hou7 人染著。 
照我teh 講這號熱病是tui3 蚊咬才起，若無蚊的確be7 an2-ne。今著想看有甚物方法thang來持防伊。卻有幾若個法度；中央會分別2款；頭一款就是著阻擋蚊hou7 伊be7-tit近倚咱 e5 身軀；koh一款著滅無生蚊e5 所在，hou7 蚊攏無。若beh 阻擋蚊m7 hou7伊近倚身軀，尚好e5 法度著歸間厝圍鐵網仔紗；若用這個法，雖然1半隻蚊有時會入來，iau2-ku2 較大面m7是hit號有毒e5 蚊，若有hou7 伊咬著也be7 起寒熱。 
可惜這個法度，著開真濟錢，驚了人做be7到。總--是若圍一二間 e5 房也是有路用，koh m7免開傷濟錢。好佳哉這號毒蚊日時真罕tit出來，攏是暝時才有出來，所以人較早去睏，早早起來就免tit hou7 伊咬著。Iau2有一項較要緊就是若無圍歸間，眠床應該著掛tu2好e5 蚊罩才會使tit。照看台灣人e5蚊罩罕tit有tu2好--e5，所用e5蚊罩有嘴，若一爿開hou7人入，就蚊toe3 伊入去，若beh ka7 伊趕出是真oh-tit。實在無留hit 空較好。總--是m7-na7 著an2-ne 照顧身軀，koh著用法度蚊較少。 
咱知蚊會生卵，卵就變做chhu，chhu就變做hang2；若是有水e5 所在抑是tam5濕 e5 地才會an2-ne。若無水抑是無tam5濕e5 地就攏無蚊。生卵了著過 3、4 日久才會成做蚊。Koh 一項，就是蚊生了罕tit飛去遠e5 所在，上遠會飛去較無一百步。 
Ti7 台灣人e5 厝hit個水缸常常無kham3蓋，ti7-hia 隨便拚糞垃，抑是潑水ti7 塗腳常在tam5，tui3 an2-ne 盡gau5生蚊。總--是che是tui3 人m7知影。人內面e5 庭，外面 e5 空地若較清氣常常清潔蚊的確會較少。Tui3別位飛來卻是小可；蚊較濟是tui3 家己e5 所在發--e5，m7是tui3 外口來。An2-ne 人若較細膩斟酌穩當較 be7 染著熱病。 
Koh 一項著講。雖然用hiah-e5 法度來持防，iau2-ku2有時會染著寒熱，hit時beh食甚物藥，只有一項藥有功效就是kin仔粉。有寒熱病e5 人若食kin仔粉，koh無幾點鐘久若驗伊e5 血，就攏無看著hiah-e5 毒珠。可見kin仔粉不只會應效；m7-na7 an2-ne，若逐日來食，雖然hou7 毒蚊咬著，iau2-ku2 hit 號毒珠 ti7 血lun5內be7 發生，才會m7免tu2著起寒熱；也有人bat tauh8-tauh8 an2-ne食，透年攏無停，每日有e5食 7、8 li5 重，到尾攏無起熱病。 
食kin仔粉e5 法度會 3 項要緊著知 ：-
（1）人起熱e5 時陣較好著食kin仔粉水。因為kin仔粉抑是丸較無功效；這個理氣是真快明。若beh泡kin仔粉kan-ta 用水是浮ti7 水面，ka7伊撈也be7齊散，著chham酸水才會攏散去。今咱人e5 胃內有酸汁，kin仔粉若到ti7 胃內hit個酸汁會hou7 伊散，藥氣才會行入ti7 身軀。總--是起熱e5 時陣胃較無出酸汁，有時亦攏無；所以kin仔粉食了攏be7 散，食落去就an2-ne 放出--來是kan-ta 扑算na7-tiaN7。所以起熱 e5 時陣較好著食已經泡散 e5 kin仔粉水。 
（2）人若秘結kin仔粉雖然泡tu2好來食也較無功效。真濟人bat來hou7 我看，代先起熱病有hou7 幾若e5 醫生看，雖然藥也創tu2好，總--是be7記tit有秘結抑無，tui3 an2-ne 熱就攏無退。若用瀉鹽hou7 伊食liam5-piN 退熱；所以要緊著會記tit，人大便無逐日下，有時下無夠額，應該著食kin仔粉水kap瀉鹽。 
（3）人若tauh8-tauh8 吐食kin仔粉是無路用。這個淺顯e5 理氣逐人快快知，總--是常常聽見人講，某人有熱食kin仔粉攏無效驗。詳細ka7伊問才知 hit個人tauh8-tauh8 吐，伊所食 e5 kin仔粉攏無tiau5腹，自然無功效。病人若an2-ne 著請醫生來看；醫生著用注射 e5 法度，hou7 kin仔粉入身軀才會退熱。 
(台南教會報第305~307卷，1910年8~10月) 
</HL>