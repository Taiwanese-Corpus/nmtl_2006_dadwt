<CL> 
U7-si5 lang5 kong2-oe7 bo5 sim2-mih8 tu2-ho2, si7 tui3 in bo5 chim-chiok siuN7, kan-ta khoaN3 goa7-phoe5, bo5 kiu3-kham3 chin-sit8. Ti3-kau3 liah8 kian3-siau3 cho3 eng5-hian2, liah8 the2-bian7 cho3 kian3-siau3. Chai7-cha2 su3-tou5 hou7 in e5 si7-toa7 lang5 liah8 khi3 koaiN-kaN siu7 phah , in liah8 cho3 eng5-hian2 (Heng7-toan7 5 :40 , 41 ) ; kiaN-liau2 lan2 na7 tu2-tioh8 hit ho7 e5 tai7-chi3 chiu7 beh liah8 cho3 chin lau3-khui3. Tong-si5 Ia5-sou si2 ti7 sip8-ji7-ke3, hit-tiap8 chiau3 lang5 khoaN3 si7 tu2-tioh8 toa7 kian3-siau3 kek8 leng5-jiok8; i-e5 tui3-tek8 long2 tek-seng3 the2-bian7 to3 khi3 in chhu3. Chong2--si7 kiu3-sit8 u7 an2-ni a2-bo5 ? Lan2 tioh8 chim-chiok siuN7 chiaN3 chai, hit chit8 jit8 chi2-u7 Ia5-sou u7 mia5-siaN the2-bian7, ki5-u5 cheng3-lang5 long2 kian3-siau3 lak-lian2. TaN lai5 siuN7 in chit8-lang5 chit8-lang5 e5 cheng5-heng5, khoaN3 u7-iaN2 si7 an2-ni a2-bo5. 
1. Pun2-tiu Pi2-liap2-to. I si7 Lo5-ma2 kok e5 toa7-koaN, teh koan2 Iu5-thai3 Sat- ma2-li7-a nng7 seng2 , u7 che7-che7 peng siok8 i koan2-hat , peh-seN3 long2 tioh8 sun7-than3 i ; i u7 koan5 thang hou7 lang5 si2 , ia7 u7 koan5 thang ka7 lang5 thau2-pang3. Hit-jit8 gi2-tiaN7 Ia5-sou e5 si2-choe7 liau2-au7 i to3-khi3 ku7 ong5-kiong u7 lou5-pok8 lu2-pi7 teh hok8-sai7 i; i thang toa3 ti7 hia khoai3-lok8, bo5 lang5 kaN2 ui5-keh8 i. An2-ni kiam2 m7-si7 toa7 mia5-siaN ? Ki5-sit8 ti7 hit jit8 chin iu2-khui3. In-ui7 i chai Ia5-sou si7 bo5 choe7 e5 lang5 , siuN7 beh thau2-pang3 i , m7-ku2 m7-kaN2 chu7-choan. I si7 koaN-hu2, iau2-ku2 hou7 peh-seN3 chit8-e7 haN2, i chiu7 hang5-hok8 in. I chin khoaN3-khin hiah-e5 che3-si thak8-chheh lang5, iau2-ku2 hou7 in ah loh8-thau5 khi3 chiu7 in, chiaN5 in e5 phaiN2 i3-su3. M7-na7 an2-ni , koh kau3 hian7-kim thiN-e7 ban7-kok long2 u7 tit-tioh8 hok-im, che7-che7 lang5 chai Pi2-liap8-to e5 cheng5-iu5 , m7-ku2 bo5 chit8-lang5 o-lo2 i-e5 beng5-bong7, tak8 lang5 long2 hiam5 i bo5 taN2 m7 chiaN5 koaN-hu2 e5 the2-thong2 ; in-ui7 hit jit8 thiN-e7 te7-it ho2 e5 lang5 lai5 hou7 i sim2-mng7 , i ia7 bo5 chai5-tiau7 thang po2-hou7 i. 
2. Hi-lut8-ong5. Hit-jit8 i lai5 Ia5-lou7-sat-leng2 che7 i-e5 cho7-ui7 , i-e5 jin5-sun5 long2 ui5 teh ka7 i phou-pai5 ; i u7 thiaN-kiN3 Ia5-sou e5 tai7-chi3, ku2-ku2 ai3 khoaN3 i. TaN Pi2-liap8- to ke3 Ia5-sou khi3 hou7 i pan7 ; chai7 Hi-lut8-ong5 phah-sng3 Ia5-sou un2-tang3 hoaN-hi2 than3 i-e5 i3-su3 beh kiaN5 chit8-e5 khah ki5-koai3 e5 su7, hou7 ong5 chhin-bak8 khoaN3-kiN3, khoaN3 liau2 chiu7 khah kam-sim lai5 thau2-pang3 i. M7-ku2 Ia5-sou m7-na7 bo5 kiaN5 hit-ho7 su7 , lian5 kok-ong5 teh mng7 i , ia7 bo5 chhut-siaN in chit8 ku3 ; che2 si7 chaiN2-iuN7 ? Si7 in-ui7 Hi- lut8 ong5 sou2 kiaN5 e5 tai7-chi3 chin phaiN2 , u7 pai7-hoai7 jin5-lun5 ( Ma2-kho2 6 : 17 , 18 ) , m7 na7 be7 kham-tit cho3 ong5 , ia7 si7 be7 kham-tit kap lau2-sit8 lang5 kong2 oe7. Ong5 liong7- pit chai-iaN2 Ia5-sou e5 i3-su3, m7-kaN2 pan7 i , kan-ta hi3-lang7 i, sang3 i to3-khi3 hou7 Pi2- liap8-to pan7. M7-ku2 sim-lai7 am3-chiN7 u7 chin kian3-siau3, in-ui7 tng cheng3-lang5 e5 bin7-cheng5 tu2-tioh8 Ia5-sou biau2-si7 (Lou5-ka 13 : 31 , 32 ). Au7--lai5 Hi-lut8 ong5 hou7 Hong5-te3 pian2 i-e5 ong5-ui7 chhiong-kun liu5 khi3 sai-peng5 , soa3 si2 ti7-hia , bo5 koh to3- tng2--lai5 i-e5 pun2-kok. 
3. Che3-si thak8-chheh lang5. In liah8 Ia5-sou cho3 oan-siu5 tui3-tek8 ; Ia5-sou bat tng cheng3-lang5 e5 bin7-cheng5 toa7 chek-pi7 in. In ku2-ku2 ke3-bou5 beh liah8 Ia5-sou, chong2--si7 bo5 ki-hoe7, liah8 be7 koe3-chhiu2. Kau3 hit jit8 in e5 tou5-bou5 chiaN3 chiaN5, u7 than3 in e5 sim-i3 , liah8 Ia5-sou hou7 koaN-hu2 gi2-choe7 teng3 ti7 sip8-ji7-ke3 , sng3-si7 tek-seng3 hong-bian7 to3-khi3 in chhu3 ; kiam2 m7-si7 chin lang5-khi3 , hian2-beng5 in e5 pun2-su7 hou7 peh-seN3 koh khah kiaN-ui3 i ? Ki5-sit8 ia7 si7 bo5. Hit-jit8 in saN-pai2 lau3-khui3. Chit8 pai2 si7 tui3 Pi2-liap8-to kong2 , Kai-sat i2-goa7 goan2 bo5 pat8 e5 ong5. Chit ku3 khiok ia7 u7 ho2 i3-su3 , m7-ku2 in kong2 hiah-e5 oe7 giam2-jian5 chhin-chhiuN7 teh kong2 in si7 peng5-siong5 e5 kok bo5 koh-iuN7 pat8 pang-kok , lian2-chun2 m7-si7 Siong7-te3 e5 peh-seN3 ia7 bo5 teh ng3-bang7 Bi2-sai3-a lai5 cho3 in e5 ong5. Iu7-koh chit8-pai2 kong2, I-e5 hoeh kui ti7 goan2 i2-kip8 goan2 e5 kiaN2-sun. Au7-lai5 chit ku3 oe7 chin-chiaN3 u7 eng3-giam7. Tui3 hit-si5 kau3 taN Iu5-thai3-lang5 lo5-lok8 si3-soaN3 tu2-tioh8 che7-che7 hang7 e5 kan-khou2 ( Ma2-kho2 13 : 19 , 20 ). Goa7-kok lang5 phaiN2 khoan2-thai7 in, khiok toa7-toa7 thang hiam5 : m7-ku2 ia7 thang kong2 che2 si7 in chu7-chhu2-jiok8--e5, ka-ti7 cho3 tit lai5--e5. Te7 saN hang7 si7 in chhut-khi3 khoaN3 Ia5-sou si2 ti7 sip8-ji7-ke3 khoaN3-kiN3 i-e5 thau5-khak-teng2 u7 sia2 cham2-tiau5 kong2 , Che2 si7 Iu5-thai3 ong5 Na2-sat-lek8 lang5 Ia5-sou. In khoaN3 tioh8 che2 ji7-iuN7 chin-chiaN3 kian3-siau3 , be7 bian2-tit hou7 Lo5-ma2 lang5 thi2-chhio3 in ; m7-ku2 bo5 hoat-tit ta-oa5, in-ui7 Pi2-liap8-to tiau5-kang sia2 an2-ni beh phi3-siuN3 in ; in-ui7 m7 kam-goan7 hou7 in khah iaN5 khi3. Sui-jian5 kong2 si7 tek-seng3 , iau2-ku2 in bo5 sim2-mih8 mia5-siaN. 
4. Ia5-sou e5 hak8-seng. Ia5-sou tu2-tioh8 kan-khou2 e5 si5 i e5 hak8-seng khiok long2 bo5 tu2-tioh8 ; in long2 chau2-li7, an-jian5 to3-khi3 in chhu3. chong2--si7 sim-lai7 bo5 sim2-mih8 an-jian5 , be7 bian2-tit u7 loe2-chi3 , in-ui7 au7-lai7 e7 hou7 lang5 hiam5 in hit me5-hng bo5 chin7-lat8 lai5 po2-hou7 in e5 sian-seN, lun2-neh to5-chau2. Pi2-tek m7-na7 an2-ni , iu7 koh eng7 ke3-ti3 lai5 po2 i-e5 seN3-mia7 chhut-lat8 kong2 peh8-chhat8-oe7 bo5-beh jin7 Ia5-sou; m7-ku2 i liam5-piN siuN7 khou2-chheh, be7 bian2-tit u7 thi5-khau3 lau5-bak8-sai2. Chiau3 lan2 phah-sng3 i un2-tang3 chit8-si3-lang5 m7-kaN2 be7 ki3-tit hit me5-hng e5 sou2-cho3. Iu5-tai7 m7-na7 sioh-mia7 iu7-koh u7 than3 30 e5 gin5-chiN5; m7-ku2 kau3-boe2 chin chhi-chham2 sit8-chai7 thang kho2-lian5. Chiau3 an2-ni khoaN3 hit-chit8-jit8 Ia5-sou e5 hak8-seng long2 u7 mau5-peng7 ti7-teh; chi2-u7 hiah-e5 hu7-jin5-lang5 chin7-tiong kho2-chhu2, in u7 kiaN5-oa2 tiam3 ti7 i-e5 sip8-ji7-ke3-kha , the3 Ia5-sou hoan5-lo2 ; kau3 te7 3 jit8 i tai7-seng khi3 sun5 bong7 , khoaN3-kiN3 i koh-oah8. 
Chiau3 lang5 teh khoaN3, hit-si5 Ia5-sou toa7 kian3-siau3, hou7 lang5 teng3-si2 ti7 hoan7-lang5 e5 tiong-kan, i-e5 tui3-tek8 kap koe3-lou7 e5 lang5 long2 thi2-chhio3 khoaN3-khin i ; i kan-ta tiam7-tiam7 thun-lun2. chong2--si7 lan2 chai hit-tiap8 si7 toa7 eng5-kng e5 si5 , tui3 hit-si3 i cho3 se3-kan lang5 e5 Kiu3-chu2. I pun2-sin kong2, Goa2 na7 hou7 lang5 ku2-khi2 li7-khui te7 chiu7 in2-chhoa7 cheng3-lang5 chiu7-kin7 goa2 ( Han7. 12 : 32 ). In-ui7 an2-ni Siong7-te3 ko-seng i kek8 koan5, hian2-hek e5 mia5 siuN2-su3 i iaN5-koe3 ban7 mia5 ( Hui. 2 : 9 ). In-ui7 an2-ni te7-bin7-chiuN7 e5 kau3-hoe7 kap thiN-teng2 e5 thiN-sai3 eng2-oan2 o-lo2 i kong2, Hou7 lang5 thai5 e5 IuN5-ko e7 kham-tit tit-tioh8 koan5-peng3, ho2-giah8 , ti3-hui7 , chai5-leng5, chun-kui3 , eng5-hian2 , hok-khi3 ( Bek8. 5 : 12 ). Sim sou2 goan7. 
Sou2-i2 lan2 tioh8 hun-piat8 hi-sit8. Na7 chin7-tiong toe3 Chu2 lai5 tu2-tioh8 khun2- tiok8 hou7 lang5 chhio3 , che thang sng3 cho3 lan2 e5 eng5-kng : na7 khi3-choat8 Chu2 lai5 tit- tioh8 chun-kui3 , chiN5-chai5, se3-kan e5 mia5-siaN, che thang sng3 cho3 kian3-siau3. 
(Tai5-lam5 Kau3-hoe7-po3 te7 300 koan3, 1910 ni5 3 geh8)
</CL>
<HL>

有時人講話無甚物 tu2好，是tui3 in無斟酌想，kan-ta看外皮，無究勘真實。致到掠見笑做榮顯，掠體面做見笑。在早使徒  hou7 in e5 序大人掠去關監受扑，in掠做榮顯﹙行傳5：40，41﹚；驚了咱若tu2著hit號 e5 代誌就beh掠做真漏氣。當時耶穌死ti7 十字架，hit-tiap8照人看是tu2著大見笑極凌辱；伊e5 對敵攏得勝體面倒去 in 厝。總--是究實有an2-ni 抑無？咱著斟酌想正知，hit一日只有耶穌有名聲體面，其餘眾人攏見笑落lian2。今來想in一人一人e5 情形，看有影是an2-ni 抑無。
1.本多彼拉多。伊是羅馬國e5 大官，teh 管猶太撒馬利亞兩省，有濟濟兵屬伊管轄，百姓攏著順趁伊；伊有權thang hou7 人死，也有權thang ka7人解放。Hit日擬定耶穌 e5 死罪了後伊倒去舊王宮有奴僕女俾teh 服事伊；伊thang toa3 ti7 hia快樂，無人敢違逆伊。An2-ni kiam2 m7是大名聲？其實ti7 hit日真有愧。因為伊知耶穌是無罪 e5 人，想beh 解放伊，m7-ku2 m7敢自專。伊是官府，iau2-ku2 hou7 百姓一下haN2，伊就降服in。伊真看輕hiah-e5祭司讀冊人，iau2-ku2 hou7 in壓落頭去就in，成in e5歹意思。M7若an2 -ni，koh到現今天下萬國攏有得著福音，濟濟人知彼拉多e5 情由，m7 -ku2無一人o-lo2 伊e5 名望， 逐 人攏嫌伊無膽m7 成官府e5 體統；因為hit日天下第一好 e5 人來hou7 伊審問，伊也無才調thang 保護伊。
2 .希律王。Hit日伊來耶路撒冷坐伊e5 座位，伊e5 人臣攏圍teh ka7 伊鋪排；伊有聽見耶穌e5 代誌，久久ai3 看伊。今彼拉多解耶穌去hou7 伊辦；在希律王拍算耶穌穩當歡喜趁伊e5 意思beh行一個較奇怪e5 事，hou7 王親目看見，看了就較甘心來解放伊。M7 -ku2耶穌m7若無行hit號事，連國王teh問伊，也無出聲in一句；che2是怎樣？是因為希律王所行e5 代誌真歹，有敗壞人倫﹙馬可6：17，18 ﹚，m7但be7 堪tit做王，也是be7堪tit kap老實人講話。王諒必知影耶穌 e5 意思，m7敢辦伊，kan-ta戲弄伊，送伊倒去hou7 彼拉多辦。M7 -ku2心內暗靜有真見笑，因為當眾人 e5面前tu2著耶穌藐視﹙路加13：31，32﹚。後來希律王hou7皇帝貶伊e5 王位充軍流去西爿，續死ti7-hia，無koh 倒轉--來伊e5 本國。
3 .祭司讀冊人。In掠耶穌做冤仇對敵；耶穌bat當眾人 e5 面前大責備in。In 久久計謀beh掠耶穌，總--是無機會，掠be7過手。到hit日in e5 圖謀正成，有趁in e5 心意，掠耶穌 hou7 官府擬罪釘ti7 十字架，算是得勝風面倒去 in 厝；kiam2 m7是真人氣，顯明in e5 本事hou7百姓koh 較驚畏伊？其實也是無。Hit日in 三擺漏氣。一擺是tui3彼拉多講，凱撒以外阮無別個王。這句卻也有好意思，m7 -ku2 in講hiah-e5 話儼然親像teh講in是平常e5 國無各樣別邦國，lian2-chun2 m7是上帝 e5 百姓也無teh向望彌賽亞來做in e5 王。又koh一擺講，伊e5 血歸ti7阮以及阮e5 子孫。後來這句話真正有應驗。Tui3 hit時到今猶太人勞祿四散tu2著濟濟項e5 艱苦﹙馬可13：19，20﹚。外國人歹款待in，卻大大thang嫌：m7-ku2 也thang講che2是in 自取辱--e5，家己做tit來--e5。第三項是in 出去看耶穌死ti7 十字架看見伊e5 頭殼頂有寫斬條講，Che2是猶太王拿撒勒人耶穌。In看著che2字樣真正見笑，be7免tit hou7羅馬人恥笑in；m7 -ku2無法tit ta-oa5，因為彼拉多刁工寫an2-ni beh譬相in；因為m7 甘願hou7 in 較贏去。雖然講是得勝，iau2 -ku2 in無甚物名聲。
4.耶穌 e5 學生。耶穌tu2著艱苦e5 時伊e5 學生卻攏無tu2著；in攏走離，安然倒去in厝。總--是心內無甚物安然，be7免tit有餒志，因為後來會hou7人嫌in hit暝hng 無盡力來保護in e5 先生，lun2-neh 逃走。彼得m7但an2 -ni，又koh用計智來保伊e5 性命出力講白賊話無beh認耶穌；m7 -ku2伊liam5 -piN想苦慼，be7免tit有啼哭流目屎。照咱拍算伊穩當一世人m7敢be7記tit hit暝hng e5 所做。猶大m7但惜命又koh有趁30個銀錢；m7-ku2到尾真凄慘實在thang可憐。照an2-ni看hit一日耶穌e5 學生攏有毛病ti7-teh；只有hiah-e5 婦人人盡忠可取，in有行倚tiam3 ti7 伊e5 十字架腳，替耶穌煩惱；到第3日伊代先去巡墓，看見伊koh活。
照人teh看，hit時耶穌大見笑，hou7人釘死ti7 犯人e5 中間，伊e5 對敵kap 過路e5人攏恥笑看輕伊；伊kan-ta 恬恬吞忍。總--是咱知hit -tiap8是大榮光 e5 時，tui3 hit-si3 伊做世間人e5 救主。伊本身講，我若hou7人舉起離開地就引chhoa7 眾人就近我﹙翰。12：32﹚。因為an2-ni 上帝高升伊極懸，顯赫 e5 名賞賜伊贏過萬名﹙Hui 。 2：9﹚。因為an2 -ni 地面上e5 教會kap天頂 e5 天使永遠 o-lo2 伊講，hou7人thai5  e5 羊羔會堪tit得著權柄、好額、智慧、才能、尊貴、榮顯、福氣﹙Bek8。5：12﹚。 心所願。
所以咱著分別虛實。若盡忠toe3主來tu2著khun2-tiok8 hou7人笑，che thang算做咱e5 榮光：若棄絕主來得著尊貴、錢財，世間 e5 名聲，che thang算做見笑。
(台南教會報第300卷，1910年3月)
</HL>
