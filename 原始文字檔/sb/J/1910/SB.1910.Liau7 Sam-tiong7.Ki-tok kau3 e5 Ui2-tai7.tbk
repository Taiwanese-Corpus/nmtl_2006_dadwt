<CL>
  Sin5-hak8 phok-su7 The3-ki3 (Uzaki) kong2 : Ki-tok-kau3 si7 liah8 chin2-kiu3 jin5-lui7 cho3 bok8-tek, iaN5-koe3 peng5-siong5 e5 chong-kau3; i-e5 khi2-goan5 hoat-tat8 kap kam2-hoa3 ti7 thiN-e7 e5 lai5-lek8 bo5 chit8 ho7 kau3 thang kap i pi2-pheng7. Ki-tok-kau3 m7-si7 kong2 kui2-oe7 a2 siau2-soat; si7 khak-sit8 e5 lek8-su2 u7 pin5-ku3 e5 sit8-su7. Ti7 Ki-tok-kau3 u7 tui3 nng7 chheng-ni5 kan lang5 e5 kang2-kiu3 kap chin3-pou7 sou2 cheng3-beng5 e5 ki3-liok8 ti7-teh. Goan2 chiah-e5 kong2 chit-e5 kau3 iaN5-koe3 peng5-siong5, m7-si7 su-khia e5 i3-kian3, si7 u7 lai7-goa7 e5 su7 teh kan-cheng3. TaN goa2 phah-sng3 ai3 chiong lek8-su2-chiuN7 e5 su7-cheng5 cho3 kin-pun2 lai5 lun7 Ki-tok-kau3 ui2-tai7 e5 sou2-i2-jian5. 
  Kong2-khi2 Ki-tok-kau3 ui2-tai7 e5 te7-it iau3-toan chiu7-si7 Kau3-chou2 e5 Jin5-phin2. Lun7 Ki-tok e5 lang5-pan7 i2-keng u7 tiaN7-tioh8 e5 gi7-lun7, hian7-si5 bo5 lun7 siaN2 lang5 long2 sin3 i si7 lek8-su2-chiuN7 e5 lang5. Kou2-cha2 sui-jian5 u7 lang5 m7 jin7 Ki-tok e5 sin5-seng3, khng3 giau5-gi5 lai5 phoe-pheng5 Ki-tok, m7-ku2 lun7 i iaN5-koe3 peng5-siong5 lang5 e5 jin5-phin2 e5 su7 long2 bo5 lang5 m7 hok8. Su-to-lo-su (Strauss) tui3 Ki-tok si7 hoai5-gi5 lun7 e5 lang5, chong2--si7 i ti7 Ia5-sou e5 toan7 u7 an2-ni kong2, “ Bo5 lun7 ti7 sim2-mih8 si5-tai7 koat-toan3 bo5 thang iaN5-koe3 i (Ki-tok) ; koh be7 thang siuN7 u7 kap i piN5-pi2 e5 jin5-but8.” Hoat-kok e5 toa7 hak8-bun7 lang5 Lu7-nan2 (Renan) ia7 kong2, “ Hok-im-toan7 tiong e5 Ki-tok heng5-the2 si7 chhu2 te7-it ho2, kek8 sui2 e5 Sin5 sou2 hoa3 sin e5.” Lu7-so2 (Rousseau) si7 bo5-sin5-lun7 e5 lang5, chong2--si7 i teh pi2-kau3 Ki-tok kap Sou-kek-la-ti2 (Socrates) kong2, “ Sou-kek-la-ti2 e5 seN kap si2, na7 ko2-jian5 si7 tiat8-jin5 e5 seN si2 ; chiu7 Ia5-sou e5 seN kap si2, si7 Sin5 e5 seN, si2.” Chiau3 chhiuN7 an2-ni Ki-tok e5 jin5-phin2 ti7 lang5 e5 toan7-ki3 tiong bo5 thang kap i pi2-tit e5 su7, chhin3-chhai2 lang5 to peN5-peN5 jin7. 
  M7-ku2 i-e5 phin2-seng3-tiong te7 it tu3-hian7 e5 si7 siok8 ti7 u2-tiu7-lai7 kek8 khui-khoah. Lan2 thau5-chit8-e7 thak8 Ki-tok-toan7 thang ki5-iN7 e5, si7 Ki-tok e5 it-gian5 it-heng7, bo5 hou7 si5-tai7 jin5-cheng2 sou2 han7-tiaN7. Tng-si5 khoaN3 Ki-tok cho3 Iu5-thai3 lang5, ia7 bo5 chhiuN7 Iu5-thai3 lang5 ; Iu5-thai3-lang5 jiat8-sim hi-le2 toa7 khoaN3-khin goa7-pang, m7-ku2 Ki-tok bo5 chhiuN7 in kok-bin5 e5 seng3. Chiu7 kong2 i si7 Lo5-ma2 lang5, m7-ku2 Ki-tok bo5 Lo5-ma2-lang5 chhut-sek e5 lut8-hoat cheng3-ti7, bu2-lat8 e5 phai3-thau5. KhoaN3 Ki-tok cho3 Hi-liap8 lang5, ia7 bo5 chhin-chhiuN7 Hi-liap8 lang5 houN3 ti3-sek heng3 su-siuN2 hit khoan2. 
  Chiau3 an2-ni bo5 lun7 tui3 to2-ui7 lai5 khoaN3 Ki-tok e5 phin2-seng3, to bo5 hou7 chit8 si5-tai7 chit8 kok-thou2 chit8 e5 gian5-gu2 sou2 han7, oan2-jian5 na2 thiN e5 koan5, na2 hai2 e5 khoah, pau-koat u2-tiu7 e5 toa7, thong kou2 kim, thau3 tang-sai, hah8 ban7-bin5 e5 sou2-kiu5, tak8-lang5 e7 hiau2-tit e5. Na7 peh soaN chiu7 na2 chai thiN e5 koan5, na7 hak8-sip8 Ki-tok e5 phin2-seng3, chiu7 na2 chai i e5 ko-kiat. Chiu7 che2 thang kong2 Ki-tok si7 chi3-ho2 e5 jin5-phin2 ; hok-im ki3-chia2 ho7 Ki-tok cho3 “ Jin5-tsu2 ” si7 kek8-tioh8--ah ! 
  Koh chit8 hang7 : Ki-tok e5 phin2-seng3 te7-it tu3-hian7 e5 chiu7-si7 bo5 ha5-chhu5 kek8 sun5-choan5 e5 su7, ia7 si7 bo5 lang5 kap i e7 pi2-tit, bo5 lun7 kou2 kim tang sai sou2 kong2, tek-heng7 iaN5 Koe3 chit se3-tai7 e5 chong-kau3 khai-ki-chou2 ; sui-si7 jin5-kiat8, chiau3 in e5 toan7-ki3 sou2 kong2 bo5 m7 u7 choe7-ok u7 khoat-ham7 e5 sou2-chai7. Sek-ka sui-jian5 u7 che7-che7 thang o-lo2 e5 phin2-seng3, chong2--si7 be7 thang kong2 si7 oan5-choan5 bo5 khiam3-khoeh. Sui-si7 Khong2-chu2 ma7 kong2, “ Na7-si7 seng3 kap jin5 chiu7 goa2 kiam2 kaN2 tng, thiaN-kiN3 gi7 m7-than3, m7-ho2 be7 e7 ke2, si7 goa2 sou2 iu-bun7,” an2-ni teh thou2-khui3. Chiau3 Je-no2-phun ( Zenophon ) kap Pou3-le2-to ( plato ) sou2 tu3 e5 chheh, Sou-kek-la-ti2 ( Socrates ) koat-toan3 m7-si7 oan5-choan5 bo5 khiam3-khoeh e5 lang5. I e5 ke-lai7 e5 siN oah8, to7-tek e5 su-siuN2, a2-si7 chun-keng3 hu7-jin5, bo5 kap tng-si5 e5 peng5-siong5 lang5 koh-iuN7 ; m7-na7 an2-ni phah-sng3 tui3 choe7-ok e5 su7 u7 siuN khoan e5 khoat-tiam2 ti7-teh. Hoe5-hoe5 kau3-chou2 Mou5-ban2-bek8-tek put-chi2 chai, ka-ti7 bo5 kong2 chiau5-chng5 e5 to7-tek; thiaN kong2 i lim5-chiong e5 si5 ki5-to2 kong2,“ Ah ! Siong7-te3 ah ! Sia3-bian2 goa2 e5 choe7. ” E-pi2-khu-te-ta-su ( Epietetus ) kong2, “ Ti7 chit se3-kan kam2 e7 cho3 oan5-choan5 bo5 khiam3-khoeh--ah ! Tau3-ti2 bo5 thang ng3-bang7; chong2--si7 na7 chin7 choan5-lat8 lai5 siam2-pi7 choe7-ok, m7-si7 cho3 be7-tit-kau3 e5 su7. ”
  Tang sai e5 hian5-jin5 tiat8-su7 sou2 thang kho2-chhu2--e5, chiu7-si7 kou2-bu2 iong2-beng2 e5 sim chin7-lat8 lai5 siam2-pi7 choe7-ok. Chong2--si7 Ki-tok to7-tek e5 phin2-seng3 si7 oan5-choan5 bo5 ha5-hun5, m7-bat u7 hoan7-choe7, ia7 m7-bat jin7 u7 choe7-ok ; chiu7 sui-si7 tioh8 hoe2-gou7 tioh8 sia3-choe7, hit ho7 e5 siuN7-liam7 ia7 bo5 ; hoan2-tng2 ho2-taN2 kong-gian5 u7 sia3 lang5 choe7 e5 koan5. Chhin-chhiuN7 chit khoan2 e5 phin2-seng3 ti7 jin5-kan e5 lek8-su2 boe7-bat u7 khoaN3-kiN3 ; iu7-koh ia7 bo5 lang5 phu5-phio3 e5 sim. 
  Kiam2-chhai2 u7 lang5 beh kong2, Ki-tok sui-jian5 chai-kio3 u7 choe7, iau2-ku2 ui7-tioh8 pat8-hang7 bok8-tek phian3 ka-ti7, khoa-khau2 kong2 na7-tiaN7. Chong2--si7 bo5 lun7 tui3 to2-ui7 khoaN3 si7 ho2 lang5 bo5 chho3 e5 Ki-tok, kan-ta chit-hang7-su7 lai5 ke2-cho3, tau3-ti2 be7 thang sin3. Ki-tok e5 phin2-seng3 bo5 thang pi2 e5 su7, sui-jian5 iau2 u7 pat8 mih8 thang kong2, chong2--si7 i siok8 ti7 u2-tiu7 lai7 kek8 khoah-toa7, kap oan5-choan5, thang siuN7 si7 nng7 hang7 e5 toa7 chhut-sek. Ki-tok-kau3 e5 ui2-tai7 si7 tui3 Ki-tok phin2-seng3 e5 koan5, toa7. 
  Te7 Ji7. Ki-tok-kau3 ui2-tai7 e5 iau3-tiam2 si7 i pi7-pan7 e5 ku2-tng5. Ki-tok-kau3 iu5-lai5 e5 ku2 pat8 e5 chong-kau3 be7 thang kap i pi2-tit. Hoe5-hoe5-kau3 long2 bo5 sim2-mih8 chun2-pi7, kan-ta chiau3 Mou5-han2-bek8-tek e5 kiam3-kng chhut-hian7 ti7 se3-kan. Iu5-thai3 kau3 cho3 I2-sek-liat8 bin5-chok8 e5 chong-kau3, put-ko3 si7 chhut Ai-kip8 liau2-au7 50 jit8 ku2 na7-tiaN7. Ki5-thaN chiah-e5 kau3 e5 heng khi2 ia7 bo5 leng7-goa7 ku2-tng5 i7-pi7 siat-hoat. Ki-tok-kau3 lai5 chit se3-kan ti7 lang5 e5 lek8-su2 tiong m7-si7 choan5-jian5 kou-lip8 e5 su7, si7 ku2-ku2 u7-pi7 chit8 si5-tai7 koe3 chit8 si5-tai7, bo5 choat8-tng7 lai5 hoat-tat8 e5 kau3. Hit lai7-tiong u7 loa7-che7 te3 ong5 heng-khi2, sian-ti gau5 lang5 chhut-hian7 ka7 Ki-tok chun2-pi7. Koh khah thang chai--e5 chiu7-si7 Iu5-thai3 lang5 u7 teh theng3-hau7 chu7 cha2-cha2 Siong7-te3 sou2 iok Bi2-sai3-a kang3-lim5 ; ia7 pat8 kok lang5 u7 teh ng3-bang7 Sin5 hoa3-sin beh kap lang5 chhin-kin7 e5 su7. Pou3-le2-to7 ( Plato ) u7 sin3 be7 khoaN3-kiN3 e5 Kiu3-chu2 beh lai3 ; Lo5-ma2 e5 lek8-su2-ka Ta-si-ta-su ( Tacitus ) ti7 i e5 chheh-tiong ia7 tai7-seng kong2, Se3-kai3 e5 Kiu3-chu2 beh lai5. An2-ni Ki-tok si7 cho3 Hi-pek-lai5 sian-ti sou2 kong2 e5 Bi2-sai3-a, ban7-kok ban7-bin5 sou2 ng3-bang7 ; li7 taN nng7-chheng-ni5 cheng5 chiau3 hit-si5 e5 te7-li2 sou2 kong2 si7 se3-kai3 tiong-sim e5 Iu5-thai3-kok hia chhut-si3. I e5 iu5-lai5 e5 ku2 chin-chiaN3 thang kong2, Hi-pek-lai5 lang5 e5 sin3-kho3, Hi-liap8-lang5 e5 kok-gu2, Lo5-ma2-lang5 e5 lut8-hoat sit8-chai7 si7 cho3 I e5 in2-lou7--lah !
  Te7 saN hang7. Ki-tok-kau3 ui2-tai7 e5 iau3-kiaN7 si7 u7 kek8 toa7 e5 kam2-hoa3 hou7 se3-kan. Ki-tok pi2-pheng7 thian-kok cho3 koa3-chhai3-chi2, sui-jian5 pi2 pah hang7 e5 cheng2-chi2 khah se3, kau3 toa7-chang5 khah toa7 pat8 hang7 e5 chhai3-se, giam2-jian5 chiaN5 chhiu7, poe-chiau2 lai5 hioh ti7 i e5 ki. Chit e5 phi3-ju7 si7 teh kong2 Ki-tok-kau3 goa7-bin7 e5 chin3-pou7. Koh kong2, thian-kok chhin-chhiuN7 kaN3-bu2, hu7-jin5-lang5 theh8 khi3 khng3 ti7 saN tau2 mi7-hun2 lai7, kau3 long2-chong2 hoat-kaN3. Che2 si7 teh kong2 Ki-tok-kau3 sim-leng5-lai7 e5 kiat koe2-chi2. Goa2 siuN7 ai3 tui3 chit nng7 peng5 lai5 lun7 Ki-tok-kau3 e5 kam2-hoa3. 
  Ki-tok e5 su7-giap8 kan-ta 2, 3 ni5 kan ti7 Iu5-thai3 kok thoan5-to7, poaN3-chiuN7-lou7-e7 ti7 sip8-ji7-ke3 teng2 siu7 chhi-chham2, kam2-si7 seng5-kong e5 su7-giap8 mah ? I lai5 ka-ti7 e5 kok, ka-ti7 e5 peh-seN3 m7 chiap-lap8 i. Ki-tok ti7 te7-bin7-chiuN7 e5 su7-giap8 thang kong2 si7 choan5-jian5 sit-pai7. Koh tng-si5 e5 hak8-seng ko2-jian5 u7 e7-kham-tit cho3 chiaN5 Ki-tok sou2 lau5 e5 giap8 e5 jin5-but8 a2-bo5 ? Khiok in si7 seng5-sit8 tiong-tit8 e5 chhau2-te7 lang5, na7 lun7 se3-su7 sia7-hoe7 e5 te7-ui7 a2-si7 hak8-bun7 e5 koan5-leng5 khui3-lat8 si7 long2 bo5 poaN3-hang7. M7-ku2 tui3 Kau3-chou2 si2-au7 boe7 chit8 pah ni5-kan, chhin-chhiuN7 koa3-chhai3-chi2 hiah toa7 e5 thian-kok, khui-khoah ti7 Te7-tiong-hai2 ian5-hoaN7. KhoaN3 che2 chin-chiaN3 thang kong2 Ki-tok kau3-hoe7 e5 siat-lip8, ti7 su2-ki3 tiong u7 bo5 thang pi2 e5 sit8-cheng5. Chu2-au7 300 ni5 tng-si5 chong2-lang2 se3-kai3 e5 koan5 Lo5-ma2 e5 Hong5-te3 Khong2-su7-tan3-teng cho3 Ki-tok-kau3-tou5. U7 lang5 teh gi5 Hong5-te3 hoan2-hoe2 e5 sim; siat-su2 Hong5-te3 hoan2-hoe2 e5 sim na7 bo5 chin-sit8, chiu7 tek-khak hou7 thong-kok e5 lang5 gi2-gi7 ap-che3. Tui3 an2-ni lai5 khoaN3 hit-si5 Ki-tok-kau3 ti7 Lo5-ma2 sou2 tit-tioh8 e5 se3-lek8 si7 choaN2-iuN7 thang chai--lah ? Cheng5 hou7 lang5 sou2 kheng-bu2 e5 sip8-ji7-ke3 taN cho3 kok-ki5 e5 ki3-ho7, cho3 te3 ong5 heng-cheng5 chun-kui3 e5 kong-pai5. Koh Ki-tok kang3-seng e5 ni5-ko7, siong7 tui3 cheng3-hu2 ha7 kau3 ban7-bin5 long2 teh eng7. 
  Ki-tok-kau3 ti7 se3-kai3 chhong3-siat ban7-kok kok-che3 e5 sin hong-siok8. Pun2-te2 kok-kok e5 lang5 khoaN3 goa7-kok lang5 cho3 tui3-tek8, taN tui3 Ki-tok-kau3 hou7 te7-kiu5 teng2 e5 kok-bin5 saN chhin-kin7 ho5-hok8. Khi2-thau5 tu3 Kok-che3 lun5-li2 e5, si7 Iu2-go Gu-lo-sia-su ( Hugo Grotius ); u7 lang5 pheng5 i sou2 tu3 e5 chheh kong2,“ I sou2 tu3 chhut-mia5 e5 kok-che3-hoat si7 eng7 Sin-Ku7-iok cho3 te7-ki. I tu3-sut8 e5 su-siuN2 si7 chhut tui3 Ki-tok-kau3 phok-ai3 sun5-choan5 e5 cheng-sin5. ” Sou2 phoe-pheng5 chin tioh8. Hian7-kim e5 Kok-che3-lun5-li2 sui boe7 thang sng3 cho3 chiau5-chng5 ho2, chong2--si7 tui3 che2 u7 kou2-bu2 se3-kai3 jin5-to7-chu2-gi7, hit-e5 kong-lo5 sit8-chai7 toa7. Ki-tok-kau3 ui7-tioh8 jin5-to7 chin7-lat8 hian3-sin e5 su7, chit8 hang7 chit8-hang7 kong2 be7 chin7. Lo5-lin3-gu5 Bu2-le5-su ( Loring Brace ) e5 Jin5-to7 hoat-tat8 su2 sou2 ku2-khi2-e5 thang kong2 u7 tit-tioh8 i e5 iau3-leng2, taN sia2 lai5 tui3 khoaN3 chiu7-si7 :--
  Keng3-tiong7 loan2-jiok8 kap san3-hiong e5 jin5-keh; chun-keng3 hu7-jin5; ho2-giah8 lang5 tui3 kan-khou2-lang5 e5 gi7-bu7; tui3-tiong7 siau2-ji5; po2-tiong7 kaN-hoan7, chhut-goa7 lang5, san3-hiong lang5, lian5 tong7-but8 ia7 tioh8. Koat-toan3 m7-thang iong5-un2 chan5-jim2 ap-che3 kap lou5-chai5 e5 chu2-gi7; toaN-sin lang5 chheng-khi3-siuN3 e5 gi7-bu7 ; kap kiat-hun e5 sin5-seng3 ; chun2-chat e5 iau3-kin2 ; cho3 kang than3 chiN5 kong-piN5 e5 hoat-tou7; chu-pun2 hap8-tang5; hoat-tat8 kok lang5 e5 chai5-leng5 kau3 kek8 ho2 e5 koan5-li7; tak8-lang5 thang hiong2-siu7 cheng3-ti7 sia7-hoe7 e5 koan5 ; chit8 kok-bin5 e5 ham7-hai7 si7 tak8 kok-bin5 e5 ham7-hai7 e5 goan5-li2 ; chu7-iu5 thong-siong kap kok-kok kau-che3 chu7-iu5 e5 su7. Boh8-tit chian3-cheng; na7 put-i2 tioh8 kau-chian3, tioh8 siat-hoat hou7 i chio2 ham7-hai7 ; koh u7 kok-che3 chhai5-phoaN3 lai5 ti5-hong5 kau-chian3 boe7 hoat-choh e5 tai7-seng. 
  I2-siong7 si7 Ki-tok-kau3 chu2-gi7, hian7-kim sit8-heng5 ti7 se3-kai3. KhoaN3 choe3-kin7 100 ni5 kan Ki-tok-kau3 e5 oah8-tang7 koh khah thang kiaN--tioh8:--chhin-chhiuN7 siat Chu2-jit8 oh8 ; Goa7-kok Soan-kau3 e5 su7-giap8 ; Chheng-lian5 hoe7 ; Kiu3-se3-kun ; Kiong7-le7 hoe7 ; Kim3-chiu2 hoe7 ; kai2-liong5 kaN gak8 ; po2-hou7 chhut-kaN lang5 ; kiu3-che3 pin5-bin5 ; ki5-u5 ng3-bang7 kai2-liong5 sia7-hoe7 e5 chong-kau3 un7-tong7 ; ke3-bou5 cho3 se3-kai3 e5 hok-khi3 hiah-e5 su7 chiau3 hian7-kim e5 sit8-cheng5 si7 lang5 lang5 sou2 chai. Chu2 e5 ki5-to2-bun5 kong2, “ Li2 e5 kok lim5-kau3 ”, taN khak-sit8 u7 teh eng3-giam7. 
  Chong2--si7 beh chong2-kiat lai5 lun7, tioh8 chiong long2-chong2 su7-cheng5 lai5 chham-kho2, na7 ai3 beng5 Ki-tok-kau3 Ui2-tai7 e5 seng3-chit : kan-ta chiong Ki-tok e5 phin2-seng3, I-e5 su7-giap8 kap su7-giap8 e5 goa7-pou7 sou2 hian2-beng5-e5, beh lai5 chiau5-chai si7 bo5 kau3-giap8 ; tek-khak tioh8 pah-chhioh e5 tek-ko thau5 koh chin3 chit pou7, pun2-sin chit8 lang5 chit8 lang5 siu7 tioh8 Ki-tok e5 kam2-hoa3 cho3 oah8-mia7, lai5 kang2-kiu3 chhiau-chhoe7 i lai7-bin7 e5 su7-sit8, chiah e7-eng7-tit. Ki-tok e5 su3-tou5 Po2-lo5 kong2, “ Goan2 bat goan2 e5 Chu2 Ia5-sou Ki-tok.” I si7 tui3 sit8-giam7, sin5-leng5, pun2-sin lang5, lai5 bat Kiu3-chu2. Chit ho7 sit8-giam7 e5 ti3-sek si7 cho3 i lai7-tiong kek8-toa7 e5 lat8, cho3 i chit8-si3 lang5 e5 Chu2. “ Goa2 oah8, si7 ui7-tioh8 Ki tok ; si2, ia7 si7 goa2 e5 li7-ek “; an2-ni hou7 i hiah kam2-kek, pang3-sak chou2-sian ui-giam5 e5 chong-kau3, chun-kui3, te7-ui7, mia5-siaN, khoaN3 cho3 pun3-so3, ka-ti7 lai5 cho3 Ki-tok e5 lou5-pok8, thoan5 lang5 sou2 hiam5 e5 kau3 ia7 bo5 kian3-siau3. 
  Ki-tok-kau3 m7-si7 si2-sin3 e5 tiau5-kui, ia7-si7 chheng-khi3 e5 li2-siong2 (siuN7 hiah ho2 chiu7 hiah ho2), to7-tek ka3-si7 e5 oe7, ia7 m7-si7 thoan5-the2. Ki-tok-kau3 si7 hou7 lang5 oah8, hou7 lang5 teng5-thau5-siN, sin5 chin2-kiu3 e5 koan5-leng5 khui3-lat8. Ki-tok-kau3 m7-si7 oa2-kho3 chai5-leng5 bu2-lek8 ia7-si7 goa7-kau e5 chhiu2-toaN7, bok8-su e5 lat8 lai5 iaN5 se3-kan; si7 tui3 “tai7-seng chin2-kiu3 Iu5-thai3-lang5 kap chiah-e5 Hi-li7-ni5 lang5 kap hoan7-na7 sin3 e5 lang5 sin5 e5 lat8 e5 Hok-im”; khi2 Siong7-te3 e5 kok ti7 sim-leng5-teng2. Ki-tok-kau3 se3-lek8 e5 chhim koh toa7 si7 tui3 toaN-sin lang5 sit8-giam7 lai5 chai. Ki-tok-kau3 na7 ko2-jian5 u7 chiau3 goa2 teng2-bin7 sou2 kong2 i e5 kau3-chou2 e5 jin5-phin2, i e5 liau7-li2 chun2-pi7, kap sit8-chai7 e5 kam2-hoa3, pun2-sin lang5 sou2 bat chin2-kiu3 e5 sit8-giam7, ui2-tai7 e5 Seng3 chit-chai5 e5, an2-ni thang beng5-chai m7-si7 peng5-siong5 phou2-thong e5 chong-kau3 lah. Seng3-keng kong2: “Chhin-chhiuN7 hiah toa7 e5 chin2-kiu3 lan2 chiah-e5 khoaN3-choe3 bo5 iau3-kin2, chaiN2-iuN7 oe7 to5-siam2-tit” (Hi-pek-lai5 2:3)? Ban7-it Ki-tok-kau3 e5 iau3-kiaN7 na7 khoaN3 loh8-kau khi3, ia7-si7 m7 jin7 soa3 li7-khui, che si7 hou7 tui3-tiong7 sit8-bu7 bo5 kap che kin7-se3-tai7 e5 cheng-sin5 saN-siang7, chiau3-li2-khi3 lai5 kang2-kiu3 hit-ho7 chi3-khi3 e5 lang5 sou2 bo5 chhu2.
(Tai5-lam5 Kau3-hoe7-po3 te7 302-304 koan3, 1910 ni5 5-7 geh8)
</CL>
<HL>

神學博士The3-ki3﹙Uzaki﹚講：基督教是掠拯救人類做目的，贏過平常 e5 宗教；伊e5 起源發達kap感化 ti7 天下e5 來歷無一號教thang kap伊比並。基督教m7是講鬼話抑小說；是確實 e5歷史有憑據 e5 實事。Ti7基督教有tui3二千年間人e5講究kap 進步所證明e5記錄ti7-teh。阮chiah-e5 講這個教贏過平常，m7是su-khia e5意見，是有內外e5 事teh干證。今我扑算ai3 將歷史上e5 事情做根本來論基督教偉大e5 所以然。 
講起基督教偉大e5 第一要端就是教祖 e5 人品。論基督 e5 人pan7已經有定著e5議論，現時無論啥人攏信伊是歷史上 e5 人。古早雖然有人m7認基督 e5 神性，囥giau5疑來批評基督，m7-ku2論伊贏過平常人e5 人品e5 事攏無人m7 服。Su-to-lo-su ﹙Strauss﹚tui3 基督是懷疑論 e5人，總--是伊ti7 耶穌 e5 傳有 an2-ni講 ，「無論ti7 甚物時代決斷無thang贏過伊﹙基督﹚；koh be7 thang想有kap伊平比 e5 人物。」法國e5 大學問人Lu7-nan2﹙Renan﹚也講 ，「福音傳中 e5基督形體是取第一好，極sui2 e5 神所化身e5。」盧梭﹙Rousseau﹚是無神論 e5 人，總--是伊teh 比較基督kap 蘇格拉底﹙Socrates﹚講，「 Sou-kek-la-ti2 e5 生kap死，若果然是哲人e5 生死；就耶穌e5生kap死，是神e5 生、死」。照像an2-ni 基督 e5人品ti7 人e5 傳記中無thang kap伊比tit e5 事，chhin3-chhai2 人to 平平認。 
M7-ku2 伊e5 品性中第一著現 e5 是屬ti7 宇宙內極開闊。咱頭一下讀基督傳thang 奇異e5，是基督 e5 一言一行，無hou7 時代人種所限定。當時看基督做猶太人，也無像猶太人；猶太人熱心虛禮大看輕外邦，m7-ku2基督無像in國民e5 性。就講伊是羅馬人，m7-ku2基督無羅馬人出色e5 律法政治、武力 e5 派頭。看基督做希臘人，也無親像希臘人好智識興思想hit 款。 
照an2-ni無論tui3 to2位來看基督 e5 品性，to無hou7一時代一國土一個言語所限，宛然若天 e5 懸，若海e5 闊，包括宇宙 e5 大，通古今，透東西，合萬民e5所求，逐人會曉tit e5。若爬山就那知天 e5 懸，若學習基督 e5 品性，就那知伊e5 高潔。就che2 thang講基督是至好e5 人品；福音記者號基督做「人子」是極著--ah ！ 
Koh一項：基督e5 品性第一著現e5 就是無瑕疵極純全 e5 事，也是無人kap 伊會比tit，無論古今東西所講，德行贏過這世代 e5 宗教開基祖；雖是人傑，照in e5傳記所講無m7有罪惡有缺陷e5 所在。釋迦雖然有濟濟thang o-lo2 e5 品性，總--是be7 thang講是完全無欠缺。雖是孔子ma7講︰「若是聖kap仁就我kiam2敢當，聽見義m7趁，m7好be7會改，是我所憂悶， 」an2-ni teh吐氣。照 Je-no2-phun﹙Zenophon﹚kap 柏拉圖﹙Plato﹚所著e5 冊，蘇格拉底﹙Socrates﹚決斷m7是完全無欠缺e5 人。伊e5 家內 e5 生活，道德e5 思想，抑是尊敬婦人，無kap 當時 e5 平常人各樣；m7若an2-ni扑算tui3 罪惡 e5事有siuN寬 e5 缺點ti7-teh。回回教祖穆罕默得不止知，家己無講齊全 e5 道德；聽講伊臨終e5 時祈禱講，「Ah！上帝ah！赦免我e5 罪」。E-pi2-khu-te-ta-su﹙Epietetus﹚講 ，「Ti7這世間kam2會做完全無欠缺--ah！到底無thang向望；總--是若盡全力來閃避罪惡，m7是做be7-tit到 e5 事。」 
東西 e5 賢人哲士所thang可取--e5，就是鼓舞勇猛 e5心盡力來閃避罪惡。總--是基督道德 e5 品性是完全無瑕痕，m7-bat有犯罪，也m7-bat認有罪惡；就雖是著悔悟著赦罪，hit號e5 想念也無；反轉好膽公言有赦人罪 e5 權。親像這款e5 品性 ti7 人間e5 歷史boe7-bat有看見；又koh也無人浮漂 e5 心。 
Kiam2-chhai2 有人beh講，基督雖然知叫有罪，iau2-ku2為著別項目的騙家己，誇口講na7-tiaN7。總--是無論tui3 to2位看是好人無錯e5 基督，kan-ta 這項事來改做，到底be7 thang信。基督 e5 品性無thang比 e5 事，雖然iau2有別物thang講，總--是伊屬ti7宇宙內極闊大，kap完全，thang想是兩項e5 大出色。基督教e5 偉大是tui3基督品性e5 懸、大。 
第二。基督教偉大e5 要點是伊備辦 e5 久長。基督教由來 e5久別個宗教be7 thang kap 伊比tit。回回教攏無甚物準備，kan-ta 照穆罕默得 e5 劍光出現ti7 世間。猶太教做以色列民族e5 宗教，不過是出埃及了後 50日久na7-tiaN7。其他chiah-e5 教e5 興起也無另外久長預備設法。基督教來這世間ti7人 e5 歷史中m7是全然孤立 e5 事，是久久預備一時代過一時代，無絕斷來發達e5 教。Hit內中有偌濟帝王興起，先知gau5人出現ka7 基督準備。Koh較thang 知--e5就是猶太人有teh 聽候自早早上帝所約彌賽亞降臨；也別國人有teh向望神化身beh kap人親近e5 事。柏拉圖﹙Plato﹚有信be7看見 e5 救主beh lai3；羅馬 e5 歷史家Ta-si-ta-su﹙Tacitus﹚ti7 伊e5 冊中也代先講，世界e5 救主beh來。An2-ni 基督是做希伯來先知所講 e5 彌賽亞，萬國萬民所向望；離今二千年前照hit時e5 地理所講是世界中心 e5 猶太國hia 出世。伊 e5 由來e5 久真正thang講，希伯來人 e5 信靠，希臘人 e5 國語，羅馬人e5 律法實在是做伊e5 引路--lah！ 
第三項。基督教偉大 e5 要件是有極大 e5 感化hou7世間。基督比並天國做芥菜子，雖然比百項e5 種子較細，到大叢較大別項e5 菜蔬，儼然成樹，飛鳥來歇ti7 伊e5 枝。這個譬喻是teh講基督教外面e5 進步。Koh講，天國親像酵母，婦人人提去囥ti7 三斗麵粉內，到攏總發酵。Che2是teh講基督教心靈內 e5 結果子。我想愛tui3這兩爿來論基督教 e5 感化。 
基督 e5 事業kan-ta 2、3 年間ti7 猶太國傳道，半上路下ti7 十字架頂受悽慘，kam2是成功e5 事業mah？伊來家己e5國，家己e5 百姓m7 接納伊。基督ti7 地面上e5 事業thang講是全然失敗。Koh 當時 e5 學生果然有會堪tit做成基督所留e5 業 e5 人物抑無？卻in 是誠實忠直 e5 草地人，若論世事社會e5 地位抑是學問 e5權能氣力是攏無半項。M7-ku2 tui3教祖死後boe7一百年間，親像芥菜籽hiah大 e5 天國，開闊 ti7 地中海沿岸。看che2真正thang講基督教會e5 設立，ti7 史記中有無thang比 e5 實情。主後 300 年當時總攬世界e5 權羅馬e5 皇帝康士坦丁做基督教徒。有人teh疑皇帝反悔 e5 心；設使皇帝反悔 e5 心若無真實，就的確hou7 通國 e5人擬議壓制。Tui3 an2-ni來看hit時基督教ti7 羅馬所得著e5 勢力是怎樣thang知--lah？前hou7 人所輕侮e5 十字架今做國旗 e5 記號，做帝王胸前尊貴 e5 功牌。Koh基督降生e5 年ko7，上對政府下到萬民攏teh用。 
基督教ti7 世界創設萬國國際e5 新風俗。本底各國e5 人看外國人做對敵，今tui3基督教hou7 地球頂 e5 國民相親近和服。起頭著國際倫理 e5，是 Iu2-go Gu-lo-sia-su﹙Hugo Grotius﹚；有人評伊所著e5冊講，「伊所著出名e5 國際法是用新舊約做地基。伊著述e5 思想是出tui3基督教博愛純全e5 精神。」所批評真著。現今e5 國際倫理雖boe7 thang算做齊全好，總--是tui3 che2有鼓舞世界人道主義，hit個功勞實在大。基督教為著人道盡力獻身e5 事，一項一項講be7盡。Lo5-lin3-gu5 Bu2-le5-su﹙Loring Brace﹚e5 人道發達史所舉起e5 thang講有得著伊e5 要領，今寫來tui3看就是 ：--
敬重軟弱kap 散hiong e5 人格；尊敬婦人；好額人對艱苦人 e5 義務；tui3重小兒；保重監犯，出外人、散hiong人，連動物也著。決斷m7-thang 容允殘忍壓制kap 奴才e5 主義；單身人清氣相e5 義務；kap 結婚e5 神聖；撙節 e5要緊；做工趁錢公平e5 法度；資本合同；發達各人 e5 才能到極好 e5權利；逐人thang享受政治社會 e5 權；一國民e5 陷害是逐國民e5 陷害 e5原理；自由通商kap各國交際自由 e5 事。莫tit 戰爭；若不已著交戰，著設法hou7 伊少陷害；koh有國際裁判來持防交戰boe7發作e5 代先。 
以上是基督教主義，現今實行ti7 世界。看最近 100 年間基督教 e5 活動koh較 thang 驚--著：--親像設主日學；外國宣教e5事業；青年會；救世軍；共勵會；禁酒會；改良監獄；保護出監人；救濟貧民；其餘向望 改良社會 e5 宗教運動；計謀做世界 e5 福氣hiah-e5 事照現今e5 實情是人人所知。主 e5 祈禱文講，「你e5 國臨到」，今確實有teh應驗。 
總--是beh 總結來論，著將攏總事情來參考，若ai3 明基督教偉大 e5性質：kan-ta 將基督 e5 品性，伊e5 事業kap事業e5 外部所顯明e5，beh來齊知是無夠額；的確著百尺e5竹篙頭koh 進這步，本身一人一人受著基督 e5感化做活命，來講究搜尋伊內面e5 事實，才會用tit。基督 e5 使徒保羅講，「阮bat 阮 e5 主耶穌基督。」伊是tui3 實驗、神靈、本身人，來bat 救主。這號實驗e5 智識是做伊內中極大 e5 力，做伊一世人 e5 主。」我活，是為著基督；死，也是我 e5 利益」；an2-ni hou7 伊hiah感激，放sak 祖先威嚴e5 宗教、尊貴、地位、名聲，看做糞埽，家己來做基督e5 奴僕，傳人所嫌 e5 教也無見笑。 
基督教m7是死信 e5 條規，抑是清氣 e5 理想﹙想hiah好就hiah好﹚，道德教示 e5 話，也m7是團體。基督教是 hou7人活，hou7 人重頭生，神拯救 e5權能氣力。基督教 m7是倚靠才能武力抑是外交e5手段，牧師e5 力來贏世間；是 tui3 「代先拯救猶太人kap chiah-e5 希利尼人 kap 凡若信e5 人神 e5 力e5 福音」；起上帝e5 國ti7 心靈頂。基督教勢力e5 深koh大是tui3 單身人實驗來知。基督教若果然有照我頂面所講伊 e5教祖 e5人品，伊e5 料理準備，kap實在 e5 感化，本身人所bat拯救 e5 實驗，偉大 e5 聖質材 e5，an2-ni thang 明知m7是平常普通 e5 宗教lah。聖經講：「親像hiah大 e5 拯救咱chiah-e5 看做無要緊，怎樣會逃閃tit」﹙希伯來 2：3﹚？萬一基督教 e5要件若看落溝去，抑是m7認續離開，che是hou7 tui3重實務無kap這近世代e5 精神相像，照理氣來講究hit號志氣e5 人所無取。 
(台南教會報第302~304卷，1910年5~7月) 
</HL>
