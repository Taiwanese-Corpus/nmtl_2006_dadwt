<CL>
Ku7-ni5-tiong Tai7 Jit8-pun2 Che3-thng5 hoe7-sia7 chiah8-chiN5 e5 su7-kiaN7, ti3-kau3 Sia7-tiuN2 long5-hak8 phok-su7 Chiu2-kou Siong5-beng5 (J. Sakow ) eng7 lak8-choan2-a2 chheng3 ka-ti7 phah-si2; sia7-kha loa7-che7 Tai7-gi7-su7 (chiu7-si7 Kok-hoe7 gi7-oan5) siu7-choe7 koaiN-kaN poe5-gin5 , chit8-si5 chin loan7 khoaN3 Po3 e5 lang5 liong7-pit iau2 e7 ki3-tit. Hit tiong-kan siu7 keng2-kai3 hoe2-gou7--e5 kui2-na7 lang5; chhin-chhiuN7 bat cho3-koe3 Tong5-chi3-sia7-tiuN2 e5 Heng5-cheng2 Si5-hiong5 (T. Yokoi ) tai7-gi7-su7 ti7 kaN--nih8 chiah theh8 Seng3-chheh khi3 thak8 , toa7 chham3-hoe2 sou2 kiaN5 e5 m7-tioh8 , hou7 Siong7-chu2 ka3-si7 .
TaN ai3 beh kong2-khi2 chit8 e5 tai7-gi7-su7, seN3 Chhoan-siong5 ( Matsumura ) mia5 Ai3-chong5, iu5-goan5 ui7-tioh8 chit chan5 su7 siu7 koaiN ; ti7 kaN-lai7 u7 thak8 tioh8 Kiu3-se3-kun e5 Tai7-chiong3 Booth ( Bu2--si7 ) e5 toan7 , ki3-chai3 siat Kiu3-se3-kun e5 li2-iu5 kap sou2 keng-koe3 kiu3-se3 e5 su7-giap8 , kio3 lang5 chheN2-gou7 sin3 Chu2 tit sia3-choe7 peng5-an. Sim-koaN toa7 siu7 kam2-kek. Koh tit-tioh8 Kiu3-se3-kun tiong-cho3 San-sek Kun-peng5 ( G. Yamamuro ) thoan5 tit-kiu3 e5 to7-li2 hou7 i thiaN , i2-kip8 kiu3-se3 e5 iau3-kin2, chiu7 liam5-piN hoan2-hoe2 sin3 Chu2 cho3 Ki-tok-tou5 . Kau3 ku7-ni5 boe2 chhut-kaN sui5-si5 chi3-goan7 cho3 Kiu3-se3-kun; cha7-bou7 jit8 (1:4) ti7 Sin5-tian5 Ho5-kiong5-tong5 cho3 jip8 tui7 ki2-heng5-sek . U7 500 goa7 lang5 lai5 khoaN3 .
Tai7-seng si7 Kiu3-se3-kun e5 Siau3-chiong3 Ho5-tah ka7 i siau7-kai3 kong2 , “ Chia u7 chit8 e5 si7 ti7 chit se3-kan toa7 iau3-kin2 e5 lang5 beh jip8-tui7 . ” Cheng3-lang5 chu3-bak8 khoaN3 i ; hit-si5 u7 kim-kong chhan3-lan7 e5 kiu3- se3-kun-ki5 koe3 i-e5 thau5-khak , chiu7 lip8 cho3 peng e5 se7-goan7, u7 hoaN-hi2 e5 bin7-sek tui3 Siong7-te3 hoat-se7 . Tai7-ke moa2-tiuN5 hoaN-hi2 kau3-kek8; hoah-chhai2 phah-chhiu2 e5 tiong-kan San-sek tiong-cho3 theh8 peng-teng e5 hui-chiong kui3 ti7 i e5 heng-cheng5 .
Cheng5 e5 Tai7-gi7-su7 taN si7 sin chhong3-cho7 e5 lang5, piN3 cho3 iu2-beng5 e5 Kiu3-leng5-peng. Ia7 tui3 hoe7-chiong3 chham3-hoe2 ian2-soat kong2 , “ Cheng5 cho3 Kok-hoe7 gi7-oan5 chit8-si5 toa7 sit-chho3 siu7 kaN , leng5-jiok8-tioh8 tai7-gi7-su7 e5 mia5 ; ku2-ku2 ti7 kaN-lai7 jiok8-the2 ti7 ou-am3 e5 sou2-chai7 siu7 khou2 , chong2--si7 sim-tiong tui3 ti7 u2-tiu7 e5 Chit8-e5 toa7 oah8-tang7; taN liau2-au7 ti7 chit kun-ki5-e7 eng2-oan2 hian3 sin , chiau3 sou2 e7 cho3 ti7 chit au7-poaN3-si3-lang5 beh chin7-lat8 ti7 kiu3-se3 , lai5 jip8 Thian-kok. ” Chiau3 i kong2 ti7 Hian3-hoat hoat-pou3 e5 si5 chiu7 u7 siuN7 sin3-kho3 Ki-tok e5 sim , liau2-au7 tauh8-tauh8 jin7 Siong7-te3 u7 chun5-chai7 ti7-teh , boe7 kiaN5-kau3 na7-tiaN7. Kau3 ku7-ni5 siu7 koaiN e5 si5 chit-e5 su-liam7 na2 chhiong-moa2 . Kau3 chit-si5 si7 kek8-ho2 jip8 hoe7 e5 si5-ki5 lah ! Sou2 kong2 chin pi-thong3 pek-chhiat , cheng3 lang5 toa7 siu7 kam2-tong7 . 
Keng3-ai3 e5 Tang5-pau ah ! Ki-tok-kau3 kam2-hoa3 lang5 khi3-ok kui-sian7 cho3 teng5-thau5-seN e5 lang5 hit-e5 lat8 an2-choaN2-iuN7 toa7 ? Kong-hau7 an2-choaN2-iuN7 chhim ? KhoaN3 che2 kiam2 m7-tioh8 koh khah siu7 an-ui3, ho2-taN2, hoaN-hi2 lan2 u7 tit-kiu3 e5 chin-to7 , e7 hou7 phaiN2 lang5 piN3 cho3 ho2 lang5 , chhut-si2 jip8-oah8. Thai3 m7-tioh8 chin7-lat8 thoan5 hoan2-hoe2 e5 hok-im , hou7 lang5 sin3 Chu2 tit-kiu3--ah ? 
(Tai5-lam5 Kau3-hoe7-po3 te7 300 koan3, 1910 ni5 3 geh8)
</CL>
<HL>

舊年中大日本製糖會社食錢 e5 事件，致到社長農學博士Chiu2-kou Siong5-beng5﹙J.Sakow﹚用六轉仔銃家己扑死；社腳偌濟代議士﹙就是國會議員﹚受罪關監賠銀，一時真亂看報e5 人量必iau2會記得。Hit中間受警戒悔悟--e5 幾若人；親像bat 做過同志社長e5 Heng5-cheng2 Si5-hiong5﹙T.Yokoi ﹚代議士ti7 監--nih8 才提聖冊去讀，大懺悔所行e5 m7著，hou7 上主教示。  
今ai3 beh講起一個代議士，姓Chhoan-siong5﹙Matsumura ﹚名Ai3-chong5，猶原為著這層事受關； ti7 監內有讀著救世軍e5 Tai7-chiong3 Booth ﹙Bu2--si7 ﹚ e5 段，記載設救世軍e5 理由kap 所經過救世 e5 事業，叫人醒悟信主得赦罪平安。心肝大受感激。Koh得著救世軍中佐San-sek Kun-peng5﹙G.Yamamuro﹚傳得救 e5 道理hou7伊聽，以及救世e5 要緊，就liam5-piN 反悔信主做基督徒。到舊年尾出監隨時志願做救世軍；昨暮日﹙1：4 ﹚ti7 Sin5-tian5 Ho5-kiong5-tong5 做入隊舉行式。有 500 外人來看。   
代先是救世軍e5 少將Ho5-tah ka7 伊紹介講，「Chia有一個是ti7 這世間大要緊 e5 人beh入隊。」眾人注目看伊；hit時有金光燦爛e5 救世軍旗過伊e5 頭殼，就立做兵e5 誓願，有歡喜 e5 面色tui3上帝發誓。大家滿場歡喜到極；hoah采拍手e5 中間San-sek 中佐提兵丁e5 徽章kui3  ti7 伊e5 胸前。
前e5 代議士今是新創造e5人，變做有名e5 救leng5 兵。也tui3 會眾懺悔演說講，「前做國會議員一時大失錯受監，凌辱著代議士 e5 名；久久ti7 監內肉體ti7 烏暗e5 所在受苦，總--是心中tui3 ti7 宇宙e5 一個大活動；今了後 ti7 這軍旗下永遠獻身，照所會做ti7 這後半世人beh 盡力ti7 救世，來入天國。」照伊講 ti7 憲法發佈e5 時就有想信靠基督 e5 心，了後tauh8-tauh8 認上帝有存在ti7 -teh，boe7行到na7 -tiaN7。到舊年受關e5 時這個思念那充滿。到這時是極好入會e5 時期lah！所講真悲痛迫切，眾人大受感動。    
敬愛e5 同胞ah！基督教感化人棄惡歸善做重頭生e5 人hit個力an2-choaN2樣大？功效an2-choaN2樣深？看che2  kiam2 m7著koh 較受安慰、好膽，歡喜咱有得救 e5 真道，會hou7歹人變做好人，出死入活。Thai3 m7著盡力傳反悔e5 福音，hou7人信主得救--ah？
(台南教會報第300卷，1910年3月)
</HL>