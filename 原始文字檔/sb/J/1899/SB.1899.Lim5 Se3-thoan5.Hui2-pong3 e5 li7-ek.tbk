<CL>
Lun7 chit-e5 hui2-pong3 e5 i3-su3 lan2 chai si7 sim2-mih8 khoan2 ; chiu7-si7 lan2 sin3 Chu2 e5 lang5 siong5-siong5 ai3 hou7 se3-siok8 hui2-pong3; u7-si5 sou2 hui2-pong3--e5 si7 u7-iaN2 , lan2 u7 hit-ho7 chho3-gou7 lai5-hou7 in hui2-pong3 ; chong2-si7 u7-si5 khah-che7 si7 bo5-iaN2 e5 su7, in ia7 hui2-pong3. Chiau3 goa2 sou2 bat thiaN-kiN3 e5 hui2-pong3 chiu7-si7 kong2 lan2 jip8-kau3 e5 lang5 bo5-kong bo5-ma2 ; a2-si7 ng3-bang7 khah-seng2 sou2-hui3 ; a2-si7 kong2 jip8-kau3 e5 lang5 long2 be7-si2, Siong7-te3 e7 tou7 i chiuN7 thian-tong5 ; a2-si7 kho3 hoan-a2-se3. Ia7 goa2 chhut-khi3 pou3-to7 bat hou7 lang5 kong2 lan2 si7 ui7-tioh8 goa7 kok-lang5 e5 gin5 thang nia2 sou2-i2 chiah beh chhut-lai5 kong2. Tai7-khai3 kong2 an2-ni chiu7-ho2, lun7-kau3 lang5 sou2 hui2-pong3--e5 kong2 be7 tit chin7 . 
TaN goa2 tu2-a2 teh kong2 lang5 hui2-pong3 e5 li7-ek , lun7 hou7 lang5 hui2-pong3 khiok si7 chin kan-khou2 thiaN e5 su7 , ia7 si7 phaiN2 mia5-siaN ; sui-jian5 si7 phaiN2 mia5-siaN , m7-ku2 lan2 na7 siong5-se3 siuN7 , sit8-chai7 u7 thang tui3 ti7 hou7 lang5 hui2-pong3 e5 si5 lai5 tit-tioh8 li7-ek. TaN chhiaN2 lin2 siong5-se3 siuN7 goa2 sou2 teh-beh kong2 e5 li7-ek , chiu7-si7 se3-siok8 m7-chai-iaN2 lam7-sam2 hui2-pong3 lan2 e5 li7-ek, m7-si7 kong2 lan2 cho3 chho3-gou7 lai5 hou7 lang5 hui2-pong3 u7 li7-ek ; chhiaN2-lin2 siong5-se3 siuN7 . 
TaN u7 sim2-mih8 li7-ek thang-kong2? Chhin-chhiuN7 tu2-a2 teh-kong2, u7 lang5 keng-the2 lan2 bo5-kong , bo5-ma2 ; na7-si7 lan2 thiaN-kiN3 an2-ni chiu7 tioh8 to3-hoan2-siuN7, khoaN3 lan2 sou2-cho3 sou2-kiaN5 u7 khah tui3-tiong7 pe7-bo2 jin5-lun5 e5 su7, u7 khah iaN5-koe3 se3-siok8 lang5 a2-bo5 ? Na7-u7, sui-jian5 hou7-i an2-ni hui2-pong3, lan2 iau2-ku2 thang an-sim ; m7-bian2 kiaN kian3-siau3 . Na7-si7 lan2 thiaN to7-li2 liau2-au7 iau2-ku2 put-hau3 pe7-bo2 hui3-tui7 jin5-lun5, lan2 tek-khak tioh8 ke2-oaN7 hit-ho7 e5 m7-tioh8 . Ia7 koh kong2 khah seng2 sou2-hui3 ; lan2 tioh8 siuN7 khoaN3 lan2 ti7 boe7 thiaN to7-li2 e5 si5 kam-goan7 liau2-chiN5 kap phaiN2-kui2 kau-poe5 , na7 sin3 to7-li2 liau2-au7 , lan2 hian3 hou7 Siong7-te3 e5 su7, chit-ho7 u7 koh-khah pi2 pai3-put8 khah kam-goan7 a2-bo5 ? Na7-bo5 tioh8 tui3 chit-ho7 lai5 siu7 keng2-kai3. A2-si7 hiam5 lan2 kho3-se3, lan2 ia7-tioh8 ka-ti7 seng2-chhat khoaN3 lan2 chin-chiaN3 u7 iaN2 oa2 chit-ho7 e5 se3 lai5 hiap8-che3 lang5 a2-bo5 ? Na7 u7 chit-ho7 sim-chi3 ka-ti7 tioh8 kian3-siau3, ka-ti7 tioh8 chek-pi7. Na7 thiaN-kiN3 chit kui2-hang7, thiaN to7-li2 e5 lang5 tek-khak tioh8 ka-ti7 seng2-chhat ; tui3 an2-ni thang tu5-khi3 lan2-e5 pe7-peng7 , tui3 an2-ni chu7-jian5 e7 tit-tioh8 li7-ek .
Ia7 teh kong2 lang5 bat kong2 lan2 tak8-goeh8-jit8 thang nia2-gin5 sou2-i2 kam-goan7 chhut-khi3 kong2 to7-li2; taN lan2 tioh8 chiong che ka-ti7 lai5 seng2-chhat khoaN3 bai7-teh . Khiok lan2 nia2 kong-hoe7 e5 gin5 si7 chhut tui3 kou-put-chiong, in-ui7 lan2 ai3 choan-sim cho3 chit-ho7 e5 kang, bo5 thang cho3-kang than3-chiah8; ia7 be7 tit oh8 Po2-lo5 e5 khoan2 lai5 cho3, m7-bian2 theh8 lang5 e5 chiN5 . Lan2 e5 i3-su3 khiok u7 chun5-ai3 kiu3-lang5 e5 sim; sui-jian5 nia2 lang5 e5 chiN5 hou7 lang5 hui2-pong3 m7-bian2 kian3-siau3. Sui-jian5 si7 an2-ni, goa2 ka-ti7 bat teh siuN7, lang5 an2-ni teh kong2 goa2 u7 chiN5 thang nia2 chiah kam-goan7 kong2 to7-li2 , goa2 ka-ti7 an-ui3 kong2 , goa2 ui7-tioh8 ai3 kiu3-lang5 ia7 be7 thang than3 chiah8 e5 ian5-kou3 . Ia7 bat to3-siuN7 kong2, sui-jian5 nia2 lang5 e5 gin5 si7 bo5 thang hiam5 , m7-ku2 goa2 na7 pin5-toaN7 pou3-to7 bo5 chun5 kiu3-lang5 e5 sim, ia7 na7 u7 chhut-khi3 pou3-to7 put-ko3 si7 kiaN sian-siN hiam5, iam2 lang5 e5 ni2-bok8 na7-tiaN7, kan-ta sek-chek liau2-su7 na7-tiaN7, na7 u7 chit-ho7 khoan2, tu2-tu2 hap8 se3-siok8 lang5 sou2 hiam5, m7-na7 ti7 se3-siok8 lang5 e5 bin7-cheng5 tioh8 kian3-siau3, ia7 ti7 Siong7-te3 e5 bin7-cheng5 bo5 thang hun-sou3 ; ia7 si7 siok8 ti7 si-ui7 sou3-chhan e5 lang5 , ia7 chin-chiaN3 si7 ui7-chiN5 , m7-si7 ui7 kiu3-lang5 lah . 
TaN ng3-bang7 lin2 goa2 thiaN chit-ho7 hui2-pong3 e5 oe7, lai5 chu7-seng2 put-ti3 tiong3 se3-siok8 lang5 sou2 gek8-liau7. Chhin-chhiuN7 lan2 bat thak8-tioh8 chit8-ku3 “teng5-keng chhui-che” chiu7-si7 kong2, “Bat hou7 sio-keN thng3-tioh8, au7-pai2 tu2-tioh8 beh chiah8 hit-ho7 leng2 chhang-thau5 un3 bi2-chiuN3, ia7 pun5 kau3 hih-huh8-kio3; na7 e7-hiau2 tui3 an2-ni lai5 se3-ji7, kau3 au7-lai5 se3-siok8-lang5 m7-na7 m7-kaN2 hui2-pong7 na7-tiaN7, ia7 soa3 e7 o-lo2 Siong7-te3.” Che si7 i2 Pi2-tek 2: 12 sou2 kong2 e5 oe7 teh ka3-si7 hiah-e5 si3-soaN3 e5 hiaN-ti7, cho3 chhut-goa7 ti7 se3-siok8-lang5 e5 tiong-kan tioh8 ho2 sou2 kiaN5, khi2-thau5 e7 hui2-pong7 lin2, kau3 au7-lai5 to7 m7-kaN2, khoaN3 lin2 e5 ho2 sou2 kiaN5, to7 kui eng5-kng Siong7-te3. Lang5 na7 lam7-sam7 hui2-pong2 lan2, lan2 na7 e7-hiau2 ti5-hong5, se3-ji7 ti3 kau3 bo5 hap8 in sou2 hiam5, chin-chiaN3 si7 u7-iaN2 tui3 hui2-pong7 tit-tioh8 li7-ek; na7 tu2-tioh8 hui2-pong7 m7 se3-ji7, to7-si7 toa7 sun2-hai7.
(Tai5-oan5 Hu2-siaN5 Kau3-hoe7-po3 te7 167 koan3, 1899 ni5 2 geh8) 
</CL>
<HL>

論這個誹謗 e5意思咱知是甚物款；就是咱信主e5人常常愛hou7 世俗誹謗；有時所誹謗--e5是有影，咱有hit號錯誤來hou7 in 誹謗；總是有時較濟是無影 e5 事，in 也誹謗。照我所bat 聽見e5 誹謗就是講咱入教e5 人無公無媽；抑是向望較省所費；抑是講入教 e5 人攏be7死，上帝會度伊上天堂；抑是靠番仔勢。也我出去佈道bat hou7 人講咱是為著外國人 e5 銀thang領所以才beh出來講。大概講an2-ni就好，論到人所誹謗--e5講be7得盡。 
今我抵仔teh 講人誹謗e5 利益，論 hou7 人誹謗卻是真艱苦聽 e5事，也是歹名聲；雖然是歹名聲，m7-ku2 咱若詳細想，實在有thang tui3 ti7 hou7人誹謗 e5 時來得著利益。今請lin2 詳細想我所teh-beh 講 e5 利益，就是世俗m7知影濫糝誹謗咱e5 利益，m7是講咱做錯誤來hou7 人誹謗有利益；請lin2 詳細想。 
今有甚物利益thang講？親像抵仔teh講，有人keng-the2 咱無公、無媽；若是咱聽見an2-ni 就著倒反想，看咱所做所行有較tui3重父母人倫e5 事，有較贏過世俗人抑無？若有，雖然hou7 伊an2-ni 誹謗，咱iau2-ku2 thang安心；m7免驚見笑。若是咱聽道理了後iau2-ku2不孝父母廢墜人倫，咱的確著改換hit號 e5 m7著。也koh講較省所費；咱著想看咱ti7 boe7聽道理 e5時甘願了錢佮歹鬼交陪，若信道理了後，咱獻 hou7 上帝 e5事，這號有koh 較比拜佛較甘願抑無？若無著tui3 這號來受警戒。抑是嫌咱靠勢，咱也著家己省察看咱真正有影倚這號 e5 勢來脅制人抑無？若有這號心志家己著見笑、家己著責備。若聽見這幾項，聽道理 e5 人的確著家己省察；tui3 an2-ni thang除去咱e5弊病，tui3 an2-ni自然會得著利益。 
也teh講人bat 講咱逐月日thang領銀所以甘願出去講道理；今咱著將che 家己來省察看覓teh。卻咱領公會 e5 銀是出 tui3姑不chiong，因為咱ai3專心做這號 e5 工，無thang做工趁食；也be7得學保羅e5 款來做，m7免提人 e5 錢。咱e5意思卻有存ai3救人 e5 心；雖然領人 e5 錢 hou7 人誹謗m7免見笑。雖然是an2-ni，我家己 bat teh 想，人an2-ni teh 講我有錢thang領才甘願講道理，我家己安慰講，我為著ai3 救人也be7 thang趁食 e5 緣故。也bat 倒想講，雖然領人e5 銀是無thang嫌，m7-ku2 我若貧憚佈道無存救人 e5 心，也若有出去佈道不過是驚先生嫌，掩人 e5 耳目na7-tiaN7，kan-ta塞責了事na7-tiaN7，若有這號款，抵抵合世俗人所嫌，m7-na7 ti7 世俗人 e5 面前著見笑，也ti7 上帝e5 面前無thang分訴；也是屬ti7 尸位素餐 e5 人，也真正是為錢，m7是為救人lah。 
今向望lin2我聽這號誹謗 e5 話來自省不致中世俗人所逆料 。親像咱bat 讀著一句「teng5-keng chhui-che」就是講，「Bat hou7 燒羹燙著，後擺抵著 beh 食hit號冷蔥頭un3 米醬，也歕到hih-huh8叫；若會曉 tui3 an2-ni來細膩，到後來世俗人m7-na7 m7敢誹謗na7-tiaN7，也續會o-lo2 上帝。」Che是以彼得2：12所講 e5話teh 教示hiah-e5四散 e5 兄弟，做出外 ti7 世俗人 e5 中間著好所行，起頭會誹謗 lin2，到後來就m7敢，看lin2 e5好所行，就歸榮光上帝。人若濫糝誹謗咱，咱若會曉持防，細膩致到無合 in所嫌，真正是有影tui3 誹謗得著利益；若抵著誹謗 m7 細膩，就是大損害。 
（台灣府城教會報 第167卷，1899年2月） 
</HL>