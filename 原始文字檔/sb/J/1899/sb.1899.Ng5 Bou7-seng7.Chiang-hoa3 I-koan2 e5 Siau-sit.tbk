<CL> 
Ti7 Se-lek8 1897 ni5-thau5 Lan5 I-seng ti7 Chiang-hoa3 siat-lip8 I-koan2, kau3-taN u7 nng7 ni5 goa7. Kho2-sioh ti7 Chiang-hoa3 iau2-boe7 u7 sou2-chai7 thang hou7 peN7-lang5 toa3, put-ko3 chiam7-chhiaN2 eng7 pai3-tng5-piN e5 chhu3 cho3 tak8 jit8 khoaN3 cheng3 hoat-ioh8 e5 lou7-eng7 na7-tiaN7. Ia7 ti7 Toa7-sia7 u7 chhong3 chit8 e5 sou2-chai7 thang hou7 30 goa7 e5 phoa3-peN7 lang5 toa3, si7 in-ui7 Chiang-hoa3 joah8-thiN chin-hip, Sian-seN ai3 pi7-su2 hia, ia7 thang soa3 i-peN7 lai5 li7-ek lang5. Chha-put-to thong-ni5 8 goeh8 jit8 ti7-chia, 4 goeh8 jit8 ti7 Toa7-sia7. Goa2 u7 thiaN-kiN3 I-seng kong2 chit nng7-ni5-goa7 tu5 chhut-khi3 khoaN3--e5 i2-goa7, lai5 chiu7-i e5 lang5 ti7 Chiang-hoa3 u7 2291 lang5, ti7 Toa7-sia7 u7 1358 lang5; ke3-kiong7 3649 lang5. Chiah e5 lang5 chhe2-un5 tak8-e5 u7 lai5 chha-put-to 4,5 pai2, in khah-che7 si7 choh-sit-lang5. In e5 peN7 khah-che7 si7 kha-thiaN3, bak8-chiu thiaN3, koaN5-jiat8-cheng3. Ia7 ku7-ni5 u7 tang7 to-hoat--e5 si7 379 lang5.
Ia7 tak8 jit8 u7 kong2 to7-li2 hou7 in thiaN, put-lun7 si7 ti7-chia a2-si7 ti7 Toa7-sia7 u7 tit-tioh8 Chiu--Sian-seN, Hau5-hi TiuN2-lo2 kap kui2-na7 lang5 e5 pang-chan7. Sui-bong2 hiah e5 lai5 i-koan2 e5 lang5, bo5 long2-chong2 tak8 le2-pai3-jit8 lai5 le2-pai3, m7-ku2 thang ng3-bang7 in khah chai Ia5-sou e5 to7-li2 si7 sim2-mih8 khoan2, ia7 pat8-jit8 beh hoat-seN kau3 kiat-sit8. Chong2--si7 chit8-hang7 thang hou7 lan2 Tai5-lam5-siok8 e5 hoe7-iu2 in-ui7 Chiang-hoa3 lai5 kam2-sia7 Siong7-te3. Tui3 Moai5 Bok8-su Lan5 I-seng lai5 Chiang-hoa3 kau3 taN, hou7 Chu2 e5 to7-li2 it-hoat khui-khoah. Chu2 e5 mia5-siaN it-hoat po3-iong5. In-ui7 Bok8-su chin7 sim-lek8, thoan5 Chu2 e5 to7, put-lun7 si5, put-lun7 te7, un-sun5 in2-chhoa7, pek-chhiat ka3-si7, liah8 ka-ti7 cho3 lou5-pok8. I-seng iah8 si7 an2-ni, thong koan5 tat8-pian3, bo5 kou3-chip hoat-tou7, thiaN3 Chu2, thiaN3 lang5, bo5 iau3-kin2 pun2-sin, put-lun7 saN-keN poaN3-me5, put-lun7 lou7 hng7, lou7 kin7, na7 u7 kin2-kip e5 peN7-cheng3, lai5 chhiaN2--i, i liam5-piN kap i khi3 i. Sou2-i2 khi3 goa7-bin7 i, si7 kiu3 chin-che7 lang5 bian2 si2. Na7 tu2-tioh8 peN7 siong-tiong7 e5 lang5, be7 i-tit, put-lun7 si7 bin7 phaiN2 khoaN3, a2-si7 chhau3-noa7 phaiN2 bi7, bo5 lang5 kaN2 khoaN3 kaN2 oa2, I-seng chiu7 kong2, lan2 e5 sim pi2 che khah phaiN2. I chiu7 kong2 to7-li2 thak8 Seng3-chheh hou7 i thiaN, ti3-kau3 hou7 hak8-seng siu7 kam2-kek, than3 i e5 khoan2. Che-si7 tai7-liok8 kong2 in nng7-ui7 e5 Sian-seN hou7 lin2 thang hoaN-hi2 kam2-sia7 Siong7-te3. Na7 beh kong2 kau3 liau2 si7 chin-che7, chhin-chhiuN7 goa2 pun2-sin siu7 in e5 kam2-kek lai5 tit-tioh8 chin toa7 e5 li7-ek. 
Koh chit8-hang7 tioh8 kiu5 Siong7-te3 hou7 chia u7 sou2-chai7 thang hou7 peN7-lang5 toa3, khah u7 ki-hoe7 thang hou7 in bat to7-li2 kap peh8-oe7-ji7, soa3 bang7 hiah e5 chiu7 i e5 lang5 chiong sou2 thiaN-kiN3 e5 to7-li2 khng3 ti7 in e5 sim lai5 chiu7-kin7 Chu2.
Ia7 chit8-hang7 kam2-sia7 Siong7-te3 u7 thiaN lan2 ki5-to2: Lok8-kang2, Tang-toa7-tun u7 siat-lip8 Seng3-hoe7.  Koh tioh8 kiu5 Siong7-te3 hou7 in na2 heng-ong7, na2 khui-khoah.  Ia7 tioh8 kiu5 Siong7-te3 hou7 Gu5-ma7-thau5, Gou7-chhe, Ka-tau5 hit-si3 e5 lang5 u7 Seng3-hoe7.  In-ui7 Moai5 Bok8-su kap chit8 e5 hiaN-ti7 Hok-chhun hiaN khi3 hia kong2 to7-li2, chin ho2 ki-hoe7, ti7 Gu5-ma7-thau5 u7 soe3 chit8-keng chhu3 cho3 hioh kha e5 sou2-chai7, si7 Hok-chhun-hiaN toa3 ti7-hia tak8 jit8 si3-ke3 kong2 to7-li2, tak8 le2-pai3 u7 chap8-goa7 lang5 tiaN7-tioh8 teh chu7-chip8. Tui3 hia koe3 jip8 khi3 thiaN-e5, u7-si5 chap8-goa7 lang5,u7-si5 ji7-chap8 goa7-lang5. Ia7 koh Hoan-oah hit-si3 e5 lang5 ia7 chin-che7, lan2 tioh8 kiu5 Siong7-te3 hou7 Toa7-oh8 na2 che7 lang5 ai3 khi3 thak8, bian2 tit khiam3 kang. 
(Tai5-lam5 Hu2-siaN5 kau3-hoe7-po3 te7 170 koan3,1899 ni5 5 geh8)
</CL>
<HL>

Ti7 西曆1897年頭蘭醫生ti7彰化設立醫館，到今有兩年外。可惜ti7 彰化iau2-boe7有所在thang hou7 病人toa3，不過暫且用拜堂邊e5厝做逐日看症發藥e5路用na7-tiaN7。也ti7 大社有創一個所在thang hou7 30外個破病人toa3，是因為彰化熱天真翕，先生愛避暑hia，也thang續醫病來利益人。差不多thong年8月日ti7-chia，4月日ti7 大社。我有聽見醫生講這兩年外除出去看--e5以外，來就醫e5人ti7 彰化有2291人，ti7大社有1358人；計共3649人。Chiah e5 人扯勻  逐個有來差不多4、5擺，in較濟是做穡人。In e5病較濟是腳疼，目珠疼、寒熱症。也舊年有動刀法--e5是379人。
也逐日有講道理hou7 in聽，不論是ti7-chia抑是ti7 大社有得著周--先-生，侯熙長老kap幾若人e5幫贊。雖罔hiah e5 來醫館e5人，無攏總逐禮拜日來禮拜，m7-ku2 thang向望in較知耶穌e5道理是甚物款，也別日beh發生到結實。總--是一項thang hou7 咱台南屬e5會友因為彰化來感謝上帝。Tui3梅牧師蘭醫生來彰化到今，hou7 主e5道理一發開闊。主e5名聲一發播揚。因為牧師盡心力，傳主e5道，不論時，不論地，溫純引chhoa7，迫切教示，掠家己做奴僕。醫生抑是an2-ni，通權達變，無固執法度，疼主、疼人，無要緊本身，不論三更半暝，不論路遠、路近，若有緊急e5病症，來請--伊，伊liam5-piN kap伊去醫。所以去外面醫，是救真濟人免死。若tu2著病傷重e5人，be7醫tit，不論是面歹看，抑是臭爛歹味，無人敢看敢倚，醫生就講，咱e5心比che較歹。伊就講道理讀聖冊hou7 伊聽，致到hou7 學生受感激，趁伊e5款。Che是大略講in兩位e5先生hou7 lin2 thang歡喜感謝上帝。若beh講到了是真濟，親像我本身受in e5感激來得著真大e5利益。
Koh一項著求上帝hou7 chia有所在thang hou7 病人toa3，較有機會thang hou7 in bat 道理kap白話字，續望hiah e5 就醫e5人將所聽見e5道理囥ti7 in e5心來就近主。
也一項感謝上帝有聽咱祈禱：鹿港、東大墩有設立聖會。Koh著求上帝hou7 in 那興旺、那開闊。也著求上帝hou7 牛罵頭 、梧棲、加投hit勢e5人有聖會。因為梅牧師kap一個兄弟福春兄去hia講道理，真好機會，ti7 牛罵頭有稅一間厝做歇腳e5所在，是福春兄toa3 ti7-hia逐日四界講道理，逐禮拜有十外人定著teh 聚集。Tui3 hia過入去聽e5，有時十外人，有時二十外人。也koh 番oah hit勢e5人也真濟，咱著求上帝hou7 大學那濟人愛去讀，免tit欠工。
(台南府城教會報第170卷，1899年5月)
 </HL>