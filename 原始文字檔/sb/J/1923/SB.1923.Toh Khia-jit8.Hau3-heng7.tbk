<CL>
 Chap8-geh8 e5 Po3 Thiam-ong7 Sian-siN lun7 Hau3-heng7 chin siong5-se3, chin ho2, chin iau3-kin2. TaN goa2 m7-si7 beh sia2 lai5 pou2, iau2 u7 tui3-tiong7--e5 ai3 koh ki3 ti7 po3-choa2 siau3-liam7 bo5-soah. 
 Cheng-chu2 u7 kong2, “Pah hang7 e5 ho2, te7-it si7 tioh8 u7-hau3.” Si-keng kong2, “Lau7-pe7 siN-goa2, lau7-bu2 iuN2-chhi7 goa2. Ai ah ! siN goa2 hiah kan-khou2 tioh8-boa5; ai3 po3 i chhim-chhim e5 un, ia7 boe7-oe7.” Koh kong2, “Boe7-oe7 thiaN3 i e5 pe7-bu2, lai5 thiaN3 pat8-lang5, si7 hoan2-poe7 e5 tek-heng7, boe7-oe7 keng3 i e5 pe7-bu2, lai5 keng3 pat8-lang5 si7 hoan2-poe7 e5 le2-sou3.” 
 Seng3-keng u7 kong2, “Biau2-si7 pe7-bu2 e5 lang5 tioh8 siu7 chiu3-chou2.” (Sin-beng7-ki3, 27 : 16.) “Pe7-bu2 siN li2, sui-jian5 kau3-lau7 eng-kai thiaN3 i, m7-thang pang3-sak.” (Chim-gian5 23 : 22) “Me7 pe7-bu2 e5 lang5, i e5 teng tek-khak hoa; i e5 kng tek-khak am3.” (Chim-gian5 20 : 20) “Choe3 kiaN2-ji5 e5, lin2 tiam3 ti7 Chu2, tioh8 sun7-than3 lin2 e5 pe7-bu2, si7 eng-kai e5.” (I2-hut8-sou2 6 : 1-3.) “Siong7-te3 kong2, Tioh8 keng3 lin2 e5 lau7-pe7 lin2 e5 lau7-bu2.” (Ma2-thai3 15 : 4). 
 Seng3-keng kap kou2-cha2 e5 gau5-lang5 sou2 ka3-si7 lun7 iu2-hau7 e5 su7, iau2 u7 chin-choe7 kong2 boe7 chin7. Chiau3 an2-ni lai5 siuN7 lan2 sin3 Chu2 e5 te7-it iau3-kin2 si7 pai3 Siong7-te3, keng3 pe7-bu2. Goa2 siuN7 “Hau3” boe7-oe7 chin7. Sui-si7 an2-ni, siok8-gu2 kong2, “Pe7-bu2 thiaN3 kiaN2 tng5-lau5-chui2; kiaN2 thiaN3 pe7-bu2 si7 chhiu7-be2 io5-hong.” 
 Lan2 Pak-pou7 Kau3-hoe7 iau2 nng2-chiaN2, toa7 oa2-kho3 Ka-na2-tai7 Kau3-hoe7 e5 khan-seng5; ka-ki7 chu7-ti7 e5 khui3-lat8 bo5 kau3-giah8, sou2-i2 thoan5-kau3 e5 khi3 khah hng7 ia7 si7 ti7 Tai5-oan5. Na7-si7 Thoan5-to7-kiok8 u7-si5 ia7 phai3 pun2 sou2-chai7 e5 lang5 hou7 i to3-khi3 pun2-ke e5 pai3-tng5 lai5 li7-ek kau3-hoe7 soa3 thang hou7 in e5 pe7-bu2 khah an-sim. Che ia7-si7 hian2-beng5 ai3 hou7 lang5 u7 ki-hoe7 thang chin7 choe3 kiaN2 e5 pun2-hun7, eng5-kng Thian-kok sin3 Chu2 e5 kai3-beng7. 
 Cheng3-hu2 lip8 Su-hoan7-hak8-hau7 khah-siong5 ia7 phai3 chut-giap8-seng to3-khi3 pun2 sou2-chai7 choe3 sian-siN; che ia7-si7 ho2 e5 bou5-iuN7. 
 Lan2 e5 kau3-hoe7 beh heng-khi2 sit8-chai7 tai7-ke tioh8 chin7 khui3-lat8 lai5 kiaN5 hau3-heng5, chiu7 thang tit-tioh8 Siong7-te3 e5 chiok-hok, hou7 ka, kok, kau3-hoe7 thang tit-tioh8 toa7 chin3-pou7. 
 (Tai5-oan5 Kau3-hoe7-po3 te7 463 koan3,1923 ni5 10 geh8) 
</CL>
<HL>

十月e5 報添旺先生論孝行真詳細，真好，真要緊。今我m7 是beh 寫來補，猶有tui3重--e5 ai3 koh 記ti7 報紙數念無煞。 
曾子有講，「百項e5 好，第一是著有孝。」詩經講，「老父生我，老母養飼我。Ai ah！生我hiah 艱苦著磨；ai3 報伊深深e5 恩，也boe7會。」Koh 講，「Boe7會疼伊e5 父母，來疼別人，是反悖e5 德行，未會敬伊e5 父母，來敬別人是反悖e5 禮數。」 
聖經有講，「藐視父母e5 人著受咒詛。」（申命記，27：16。）「父母生你，雖然到老應該疼伊，m7-thang 放sak 。」（箴言 23：22）「罵父母e5 人，伊e5 燈的確hoa；伊e5 光的確暗。」（箴言 20：20）「做子兒e5 ，lin2 tiam3 ti7 主，著順趁lin2 e5 父母，是應該e5。」（以弗所 6：1-3。）「上帝講，著敬lin2 e5 老父lin2 e5 老母。」（馬太 15：4）。 
聖經佮古早e5 gau5 人所教示論有孝e5 事，iau2 有真濟講boe7盡。照an2-ni 來想咱信主e5 第一要緊是拜上帝，敬父母。我想「孝」boe7會盡。雖是an2-ni，俗語講，「父母疼子長流水；子疼父母是樹尾搖風。」 
咱北部教會iau2 軟chiaN2，大倚靠加拿大教會e5 牽成；家己自治e5 氣力無夠額，所以傳教e5 去較遠也是ti7 台灣。但是傳道局有時也派本所在e5 人hou7 伊倒去本家e5 拜堂來利益教會續thang hou7 in e5 父母較安心。Che 也是顯明ai3 hou7 人有機會thang 盡做子e5 本份，榮光天國信主e5 戒命。 
政府立師範學校較常也派卒業生倒去本所在做先生；che 也是好e5 模樣。 
咱e5 教會beh 興起實在大家著盡氣力來行孝行，就thang 得著上帝e5 祝福，hou7 家、國、教會thang 得著大進步。 
(台灣教會報第463卷，1923年10月) 
</HL>