<CL>
Tai5-oan5 Chong2-tok Hai2-kun Tai7-Chiong3 Pek-chiok Hoa7-san.  
In-ui7 chhut ko3-si7 thong-ti lang5 chai e5 su7 ; chiau3-tit taN an3 Tai7 Jit8-pun2 Te3-kok kap Goa7-iuN5 tak8-kok sou2 gi7 hian7 teng7 tiau5-iok, pun2 hai2-su7 ia7 tioh8 chiau3 an2-ni pan7. Chiong-lai5 Tai5-oan5 sou2 u7 chin3 jip8 hai2-khau2 e5 A-phian3-thou5, eng-kai chiau3 tiau5-iok it-khai3 giam5 kim3. Chong2-si7 A-phian3 koan3-si3 eng7-kau3 chiah che7 ni5 ku2 be7-kham-tit cho3-chit8-si5 choat8-tng7, kiaN-liau2 u7 koan-gai7 lang5 e5 seN3-mia7; tui3 taN liau2-au7 it-khai3 A-phian3-thou5 long2 kui koaN-hu2, tioh8 theng3-hau7 chim-chiok tiaN7-tioh8 e5 chiong-theng5, chun2 in teng2 the3 ioh8 cho3 lou7-eng7. Hap8-giap8 thong-ti hou7 lang5 chai, ui7-tioh8 che ko3-si7 ng3-bang7 lin2 peh-seN3 cheng3-lang5 it-the2 long2 chai, tak8-lang5 tioh8 chun-than3. Tiau5-ti5 chi2-si7.  
(Tai5-lam5-kau3-hoe7-po3 132 koan3, 1896 ni5 3 goeh8)
</CL>
<HL>

台灣總督海軍大將伯爵（Pek-chiok）樺山。
因為出告示通知人知e5 事；照得今按大日本帝國佮外洋逐國所議現定條約，本海嶼也著照an2-ni辦。將來台灣所有進入海口e5 鴉片塗，應該照條約一概嚴禁。總是鴉片慣勢用到chiah濟年久be7堪得做一時絕斷，驚了有關礙人e5 性命；對今了後一概鴉片塗攏歸官府，著聽候斟酌定著e5 章程，準in頂替藥做路用。佮額通知hou7人知，為著這告示向望lin2百姓眾人一體攏知，逐人著遵趁。刁持指示。
(台南教會報132卷，1896年3月)
</HL>