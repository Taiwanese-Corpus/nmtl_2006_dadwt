<CL>
Chun5-ni5 Tiong-kok sin3 Chu2 e5 chi2-moe7 u7 the5 gin5 pi7-pan7 chit8-pun2 Sin-iok hian3 hou7 Hong5-thai3-hou7, ai3 ka7 i hou7-siu7 chiok- hok.  Hian3-liau2 khiok u7 eng3-hau7, in-ui7 Hong5-te3 pun2-sin u7 chhe lang5 koh be2 chit8-pho7 thang ka-ti7 khoaN3.
Chiau3 lang5 kong2 hit-pun2 chin sui2 chin ho2 khoaN3, e7 kham-tit sang3 jip8 hong5- kiong.  Chong2-si7 pat8-ui7 e5 lang5 bo5 ki-hoe7 thang khoaN3; sou2-i2 hit-si5 u7 soa3 in3 kui2-na7 pah pun2 siang7 hit khoan2, peN5-peN5 eng7 hit-e5 pan2 in3--e5, ia7 peN5-peN5 hiah toa7 pun2, thang hou7 lang5 khoaN3-iuN7; khiok si7 bo5 hiah sui2, kim-kiN5 oaN7 ang5-kiN5, ia7 si7 eng7 phoe5 kap e5, m7-si7 eng7 kim gin5 kap--e5. Iau2-ku2 ia7 si7 ho2-khoaN3; goan2 ti7-chia be2 chit8-pun2, lin2 na7 ai3 khoaN3, kau3 Hu2-siaN5 e5 si5 thang hou7 lin2 khoaN3.
Kin7-lai5 goan2 u7 chih--tioh8 chit pun2 ho7- cho3 Chu lu2-su7 hian3 keng chiok-kou2 ki3, chiu7-si7 ki3 hit-pun2 Sin-iok e5 tai7-chi3. Chiah-e5 chi2-moe7 sou2 the5 e5 gin5 ke3-kiong7 u7 $1152.35.  Chiong5-tiong Hok-kian3 seng2 the5 khah-che7, u7 $228.85.  Te7-ji7 si7 lan2 Tai5- oan5 seng2, ke3-kiong7 u7 te5 $109.48.  Iu7 chiong sou2 khai e5 tiau5-khoaN2 ki3-chai3 ti7 e7-te2:
Gin5-ah8 chham gin5 e5 chheh-phoe5,              $650.00
In3-chheh kap-chheh e5 sou2-hui3,                 288.20
Chhut-toaN chhiaN2 lang5 koan-te5 e5 sou2-hui3,          19.83
Chhau-ji7 e5 pit-chu,                         13.00
Kia3 Chheh-ah8 kau3 Thian-tin kap po2-hiam2 e5 sou2-hui3,   15.35
Pou2-chiok gin5-chui2,                          7.10
In3 Hian3-keng chiok-kou2 ki3,                    158.87
Ke3-kiong7                                $1152.35
TaN chiong chit8-pun2 Hian3-keng Chiok-kou2 ki3 kia3 khi3 tak8 sou2-chai7; lin2 na7 ai3 chai khah siong5-se3 thang mng7 thoan5-to7 sian- siN.
(Tai5- lam5 Hu2-siaN5 kau3-hoe7-po3 te7 135 koan3,1896 ni5 6 geh8)
</CL>
<HL>

Chun5年中國信主e5姊妹有提銀備辦一本新約獻hou7皇太后，愛ka7 伊后壽祝福。獻了卻有應效，因為皇帝本身有差人koh 買一部thang家己看。
照人講hit本真sui2真好看，會堪tit送入皇宮。總是別位e5人無機會thang看；所以hit時有續印幾若百本像hit款，平平用hit個版印--e5，也平平hiah 大本，thang hou7人看樣；卻是無hiah sui2，金墘換紅墘，也是用皮kap e5，m7 是用金銀kap--e5。Iau2-ku2也是好看；阮ti7-chia買一本，lin2若愛看，到府城e5時thang hou7 lin2看。
近來阮有接--著這本號做朱女士獻經祝嘏記，就是記hit本新約e5代誌。Chiah-e5姊妹所提e5銀計共有$1152.35。從中福建省提較濟，有$228.85。第二是咱台灣省，計共有提$109.48。又將所開e5條款記載ti7下底：
銀盒chham銀e5冊皮，	 $650.00
印冊kap冊e5所費，	  288.20
出單請人捐題 e5所費，    19.83
抄字e5筆資，	   13.00
寄冊盒到天津及保險e5所費，	   15.35
補足銀水，	   7.10
印獻經祝嘏記，	  158.87
計共	$1152.35
今將一本獻經祝嘏記寄去逐所在；lin2若愛知較詳細thang問傳道先生。
(台南府城教會報第135卷，1896年6月)
</HL>