<CL>
Pou-sia7 u7 pian3-chhian, chiu7-si7 Se-lek8 7 goeh8 11 jit8 Pou-sia7 e5 Jit8-pun2 koaN-oan5 kap kun-hu thau3-me5 long2 u7 to5-chau2 khi3 Pak-kang2-khe.  Si7 in-ui7 tui3 pat8 sou2-chai7 e5 te7-hng u7 che7-che7 e5 thou2-hui2 lai5 ai3-beh thai5 in.  Ia7 ti7 Chip8-chip8-ke u7 hian3-peng 18 mia5 cho3 chit8-si5 long2 hou7 thou2-hui2 thai5- si2, ia7 oa2 Pou-sia7 e5 Gou7-siaN5-po2 u7 siu2-pi7-tui7 e5 sun5-sau3-peng hou7 thou2-hui2 thai5-si2 7 lang5. Koh hian3-peng cho5-tiuN2 chit8 mia5 siu7 tang7-siong.  Tui3 chiah e5 tai7-chi3 Pou-sia7 e5 koaN-hu2 chiu7 long2 pang3-sak in e5 mih8- kiaN7 cho3 in thau3-me5 to5-chau2.  An2-ni-seN Pou-sia7 chin loan7, thou2-hui2 chin che7 lai5 chhiuN2 Jit8-pun2 lang5 e5 mih8, soa3 thiah ge5- mng5, ia7 tian7-soaN3-phoe long2 cham7-tng7 phah-hai7, hoan7-na7 koaN-hu2 sou2 u7--e5 long2 siu7 hui3-hoai7.
Kau3 7 goeh8 17 jit8, Jit8-pun2 kun-tui7, toa7-tui7 kau3 Pou-sia7-siaN5 thou2-hui2 u7 hou7 Jit8- pun2 peng thai5-si2 iok-liok8 120 lang5, ki5- u5 e5 thou2-hui2 pai7-tin7 si3-soaN3 to5-chau2 jip8-soaN.  Kau3 ti7 19 jit8 kap 20 jit8, thou2-hoat8-tui7 e5 peng u7 chhut siaN5 sio ke3-kiong7 17 chng.  U7 kui2-na7 chheng lang5 to5-chau2 jip8-soaN, bo5 bi2-niu5 thang chiah8, teh chiah8 chhiu7-chi2 kap chhiu7-hioh8, go7-si2--e5 chin che7, ia7 u7-e5 ti7 soaN-nih8 soa3 hou7 chheN-hoan thai5-khi3.  Tui3 kui2-na7 ni5 hoan2-loan7 e5 su7 Pou-sia7 sng3 si7 peng5-an, chong2-si7 chit pang thou2-hui2 heng-khi2 jiau2-loan7, Pou-sia7 lang5 tu2-tioh8 kan-khou2 chhi-chham2 kong2 be7- liau2, kong2 be7 chin7 lah!
Chong2-si7 lan2 kau3-hoe7 hiaN-ti7 thang toa7-toa7 kam2-sia7 Siong7-te3, in-ui7 ti7 choat8- bang7 e5 tiong-kan Siong7-te3 u7 chhun I e5 chhiu2 lai5 kiu3 I e5 peh-seN3, chiu7-si7 chiong Jit8-pun2 tai7-jin5 chhim-sin3 jip8 Ia5-sou-kau3 e5 lang5 be7-e7 kap in cho3 tui3-tek8 lai5 ke3-bou5 kok-tou7 e5 su7.  Tui3 an2-ni oa2-kin7 le2-pai3-tng5 kin7-hu7 chng ia7 bo5 sit-loh8 chit8 lang5. Chia e5 kau3-hoe7 goa2 khoaN3 u7 lioh8-lioh8-a2 khah oah8-tang7 chin3-pou7 e5 khoan2.  Hian7-si5 Pou-sia7 e5 cheng5-iu5 chiu7-si7 an2-ni.
(Tai5-lam5 Hu2-siaN5 kau3-hoe7-po3 te7 135 koan3, 1896 ni5 6 geh8)
</CL>
<HL>

埔社有變遷，就是西曆7月11日埔社e5日本官員kap軍夫透暝攏有逃走去北港溪。是因為對別所在e5地方有濟濟e5土匪來愛beh thai5 in。也ti7集集街有憲兵18名做一時攏hou7土匪thai5 死，也倚埔社e5五城堡有守備隊e5巡sau3兵hou7土匪thai5死7人。Koh憲兵cho5長一名受重傷。對chiah e5代誌埔社e5官府就攏放sak in e5物件做in透暝逃走。An2-ni-seN埔社真亂，土匪真濟來搶日本人e5物，續拆衙門，也電線批攏斬斷扑害，凡若官府所有--e5攏受毀壞。
到7月17日，日本軍隊，大隊到埔社城土匪有hou7日本兵thai5 死約略120人，其餘e5土匪敗陣四散逃走入山。到ti7 19日kap 20日，thou2-hoat8-tui7 e5兵有出城燒計共17庄。有幾若千人逃走入山，無米糧thang食，teh食樹子kap樹葉，餓死--e5真濟，也有e5 ti7山裡soa3 hou7生番thai5 去。對幾若年反亂e5事埔社算是平安，總是這pang土匪興起擾亂，埔社人tu2著艱苦悽慘講be7 了，講be7 盡lah！
總是咱教會兄弟thang大大感謝上帝，因為ti7絕望e5中間上帝有伸伊e5手來救伊e5百姓，就是將日本大人深信入耶穌教e5人be7 會kap in做對敵來計謀國度e5事。對an2-ni倚近禮拜堂kin7-hu7 庄也無失落一人。Chia e5教會我看有略略仔較活動進步e5款。現時埔社e5情由就是an2-ni。
(台南府城教會報第135卷，1896年6月)
</HL>