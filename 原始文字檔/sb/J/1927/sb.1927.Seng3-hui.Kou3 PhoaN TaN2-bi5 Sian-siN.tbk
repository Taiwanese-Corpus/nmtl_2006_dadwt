<CL>
PhoaN Sian-siN chhut-si3 ti7 1894 ni5. Se3-han3 e5 si5 pe7-bo2 lip8-chi3 beh chiong i hian3 hou7 Siong7-te3 cho3 Chu2 e5 kang. Sou2-i2 Kong-hak8-hau7 chut-giap8 au7 chiu7 jip8 Tai5-lam5 TiuN2-lo2-kau3 Tiong hak8-hau7. Au7-lai5 chut-giap8 liau2 koh jip8 Sin5-hak8-hau7, pit8-giap8 si7 tu2 i 22 hoe3 e5 si5.
Ti7 1916 ni5 4 goeh8 1 ho7 siu7 phai3 tiam3 SoaN-pa3 Kau3-hoe7 iok saN ni5 ku2. Au7-lai5 choan2-jim7-khi3 Chhau2-tun, Pou-li2, Toa7-lam3, Gu5-khun3-soaN chiah-e5 kau3-hoe7. Thau5-boe2 ui7 Chu2 choe3 kang tioh8-boa5 iok peh-ni5 ku2. Au7-lai5 ui7-tioh8 ka-teng5 e5 tou-hap8 si5-jim7 to3-lai5 su7 hau7 pe7-bo2. Put-heng7 ti7 8 goeh8 1 ho7 siu7 Chu2 keng2-tiau3 chiap-lap8 chiuN7-thiN; hiong2-siu7 34 hoe3. Hoe7-lai7 e5 hiaN-che2 oan2-jian5 hou7 ou-hun5 jia-bat8, bo5-m7 ui7-tioh8 i thong3-chhiat thi5-khau3. Chhe-ji7 ti7 i e5 pun2-chhu3 ku2-heng5 chong3-sek, hoe7-chong3-chia2 iok 400 mia5, thang kong2 kek8-ki5 seng7-hong2. Lun7 i e5 it-seng choe3 lang5:
1.Jin5-ai3. Sian-siN e5 seng3-cheng5 kek8-ki5 un-jiu5, khiam-sun3, put-chi2 ai3 ho5-peng5. Tiam3 kau3-hoe7 m7-bat thiaN-kiN3 kap hoe7-iu2 u7 khau2-kak, kap chhu3-piN peng5-iu2 ia7 chin-ho2 lai5-khi3. Bo5-lun7 lo2-iu3 i put-chi2 ho2 chhin-kin7, sou2-i2 bat kap i kau-poe5 e5 lang5 bo5-m7 siau3-liam7 i e5 ho2 choe3-lang5.
2.Sin3 Siong7-te3. Tui3 se3-han3 e5 si5 put-chi2 keng3-ui3 Ia5-ho5-hoa. Sou2-i2 lun7 keng3 sin5 chin jiat8-seng5. Bat chit8-pai2, i e5 hau7-seN phoa3-peN7 siong-tiong7 e5 si5, kui7-loh8 kiu5, kong2, “ Pe7 ah! Kiu5 li2 kho2-lin5, kiu3 goa2 chit e5 se3-kiaN2. Kiu5 li2 boh8-tit ui7-tioh8 choe3 kang put-chiok lai5 chek-hoat8 goa2. Na7-si7 Pe7 e5 chi2-i3 , pat8-jit8 goa2 hoaN-hi2 chiong chit e5 se3-kiaN2 hian3 hou7 Li2, lai5 pou2 goa2 ui7-tioh8 li2 sou2 choe3 bo5 kau3 e5 kang.” Chit ho7 jiat8-chhiat kiu5-kio3 e5 siaN-im chhin-chhiuN7 phang-hiuN chheng3 kau3 Siong7-te3 e5 bin7-cheng5. Ko2-jian5 se3-kiaN2 e5 peN7 tit-tioh8 ho2.
3.Hian3-kang. Tui3 si5 Thoan5-to7-su to3-lai5 pun2 kau3-hoe7, chiu7 tam-tng Chip-su7 e5 chit-hun7. Ui7-tioh8 kau3-hoe7 e5 chai5-cheng3 put-chi2 chhut-lat8 liau7-li2. Ia7 cheng5-ni5 bat choe3 Chu2-jit8-oh8 Hau7-tiuN2 lai5 kou2-bu2 Chu2-jit8-oh8. Kau3-hoe7 e5 su7 put-chi2 koan-sim, hoaN-hi2 hian3-kang.
Tui3 khi2-piN7 kau3 piat8 se3 chiah u7 nng7 le2-pai3 ku2 na7-tiaN7；sui-jian5 jip8-iN7 ti7-liau5,chong2-si7 siong7 Chu2 e5 chi2-i3 hou7 lang5 be7 gau5-tit,Kin-a2-jit8 Sian-siN kap Chu2 tang5 khia7-khi2 ti7 An-lok8-kok, m7-bian2 koh tiam3 choe7 ok e5 khou2 hai2; chong2-si7 I sou2 lau5 e5 iu3-lam5 jiok8 lu2 kap ui5 chok8, mi5 jit8 ui7 tioh8 I teh thi5 khau3 lau5 bak8 sai2. Goan7 liat8 ui7 khoaN3 po3 e5 hiaN-che2 ti7 ki5-to2 tiong siau3 liam7 I e5 ka-chok8,oh8 I e5 keng3 khian5 kap sin3 giong2.
 (Tai5-oan5 Kau3-hoe7-po3 te7 510 koan3, 1927 ni5 9 geh8)
</CL>
<HL>

潘先生出世ti7 1894 年。細漢e5時父母立志beh將伊獻hou7上帝做主e5工。所以公學校卒業後就入台南長老教中學校。後來卒業了koh入神學校，畢業是tu2伊22歲e5時。
Ti7 1916年4 月1 號受派tiam3 SoaN-pa3教會約3 年久。後來轉任去草屯、埔里、大湳、牛困山chiah-e5教會。頭尾為主做工著磨約8年久。後來為著家庭e5都合辭任倒來伺候父母。不幸ti7 8月1號受主揀召接納上天，享壽34歲。會內e5兄姊宛然hou7 烏雲jia 密，無m7為著伊痛切啼哭。初二ti7伊e5本厝舉行葬式，會葬者約400名，thang 講極其盛況。論伊e5一生做人： 
1.仁愛。先生e5性情極其溫柔、謙遜，不止ai3和平。Tiam3教會m7-bat聽見kap會友有口角，kap厝邊朋友也真好來去。無論老幼伊不止好親近，所以bat kap伊交陪e5人無m7數念伊e5好做人。
2.信上帝。對細漢e5時不止敬畏耶和華。所以論敬神真熱誠。Bat 1擺，伊e5後生破病傷重e5時，跪落求，講，「父ah！求你可憐，救我這個細子。求你莫tit為著做工不足來責罰我。若是父e5旨意，別日我歡喜將這個細子獻hou7 你，來補我為著你所做無夠e5工。」這號熱切求叫e5聲音親像芳香chheng3到上帝e5面前。果然細子e5病得著好。
3.獻工。對辭傳道師倒來本教會，就擔當執事e5職份。為著教會e5財政不止出力料理。也前年bat做主日學校長來鼓舞主日學。教會e5事不止關心，歡喜獻工。
對起病到別世才有兩禮拜久na7-tiaN7，雖然入院治療，總是上主e5旨意hou7人be7 gau5-tit。今仔日先生kap主同企起ti7安樂國，m7免koh tiam3 罪惡e5苦海；總是伊所留e5幼lam2弱女kap遺族，暝日為著伊teh 啼哭流目屎。願列位看報e5兄姊ti7祈禱中數念伊e5家族，學伊e5敬虔kap信仰。
(台灣教會報第510卷，1927年9月)
</HL>