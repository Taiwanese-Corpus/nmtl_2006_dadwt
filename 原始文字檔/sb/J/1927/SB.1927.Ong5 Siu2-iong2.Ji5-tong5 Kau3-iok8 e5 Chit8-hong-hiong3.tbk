<CL>
 Gin2-a2 u7 nng7 khoan2 e5 seng3, a2-si7 kong2 u7 nng7 khoan2 e5 kheng-hiong3 (tendency). Chiu7-si7 u7 oe7 oh8--tit e5 seng3 (learned tendency) kap boe7-oe7 oh8--tit e5 seng3, (unlearned tendency). Na7 oaN7 oe7 lai5 kong2, chiu7-si7 gin2-a2 u7 tioh8 ka3 kap m7-bian2 ka3 e5 seng3 ti7-teh. Phi3-lun7 lai5 kong2, gin2-a2 chhut-si3 liau2-au7, bo5 ku2 chiu7 oe7 hiau2 suh-leng, lau7-bu2 kiam2 u7 ka3 i tioh8 chaiN2-iuN7 suh? I long2 m7-bian2 lang5 ka3, chhut-si3 chiu7 oe7-hiau2. Che chiu7-si7 boe7-oe7 ka3--tit e5 seng3. Koh chit8 hang7 chiu7-si7 tioh8 ka3, chiah oe7-hiau2. Chhin-chhiuN7 oh8 thak8-chheh, oh8 sia2-ji7, oh8 sng3-siau3, che long2 tioh8 ka3 chiah oe7-hiau2. Sou2-i2 kau3-iok8 e5 gi7-bu7 chiu7-si7 ti7-chia. Tioh8 poe5-iuN2 chit-khoan2 oe7 ka3--tit e5 seng3, hou7 i tit-tioh8 hoat-tat8, thang lai5 tit oan5-choan5, chiu7-si7 lang5 e5 pun2-hun7. 
 TaN beh ka3 gin2-a2 tioh8 koh chai nng7 hang7 si7 iau3-kin2, chiu7-si7 Ui7-ti3 (situation) kap Hoan2-eng3 (response). Phi3-ju7 lai5 kong2, lan2 khoaN3 kou-koe-a2 he7 ti7 na5-a2-lai7 e5 si5, che chiu7-si7 Ui7-ti3. TaN chiong chit chiah koe-a2-kiaN2 ka7 i pang3 chhut-lai5, koh ia7 bi2 ti7 i e5 bin7-cheng5 e5 si5, chit chiah koe-a2-kiaN2 e5 Ui7-ti3 chiu7-si7 khia7 ti7 bi2 e5 thau5-cheng5. TaN chit-chiah koe-a2-kiaN2, sui-bong2 bo5 lang5 ka3 i tioh8 chaiN2-iuN7 chiah8 bi2, iau2-ku2 ka-ki7 oe7-hiau2 teh khi2 lai5 chiah8, che chiu7-si7 Hoan2-eng3. A2-si7 kong2 gin2-a2 na7 hou7 Lau7-bo2 pho7 ti7 heng-cheng5 e5 si5, i e5 Ui7-ti3 chiu7-si7 ti7 nng7 liap8 leng e5 sin-piN, sou2-i2 aN3-loh8 khi3 suh chiu7-si7 kio3-choe3 Hoan2-eng3. Lan2 chai kou2-cha2 Beng7-chu2 e5 lau7-bu2, saN-pai2 soa2 sou2-chai7 lai5 ka3 kiaN2, chiu7-si7 teh soat-beng5 Ui7-ti3 kap Hoan2-eng3 e5 le7. 
 TaN lan2 e5 bok8-tek chiu7-si7 Chong-kau3 Kau3-iok8. Na7-si7 an2-ni, Chong-kau3 tioh8 chaiN2-iuN7 ka3? Tioh8 in2-chhoa7 gin2-a2 bat Siong7-te3, kap ka3-si7 chiong2-chiong2 e5 to7-li2 si7 iau3-kin2, m7-ku2 koh-khah iau3-kin2 e5 chiu7-si7 Chong-kau3-tek e5 Ui7-ti3. Tioh8 hou7 gin2-a2 u7 ki-hoe7 thang saN-kap hun7 ti7 Chong-kau3, tioh8 in2-chhoa7 in lai5 hu3 Chu2-jit8-oh8, hou7 in u7 hun7 ti7 le2-pai3, a2-si7 ti7 chong-kau3 chip8-hoe7 e5 si5, tioh8 hou7 gin2-a2 u7 hun7 chiah oe7 eng7-tit. Tui3 Chong-kau3 e5 Ui7-ti3, hou7 gin2-a2 u7 ki-hoe7 thang hoan2-eng3 in e5 chong-kau3 sim. Lan2 e5 kau3-hoe7 khah-siong5 toa7-lang5 chhoa7 gin2-a2 lai5 le2-pai3, chit khoan2 goa2 siuN7 chin ho2, in-ui7 hou7 gin2-a2 kap toa7-lang5 piN5-piN5 u7 hun7 ti7 le2-pai3. Sui-bong2 gin2-a2 to7-li2 thiaN m7-bat, m7-ku2 in e5 chong-kau3 sim e5 hoan2-eng3 bo5 khah-su toa7-lang5. ChhiaN2 tai7-ke thiaN3 gin2-a2, ti3-i3 gin2-a2, in2-chhoa7 gin2-a2 lai5 jip8 Siong7-te3 e5 kok, hou7 in thang siu7 Chu2 chiok-hok. Che si7 Chu2 sou2 hoaN-hi2. 
 (Tai5-oan5 Hu2-siaN5 Kau3-hoe7-po3 te7 510 koan3, 1927 ni5 9 geh8) 
</CL>
<HL>

囡仔有兩款e5性，抑是講有兩款e5傾向（tendency）。就是有會學--得e5性（learned tendency）佮boe7會學--得e5性，（unlearned tendency）。若換話來講，就是囡仔有著教佮m7免教e5性 ti7-teh。譬論來講，囡仔出世了後，無久就會曉suh乳，老母敢有教伊著怎樣suh？伊攏m7免人教，出世就會曉。這就是boe7會教--得e5性。Koh一項就是著教，才會曉。親像學讀冊、學寫字、學算數，這攏著教才會曉。所以教育e5義務就是ti7-chia。著培養這款會教--得e5性，hou7伊得著發達，thang來得完全，就是人e5本份。 
今beh教囡仔著koh知兩項是要緊，就是位置（situation）佮反應（response）。譬如來講，咱看kou-koe-a2下ti7籃仔內e5時，這就是位置。今將這隻雞仔子ka7伊放出來，koh ia7米ti7伊e5面前e5時，這隻雞仔子e5位置就是企 ti7米的頭前。今這隻雞仔子，雖罔無人教伊著怎樣食米，iau2-ku2家己會曉teh起來食，這就是反應。抑是講囡仔若hou7老母抱ti7胸前e5時，伊e5位置就是ti7兩粒乳e5身邊，所以aN3 落去suh就是叫做反應。咱知古早孟子e5老母，三擺徙所在來教子，就是teh說明位置佮反應e5例。 
今咱e5目的就是宗教教育。若是an2-ni，宗教著怎樣教？著引chhoa7囡仔bat上帝，佮教示種種e5道理是要緊，m7-ku2 koh較要緊e5就是宗教性e5位置。著hou7囡仔有機會thang相佮份ti7宗教，著引chhoa7 in來赴主日學，hou7 in有份ti7禮拜，抑是ti7宗教集會e5時，著hou7囡仔有份才會用得。Tui3宗教e5位置，hou7囡仔有機會thang反應in e5宗教心。咱e5教會較常大人chhoa7囡仔來禮拜，這款我想真好，因為hou7囡仔佮大人平平有份ti7禮拜。雖罔囡仔道理聽m7-bat，m7-ku2 in e5宗教心e5反應無較輸大人。請逐家疼囡仔，致意囡仔，引chhoa7囡仔來入上帝e5國，hou7 in thang受主祝福。這是主所歡喜。 
(台灣府城教會報第510卷，1927年9月) 
</HL>