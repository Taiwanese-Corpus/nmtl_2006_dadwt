<CL>
 Ng5 Sian-siN, ju2-mia5 ho7-cho3 Leng5-kiat, ju7-mia5 ho7-cho3 Chi3-seng5; pun2-chek8-te7 si7 siok8 ti7 Tang-kang2 e5 kau3-hoe7. I chhut-si3 ti7 1853 ni5. Tng boe7 sin3 Chu2 e5 si5, si7 teh cho3 hoat-koaN, put-chi2 u7 hoat-sut8. In-ui7 kiaN2-ji5 siN-liau2 long2 phah-sng2--khi3, i chiu7 chheN2-gou7 i sou2 chun-keng3 e5 put8 bo5 hoat-lek8, be7-e7 po2-pi3 lang5. Sou2-i2 chiu7 koat-sim lai5 sin3 Chu2. 
 Tui3 sin3 liau2-au7, jiat8-sim toe3 Chu2, koat-sim beh the3 Chu2 cho3 kan-cheng3, chiu7 hian3-sin lai5 cho3 Chu2 e5 kang. Tai7-seng ti7 1885 ni5 jip8 Sin5-hak8-hau7, kang2-kiu3 Seng3-chheh nng7 ni5 ku2, chiu7 khi3 tiam3 kau3-hoe7. 
 Koe3 bo5 loa7-ku2, Kam Bok8-su teh siuN7 ai3 khi3 PheN5-ou5 siat-kau3. I pun2-sin seng khi3 tham3 chit8 choa7. To3-tng2-lai5 chiu7 phai3 Ng5 Chhim-ho5 kap Sian-siN pun2-sin khi3 hia thoan5; khi3 bo5 loa7-ku2, chiu7 u7 chiaN5 kong-hau7. Au7-lai5 to3-lai5 poaN ke-koan3 tah chun5 koe3-khi3 PheN5-ou5. Chong2-si7 beh kau3-ui7 e5 si5 u7 phah-phoa3 chun5. Sian-siN-niu5 u7 tit-tioh8 lang5 chin2-kiu3, toa7-kiaN2 u7 hou7 hai2-chui2 tu7--si2. Chit e5 kiaN2 hit-tiap8 tu2-a2 si3, gou7 hoe3. Tng chun5 beh phoa3 e5 si5, i chhut-siaN kio3, kong2, “Chu2 lai5 lah! Chu2 lai5 lah!”Kau3 chiuN7 hoaN7, lang5 kio3 I cho3 Chu2 hiaN. I in3, kong2, Goa2 m7 si7 mia5 kio3 Chu2. Goa2 e5 kiaN2 teh kio3 Chu2, chiu7-si7 goan2 sou2 thoan5 e5 Ia5-sou; soa3 chiong an2-ni cho3 ki-hoe7 lai5 thoan5 Chu2 e5 to7-li2. 
 Tui3 an2-ni hou7 lan2 chai i e5 jiat8-sim thiaN3 Chu2 kau3 to2-ui7. Lang5 ti7 se3-kan it-seng choe3-ai3--e5 chiu7-si7 ta-pou-kiaN2. Sian-siN boe7 sin3 Chu2 i2-cheng5 sou2 seN--e5 long2 phah-sng2--khi3. Tui3 lai5 sin3 Chu2 liau2-au7, kan-ta tit-tioh8 chit8 e5 ta-pou-kiaN2, chu7-jian5 si7 thiaN3 i chhin-chhiuN7 po2-chu. TaN si2 ti7 hai2--nih8, iau2-ku2 bo5 loe2-chi3, soa3 chiong chit-e5 cho3 te5-bak8 lai5 thoan5 to7-li2; an2-ni si7 hian2-beng5 i thiaN3 Chu2 khah thiaN3 i e5 kiaN2. 
 Sian-siN si3-chap8 ni5 cho3 thoan5-to7 e5 kang. U7 toa3 ti7 PheN5-ou5, Tek-a2-kha, Hong7-soaN, Lam5-a2-kheN, Ki5-au7, chiah-e5 kau3-hoe7. Choe3 te7-it ku2--e5 chiu7-si7 ti7 Lam5-a2-kheN kau3-hoe7. Ti7 chit e5 kau3-hoe7 cho3 Thoan5-to7 Sian-siN kap cho3 Bok8-su thau5-boe2 u7 ji7-chap8-ji7 ni5 ku2. Tng i ti7 Lam5-a2-kheN e5 kau3-hoe7 chai7-jim7 e5 si5, u7 kap i e5 te7-ji7 kiaN2 Ng5 Su7-beng5 Sian-siN koh siat Ku7-siaN5 e5 kau3-hoe7. Hit-tiap8 Su7-beng5 Sian-siN iau2 teh thak8 Kong-hak8-hau7. Tui3 li7-khui Lam5-a2-kheN e5 kau3-hoe7 lai5 tiam3 Ki5-au7 kau3 chit-tiap8, i u7 toa7 pang-chan7 chit e5 kau3-hoe7. Ki5-au7 kau3-hoe7 chio2 lang5, nng2-chiaN2, bo5 lat8; i pun2-sin long2 khai ka-ti7 e5 chiN5 khah-che7. Kau3 chit-tiap8 kau3-hoe7 ia7 cham2-jian5 ke-thiN lang5-giah8; chit-chun7 lai5 le2-pai3 u7 lak8, chhit-chap8 lang5. 
 Sian-siN ti7 ni5-lai7 12 goeh8 28 jit8 khi2 phoa3-piN7; si7 nau2-kin tng7--khi3. Kau3 pun2-ni5 chiaN-goeh8 chhe 10 jit8 e7-pou si3-tiam2-goa7 cheng an-jian5 koe3 ong2. Beh chhut-chong3 e5 si5 u7 chhiaN2 Pa Phok-su7 cho3 chu2-li2 ko3-piat8-sek, kong2-khi2 Sian-siN e5 lai5-lek8. Liau2-au7 u7 Sou Bok8-su, Ko Tok-heng5 Bok8-su, Tio7 Thian-chu5 Sian-siN chiap-soa3 khi2-lai5 kong2 tiau3-su5 kap i e5 lai5-lek8. Jian5-au7 thak8 kok-ui7 e5 tiau3-tian7 beng5-pek8 pi3-hoe7. 
 Ng5 Sian-siN gau5 thiaN3 hoe7-iu2, sou2-i2 hoe7-iu2 ia7 gau5 thiaN3 i. Hit-jit8 ko3-piat8-sek liau2-au7, un7 koan beh lai5 Lam5-chu2 bai5-chong3. Boe7 chiuN7-chun5 e5 tai7-seng, u7 chit8 e5 hoe7-iu2 toa3 ti7 koan-bok8 seh8 chit8-lin3-tng2, chiu7 kap i kong2-oe7, na2 chhin-chhiuN7 kap oah8-lang5 teh kong2-oe7; tui3 koan-bok8 thim3-thau5, ka7 i kong2, “TaN, ho2-lah! an2-ni beng5-pek8--lah! Li2 seng khi3, koh bo5 loa7-ku2 goa2 ia7 beh khi3 chhoe7 li2.” Kong2-liau2 chiu7 kiah8-thau5 ki5-to2 kui2-ku3 oe7. Goa2 khoaN3 hit e5 cheng5-heng5, khoaN3-liau2 sit8-chai7 chin kam2-sim. 
 Sian-siN tui3 sin3 Chu2 kau3 chit-tiap8, u7 tu2-tioh8 chin-che7 hoan7-lan7, chong2-si7 i bo5 leng2-sim loe2-chi3. M7-na7 cheng5 koe3 PheN5-ou5 thoan5-to7 kong3-phoa3 chun5, toa7-kiaN2 si2 ti7 hai2-nih8. Ti7 si3, gou7 ni5 cheng5 te7-saN kiaN2 ti7 Tai7-pan2 I-kho Tai7-hak8 teh-beh chut-giap8 lah, chiah koe3-sin. Koh ti7 ku7-ni5 tiong, te7-ji7 ta-pou-sun chap8-ji7 hoe3 u7 koe3-ong2; te7-ji7 sim-pu7 ia7 koe3-ong2. Chong2-si7 i bo5 loe2-chi3. M7-si7 i bo5 hoan5-lo2, si7 i gua5 thun-lun2 kan-khou2. TaN hian7-si5 Sian-siN iau2 u7 saN-ui7 kong-chu2, nng7 e5 chhian-kim; chit8 e5 te7-saN chiu2-koaN2 sim-pu7; si3-e5 ta-pou-sun, nng7 e5 cha-bou2-sun; goa7-sun bo5 sng3 chai7-lai7. 
 Iau2 u7 chit8 hang7 thang kong2. Cheng5 koe3-ong2 e5 Sian-siN-niu5 hou7 lan2 koh-khah kam2-sim. I Sin Ku7-iok e5 Seng3-chheh chin-sek8, to7-li2 chin bat, gau5 pang-chan7 Sian-siN cho3 kang; siong5-siong5 the3 Sian-siN pi7-pan7 to7-li2, gau5 khou2-khng3 bian2-le7 hoe7-iu2, gau5 the2-thiap hoe7-iu2; ti3-kau3 hoe7-iu2 chin thiaN3 i. 
 TaN Sian-siN kin-ni5 koe3-sin 75 hoe3. I e5 kang beng5-pek8, to3-khi3 hiong2-siu7 hok-khi3, sit8-chai7 thang kiong-hi2; put-ko3 jin5-cheng5 be7 bian2-tit u7 hoan5-lo2. Sian-siN sui-jian5 to3-khi3, chong2-si7 I sou2 cho3 e5 su7-giap8 iau2-ku2 teh hoat-tian2. I siat e5 kau3-hoe7 iau2 ti7-teh; koh i e5 te7-ji7 kong-chu2, Ng5 Su7-beng5 Sian-siN, u7 chiap-soa3 i e5 kang teh keng-eng5; ng3-bang7 au7-lai5 e7 koh-khah hoat-tian2. 
 TaN goa2 tai7-liok8 sia2 chiah-e5, lai5 bian2-le7 lan2 chiah-e5 saN-kap cho3 kang e5 Bok8-su, Thoan5-to7 kap cheng3 Hoe7-iu2. Ng3-bang7 kau3 kiat-kiok8 e7 chhin-chhiuN7 Sian-siN kap Sian-siN-niu5 e5 ho2 seng5-chek. 
(Tai5-oan5 Kau3-hoe7-po3 te7 503 koan3, 1927 ni5 2 goeh8) 
</CL>
<HL>

黃先生，ju7名號做能吉，ju7名號做誌誠；本籍地是屬ti7 東港e5教會。伊出世ti7 1853年。當boe7信主e5時，是teh做法官，不止有法術。因為子兒生了攏扑損--去，伊就醒悟伊所尊敬e5佛無法力，be7會保庇人。所以就決心來信主。 
對信了後，熱心toe3 主，決心beh替主做干証，就獻心來做主e5工。第先ti7 1885年入神學校，講究聖冊兩年久，就去tiam3教會。 
過無偌久，甘牧師teh 想ai3去澎湖設教。伊本身先去探1 choa7。倒轉來就派黃深河kap先生本身去hia傳，去無偌久，就有誠功效。後來倒來搬家眷搭船過去澎湖。總是beh到位e5時有扑破船。先生娘有得著人拯救，大子有hou7海水tu7--死。這 個子hit-tiap8 tu2仔四、五歲。當船beh破 e5時，伊出聲叫，講，「主來lah！主來lah！」到上岸，人叫伊做主兄。伊應，講，我m7是名叫主。我e5子teh叫主，就是阮所傳e5 耶穌，續將an2-ni做機會來傳主e5道理。 
對an2-ni hou7咱知伊e5熱心疼主到to2位。人ti7世間一生最愛--e5就是查甫子。先生boe7信主以前所生--e5攏扑損--去。對來信主了後，kan-ta得著 1 個查甫子，自然是疼伊親像寶珠。今死ti7海--nih8，iau2-ku2無餒志，續將這個做題目來傳道理；an2-ni是顯明伊疼主較疼伊e5子。 
先生四十年做傳道e5工。有toa3 ti7澎湖、竹仔腳、鳳山、楠仔坑 、旗後、chiah-e5教會。最第一久--e5就是ti7 楠仔坑教會。Ti7 這個教會做傳道先生kap做牧師頭尾有二十二年久。當伊ti7 楠仔坑e5教會在任e5時，有kap伊e5第2子黃士銘先生koh設舊城e5教會。Hit-tiap8士銘先生iau2 teh讀公學校。對離開楠仔坑e5教會來tiam3旗後到這tiap8，伊有大幫贊這個教會。旗後教會少人、軟chiaN2、無力；伊本身攏開家己e5錢較濟。到這tiap8教會也cham2然加添人額；這陣來禮拜有六、七十人。 
先生ti7年內12月28日起破病；是腦筋斷--去。到本年正月初10日e7晡4點外鐘安然過往。Beh出葬e5時有請巴博士做主理告別式，講去先生e5來歷。了後有蘇牧師、高篤行牧師、趙天慈先生接續起來講弔詞kap伊e5來歷。然後讀各位e5弔電明白閉會。 
黃先生gau5疼會友，所以會友也gau5疼伊。Hit 日告別式了後，運棺beh來楠梓埋葬。Boe7上船e5第先，有1 個會友toa3 ti7棺木seh8 一lin3轉，就kap伊講話，那親像kap活人teh講話；對棺木thim3頭，ka7伊講，「今，好lah！An2-ni明白--lah！你先去，koh無偌久我也beh去chhoe7你。」 講了就舉頭祈禱幾句話。我看hit個情形，看了實在真感心。 
先生對信主到這tiap8，有tu2著真濟患難，總是伊無冷心餒志。M7-na7前koe3 澎湖傳道摃破船，大子死ti7海--nih8。Ti7 4、5 年前第3子ti7大阪醫科大學teh-beh卒業lah，才過身。Koh ti7舊年中，第2查甫孫十二歲有過往，第2新婦也過往。總是伊無餒志。M7是伊無煩惱，是伊gau5吞忍艱苦。今現時先生iau2有3位公子、兩個千金、1 個第三守寡新婦、4個查甫孫、兩個查某孫，外孫無算在內。 
Iau2有1項thang 講。前過往e5先生娘hou7咱koh較感心。伊新舊約e5聖冊真熟，道理真bat，gau5幫贊先生做工，常常替先生備辦道理，gau5苦勸勉勵會友，gau5體貼會友，致到會友真疼伊。 
今先生今年過身75歲。伊e5工明白，倒去享受福氣，實在thang恭喜；不過人情be7免tit有煩惱。先生雖然倒去，總是伊所做e5事業iau2-ku2 teh發展。伊設e5教會iau2 ti7-teh，koh伊e5第2公子，黃士銘先生，有接續伊e5工teh 經營，向望後來會koh較發展。 
今我大略寫chiah-e5，來勉勵咱chiah-e5相kap做工e5牧師、傳道kap眾會友。向望到結局會親像先生kap先生娘e5好成績。 
(台灣教會報第503卷，1927年2月) 
</HL>