<CL>
U7 chit8-ui7 Bok8-su kong2, "SiuN7-kiN3 goa2 khah-cha2, Sin5-hak8 beh chut-giap8 e5 si5, tang5-phoaN7 tak8-e5 chin hoaN-hi2, tok8-tok8 goa2 chit8-e5 chiu7 bo5 an2-ni. In-ui7 goa2 si7 tang5-phoaN7-tiong te7-it ham5-ban7. Kau3 beh chut-giap8 hit-si5, bo5-lun7 hak8-hau7, a2-si7 pai3-tng5 long2 lai5 chu3-bun5, goa2 e5 tang5-phoaN7 long2 u7 thau5-lou7, tok8-tok8 goa2 chin3-the3 bo5 pou7. Sian-siN bo5 khoaN3-kou3, peng5-iu2 bo5 beh saN pang-chou7. kok lang5 long2 khi3 kiaN5 in e5 lou7. Chut-giap8 liau2 keng-ke3 gou7 geh8-jit8, ia7 bo5 lang5 chhiaN2. Chong2-si7 goa2 long2 bo5 sit-bang7, choan-choan oa2-kho3 Chu2. I tek-khak tek8-piat8 beh chiong goa2 chit8-e5 kek8 ham5-ban7, kek8 bo5 lou7-eng7 e5 lang5 lai5 eng5-kng I e5 seng3-mia5. Goa2 pek-chhiat e5 ki5-to2 Chu2 u7 thiaN-tioh8. 
Au7-lai5 u7 chit8-ui7 soe3-soe3 keng e5 kang2-gi7-sou2 sia2 chit8 tiuN phoe lai5 chhiaN2. Hit-si5 goa2 toa7 hoaN-hi2. Che si7 Siong7-te3 teh chhe goa2, long2 bo5 mng7 sok-kim joa7-choe7; sui5-si5 khoan2 heng5-li2 chiu7 khi3. Chit8-e7 kau3-ui7, in kong2, in-ui7 kau3-hoe7 bo5 khui3-lat8, sian-siN e5 sok-kim si7 tak8 geh8-jit8 chap8-it khou-poaN3. Chong2-si7 goa2 sin3 Siong7-te3 tek-khak boe7 hou7 goa2 gou7--tioh8, choe3 goa2 an-sim chhut-lat8 choe3-kang. 
Chong2-si7 ti7 hit e5 tiong-kan, goa2 khoaN3-kiN3 bou2 hoe7-iu2 pi2 goa2 khah gau5 thak8 Seng3-keng, bou2 chi2-be7 pi2 goa2 khah gau5 ki5-to2, bou2 lang5 pi2 goa2 khah jiat8-sim. In e5 sin3-giong2 pi2 goa2 khah kian-kou3, u7 lang5 pi2 goa2 khah phok-hak8. Ah ! Goa2 sit8-chai7 si7 bo5 lou7-eng7 lah. Sit8-chai7 kau3-kek8 m7-chiaN5-mih8 e5 lang5 lah ! 
Goa2 kiam2 thang khah-su sin3-chia2 ? Goa2 tioh8 chaiN2-iuN7 choe3 ? Thoan5 Khong2-chu2 kong2 e5 to7-li2 e5 lang5, si7 hit-e5 chhang-mia5, bun5 it i2 ti sip8 e5 Gan5 Hoe5, a2-si7 hit-e5 tun7-tun7 e5 Cheng-chu2 ah ? Seng3-keng kiam2 m7-si7 kong2, Siong7-te3 e5 chin-li2 tui3 gau5-lang5 un2-bat8, ia7 hian2-chhut ti7 gu5-gong7 e5 lang5 mah ? Koh Chu2 kiam2 m7-si7 o-lo2 hit-e5 koaN2-hu7 sou2 hian3 sio2-khoa2 e5 chiN5 choe3 hoaN-hi2 mah ? Lang5 khoaN3 si7 sio2-khoa2, Chu2 khoaN3 si7 toa7. Chu2 tek-khak beh chiong goa2 chit8 e5 sio2-khoa2 lang5 lai5 choe3 lou7-eng7.
Hit-tiap8 liau2-au7 ju2 kam2-tioh8 goa2 e5 su2-beng7. Goa2 it-seng kam-goan7 hou7 Chu2 eng7. Goa2 m7-bat keng2 kau3-hoe7, goa2 m7-bat iau-kiu5 geh8-kip, goa2 m7-bat san3-hiong, in-ui7 goa2 ThiN-nih8 e5 Pe7 si7 pu3-u7, Pe7 sou2 u7-e5 chiu7-si7 goa2-e5." 
Tang5 tioh8-boa5 e5 ho2 peng5-iu2 ah ! "Kiong5 li2 e5 chi3, chong3 li2 e5 sim; m7-sai2 kiaN, bo5-lun7 to2-loh8 khi3, li2 e5 Siong7-te3 Ia5-ho5-hoa pi3-iu7 li2" (Iok-su-a-ki3 1:9 ) 
( Tai5-oan5 Kau3-hoe7-po3 te7 506 koan3,1927 ni5 5 geh8)
</CL>
<HL>

有1位牧師講，「想見我較早，神學beh 卒業e5 時，同伴逐家真歡喜，獨獨我1個就無an2-ni。因為我是同伴中第一頇顢。到beh 卒業hit 時，無論學校，抑是拜堂攏來注文，我e5 同伴攏有頭路，獨獨我進退無步。先生無看顧，朋友無beh 相幫助。各人攏去行in e5 路。卒業了經過5 月日，也無人請。總是我攏無失望，專專倚靠主。伊的確特別beh 將我1個極頇顢，極無路用e5 人來榮光伊e5 聖名。我迫切e5 祈禱主有聽著。 
後來有1位細細間e5 講議所寫1張批來請。Hit 時我大歡喜。Che 是上帝teh 差我，攏無問sok金偌濟；隨時款行李就去。一下到位，in 講，因為教會無氣力，先生e5 sok金是逐月日十一箍半。總是我信上帝的確boe7 hou7 我餓--著，做我安心出力做工。 
總是ti7 hit 個中間，我看見某會友比我較gau5 讀聖經，某姊妹比我較gau5 祈禱，某人比我較熱心。In e5 信仰比我較堅固，有人比我較博學。Ah！我實在是無路用lah。實在到極m7 成物e5 人lah ！ 
我敢thang 較輸信者？我著怎樣做？傳孔子講e5 道理e5 人，是hit 個聰明，聞一已知十e5 顏回，抑是hit個鈍鈍 e5 曾子ah？聖經敢m7 是講，上帝e5 真理tui3 gau5 人隱密，也顯出ti7 愚憨e5 人mah？ Koh 主敢m7 是o-lo2 hit 個寡婦所獻小可e5錢最歡喜mah？人看是小可，主看是大。主的確beh 將我1個小可人來做路用。 
Hit-tiap8了後愈感著我e5 使命。我一生甘願hou7 主用。我m7-bat 揀教會，我m7-bat 要求月給，我m7-bat 散hiong，因為我天nih8 e5父是富有，父所有e5 就是我e5 。」 
同著磨e5 好朋友ah！「強你e5 志，壯你e5 心；m7 使驚，無論佗落去，你e5 上帝耶和華庇佑你」（約書亞記1：9 ） 
(台灣教會報第506卷，1927年5月) 
</HL>