<CL>
 Chong-kheng3-peh si3 ku3 iau3-kin2 e5 ui5-chiok.
 Chong-kheng3-peh chhut-si3 ti7 Tho5-hng5-kun7, Png-chhiu7-chng Nia2-teng2. SaN-he3 lau7-pe7 ke3-sin, bo5 ki-hoe7 thang thak8-chheh, sou2-i2 m7-bat ji7; it-seng si7 keng-long5. 
 I tit-tioh8 to7-li2 e5 in-toaN, si7 tui3 Nia2-teng2 soa2 lai5 Lam5-kham3 bio7-khau2, kap in tiuN7-m2 toa3 saN-kun7 e5 sou2-chai7. I e5 tiuN7-m2, Chng--si7 Khit, si7 pai3 Siong7-te3 e5 lang5, chiu7 siong5-siong5 chio i e5 kiaN2-sai3 kap cha-bou2-kiaN2 khi3 Lam5-kham3 Pai3-tng5 thiaN to7-li2. Tui3 hit-tiap8 Chong-kheng3-m2 chiu7 siong5-siong5 chhoa7 i e5 kiaN2 sim-pu7 khi3 le2-pai3 thiaN to7-li2 kap thak8 Chu2-jit8-oh8. 
 Hit-tiap8 Chong-kheng3-peh iau2-be7 sin3, chong2-si7 m7-kaN2 chou2-tong3 le2-pai3; ka-ki7 pai3 sin5-beng5. Chong-kheng3-m2 siong5-siong5 bian2-le7, chio i tioh8 khi3 le2-pai3 thiaN to7-li2. I in3 i, kong2, “Choe3 le2-pai3 kiam2 oe7 pa2 mah?” Ke3 bo5 joa7-ku2 chiu7 tu2-tioh8 phoa3-piN7, Chong-kheng3-m2 chiu7 sun7 ki-hoe7 khou2-khng3 bian2-le7 i tioh8 choan-sim hok8-sai7 Siong7-te3, chiah oe7-tit peng5-an. 
 Tui3 an2-ni siu7-tioh8 i e5 hu7-jin5-lang5 chhim-sin3, jiat8-sim thoe3 i ki5-to2 e5 kam2-hoa3 kap bian2-le7, chiu7 siu7 kam2-kek, chin hoaN-hi2 tu5 ngou2-siong7, chiu7 choan5-ke tang5-sim sin3 Chu2, tit-tioh8 peng5-an hok-khi3. 
 Ti7 1898 ni5 tui3 Kai Bok8-su nia2 soe2-le2. Ti7 1906 ni5 tui3 Lam5-kham3 soa2 lai5 Hoe-lian5-kang2 Chap8-lak8-tou2 choh-chhan5. Hit-tiap8 Hoe-lian5-kang2 iau2-be7 siat-pai3-tng5, bo5 thang chu7-chip8 le2-pai3. Ti7 1907 ni5 koh soa2 lai5 Kun-ui-chng. Hit-si5 Niu5 Kong-liong7 TiuN2-lo2 choan5-ke ia7 soa2 khi3 toa3 hia. Tui3 an2-ni chiu7 kau-poe5 saN sek8-sai7. Au7-lai5 chiu7 saN-chio khi3 Hoe-lian5-kang2, Kai Pat-po2 Sian-siN e5 chhu3, choe3 le2-pai3. 
 Kau3 1910 ni5 koh soa2 lai5 Hong7-lim5 Hang-lou5-chhui3 khai-khun2 si3 ni5 ku2. Hit-tiap8 chhiN-hoan chin kiap. I e5 kiaN2 khi3 chhan5-nih8 cho3-sit, hou7 chhiN-hoan khui chheng3 phah bo5 tioh8, chiu7 chau2 li7. ChhiN-hoan chiu7 khi3 chhu3-lai7 liah8 ti khi3 thai5, sit8-chai7 chin gui5-hiam2, ia7 chin kan-khou2. Au7-lai5 siuN7 bo5 tho3-tong3, chiu7 soa2 khi3 Tak8-kai-phiN7. Hit-tiap8 u7 tam7-poh8 pun2-chiN5, chiu7 ti7-hia boe2 thou2-toe7 khai-khun2, cheng2-li2; kau3 kin-a2-jit8 u7 toa7 seng5-kong. 
 Hit-si5 ti7 Hong7-lim5 lang5 chin chio2, bo5 koe-chhi7, bo5 pai3-tng5 thang le2-pai3, chiu7 ti7 ka-ki7 e5 chhu3 cha2-am3 chhoa7 ke-lai7 toa7-soe3 chu7-chip8 ka-teng5 le2-pai3, hok8-sai7 Siong7-te3. 
 Lun7 i e5 sin3-giong2 chin chhim. Ti3-i3 toa7-soe3 cha2-am3 choe3 ka-teng5 le2-pai3. I e5 choe3 lang5 khun5-khiam7 tiong-hou7, kap it-poaN e5 lang5 ho5-bok8. Bat i e5 lang5 tak8-e5 o-lo2 i e5 lau2-sit8 tiong-hou7, gau5 thiaN3 lang5. I siong5-siong5 ka3-si7 kiaN2-ji5, kong2, “Lan2 sin3 Chu2 e5 lang5 tioh8 niu7 lang5 phiN, m7-thang phiN lang5, chiah u7 hok-khi3.” I ia7 gau5 chun-keng3 thoan5-kau3-chia2. 
 Ti7 1926 ni5 chiaN-geh8 khi2, ui7-piN7 put-chi2 siong-tiong7, chiu7 khi3 Hoe-lian5-kang2 PiN7-iN7, chha-put-to saN le2-pai3 ku2 chiu7 ho2. Kau3 5 geh8 piN7 koh khi2, ti7-liau5 bo5-hau7, 7 geh8 8 jit8, hou7 Chu2 keng2-tiau3 li7-khui se3-kan, hiong2-siu7 ku2-tng5 e5 hok-khi3; kin-ni5 76 he3. Be7 lim5-chiong e5 si5 u7 kio3 i e5 kiaN2, sim-pu7, sun, oa2 ti7 chhng5-cheng5; u7 kong2 si3 ku3 e5 ui5-gian5 chin u7 ke3-tat8: 
 1.Tioh8 thoan5-po3 thian-li2. 
 2.Tioh8 saN-ho5 saN-thiaN3. 
 3.Tioh8 kam2-sia7 Siong7-te3 e5 siuN2-su3. 
 4.Ka7 kiaN2-sun chiok-hok, peng5-an hu3-kui3 ban7-ban7 ni5. 
 TaN ng3-bang7 i e5 kiaN2-sun oe7 chiau3 i e5 ui5-gian5. Lun7 i e5 hou7-e3, hian7-chai7 lak8 e5 kiaN2, gou7 e5 sim-pu7,nng7 e5 cha-bou2-kiaN2; sun chap8-it e5 ; sun-lu2 poeh e5 ; iong2-lu2 saN e5. 
 Te7-ji7 kiaN2 Toh Khai-jit8 kun, jiat8-sim choe3 Chu2 e5 kang chin ku2, hian7-jim7 ti7 Siang-khoe thoan5-to7. Te7-lak8 e5 Toh Heng5-li7 kun, hian7-chai7 ti7 Tai5-lam5 Sin5 Hak8-hau7, lai5-ni5 4 geh8 chiu7 chut-giap8. Chong-kheng3-peh thang kong2 chin u7 hok-khi3. Beh lim5-chiong e5 si5, i e5 ka-chok8 long2 ti7 i e5 sin-piN kap i kong2 oe7. I e5 keng-ke3 put-chi2 u7 thang hou7 lang5 iu2-kam2 e5 sou2-chai7. Goa2 sia2 kui2-ji7 hou7 lang5 thang siau3-liam7 kap oh8 i e5 ho2 sou2 kiaN5. 
(Tai5-oan5 Kau3-hoe7-po3 te7 502 koan3, 1927 ni5 1 goeh8) 
</CL>
<HL>

宗慶伯4句要緊e5遺囑。 
宗慶伯出世ti7桃園郡，楓樹庄嶺頂。3 歲老父過身，無機會thang讀冊，所以m7-bat字，一生是耕農。 
伊得著道理e5因端，是對嶺頂徙來南崁廟口，kap in 丈姆toa3相近e5所在。伊e5丈姆，莊--氏乞，是拜上帝e5人，就常常招伊e5子婿kap查某子去南崁拜堂聽道理。對hit-tiap8宗慶姆就常常chhoa7伊e5子新婦去禮拜聽道理kap讀主日學。 
Hit-tiap8 宗慶伯iau2-be7 信，總是m7敢阻擋禮拜；家己拜神明。宗慶姆常常勉勵，招伊著去禮拜聽道理。伊應伊，講，「做禮拜kiam2 會飽mah？」過無偌久就tu2著破病，宗慶姆就順機會苦勸勉勵伊著專心服事上帝，才會得平安。 
對an2-ni受著伊e5婦人人深信、熱心替伊祈禱e5感化kap勉勵，就受感激，真歡喜除偶像，就全家同心信主，得著平安福氣。 
Ti7 1898年對偕牧師領洗禮。Ti7 1906 年對南崁徙來花蓮港十六堵作田。Hit-tiap8花蓮港iau2-be7 設拜堂，無thang聚集禮拜。Ti7 1907年koh徙來軍威庄。Hit時梁光亮長老全家也徙去toa3 hia。對an2-ni 就交陪相熟悉。後來就相招去花蓮港，偕Pat-po2先生e5厝，做禮拜。 
到1910年koh徙來鳳林烘爐嘴開墾4年久。Hit-tiap8生番真kiap。伊e5子去田nih8作穡，hou7生番開銃扑無著，就走離。生番就去厝內掠豬去thai5，實在真危險，也真艱苦。後來想無妥當，就徙去Tak8-kai-phiN7。Hit-tiap8 有淡薄本錢，就ti7-hia買土地開墾、整理，到今仔日有大成功。 
Hit時ti7鳳林人真少，無街市，無拜堂thang禮拜，就ti7家己e5厝早暗chhoa7家內大細聚集家庭禮拜，服事上帝。 
論伊e5信仰真深。致意大細早暗做家庭禮拜。伊e5做人勤儉忠厚，kap一般e5人和睦。Bat伊e5人逐個o-lo2伊e5老實忠厚，gau5疼人。伊常常教示子兒，講，「咱信主e5人著讓人phiN，m7-thang phiN人，才有福氣。」伊也gau5尊敬傳教者。 
Ti7 1926年正月起，胃病不止傷重，就去花蓮港病院，差不多3禮拜久就好。到5 月病koh起，治療無效，7 月8 日，hou7主揀召離開世間，享受久長e5福氣；今年76 歲。Be7臨終e5時，有叫伊e5子、新婦、孫倚ti7 床前有講4句e5 遺言真有價值：
1.著傳播天理。 
2.著相和相疼。 
3.著感謝上帝e5賞賜。 
4.Ka7子孫祝福，平安富貴萬萬年。 
今向望伊e5子孫會照伊e5遺言。論伊e5後裔，現在6個子，5個新婦，2個查某子，孫十一個，孫女8個，養女3個。 
第2子卓開日君，熱心做主e5工真久，現任ti7雙溪傳道。第6個卓恆利君，現在ti7台南神學校，來年4 月就卒業。宗慶伯thang講真有福氣。Beh臨終e5時，伊e5家族攏ti7伊e5身邊kap伊講話。伊e5經過不止有thang hou7人有感e5所在。我寫幾字hou7人thang數念kap學伊e5好所行。 
(台灣教會報第502卷，1927年1月) 
</HL>