<CL> 
Lou7-tek Ma2-teng kong2, "Te7-it ho2 e5 Ki-tok-tou5 m7-si7 kan-ta khng3 choe7-choe7 chheh, koh thak8 choe7-choe7 chheh e5 lang5, chiu7-si7 tui3 choe7-choe7 chheh e5 lai5 tit- tioh8 e5 ka3-si7, hoaN-hi2 koh pun hou7 pat8- lang5, u7 an2-ni lai5 sit8-heng5--e5 chiah si7 chin e5 Ki-tok-tou5.  Chong2-si7 an2-ni lai5 sit8-heng5 e5 si7 tit-tioh8 Seng3 Sin5 e5 chhiong-moa2 e5 lang5 chiah oe7."  Lan2 thang kong2 ho2 e5 Ki-tok-tou5 tioh8 thak8-chheh choe7-choe7, thiaN ho2 ka3-si7 choe7-choe7, sit8-heng5 pun hou7 lang5 choe7-choe7, chiah oe7 eng7-tit.
Sou2 ai3 siau7-kai3 e5 si7 kou3 Tou7-sit8 (Tsuge) Sian-siN e5 ui5-tu3 "Gou7-sun5-choeh e5 Cheng5- au7"; si7 sia2 Ho5-bun5, kiong7 267 bin7, hun choe3 32 chiuN, ki5-tiong 9 chiuN u7 sia2 lai5 lan2 Tai5-oan5 thoan5-to7 li2-heng5 e5 su7. Teng7- ke3 peng7-che3 khou-ji7, siong7-che3 khou-lak8. Ti7 Tai5-tiong chhia-thau5-cheng5 Kong2- un7 Kong-si, Tan5 Kheng5-iau5 Bok8-su hia u7 teh boe7. Na7 bat Jit8-pun2 oe7 e5 lang5 chhiaN2 boe2 lai5 khoaN3.
Lan2 chai Tou7-sit8 Sian-siN m7-si7 hak8- chia2, si7 chong-kau3-ka, si7 Siong7-te3 e5 lang5. I u7 lai5 lan2 Tai5-oan5 thoan5-to7.  I oah8 e5 si5 put-chi2 teh siau3-liam7 lan2 hiaN-ti7 chi2-be7. I choe3 Thian-bou7 Pou3-to7-tui7 kau3 lan2 chia e5 si5, lan2 toa7 hoan-geng5. Chit-tiap8 lan2 khoaN3-tioh8 i e5 chheh e5 si5 oan2-jian5 khoaN3- tioh8 i. Chit pun2 chheh si7 to7-li2 e5 chheh. I e5 chong-kau3 keng-giam7 tam5 choe7-choe7. Lan2 thang kong2 i si7 Jit8-pun2 e5 Sat-hu Sun-tai7.  An2-ni sio2-po3 chiu7-si7.
(Tai5-oan5 Kau3-hoe7-po3 te7 512 koan3,1927 ni5 11 geh8)
</CL>
<HL>

路德馬丁講，「第一好e5 基督徒m7 是kan-ta囥濟濟冊，koh 讀濟濟冊e5 人，就是tui3 濟濟冊e5 來得著e5 教示，歡喜koh 分hou7 別人，有an2-ni 來實行--e5才是真e5 基督徒。總是an2-ni 來實行e5 是得著聖神e5 充滿e5 人才會。」咱thang 講好e5 基督徒著讀冊濟濟、聽好教示濟濟、實行分hou7 人濟濟，才會用得。
所ai3 紹介e5 是故Tou7-sit8(Tsuge）先生e5 遺著 「五旬節e5 前後」；是寫和文，共267面，分做32章，其中9章有寫來咱台灣傳道旅行e5 事。訂價平製 箍2，上製 箍6。Ti7 台中車頭前Kong2-un7公司，陳瓊瑤牧師hia 有teh 賣。若bat 日本話e5 人請買來看。
咱知Tou7-sit8先生m7 是學者，是宗教家，是上帝e5 人。伊有來咱台灣傳道。伊活e5 時不止teh 數念咱兄弟姊妹。伊做天幕佈道隊到咱chia e5 時，咱大歡迎。Chit-tiap8咱看著伊e5 冊e5 時宛然看著伊。這本冊是道理e5 冊。伊e5 宗教經驗談濟濟。咱thang 講伊是日本e5 Sat-hu Sun-tai7。An2-ni 小報就是。
(台灣教會報第512卷，1927年11月)
</HL>