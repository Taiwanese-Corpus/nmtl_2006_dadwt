<CL>
 I.Kun7-lai5 ti7 Tai5-pak-chiu Chhit-chhiN-kun7, Su7-lim5-chng e5 Chi-san-giam5 hu7-kun7 e5 sou2-chai7, tai7-ke hong-siaN pong3-iaN2 kong2 u7 chhut Sian-chui2, sou2-i2 bo5-lun7 sim2-mih8 piN7, na7 lim hit e5 chui2 kap soe2 chiu7 oe7 ho2, ti3-kau3 bo5-lun7 hng7, a2-si7 kun7 e5 lang5; bo5-lun7 si7 ta-pou, hu7-jin5, lau7-lang5 kap gin2-na2, tai7-ke oe-oe khoeh-khoeh, tak8-jit8 kau3 ti7 Su7-lim5 e5 chhia-thau5 teh chiuN7-loh8 e5 lang5 boe7 sng3-tit. 
 TaN in si7 beh chhong3 sim2-mih8 ? ThiaN-kiN3 kong2 si7 beh khi3 iuN2 Sian-chui2. Goa2 ti7-chia ai3 chiong cheng3-lang5 sou2 teh hong-siaN pong3-iaN2 hit e5 Sian-chui2, chiau3 29 ho7 e5 Tai5-oan5 Jit8-jit8 Sin-bun5 sou2 chhut e5 ki3-su7 lai5 sia2, po3 lan2 khoaN3 Po3 e5 hiaN-chi2 chai-iaN2, soa3 ng3-bang7 na7 koh u7 lang5 teh thoan5 Sian-chui2, chiu7 thang po3 in chai. 
 In-ui7 Su7-lim5 Chi-san-giam5 hu7-kun7 khah-siong5 long2 khiam3 chui2, tai7-ke chin kan-khou2. Chhau3-tu2-kham2 chit8 e5 cha-bou2-gin2-na2 ti7 Chi-san-giam5 Hui7-che3-kiong hu7-kun7, u7 hoat-kian3-tioh8 chit8 khang bo5-bi7 bo5-chhau3 e5 he-tok8-chui2 e5 chui2-goan5, iah8 tu2-tioh8 lan2 e5 lang5 chin houN3-ki5-sim. Tui3 an2-ni tai7-ke hong-siaN pong3-iaN2 thoan5 kong2 ti7 Hui7-che3-kiong (bio7) u7 chhut Sian-chui2. Au7-lai5 na2 thoan5 na2 hou5-tou5, soa3 kong2 bo5-lun7 sim2-mih8 piN7 na7 lim hit e5 chui2 long2 oe7 ho2, sou2-i2 tui3 tak8 sou2-chai7 lai5 chham-pai3 e5 lam5-lu2 tak8-jit8 u7 kui2-na7 chheng e5. 
 TaN in-ui7 ti7-hia chhut-jip8 e5 lang5 mui2-jit8 u7 hiah-nih8 choe7, sou2-i2 Cheng3-hu2 tong-kiok8 au7-lai5 u7 iuN2-lai5 hou7 oe7-seng chhi3-giam7-sou2 kiam2-cha. Chit8-e7 khoaN3 chiah chai m7-na7 boe7-oe7 i-ho2 piN7, sit8-chai7 choan5-jian5 bo5 hah8 choe3 lim e5 chui2. TaN chhin-chhiuN7 ui7-tioh8 chit khoan2 bo5-iaN2 bo5-chiah-e5 tai7-chi3, lai5 liau2-chiN5 kap liau2 chit8 khek chhian-kim e5 si5-kan boe7 sng3-tit. Che si7 cheng3-beng5 Tai5-oan5 lang5 bo5 khai-hoa3 e5 sou2-chai7 kap be5-sin3. Na7 beh lap8 te7-chou-se3 a2-si7 sim2-mih8 se3-kim, a2-si7 chu5-sian7 su7-giap8, khah-choe7 long2 bo5 ti3-i3. Na7-si7 chhin-chhiuN7 eng7 chit khoan2 bo5 li7-ek koh bo5 lou7-eng7 e5 chiN5, tian-to3 tai7-ke saN-oe saN-khoeh, saN-chiN choe3 tai7-seng, sit8-chai7 chin-chin si7 ki5-koai3 e5 su7.
 II. Ti7 6 geh8 26 ho7, Gin2-na2 Sin-bun5 choa2-siong7 u7 chhut chit8 ui7 chin houN3-hak8 e5 lau7 lu2-hak8-seng, mia5 kio3-choe3 'Hiraiwa shima-ko,'ni5-he3 si7 si3-chap8. I u7 khi3 jip8 ti7 Tang-kiaN-chhi7 Pun2-hiong e5 Sit8-giap8 Lu2-hak8-hau7 e5 it-lian5. Chiau3 lan2 sou2 chai, chit khoan2 hak8-hau7 khah-siong5 si7 chap8-saN, si3 he3 e5 lu2-chu2 teh thak8. Lun7 i jip8 hak8-hau7 e5 tong7-ki si7 ui7-tioh8 ti7 kui2-na7 ni5 cheng5 i e5 tiong7-hu ke3-sin, iah8 i chin ai3 chhiaN5-ti5 i chit8 e5 kou-tok8 e5 ta-pou-kiaN2 chiaN5-choe3 u7 lou7-eng7 e5 jin5-but8, sou2-i2 than3 i iau2 soe3-han3 iah8 pun2-sin ai3 seng khi3 gian2-kiu3, au7-lai5 chiah oe7-hiau2 thang ka3-si7 kiaN2-ji5. Phah-sng3 khoaN3 Po3 e5 hiaN-chi2 khah-choe7 tek-khak liah8-choe3 chin ki5-koai3 e5 su7. Sit8-chai7 u7-iaN2 ki5-koai3, in-ui7 lan2 Pun2-to2-lang5 khah-siong5 na7 ke3-ang liau2-au7, chiu7 lun7 gian2-kiu3 e5 sim-koaN long2 bo5--khi3 lah, ho5-hong3 ni5-ki2 i2-keng chiah8 kau3 si3-chap8 mah ? Chong2-si7 ki5-sit8 lun7 chit e5 lu2-su7 e5 houN3-hak8 put-chi2 u7 thang hou7 lan2 Tai5-oan5 siau3-lian5 e5 chi2-be7 choe3 bou5-hoan7 e5 sou2-chai7. 
 III. Cheng5 ti7 Bi2-kok chit8 e5 sou2-chai7 u7 chit8 e5 lu2-su7 kap chit8 e5 sin-su7 kiat-hun. Hit e5 sin-niu5 kio3-choe3 Joe7-se-pin Lu2-su7. I seng-khu e5 tang7 chiu7-si7 gou7-pah gou7-chap8-gou7 pong7; na7 sng3 choe3 lan2 chit peng5 e5 tang7 tu2 si7 si3-pah kun iau2 khah-ke. Na7-si7 i e5 tiong7-hu e5 the2-keh tu2-chiah u7 i pun2-sin saN-hun7 e5 chit8-hun7 tang7 na7-tiaN7. 
 IV. Kou2-cha2 ti7 Hi-li7-ni5 kok u7 chit8 e5 chin chhut-mia5 e5 gau5-lang5. I e5 mia5 kio3-choe3 Diogenes (The5-o3-ki-ni5-su). Tng-si5 cheng3-lang5 tui3 si3-hng lai5 chiu7-kun7 i, ai3 beh thiaN i e5 ka3-si7. U7 chit8-jit8 tu2 si7 tiong-tau3-si5 Diogenes kiah8 chit8 pha teng tui3 koe-lou7-nih8 khi3, si3-koe3 khoaN3 na2 chhin-chhiuN7 teh chhe7-mih8 chit8-iuN7. U7 lang5 mng7 i, kong2, "ChaiN2-iuN7 ti7 chit e5 jit8 chiah-nih8 iam7 e5 si5 li2 teh kiah8-teng mah ?" I in3 in, kong2, "Goa2 si7 teh chhe7 cheng3-tit8 e5 lang5.”
 Tu2 chit8 pai2 A-lek8-san-tai7 ong5 khi3 Ko-lim5-to e5 si5, cheng3-lang5 long2 chhut-lai5 ngia5-chih i, tok8-tok8 Diogenes long2 bo5 khoaN3-kiN3; chong2-si7 A-lek8-san-tai7 choan-choan si7 ai3 beh thiaN i e5 i3-kian3, sou2-i2 i m7 lai5 kiN3 ong5, ong5 chiu7 tiau5-ti5 khi3 chhe7 i. Ong5 khoaN3-kiN3 i to2 ti7 lou7-piN e5 thou5-kha oa2 ti7 chit8-kha thang2, na2 gin2-na2 chin hoaN-hi2 jit8-kng kap sio-khi3, tiam3 ti7-hia iong5-iong5 tek-i3. TaN i khoaN3-tioh8 ong5 kap choe7-choe7 peh-siN3 ui5 kau3 ou-kham5-kham5, chiu7 beh-khi2-lai5 che7-teh, soa3 kim-kim khoaN3 ong5 e5 bin7. A-lek8-san-tai7 chin thiaN3 i, iah8 ka7 i kong2, " Diogenes, goa2 u7 thiaN-tioh8 li2 e5 ti3-hui7 chin ku2 lah ! chit-tiap8 m7-chai li2 u7 ai3 goa2 pang-chan7 li2 sim2-mih8, bo5 ? "I in3, kong2, "U7; goa2 ai3 li2 tam7-poh8 khia7 khah-the3, chiah bian2 chah8-tioh8 goa2 e5 jit8-kng." A-lek8-san-tai7 chin ki5-koai3 i e5 in3-tap, chong2-si7 long2 bo5 siu7-khi3, tian-to3 ju2-hoat o-lo2 chit e5 ki5-koai3 lang5. Ti7 i khia5-be2 beh tng2-khi3 e5 si5 ka7 i e5 bu2-koaN kong2, "Siat-su2 goa2 na7 m7-si7 A-lek8-san-tai7, goa2 tek-khak ai3 choe3 chhin-chhiuN7 Diogenes hit khoan2 e5 lang5." 
 V. Chit-e5 iu5-goan5 si7 Hi-li7-ni5 e5 tiat-hak8-chia2, mia5 kio3-choe3 Sou2-kek-liap8-ti2 (Socrates). I chit8 pai2 ti7 joah8-thiN u7 khi2 chit8 keng chhu3, chong2-si7 chin soe3-keng, sou2-i2 chhu3-piN e5 lang5 chin ki5-koai3. Tai7-ke teh siuN7 kong2, ChaiN2-iuN7 i tiam3 hit keng oe7 boan2-chiok ? chiu7 mng7 i, kong2, "Sim2-mih8 li2-iu5, chhin-chhiuN7 li2 chit khoan2 e5 chhut-mia5 lang5 lai5 khi2 kau3 chit-keng na2 chiau2-tu5 e5 chhu3 ? Si7 li2 beh tiam3 mah ?" Sou2-kek-liap8-ti2 in3 in, kong2, "Sit8-chai7 u7 li2-iu5. Sui-bong2 chit keng chhu3 chiah-nih8 soe3-keng, iau2-ku2 goa2 na7 u7 chin-sit8 e5 peng5-iu2 thang toe2 kau3 chit keng chhu3 tiN7, chiu7 toa7 boan2-chiok." 
(Tai5-oan5 Kau3-hoe7-po3 te7 512 koan3, 1927 ni5 11 geh8)
</CL>
<HL>

I、近來ti7 台北州七星郡，士林庄e5 芝山巖附近e5 所在，逐家風聲謗影講有出仙水，所以無論甚物病，若lim hit 個水佮洗就會好，致到無論遠，抑是近e5 人；無論是查甫、婦人、老人佮囡仔，逐家oe-oe khoeh-khoeh，逐日到ti7 士林e5 車頭teh 上落e5 人boe7 算得。 
今in 是beh 創甚物？聽見講是beh 去iuN2仙水。我ti7-chia ai3 將眾人所teh 風聲謗影hit 個仙水，照29號e5 台灣日日新聞所出e5 記事來寫，報咱看報e5 兄姊知影，續向望若koh 有 人teh 傳仙水，就thang 報in 知。 
因為士林芝山巖附近較常攏欠水，逐家真艱苦。Chhau3抵kham2 1個查某囡仔ti7 芝山巖惠濟宮附近，有發見著一空無味無臭e5 he-tok8水e5 水源，亦抵著咱e5 人真好奇心。Tui3 an2-ni 逐家風聲謗影傳講ti7 惠濟宮（廟）有出仙水。後來那傳那糊塗，續講無論甚物病若lim hit 個水攏會好，所以tui3 逐所在來參拜e5男女逐日有幾若千個。 
今因為ti7-hia 出入e5 人每日有 hiah-nih8濟，所以政府當局後來有iuN2來hou7 衛生試驗所檢查。一下看才知m7 若boe7 會醫好病，實在全然無合做lim e5 水。今親像為著這款無影無跡e5 事誌，來了錢佮了1刻千金e5 時間boe7 算得。Che是證明台灣人無開化e5 所在佮迷信。若beh 納地租稅抑是甚物稅金，抑是慈善事業，較濟攏無致意。若是親像用這款無利益koh 無路用e5 錢，顛倒逐家相oe 相khoeh，相爭做第先，實在真真是奇怪e5 事。 
II、Ti7 6 月26號，囡仔新聞紙上有出1位真好學e5 老女學生，名叫做「Hiraiwa shima-ko，」年歲是四十。伊有去入ti7 東京市本鄉e5 實業女學校e5 一年。照咱所知，這款學校較常是十三、四歲e5 女子teh 讀。論伊入學校e5 動機是為著ti7 幾若年前伊e5 丈夫過身，亦伊真ai3 chhiaN5-ti5 伊1個孤獨e5查甫子成做有路用e5人物，所以趁伊iau2 細漢iah8本身ai3 先去研究，後來才會曉thang 教示子兒。扑算看報e5兄姊較濟的確掠做真奇怪e5 事。實在有影奇怪，因為咱本島人較常若嫁翁了後，就論研究e5 心肝攏無去lah，何況年紀已經食到四十mah？總是其實論這個女士e5 好學不止有thang hou7 咱台灣少年e5 姊妹做模範e5 所在。 
III、 前ti7 美國1個所在有1個女士佮1個紳士結婚。Hit 個新娘叫做Joe7-se-pin女士。伊身軀e5 重就是五百五十五磅；若算做咱這爿e5 重抵是四百斤iau2 較加。若是伊e5 丈夫e5 體格抵才有伊本身3 分e5 1分重na7-tiaN7。 
IV、古早ti7 Hi-li7-ni5國有1個真出名e5 gau5 人。伊e5 名叫做Diogenes(The5-o3-ki-ni5-su)。當時眾人tui3 四方來就近伊，ai3 beh 聽伊e5 教示。有1日抵是中晝時Diogenes舉1葩燈tui3 街路nih8去，四界看那親像teh chhe7 物1樣。有人問伊，講，「怎樣ti7 這個日chiah-nih8炎e5 時你teh 舉燈mah？」伊應in，講，「我是teh chhe7 正直e5 人。」 
抵1擺亞歷山大王去哥林多e5 時，眾人攏出來迎接伊，獨獨Diogenes攏無看見；總是亞歷山大專專是ai3 beh 聽伊e5 意見，所以伊m7 來見王，王就刁持去chhe7 伊。王看見伊倒ti7 路邊e5 塗腳倚ti7 1腳桶，那囡仔真歡喜日光佮燒氣，tiam3 ti7-hia 洋洋得意。今伊看著王佮濟濟百姓圍到烏kham5-kham5，就peh 起來坐teh，煞金金看王e5 面。亞歷山大真疼伊，亦ka7 伊講，「Diogenes，我有聽著你e5 智慧真久lah！chit-tiap8 m7 知你有ai3 我幫贊你甚物，無？」伊應，講，「有；我ai3 你淡薄企較退，才免chah8 著我e5 日光。」亞歷山大真奇怪伊e5 應答，總是攏無受氣，顛倒愈發o-lo2 這個奇怪人。Ti7 伊騎馬beh 轉去e5 時ka7 伊e5 武官講，「設使我若m7 是亞歷山大，我的確ai3 做親像Diogenes hit 款e5 人。」 
V、這個猶原是Hi-li7-ni5 e5 哲學者，名叫做蘇格粒底（Socrates）。伊一擺ti7 熱天有起一間厝，總是真細間，所以厝邊e5 人真奇怪。逐家teh 想講，怎樣伊tiam3 hit 間會滿足？就問伊，講，「甚物理由，親像你這款e5 出名人來起到這間那鳥櫥e5 厝？是你beh tiam3 mah？」蘇格粒底應in，講，「實在有理由。雖罔這間厝chiah-nih8細間，iau2-ku2我若有真實e5 朋友thang toe2 到這間厝tiN7，就大滿足。」 
(台灣教會報第512卷，1927年11月) 
</HL>