<CL>
Ti7 In3-tou7 kok, bou2 sou2-chai7 u7 chit8 e5 khah soe-bi5 e5 chng, peh-siN3 giau5-gi5 kaN2 si7 sin5- beng5 teh khian3-chek in. Chiu7 khi3 mng7 put8 khoaN3 tioh8 an2-chaiN2-iuN7 chiah e7 peng5- an. Chiau3 hit e5 ang-i5 kong2 tioh8 thai5 chit8 e5 cha-bou2-gin2-na2 lai5 che3-hian3; au7-lai5 hiah e5 lang5 gi7-tiaN7 tioh8 eng7 bou2-lang5 e5 kiaN2. Tu2-ho2 beh thai5 cha2 chit8 me5-hng, u7 chit8 e5 be5-lou7 e5 gin2-na2 lai5 hou7 hit e5 bou2 lang5 e5 hu7-jin5-lang5 khioh--tioh8, kap hit e5 beh hou7 lang5 thai5 e5 gin2-na2 cho3-hoe2 chiah8 cho3-hoe2 khun3. 
Keh jit8, thiN boe7 kng, hit e5 lang5 beh pho7 gin2-na2 chhut-khi3 hou7 lang5 thai5, siuN7- tioh8 m7-bian2 eng7 i ka-ki7 e5 kiaN2 pho7-- chhut-khi3, thang eng7 hit e5 be5-lou7-- e5 lai5 the3 i. Chong2 si7 hit lai7-bin7 am3-bong- bong bo5 tiam2 hoe2, oh--tit hun-piat8 to2- chit8 e5 si7 i kiaN2; chiu7 siuN7-tioh8 hit e5 be5- lou7 e5 u7 koa3 chhiu2-khoan5, eng7 hit-e5 thang cho3 ki3-jin7, chiu7 am3-am3 pho7 hit e5 koa3 chhiu2-khoan5 e5 chhut--khi3 hou7 lang5. 
Kau3 thiN kng e5 si5 chiu7 khoaN3 -kiN3 hit e5 be5-lou7-e5 iau2 ti7-teh, i ka-ti7 e5 bo5--khi3. Chiah chai si7 in bou2 ti7 hit e5-hng khoaN3-kiN3 chhiu2- khoan5 chin sui2, koh hit e5 gin2-na2 beh khi3 the3 i si2, hit e5 chhiu2-khoan5 bo5 lou7-eng7; chiu7 pak--khi3-lai5 koa3 i ka-ti7 e5 kiaN2; sou2-i2 hou7 i e5 ang chho3-jin7 lai5 pho7 m7-tioh8. In nng7-lang5 chin iu-bun7, m7-ku2 bo5 hoat-tou7. Kho2-kian3 be5-sin3 e5 hai7 lang5 si7 chin toa7. 
 (Tai5-oan5 Kau3-hoe7-po3 te7 476 koan3, 1924 ni5 11 geh8) 
</CL>
<HL>

Ti7 印度國，某所在有一個較細微e5 庄，百姓giau5 疑敢是神明teh 譴責in。就去問佛看著an2怎樣才會平安？照hit 個尪姨講著thai5 一個查某囡仔來祭獻；後來hiah e5 人議定著用某人 e5 子。抵好beh thai5 早一暝昏，有一個迷路e5 囡仔來hou7 hit 個某人e5 婦人人拾--著，佮hit 個beh hou7 人thai5 e5 囡仔做夥食做夥睏。 
隔日，天未光，hit 個人beh 抱囡仔出去hou7 人thai5,想著m7 免用伊家己e5 子抱--出-去，thang 用hit 個迷路--e5 來替伊。總是hit 內面暗bong-bong 無點火，oh得分別佗一個是伊子；就想著hit 個迷路e5 有掛手環，用hit 個thang做記認，就暗暗抱hit 個掛手環e5 出--去hou7人。 
到天光e5 時就看見hit 個迷路e5 iau2 ti7-teh，伊家己e5 無--去。才知是in 某ti7 hit e5昏看見手環真sui2，koh hit個囡仔beh 去替伊死，hit個手環無路用；就剝--起-來掛伊家己e5 子；所以hou7 伊e5 翁錯認來抱m7 著。In 2人真憂悶，m7-ku2無法度。可見迷信e5 害人是真大。 
(台灣教會報第476卷，1924年11月) 
</HL>