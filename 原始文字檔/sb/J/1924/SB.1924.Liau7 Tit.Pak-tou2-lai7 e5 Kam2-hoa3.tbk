<CL>
 Hian7-si5 Tng5-soaN Lau5 Eng2-siong5 hoe7-Iu2,saN-hoe3 e5 te7-peh hau7-siN : thau5-tng5, iN5-heng5; am7-kun2 te2 koh toa7; bak8-chiu toa7 koh thou3-thou3; nng7 ki chhiu2-kut te2 koh khiau; cheng2-thau5-a2 saN ki, u7 poh8-mouh8 saN-lian5; ka-chiah peN5 koh tit8; nng7 ki kha-thui2 oan-khiau, gau5 kiaN5-chau2. 
 Goan5-in si7 gin2-na2 e5 lau7-bo2 u7-sin e5 si5, khi3 iah soaN-ou7, soa3 hou7 toa7 chiah chui2-ke kiaN--tioh8; bo5 phah-sng3 pak-tou2-lai7 e5 gin2-na2 soa3 pian3-cho3 chui2-ke-heng5 : che si7 thai-kau3 e5 toa7 koan-he7. Sou2-i2 pe7-bo2 e5 sin-the2 iong2-lam2, ti3-sek e5 koan-he7, jin5-chai5 e5 sui2-bai2, tek-heng7 e5 ho2-phaiN2; i2-kip8 keng2-gu7 e5 hi2, lou7, ai, lok8, ai3, ouN3, iok8; bo5 lun7 sian-thian (boe7-seN), hou7-thian (seN-liau2), long2 toa7 eng2-hiong2 ti7 kiaN2-ji5. Se3-siok8 kong2 si7 gin2-na2 phaiN2-peh-ji7, oh io-chhi7; ki5-sit8 si7 pe7-bo2 phaiN2 chek-tek sou2-ti3. 
 Hu7-jin5-lang5 “Na7 tiam3 ti7 sin3 kap jin5-ai3 kap chiaN5-seng3 kiam chiat-che3, i chiu7 beh tui3 seN-kiaN2 lai5 tit-kiu3.” (1 The5-mou5-thai3 2 : 15). “I-li7-sa-pek chit8-e7 thiaN-kiN3 Ma2-li7-a chheng2-an, thai-in7 ti7 pak-tou2-lai7 chiu7 tio5-thiau3... In-ui7 li2 chheng2-an e5 siaN chit8-e7 jip8 goa2 e5 hi7-khang, ti7 goa2 pak-tou2-lai7 e5 thai chiu7 hoaN-hi2 lai5 tio5-thiau3.” I-li7-sa-pek u7-sin, tiam3-bat8 gou7 goeh8-jit8 ku2, choan5-sim kau-poe5 Chu2,teh cho3 thai-kau3 e5 kang. Ma2-li7-a beh seN Kiu3 Chu2, tioh8 kiaN5 ji7-chap8-goa7 phou3-lou7 lai5 chhoe7 jiat8-sim e5 I-li7-sa-pek lai5 choan5-sim saN goeh8-jit8 ku2 pi7-pan7 ho2 thai-kau3 e5 hoat (Lou7-ka 1 chiuN). 
 Liat8-ui7 ah ! Lan2 Tai5-oan5 hian7-si5 te7-it khiam3--e5 si7 sim2-mih8 ? sia7-hoe7 teh iau-kiu5 si7 sim2-mih8?Si7 ho2 lang5 ! Si7 chhin-chhiuN7 kiaN5 se2-le2 Iok-han7 kap Kiu3 Chu2 Ia5-sou chit khoan2 e5 jin5-but8 ! M7-chai siaN2-lang5 ai3 chhut chit khoan2 e5 kiaN2-ji5 ? Chun-kui3 kau3 chhin-chhiuN7 che3-si Sat-ka-li7-a e5 ho2, lau7 kau3 chhin-chhiuN7 I-li7-sa-pek--e5, ia7 ho2; ha7-teng2 kau3 chhin-chhiuN7 khou-thang2 Iok-sek--e5 e7 eng7-tit, siau3-lian5 kau3 chhin-chhiuN7 Ma2-li7-a chap8-gou7-lak8 hoe3--e5, ia7 e7 eng7-tit. Siang7 iau3-kin2 si7 tioh8 pi7-pan7, ia7 tioh8 kam-goan7; chiu7 Siong7-te3 beh eng7 hit e5 lang5 e5 kiaN2-ji5 lai5 cho3 Thian-kok e5 khui-lou7 sian-hong, a2-si7 cho3 Tai5-oan5 sia7-hoe7 e5 Kiu3 Chu2. 
 Se3-kai3 kou2-kim, kok-kok tak8 kau3-mng5, sou2 chhut e5 toa7 seng3-hian5 kap sian-ti, toa7 pou7-hun7 si7 tui3 ho2 ka-teng5 chhut: kiaN2-ji5 e5 ho2 phaiN2, ke-lai7 e5 heng-soe, kau3-hoe7 e5 kng-am3, sia7-hoe7 e5 si2-oah8; long2 si7 hu7-jin5-lang5 cho3 ho2-bo2 phaiN2-bo2 kam2-hoa3 e5 koan-he7. 
 I-li7-sa-pek ah ! ChhiaN2 li2 the3 goan2 seN Thian-kok e5 Sian-hong ouh ! 
 Ma2-li7-a ah ! kiu5 li2 ka7 goan2 sia7-hoe7 seN Kiu3 Chu2 ouh ! 
 Ou-am3 kau3-kek8 ! Teh tim5-lun5 lah ! Li2 na7 m7-siN, m7 che3-cho7; chiu7 li2 si7 khang-khang oah8, khang-khang si2; hou7 li2 chhut-si3 bo5 kong-lo5. Na7 goan7 seN, goan7 cho3 Siong7 Chu2 e5 khi3-khu7; sui-jian5 li2 si7 ho2-giah8 lau7-po5, a2-si7 san3-hiong e5 siau3-lian5-so2; khi3 siN tioh8 33 hoe3 bo5 ho2-si2 e5 iau2-siu7 kiaN2, ia7 si7 se3-kai3 e5 Hok-bo2, “Liu5-hong ban7-se3.” Hou7 li2 chhut-si3 u7 kong-lo5 ! 
 (Tai5-oan5 Kau3-hoe7-po3 te7 471 koan3, 1924 ni5 6 geh8) 
</CL>
<HL>

現時唐山劉永祥會友，三歲e5 第8 後生：頭長，圓形；頷頸短koh 大；目珠大koh thou3-thou3；兩枝手骨短koh khiau；指頭仔3 枝，有薄膜相連；ka-chiah平koh 直；兩枝腳腿彎khiau，gau5 行走。 
原因是囡仔e5 老母有身e5 時，去iah山芋，煞hou7 大隻水雞驚--著；無扑算腹肚內e5 囡仔煞變做水雞形：che 是胎教e5 大關係。所以父母e5 身體勇lam2、智識e5 關係、人才e5 sui2-bai2、德行e5 好歹，以及境遇e5 喜、怒、哀、樂、愛、惡、慾；無論先天（boe7生），後天（生了），攏大影響ti7 子兒。世俗講是囡仔歹八字，oh育飼；其實是父母歹積德所致。 
婦人人「若tiam3 ti7 信佮仁愛佮成聖兼節制，伊就beh tui3生子來得救。」（1 提摩太 2：15）。「伊莉沙白一下聽見瑪利亞請安，胎孕ti7 腹肚內就tio5跳...因為你請安e5聲一下入我e5 耳孔，ti7 我腹肚內e5 胎就歡喜來tio5跳。」伊莉沙白有身，tiam3-bat8 5月日久，全心交陪主，teh 做胎教e5 工。瑪莉亞beh 生救主，著行二十外phou3路來chhoe7 熱心e5 伊莉沙白來專心3 月日久備辦好胎教e5 法（路加1 章）。 
列位ah！咱台灣現時第一欠--e5 是甚物？社會teh 要求是甚物？是好人！是親像行洗禮約翰佮救主耶穌這款e5 人物！M7 知啥人ai3出這款e5 子兒？尊貴到親像祭司撒加利亞e5 好，老到親像伊莉沙白--e5，也好；下等到親像箍桶約瑟--e5 會用得，少年到親像瑪利亞十五六歲--e5，也會用得。上要緊是著備辦，也著甘願；就上帝beh 用hit 個 人e5 子兒來做天國e5 開路先鋒，抑是做台灣社會e5 救主。 
世界古今，各國逐教門，所出e5 大聖賢佮先知，大部分是tui3好家庭出：子兒e5 好歹、家內e5 興衰、教會e5 光暗、社會e5 死活，攏是婦人人做好母歹母感化e5 關係。 
伊莉沙白ah！請你替阮生天國e5 先鋒ouh！ 
瑪利亞ah！求你ka7 阮社會生救主ouh！ 
烏暗到極！Teh 沈淪lah！你若m7 生，m7 製造；就你是空空活，空空死；hou7 你出世無功勞。若願生，願做上主e5 器具；雖然你是好額老婆，抑是散hiong e5 少年嫂；去生著33 歲無好死e5 夭壽子，也是世界e5 福母，「流芳萬世」。Hou7 你出世有功勞！ 
(台灣教會報第471卷，1924年6月) 
</HL>