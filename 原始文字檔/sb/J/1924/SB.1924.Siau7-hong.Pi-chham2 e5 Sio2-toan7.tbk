<CL>
Liau7 Oat8 si7 Sai-le5 kau3-hoe7 e5 hoe7-iu2. Kau2 hoe3 chiu7 bo5 lau7-pe7; lau7-bo2 kam-goan7 chiu2-koaN2 lai5 khan-kiaN2. Kau3 toa7-han3 e5 si5, u7 khi3 Tai5-lam5 kap Kam Bok8-su, Pa Bok8-su, Liam5 Bok8-su toa3. Phin2-heng7 toan-chong, jiat8-sim sin3 Chu2. Ti7 An-hioh-jit8 siong5-siong5 am3-chiN7 khi3 Tai5-lam5 hu7-kin7 e5 chi-hoe7 cho3 chu2-li2, chhoa7 hiaN-ti7 le2-pai3. Ti7 Tai7-cheng3 8 ni5 si5 thau5-lou7, tng2-lai5 Sai-le5 cho3 seng-li2. Seng3-cheng5 oah8-tang7, ti7 sia7-hoe7 tiong u7 sin3-iong7; ti7 kau3-hoe7 tiong tam-tng Chu2-jit8-oh8 e5 kau3-oan5, tauh8-tauh8 chhut-mng5 pou3-to7, to7-li2 lau2-lian7, sou2 kong2 hou7 lang5 ai3 thiaN. Sui-jian5 kin7-lai5 seng-li2 sit-pai7, ka-su7 khun3-lan5, iau2-ku2 cho3 kau3-hoe7 e5 kang bo5 khah the3-pou7. Bo5 phah-sng3 ti7 6 goeh8 26 ho7 khi3 pha-hi5, soa3 hou7 chui2 kek--si2. Tng ti7 gui5-hiam2 e5 si5, goa2 siu5 oa2 khi3 kiu3; kho2-lin5 ti7 saN-tiau5-chui2 sio-kap e5 sou2-chai7, chui2 chhim koh kip-lau5, goa2 soa3 hou7 i giu2-tioh8 am7-kun2, kap i saN-kap tim5. Kai-chai3 ThiN Pe7 lau5 goa2 e5 siN3-mia7, goa2 koh phu5 chhut chui2-bin7, chong2-si i hou7 chit8-nia2 chhiu2-bang7 sou2 lian5-lui7, chiu7 be7 thang koh phu5. Theng3-hau7 lang5 kau3, kau khi2-lai5 e5 si5, i2-keng koe3-khui3. SaN-chap8 lak8 ni5 koe3 chit8-si3-lang5.
Chham2-ah! pang3 i siu2-chiat peh8 thau5-mng5 e5 lau7-bo2, 68 hoe3; kap bou2 kap saN-e5 se3-se3-han3 e5 kiaN2, thi5-thi5 khau3-khau3. Hit e5-hng sin-si kau3-ui7 e5 si5, tiam3 lai7-goa7 lang5-soaN lang5-hai2; u7 e5 an-ui3 i e5 lau7-bo2, u7-e5 pho7 i e5 thau5-khak thi5-khau3; lang5 lang5 kong2, Bo5 chhai2! Theng5 tiap8-a2-ku2 kau3-hoe7 goa7 u7 chin-che7 lang5 theh8 chiN5 lai5 beh cho3 i e5 song-hui3;in-ui7 chai i e5 ka-ke3 khun3-lan5, si2-loh8 long2 khang-khang; koh hoe7-lai7 ia7 chin tong5-cheng5 iu5-goan5 saN-kap chhut-chiN5, sou2-i2 ti7 27 ho7 e7-pou pi7-pan7 ho2-se3 ka7 i an-chong3.
Chit-tiap8 i e5 ke-au7 chiam7-si5 an-tun3, hoe7-lai7 hoe7-goa7 e5 lang5 u7 teh ka7 i tau3 phah-sng3 tioh8 an3-choaN2 i5-chhi5.
Thak8-tioh8 chit cham7 Sio2-toan7 e5 hiaN-che2 ah! Ng3-bang7 lin2 ui7-tioh8 chit-ke lai5 tong5-cheng5, ti7 ki5-to2-tiong saN siau3-liam7. Goan7 ThiN Pe7 khui-lou7 an-ui3.
(Tai5-oan5 Kau3-hoe7-po3 te7 473 koan3, 1924 ni5 8 geh8)
</CL>
<HL>

廖Oat8是西螺教會e5會友。9歲就無老父；老母甘願守寡來牽子。到大漢e5時，有去台南佮甘牧師、巴牧師、廉牧師toa3。品行端莊，熱心信主。Ti7 安歇日常常暗靜去台南附近e5支會做主理，chhoa7兄弟禮拜。Ti7大正8年辭頭路，轉來西螺做生理。性情活動，ti7社會中有信用；ti7教會中擔當主日學e5 教員，tauh8-tauh8出門佈道，道理老練，所講hou7人ai3聽。雖然近來生理失敗，家事困難，iau2-ku2做教會e5工無較退步。無扑算ti7 6月26號去拋魚，煞hou7水激--死。當ti7危險e5時，我泅倚去救；可憐ti7三條水相佮e5所在，水深koh急流，我煞hou7 伊giu2著頷kun2,佮伊相佮沉。佳哉天父留我e5性命，我koh浮出水面，總是伊hou7 1領手網所連累，就be7 thang koh浮。聽候人到，勾起來e5 時，已經過氣。三十六年過一世人。 
慘ah！放伊守節白頭毛e5老母，68歲；佮某佮3 個細細漢e5子，啼啼哭哭。Hit e5昏身屍到位e5時，taim3內外人山人海；有e5安慰伊e5老母，有e5抱伊e5頭殼啼哭；人人講，無采！停tiap8-a2久教會外有真濟人提錢來beh做伊e5喪費；因為知伊e5家計困難，死落攏空空；koh會內也真同情猶原相佮出錢，所以ti7 27號e7晡備辦好勢ka7伊安葬。 
Chit-tiap8 伊e5家後暫時安頓，會內會外e5人有teh ka7伊鬥扑算著按怎維持。 
讀著chit cham7小傳e5兄姊ah！Ng3望lin2為著chit家來同情，ti7祈禱中相siau3念。願天父開路安慰。 
(台灣教會報第473卷，1924年8月) 
</HL>