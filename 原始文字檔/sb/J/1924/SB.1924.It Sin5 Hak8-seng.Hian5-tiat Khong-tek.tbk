<CL>
 Chu2-au7 1724 ni5 4 goeh8 22 jit8, khong-chian5 e5 toa7 tiat-hak8-chia2 Khong-tek (Immanuel Kant) chhut-si3 ti7 Tek-kok tang-lam5-pou7 chit8 e5 siaN5 kio3-cho3 Khai2-ni5-su-po2 (Konigsberg). "Tiat-hak8-chia2" chiu7-si7 "ai3 ti3-sek e5 lang5", chiu7-si7 ai3 eng7 chhim-hng7 e5 nau2-lat8 ai3 beh khoaN3-thau3 jin5-seng e5 kiu3-keng3, u2-tiu7 e5 kin-goan5--e5. A2-si7 oaN7 oe7 lai5 kong2, chiu7-si7 teh kang2-kiu3 ka-ti7--e5 kio3-cho3 "Tiat-hak8-chia2". 
 I e5 lau7-pe7 si7 san3-hiong e5 lo5-tong7-chia2, m7-si7 chiah8-pa2 eng5-eng5 teh khek lang5-kut, thiu lang5-hoeh e5 chu-pun2-ka. Lau7-bo2 si7 keng3-khian5 e5 lu2-tou5, siong5-siong5 eng7 chu7-jian5-kai3 i2-kip8 Seng3-keng, lai5 chhoa7 i e5 kiaN2 kau3 cho7-but8 Chu2 e5 bin7-cheng5. Chap8-lak8 hoe3 jip8 pun2-siaN5 e5 Tai7-hak8. Khi2-thau5 u7 kang2-kiu3 Sin5-hak8, au7-lai5 khah ti3-i3 ti7 sou3-hak8, but8-li2, soa3 chin3-jip8 tiat-hak8. Chit8-si3-lang5 bo5 chhoa7 bou2, eng7 tiat-li2 cho3 i sou2 thiaN3 e5 hu7-jin5-lang5. Tai7-hak8 pit8-giap8, chiu7 cho3 kui2-na7 ui7 e5 ka-teng5 kau3-su. 
 SaN-chap8-it hoe3 tit-tioh8 phok-su7 e5 hak8-ui7, soa3 cho3 tai7-hak8 e5 kang2-su, si3-chap8-lak8 hoe3 chiu7 seng cho3 chiaN3 kau3-siu7, ia7 bat cho3 chong2-tiuN2; hou7 che7-che7 lang5 khim-giong2, chong2-si7 tui3-tek8 ia7 che7. 
 Liat8-ui7 tioh8 chai Chu2-au7 1848 ni5 iau2-boe7 kau3, gian5-lun7 chu7-iu5 e5 au5-kio3 iau2-boe7 thiaN-kiN3. Lan2 sou2 thiaN3 e5 tiat-hak8-chia2, siu7 kok-ong5 eng7 khiam5-khau2-leng7 ap-che3, m7-chun2 i soan-thoan5 chong-kau3-siong7 e5 bun7-te5. Ti7 Tai7-hak8--nih8 m7-chun2 lang5 kang2-kiu3 i e5 chong-kau3 tiat-hak8. Chit khoan2 e5 ham7-hai7, Khong-tek hoaN-hi2 jim2-nai7; tui3-tiong7 lang5 e5 jin5-keh, hang5-hok8 kok-ong5 e5 i3-su3; bo5 ke3-kau3. Ke3 bo5 loa7-ku2, sin-ong5 che7-ui7, chiu7 koh tit-tioh8 chu7-iu5. Chong2-si7 bo5 loa7-ku2 sin-the2 chiam7-chiam7 soe-jiok8. Ti7 1804 ni5 2 goeh8 12 jit8, i chiu7 an-jian5 khun3-khi3. "TaN ho2 lah;" chit ku3 si7 i e5 boe2 ku3-oe7. Si2-liau2, lang5 chiu7 jip8 chioh8-pi ti7 pun2-siaN5 e5 Le2-pai3-tng5 lai5 ki3-liam7 chit e5 phok-hak8, tiong-hou7, khian5-seng5, giam5-kin2 e5 ui2-jin5. Liat8-ui7 hiaN-che2, lang5 e5 hoe3-siu7 m7-si7 eng7 ni5-hoe3 e7 thang cho3 ko-chhioh--tit; si7 eng7 i e5 su7-giap8 e5 toa7-se3 lai5 cho3 chun2-chin5, li2 chai mah? Chit-tiap8 lan2 u7 thang ka7 i cho3 200 ni5 e5 siN-jit8, chiok-ho7 i iau2-ku2 lau7 khong-kian7, se3-lek8 pian3-moa2 ti7 ai3 ti3-sek e5 lang5 e5 tiong-kan. 
 Na7 thak8 i e5 toan7-ki3 chiu7 chai i e5 seng3-cheng5 chin ho2, cho3 lang5 tiong-hou7, sin3-sit8, kap peng5-iu2 ho2 kau-poe5. Ia7 chin tui3-tiong7 si5-kan; khun3, chiah8, ka3 oh8, san3-pou7, m7-bat bo5 chiau3 si5-kan. E7-pou-si5 chiah8-pa2 teh chhut-lai5 kiaN5-iu5, khah chun2 hoe7-sia7 e5 chui2-le5; kau3-giah8 hou7 lang5 theh8 si5-pio2 khi2-lai5 tui3. Na7 u7 khah kin2 khah ban7, si7 si5-pio2 bo5 tui3, m7-si7 Khong-tek bo5 chiau3-si5. Che m7-si7 teh kong2-chhio3, Khong-tek ko2-jian5 si7 chit khoan2 e5 jin5-but8. Chap8-tiam2 tiaN7-tioh8 khun3, cha2-khi2 gou7-tiam2 tiaN7-tioh8 khi2-chhng5, cho3 tai7-chi3 put-chi2 chhu3-su7, u7 thong2-it. Chit khoan2 kau3-giah8 hou7 lan2 Tai5-oan5 e5 hoe7-iu2, ti7 pai3-lak8-mi5 chap8-tiam2 iau2 ti7 sian-siN e5 siok-sia3, a2-si7 le2-pai3 cha2-khi2 chap8-tiam2 iau2-boe7 kau3 pai3-tng5, hit ho7 e5 hoan2-seng2. Khong-tek ia7-si7 khin5-khiam7 e5 lang5; i bo5 be2 che7-che7 chheh lai5 cho3 chng-thaN7; lai7-bin7 kan2-kiat siok-cheng7. U7 chit8 teng2 bo7-a2 eng7 ji7-chap8 tang, kau3 i koe3-sin, lang5 sio-cheN be2--khi3 cho3 ki3-liam7. M7 toe3 si5-se3 e5 liu5-heng5, m7 kam-goan7 khut-hok8 chhia-hoa5 e5 lau5-chui2, ko2-jian5 si7 che3-cho7 si5-se3 e5 toa7 eng-hiong5. 
 U7 tu3 chin-che7 chheh, ki5-tiong saN pun2 kham-tit chheng-cho3 tiat-hak8-kai3 e5 keng-tian2. Chiu7-si7: "Sun5-sui3 li2-seng3 phoe-phoan3" (1781); "Sit8-chian3 li2-seng3 phoe-phoan3" (1788); "PhoaN3-toan3-lek8 phoe-phoan3" (1790). U7 hoan-ek8 Ho5-bun5, te7-saN pun2 taN-chiah teh in3. I e5 chheh-tiong tiat-li2 chhim-tim5, siat chiau5-pi7 e5 hoat-tou7 ka3-si7 lang5; beng5-pek8 chin e5 ti3-sek si7 sim2-mih8, i e5 hoan7-ui5 kau3 to2-ui7? Phah-phoa3 giau5-gi5 kap tok8-toan3 e5 su-siuN2, tiau5-ho5 tong-si5 I5-li2-lun7-phai3 kap Keng-giam7-lun7-phai3. I kong2 lan5-lan5 chhui3-chhui3 e5 be7 thang kio3-cho3 ti3-sek, tioh8 ai3 u7 kiat-lian5, thong2-it. Iu7-koh si7 tioh8 tui3 pe7-bo2 seN-chiaN5, tui3 chhut-si3 chiu7 i2-keng u7-e5, kio3-cho3 chin e5 ti3-sek. Chong2-si7 koh chin3 chit8 pou7, ti3-sek e5 chhai5-liau7 si7 tui3 keng-giam7, chiu7-si7 tui3 li2 e5 kam2-kak ki-koan sou2 jip8 e5, ka7 i khioh cho3-hoe2 lai5 hah8 li2 e5 ngou7-seng3-tiong sou2 u7 hit chap8-ji7 e5 bou5, ia7 ho2-le2-a2 ka7 i thong2-it chou-chit khi2-lai5, i chiu7 koai-koai tiam3 lan2 lai7-bin7 cho3 lan2 chin e5 ti3-sek. Na7 siok8 chit khoan2 e5 ti3-sek chin tho3-tong3, ho2 eng7, tak8 sou2-chai7 to sio-siang7, bo5-hun kou2-cha2, hian7-kim, tang-peng5 a2-si7 sai-peng5; cho3 li2 an-sim, eng2 bo5 pian3-oaN7. 
 Chong2-si7 chit e5 Khong-tek chin gau5 piN3-khang; kong2-a2-kong2, kau3 lou7-boe2 soa3 ka7 li2 oe7 chit8-tiau5 hun5. Chiu7-si7 hun chit8-e5 hian7-siong7-kai3, koh hun chit8-e5 pun2-the2-kai3. I kong2, na7 siok8 ti7 hian7-siong7-kai3 e5 su7, cho3 li2 chiau3 teng2-bin7 hit ho7 hoat-tou7 loh8-khi3 kang2-kiu3, tiaN7-tioh8 kau3-boe2 e7 hou7 li2 bat--khi3, be7 giau5-gi5, ia7 be7 hou7 lang5 kong2 si7 tok8-toan3--e5. 
 Chong2-si7 na7 siok8 pun2-the2-kai3 e5 su7-li2 long2 m7-thang khi3 khap8-tioh8. Na7 ai3 kang2-kiu3 si7 tho2 thau5-khak-thiaN3 na7-tiaN7, kiat-kiok8 be7 thang bat. Lang5 to bo5 kang2-kiu3 leng5-hun5, chu7-iu5, Siong7-te3, hit-ho7 e5 koan5-li7. Sui-jian5 lang5 tu3 Iu2-sin5-lun7 chin toa7-pun2 teh cheng3-beng5 u7 chit8 e5 Siong7-te3, ki5-sit8 si7 teh cheng3-beng5 i ka-ti7. Na7 m7-si7 Siong7-te3 pun2-sin, thai3 e7 thang chai-bat Siong7-te3? Tu5-hui tioh8 tiam3 ti7 Siong7-te3, kap I saN chhin-chhiuN7, chiaN3 e7 thang bat I. 
 Khong-tek ti7 thau5-chit8-pun2 chheh u7 kong2, eng7 ti3-sek be7-e7 thang bat pun2-the2-kai3 e5 su7. Ti3-sek si7 hian7-siong7-kai3 e5 chai5-san2. Ti7 te7-ji7 pun2 chheh, chiu7-si7 "Sit8-chian3 li2-seng3 phoe-phoan3", i chiu7 chiong leng5-hun5, chu7-iu5 kap Siong7-te3 ka7 i ka2-teng7 loh8-khi3. Chit saN-hang7 tui3 ti3-sek si7 chhoe7 bo5, iau2-ku2 ti7 sin3-giong2 e5 kai3-han7-lai7 m7-thang bo5. Sou2-i2 Khong-tek chiu7 khi3 siuN7 chit8 e5 chi3-toa7 e5 Siong7-te3 chhut--lai5, ka7 ho7 chit8 e5 mia5 kio3-cho3 "But8-chu7-sin." chit e5 "But8-chu7-sin" u7 toa7 ui-giam5; thong2-li2 u2-tiu7 ban7-siong7, jin5-seng ban7-su7. I sou2 thoan5-chhut e5 beng7-leng7 si7 choat8-tui3 bo5 tiau5-kiaN7. Po3-siuN2, heng5-hoat8 long2 ti7 I e5 chhiu2-thau5. 
 Chong2-si7 tioh8 ai3 leng5-hun5 put-biat8 chiaN3 u7 li2-khi3; iu7-koh beh heng5-hoat8 lang5, si7 in-ui7 u7 hou7 lang5 chu7-iu5, sou2 u7 e5 chek-seng5 long2 kui-ti7 cheng3 chu7-iu5 e5 jin5-lui7. Siong7-te3 si7 chi3-sian7, cheng3 lang5 u7 sun7-than3 e5 gi7-bu7 ti7-teh. Ia7 tioh8 in-ui7 gi7-bu7 lai5 chin7 gi7-bu7. M7-thang phah-sng3 kiaN5-ho2 si7 ui7-tioh8 kiaN Siong7-te3 heng5-hoat8, a2-si7 ui7-tioh8 ai3 tit heng7-hok, khoai3-lok8; tioh8 bo5 tiau5-kiaN7--e5, si7 bu5-siong7 e5 beng7-leng7. 
 I2-goa7 iau2 u7 che7-che7 thang kong2, ia7 si7 kap lan2 khah u7 koan-he7--e5. Chhin-chhiuN7 leng5-hun5 put-biat8, choe7-ok, chu7-iu5, chin2-kiu3, Siong7-te3 kok, teng2-teng2. Kho2-sioh po3-choa2 iu2-han7, si7 ng3-bang7 lin2 ka-ti7 kang2-kiu3. E7 hiau2 khoaN3 Ho5-bun5 e5 lang5 tioh8 be2 "Kang2-cho7" 4 goeh8-ho7 khi3 thak8, chiu7 e7 pang-chan7 li2 khah beng5. 
 Boe7 tng7-pit e5 tai7-seng ai3 hoan-ek8 ki3-liam7 Khong-tek hit te3 chioh8-pi sou2 khek kui2-ku3 oe7 cho3 chit phiN bun5 e5 kiat-lun7. 
 Pi e5 bun5 si7 eng7 i peng5-seng sou2 siong5-eng7 e5 oe7 lai5 khek ti7 hit-nih--e5, kong2: "Ju2 ka7 i siuN7, siuN7 ju2-ku2, chiu7 ju2 u7 sin e5 kam2-than3 kap chun-keng3 lai5 chhiong-moa2 ti7 sim--nih8 e5 u7 nng7-hang7: chiu7-si7 ti7 lan2 e5 teng2-bin7 chhan3-lan7 e5 chhiN sou2 chio3 e5 thiN, i2-kip8 ti7 lan2 sim-lai7 e5 to7-tek-lut8." 
 (Tai5-lam5 Hu2-siaN5 Kau3-hoe7-po3 te7 469 koan3, 1924 ni5 4 geh8) 
</CL>
<HL>

主後1724年4月22日，空前e5大哲學者康德( Immanuel Kant ) 出世ti7 德國東南部一個城叫做凱尼斯堡 (Konigsberg) 。「哲學者」就是「愛知識e5人」，就是愛用深遠e5腦力愛beh看透人生e5究竟，宇宙e5根源--e5。抑是換話來講，就是teh講究家己--e5叫做「哲學者」。 
伊e5 老父是散hiong e5勞動者，m7 是食飽閒閒teh刻人骨，抽人血e5資本家。老母是敬虔e5女徒，常常用自然界以及聖經，來chhoa7伊e5 子到造物主e5面前。十六歲入本城e5大學。起頭有講究神學，後來較致意ti7 數學，物理，續進入哲學。一世人無娶某，用哲理做伊所疼e5婦人人。大學畢業，就做幾若位e5家庭教師。 
三十一歲得著博士e5學位，續做大學e5講師，四十六歲就昇做正教授，也bat做總長；hou7 濟濟人欽仰，總是對敵也濟。 
列位著知主後1848年iau2-boe7到，言論自由e5喉叫iau2-boe7聽見。咱所疼e5哲學者，受國王用khiam5口令壓制，m7 准伊宣傳宗教上e5問題。Ti7 大學--nih8 m7 准人講究伊e5 宗教哲學。這款e5陷害，康德歡喜忍耐；對重人e5人格，降伏國王e5意思；無計較。過無偌久，新王坐位，就koh得著自由。總是無偌久身體漸漸衰弱。Ti7 1804年2月12日，伊就安然睏去。「今好lah」；這句是伊e5 尾句話。死了，人就入石碑ti7 本城e5 禮拜堂來紀念這個博學，忠厚；虔誠，嚴謹e5偉人。列位兄姊，人e5歲壽 m7 是用年歲會thang做高尺--得；是用伊e5 事業e5大細來做準繩，你知mah ？ 這tiap8咱有thang ka7伊做200年e5生日，祝賀伊iau2-ku2老康健，勢力遍滿ti7 愛知識e5人e5中間。 
若讀伊e5 傳記就知伊e5 性情真好，做人忠厚，信實，佮朋友好交陪。也真對重時間；睏、食、教學、散步，m7-bat無照時間。E7晡時食飽teh出來行遊，較準會社e5水螺；夠額hou7 人提時錶起來對。若有較緊較慢，是時錶無對，m7 是康德無照時。Che m7 是teh講笑，康德果然是這款e5 人物。十點定著睏，早起5點定著起床，做事誌不止次序，有統一。這款夠額hou7 咱台灣e5會友，ti7 拜六暝十點iau2 ti7 先生e5宿舍，抑是禮拜早起十點iau2-boe7到拜堂，hit號e5反省。康德也是勤儉e5人；伊無買濟濟冊來做妝飾；內面簡潔肅靜。有一頂帽仔用二十冬，到伊過身，人相爭買--去做紀念。M7 toe3時勢e5流行，m7 甘願屈服奢華e5流水，果然是製造時勢e5大英雄。 
有著真濟冊，其中三本堪得稱做哲學界e5經典。就是：《純粹理性批判》(1781)；《實踐理性批判》( 1788)；《判斷力批判》(1790)。有翻譯荷文，第3本今才teh印。伊e5 冊中哲理深沈，設齊備e5法度教示人；明白真e5智識是甚物，伊e5 範圍到佗位？扑破僥疑佮獨斷e5思想，調和當時惟理論派佮經驗論派。伊講零零碎碎e5 be7 thang叫做智識，著ai3有結連，統一。又koh是著對父母生成，對出世就已經有e5，叫做真e5智識。總是koh進一步，智識e5材料是對經驗，就是對你e5感覺機關所入e5，ka7伊拾做伙來合你e5 悟性中所有hit 十二個模，也好禮仔ka7伊統一組織起來，伊就乖乖tiam3咱內面做咱真e5智識。若屬這款e5智識真妥當，好用，逐所在都相像，無分古早，現今，東爿抑是西爿；做你安心，永無變換。 
總是這個康德真gau5變空；講仔講，到路尾續ka7你畫一條痕。就是分一個現象界，koh分一個本體界。伊講，若屬ti7 現象界e5事，做你照頂面hit號法度落去講究，定著到尾會hou7 你bat--去，be7僥疑，也be7 hou7 人講是獨斷--e5。 
總是若屬本體界e5事理攏 m7-thang去磕著。若愛講究是討頭殼疼na7-tiaN7，結局be7 thang bat。人都無講究靈魂、自由、上帝，hit號e5權利。雖然人著有神論真大本teh證明有一個上帝，其實是teh證明伊家己。若 m7 是上帝本身，thai3會thang知bat上帝？除非著tiam3 ti7 上帝，佮伊相親像，正會thang bat伊。 
康德ti7 頭一本冊有講，用智識be7會thang bat本體界e5事。智識是現象界e5財產。Ti7 第2本冊，就是「實踐理性批判」，伊就將靈魂，自由佮上帝ka7伊假定落去。這3項對智識是chhoe7 無，iau2-ku2 ti7 信仰e5界限內 m7-thang無。所以康德就去想一個至大e5上帝出--來，ka7號一個名叫做「物聚身」。這個「物聚身」有大威嚴；統理宇宙萬象，人生萬事。伊所傳出e5命令是絕對無條件。報賞，刑罰攏ti7 伊e5 手頭。 
總是著愛靈魂不滅正有理氣；又koh beh刑罰人，是因為有hou7 人自由，所有e5 責成攏歸ti7 眾自由e5人類。上帝是至善，眾人有順趁e5義務ti7-teh。也著因為義務來盡義務。M7-thang扑算行好是為著驚上帝刑罰，抑是為著愛得幸福、快樂；著無條件--e5，是無上e5命令。 
以外iau2有濟濟thang講，也是佮咱較有關係--e5。親像靈魂不滅、罪惡、自由、拯救、上帝國，等等。可惜報紙有限，是向望lin2家己講究。會曉看荷文e5人著買《講座》4月號去讀，就會幫贊你較明。 
Boe7斷筆e5第先ai3翻譯紀念康德hit塊石碑所刻幾句話做這篇文e5結論。 
碑e5文是用伊平生所常用e5話來刻ti7 hit-nih8--e5，講：「愈ka7 伊想，想愈久，就愈有新e5感嘆佮尊敬來充滿ti7 心--nih8 e5有兩項：就是ti7咱e5頂面燦爛e5星所照e5天，以及ti7 咱心內e5道德律。」 
(台南府城教會報第469卷，1924年4月) 
</HL>