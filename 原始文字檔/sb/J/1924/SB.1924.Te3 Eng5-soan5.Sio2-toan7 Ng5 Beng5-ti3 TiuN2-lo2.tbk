<CL>
 TiuN2-lo2 si7 Ong5 TiuN2-lo2 e5 toa7 kong-chu2, chhut-si3 ti7 1886 ni5 10 goeh8 5 jit8. TiuN2-lo2 e5 thian-chu chin koan5, si7 Tai5-pak Long5-giap8 Hak8-hau7 e5 iu-teng2-seng. Chut-giap8 au7 hong7-chit ti7 Heng5-chhun cho3 siu3-i, au7-lai5 cho3 Hou2-thau5-soaN e5 khu-tiuN2 5 ni5 ku2. Kai2-cheng3 au7 cho3 pun2-chng e5 chou-iah8 kiam chham-su7 hiap8-gi7-oan5. Au7-lai5 si5 chou-iah8, chhut-lai5 cho3 sit8-giap8. 
 Ti7 1917 ni5 siu7 siat-lip8 cho3 chip-su7, ia7 1921 ni5 ko-seng cho3 tiuN2-lo2. 
 Put-heng7 ti7 pun2-ni5 5 goeh8 kan khi2-piN7, ti7-hia taN2-tiap8 bo5 hau7, khi3 Ko-hiong5 jip8 iN7, au7-lai5 khi3 Tai5-lam5 jip8 iN7. Kho2-sioh bo5 kong-hau7, koh tng2-lai5, kau3 11 goeh8 14 jit8 hou7 Chu2 chiap-lap8 khi3 hiong2-siu7 37 hoe3. Ui5-loh8 nng7-e5 hau7-siN, si3-e5 cha-bou2-kiaN2 kap TiuN2-lo2-niu5. 
 Ti7 15 jit8 ha7-ngou2 3 tiam2 ku2-heng5 chong3-sek, hoe7-chong3-chia2 300 cho2-iu7 lang5. Ki5-tiong u7 pun2-kun7 e5 Su3-bu7 Kho3-tiuN2, Keng2-chhat Kho3-tiuN2, Chng-tiuN2 kap i2-ha7 e5 siok8-koaN, sin-siong chin che7. Tiau3-tek8 70 goa7 ki, sit8-chai7 chin seng7-hong2. Tu2-ho2 Boan2 Bok8-su kap Bok8-su-niu5 ti7 13 am3 kau3 Heng5-chhun, sou2-i2 chhiaN2 i chu2-li2 chong3-sek, na7-si7 chai7-ha7 ia7 be7 kim3-tit bo5 kong2 TiuN2-lo2 tam7-poh8 e5 lai5-lek8. 
 Lun7 chit e5 lang5, u7 kui2-na7 hang7 hou7 lan2 thang ki3-liam7:
 1. Ho2 chhin-kin7. Sui-jian5 te7 ui7 koan5, iau2-ku2 tok-sit8 ho2 chhin-kin7, hou7 it-poaN e5 lang5 sou2 o-lo2. Tui3 i phoaN3-piN7 khi2, goa2 na7 chhut-mng5 khi3 tham3 hoe7-iu2, chiu7 u7 hoe7-goa7 e5 lang5 teh mng7, “TaN Beng5-ti3-hiaN e5 piN7 u7 khah ho2, bo5?” Goa2 in3 kong2 “Bo5.” Lang5 chiu7 thou2-khui3 kong2, “Chit lang5 na7 si2, si7 Heng5-chhun e5 bo5 hok-khi3, in-ui7 put-lun7 sim2-mih8 lang5, na7 u7 oh-tit e5 su7, hek8-si7 koaN-thiaN a2-si7 kap lang5 put-tit8, i na7 cho3 e7 kau3 khah-siong5 the3 in siat-hoat, a2-si7 the3 in chhu2-ho5.” 
 2. Hu3-iu2 Kong-ek-sim. Li7 Heng5-chhun bo5 loa7-hng7 u7 chit8 e5 un-choaN5 chin ho2(choan5 Tai5 te7-it). Kho2-sioh bo5 u7 tu2-ho2 e5 siat-pi7, se2-ek8 e5 kheh chin khun3-lan5. Cheng3-hu2 u7 kong2 beh khi3 hia kian3-tiok ek8-keng kap hiu-khe3 sou2, lu2-koan2. TiuN2-lo2 thiaN-liau2 chin hoaN-hi2, kap i nng7-e5 peng5-iu2 liam5-piN kia3-hu3 4000 gin5 cho3 chit-hang7 e5 kian3-tiok-hui3. Ki5-thaN hoan7-na7 siok8 ti7 kong-ek e5 su7, bo5 m7 chin7-lat8 khi3 cho3. 
 3. Tui3 kau3-hoe7. Hoe7-iu2 na7-si7 kap cheng3-hu2 u7 sim2-mih8 tai7-chi3, a2-si7 thoan5-kau3-lang5 tui3 po2-kah, koaN-thiaN u7 sim2-mih8 koan-he7 ka7 i kong2, i chiu7 tak8 hang7 siat-hoat kau3 ho2-se3, long2 m7-bian2 thoan5-kau3-lang5 lo5-sim khou2-chian3. Ia7 put-chi2 gau5 the2-thiap pang-chan7 thoan5-kau3-ka, khoaN3-tioh8 chia e5 hoe7-iu2 saN-li7 chin hng7, beh khi3 sun5 hoe7-iu2 put-pian7. Goa2 lai5 e5 si5, i mng7 goa2 khoaN3 e7 hiau2 khia5 chhia a2 be7? Goa2 kong2, “TaN-chiah teh oh8.” TiuN2-lo2 liam5-piN khan chit8-tiuN chhia lai5 hou7 goa2 eng7, si7 i ka-ti7 kia3-hu3--e5. Kau3-hoe7 e5 ian5-hang7 ia7-si7 chin chhut-lat8, cho3-thau5 kiaN5 hou7 lang5 toe3. Sou2-i2 TiuN2-lo2 e5 si2, kham-chheng kau3-hoe7 sit-loh8 chit8-ki e5 tong3-liong5. Ia7 thoan5-kau3-ka kiam2 chit8 e5 pang-chan7 lah! 
 4. TiuN2-lo2 e5 sin3. I phoaN3-piN7 e5 si5, goa2 siong5-siong5 khi3 tham3 i, the3 i ki5-to2. I chiu7 chin hoaN-hi2, chong2-si7 u7-si5 u7 tai7-chi3 chou2-tong3, khah che7 jit8 bo5 khi3, i liam5-piN kio3 i e5 kiaN2 lai5 chhiaN2 goa2 khi3. Goa2 kau3 ui7, mng7 i khoaN3 kio3 goa2 beh tai7. I kong2, “Kui2-na7 jit8 bo5 kap li2 kong2 oe7, sim-koaN bo5 siaN2 peng5-an, ai3 chhiaN2 li2 the3 goa2 ki5-to2.” Ki5-to2 soah sim-koaN chiu7 cham2-jian5 khah peng5-an. Au7-lai5 goa2 mng7 i khoaN3 piN7 chiah ku2 be7 ho2, i e5 sim-koaN u7 peng5-an a2 bo5? I kong2, “Ban7-su7 oa2-kho3 Siong7-te3. Goa2 peng5-jit8 u7 tui3-tiong7 se3-kan khah koe3-thau5, taN ThiN Pe7 ka3-si7 goa2, che si7 eng-kai.” Long2 bo5 u7 hian2-chhut oan3-hin7 e5 khoan2. Iu7-koh bat kui2-na7 pai2 toa7 kan-khou2, hiam2 si2--khi3, tng teh-beh m7-chai lang5 e5 si5, chiu7 tit8-tit8 kio3, “Chu2 ah! Kiu3 goa2!” Siong5-siong5 si7 an2-ni. 
 5. TiuN2-lo2 e5 Si2. Beh li7-khui se3-kan e5 tai7-seng, kap i sou2 chhin-thiaN3 e5 lau7-pe7 kap sio2-ti7, bou2-kiaN2 chhin-lang5 saN-si5 liau2-au7, kio3 kong2, “Chu2 ah! Kiu3 goa2! Chu2 ah! Kiu3 goa2!” Siang-chhiu2 kiah8 koan5, bak8-chiu pang3-kheh, an-jian5 khun3-khi3. 
 Chhin-chhiuN7 chit khoan2 e5 si2, sit8-chai7 khah iaN5 si2-sit, in-ui7 Siong7-te3 beh chhit-khi3 i long2-chong2 e5 bak8-sai2; bo5 beh koh u7 si2-sit, ai-siong, thiaN3-thang3, au5-kio3; in-ui7 se3-kan sou2-u7 e5 kan-khou2, taN i2-keng koe3-khi3 lah! 
 TiuN2-lo2 beh koe3-sin e5 si5, u7 chit8 e5 hoe7-goa7 e5 peng5-iu2 khia7 ti7 i e5 sin-piN teh khoaN3 i si2; khoaN3-liau2 soa3 kong2 i m7-bat khoaN3-tioh8 chit khoan2 e5 an-jian5 koe3-si3. 
 Goa2 sia2 chiah-e5 pun cheng3 khoaN3 Po3 e5 hiaN-che2 khoaN3, ng3-bang7 u7 thang cho3 lan2 e5 li7-ek, soa3 chhiaN2 the3 in ke-lai7 ki5-to2, hou7 in toe3 i e5 kha-pou7 kiaN5, kau3 si2 bo5 pang3-sak Chu2, si7 sim sou2 goan7. 
 (Tai5-oan5 Kau3-hoe7-po3 te7 467 koan3, 1924 ni5 2 geh8) 
</CL>
<HL>

長老是王長老e5大公子，出世ti7 1886 年10月5日。長老e5天資真懸，是台北農業學校e5優等生。卒業後奉職ti7恆春做獸醫，後來做虎頭山e5區長5 年久。改政後做本庄e5助役兼參事協議員。後來辭組役，出來做實業。 
Ti7 1917年受設立做執事，也1921年高升做長老。 
不幸ti7本年5月間起病，ti7-hia 打tiap8無效，去高雄入院，後來去台南入院。可惜無功效，koh轉來，到11月14日hou7主接納去享壽37歲。遺落兩個後生，4 個查某子佮長老娘。 
Ti7 15日下午3點舉行葬式，會葬者300左右人。其中有本郡e5庶務課長、警察課長、庄長佮以下e5屬官，紳商真濟。弔軸70 外枝，實在真盛況。抵好Boan2牧師佮牧師娘ti7 13 暗到恆春，所以請伊主理葬式，若是在下也be7 禁得無講長老淡薄e5來歷。 
論chit 個人，有幾若項hou7 咱thang紀念： 
1、好親近。雖然地位懸，iau2-ku2 篤實好親近，hou7一般e5人所o-lo2。對伊破病起，我若出門去探會友，就有會外e5人teh問，「今明弟兄e5病有較好--無？」我應講「無。」人就吐氣講，「Chit人若死，是恆春e5無福氣，因為不論甚物人，若有難得e5事，或是官廳抑是佮人不直，伊若做會到khah常替in設法，抑是替in 取和。」 
2、富有公益心。離恆春無偌遠有一個溫泉真好（全台第一）。可惜無有抵好e5設備，洗浴e5客真困難。政府有講beh去hia 建築浴間佮休憩所、旅館。長老聽了真歡喜，佮伊兩個朋友liam5-piN寄付4000 銀做chit項e5建築費。其他凡若屬ti7公益e5事，無m7盡力去做。 
3、對教會。會友若是佮政府有甚物事誌，抑是傳教人對保甲、官廳有甚物關係ka7伊講，伊就逐項設法到好勢，攏m7免傳教人勞心苦戰。也不止gau5體貼幫贊傳教家，看著chia e5會友相離真遠，beh去巡會友不便。我來e5時，伊問我看會曉騎車抑be7？ 我講，「TaN才teh學。」長老liam5-piN 牽一張車來hou7我用，是伊家己寄付--e5。教會e5緣項也是真出力，做頭行hou7人toe3。所以 長老e5死，堪稱教會失落一枝e5棟樑。也傳教家減1個幫贊lah！ 
4、長老e5信。伊破病e5時，我常常去探伊，替伊祈禱。伊就真歡喜，總是有時有事誌阻擋，較濟日無去，伊liam5-piN叫伊e5子來請我去。我到位，問伊看叫我beh tai7。伊講，「幾若日無佮你講話，心肝無啥平安，ai3請你替我祈禱。」祈禱煞心肝就嶄然較平安。後來我問伊看病chiah 久be7好，伊e5心肝有平安抑無？ 伊講，「萬事倚靠上帝。我平日有對重世間較過頭，今天父教示我，這是應該。」攏無有顯出怨恨e5款。又閣bat幾若擺大艱苦，險死--去，當teh-beh m7知人e5時，就直直叫，「主ah！ 救我！」常常是an2-ni。 
5、長老e5死。Beh離開世間e5第先，佮伊所親疼e5老父佮小弟、某子親人相辭了後，叫講，「主ah！救我！主ah！救我！」雙手舉懸，目珠放kheh，安然睏去。 
親像chit款e5死，實在較贏死失，因為上帝beh拭去伊攏總e5目屎；無beh koh有死失、哀傷、痛疼、喉叫；因為世間所有e5艱苦，今已經過去lah！ 
長老beh過身e5時，有1個會外e5朋友企ti7伊e5身邊teh看伊死；看了續講伊m7-bat 看著chit款e5安然過世。 
我寫chiah-e5分眾看報e5兄姊看，ng3 望有thang做咱e5利益，續請替in家內祈禱，hou7 in toe3伊e5腳步行，到死無放sak主，是心所願。 
(台灣教會報第467卷，1924年2月) 
</HL>