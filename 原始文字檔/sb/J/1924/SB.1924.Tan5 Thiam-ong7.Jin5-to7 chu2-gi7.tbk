<CL>
 Jin5-to7 chu2-gi7 chiu7 si7 Phok-ai3, Chu7-iu5, Peng5-teng2. Chit saN e5 toa7 bun7-toe5 si7 tui3 Ki-tok-kau3 siN-chhut. Ki-tok kang3-se3 thoe3 lang5 siu7 si2 siok8-choe7, thiaN3 tui3-tek8, thoe3 hai7 i e5 lang5 ki5-to2 kiu5 ThiN-pe7 sia3 in e5 choe7; ka3-si7 lang5, tui3-tek8 tioh8 thiaN3 i, loe2-me7 lin2-e5 tioh8 chiok-hok i, khun2-tiok8 lin2-e5 thoe3 i ki5-to2, an2-ni oe7 tit lin2 ThiN-pe7 e5 po3-siuN2. Che si7 Phok-ai3. 
 Chu7-iu5. Si7 bo5 siu7 ap-che3, pe2-pak8, kiaN-hiaN5, hoan7-su7 u7 chu7-chu2 e5 koan5-han7. Chu2 u7 kong2, “Chin-li2 thau2-pang3 lin2, bian2 siu7 Mou5-kui2 pe2-pak8, bo5 choe3 che7-koa3 e5 lou5-chai5.” Po2-lo5 kong2, “Tioh8 eng7 chu7-iu5 than3 Seng3 Sin5, m7-thang than3 su-iok8, che si7 chin-chiaN3 e5 thau2-pang3.” 
 Peng5-teng2. Ki-tok chi3-chun kang3-ke7 choe3 lang5, ka-ki7 khoan2-thai7 choe3 lou5-pok8, ka7 hak8-seng soe2 kha, si7 lau5 I e5 bou5-hoan7 hou7 lang5 oh8 khiam-sun3. I kong2: “Goa2 bo5 khoan2-thai7 lin2 choe3 lou5-pok8, in-ui7 lou5-pok8 m7-chai chu2-lang5 e5 sou2 kiaN5; si7 eng7 lin2 choe3 peng5-iu2, choe3 ThiN-pe7 e5 kiaN2.” Che si7 sin3-tou5 te7-it ho2 e5 toe7-ui7, iau2-bo5 thang pi2 lah. U7 to7-li2 e5 kok chiu7 eng7 chi2 saN hang7 choe3 iau3-kin2. Bi2-kok kian3-lip8 si7 Jin5-to7 chu2-gi7, bo5 ai3 chhim-chiam3 pat8-lang5 e5 toe7, ai3 po2-hou7 lang5 . Cha2 in e5 kok-lai7 u7 lou5-le7; au7-lai5 Lim5 Kheng2 Chong2-thong2 hiat-chian3 lai5 thau2-pang3 in. Cheng5-ni5 Hoa5-hu2 hoe7-gi7, u7 lang5 soan-gian5 Bi2 si7 ai3 chiam3 Tiong-hoa e5 toe7. Au7-lai5 Khap-teng7 (Harding) Chong2-thong2 tui3 gi7-hoe7 soat-beng5, na7 u7 chiam3 toe7, chiu7 bo5 Jin5-to7 chu2-gi7. Au7-lai5 bo5 lang5 koh lam7-sam2 soan-gian5. 
 Eng, Bi2, kau3 iN7-pang thoan5 chin-to7, chiu7-si7 ui7-tioh8 thiaN3 Chu2, thiaN3 lang5 e5 bok8-tek; hoan2-tng2 u7 lang5 siN-khi2 hui2-pong3 e5 oe7, kong2 in ai3 boe2 jin5-sim, chiam3 thou2-toe7; kiat-kiok8 chiu7 bo5-iaN2. Tiong-kok, Tai5-oan5 e5 ku7-koan3 bo5 thian-to7, sou2-i2 Jin5-to7 chu2-gi7 u7 sit-loh8, tui3-tiong7 Li7-ki2 chu2-gi7, Kim-chiN5 chu2-gi7 e5 su-siong2 chin chai7 chhim. Te7-it bo5 jin5-to7 si7 chhoa7 soe3-i5 e5 , boe2 lang5 choe3 lou5-chai5, cha-bou2-kan2, hou7 in chiong-sin boe7 chiaN5 lang5. Che si7 u7 hai7 jin5-to7, ia7 biat8-bo5 thian-to7. 
 Cheng3-hu2 nia2 Tai5 i2-lai5, u7 eng7 chin-choe7 hong-hoat ai3 chiat8-chi2 chiah-e5 phaiN2 hong-siok8; m7-ku2 ia7 si7 boe7 li7, lang5 chin gau5 nng3 hoat-lut8-phang7.
 Cheng3-hu2 chiat-che3 soe3-i5, lang5 chiu7-cho7 tong5-ku-jin5, siN-kiaN2 eng7 jiong7-tou7 jip8-hou7. Ia7 u7 hit ho7 kam-goan7 choe3 ha7-chian7 e5 chhiap. Chiat-che3 boe2 cha-bou2-kan2, chiu7 eng7 iong2-lu2 e5 beng5-gi7, sit8-chai7 iu5-goan5 si7 teh choe3 cha-bou2-kan2. Chiat-che3 iong2-lu2-e5, si7 ui7-tioh8 chhiong-ki e5 lang5, pun chin-choe7 lai5 than3-chiah8, m7-ku2 iau2 u7 chit8 sut-a2 lou7 thang jip8. U7 chun2 lang5 pun chit8 nng7-e5 lai5 thoan5 hou7-su5, chong2-si7 lang5 sun7 chit e5 ki-hoe7, iu7 chin-choe7 teh choe3 bo5 jin5-to7 e5 su7. Na7 bo5 kiaN2, sit8-chai7 pun lai5 iong2-seng5 choe3 hou7-su7, che si7 chin hap8 jin5-to7, in-ui7 lan2 si7 ka-chok8 chu2-gi7, tai7-ke ai3 u7 soa3-chiap hou7-se3-tai7 e5 su-siong2. M7-ku2 u7 lang5 hau7-siN cha-bou2-kiaN2 chin toa7 tin7, iau2-boe2 san3-hiong-lang5 e5 cha-bou2-kiaN2 lai5 choe3 chhe-eng7, che beng5-beng5 u7 cha-bou2-kan2 e5 cheng3-ku3. 
 Cha2 u7 cha-bou2-kiaN2 chhut-ke3, u7 kah lau7-po5, cha-bou2-kan2; taN chiu7 pun iong2-lu2 sui5 khi3 choe3 chhe-eng7. Che kam2 m7-si7 bo5 jin5-to7 Chu2-gi7 mah ? An2-ni lai5 khoaN3 lang5 e5 liong5-sim si7 sun2-jin5 li7-ki2 khah choe7, gau5 the2-thiap kan-khou2 lang5-e5 si7 chio2. Choe3 chit ho7 si7 bo5 kong-tek-sim, pe2-pak8 lang5, chhut-chai7 in khou2-tok8 boe7 to5-siam2-tit. Na7 u7 khiam3-eng7 lai5 eng7 chhiaN3, sit8-chai7 si7 khah ho2 mia5-siaN, chiah oe7 siN-khi2 chu7-iu5 peng5-teng2 e5 thiaN3-sim. 
 Lun7 chit chan5 iong2-lu2 choe3 cha-bou2-kan2 eng7, lan2 tang5 sin3 Chu2 e5 hiaN-ti7 chi2-be7 put-chi2 tioh8 sio2-sim ti5-hong5. Na7 bo5, na2 chun2 tit8-tit8 teh liu5-heng5 e5 khoan2, in-ui7 hoe7-goa7 e5 lang5 teh phoe-pheng5 lan2, sou2-i2 tioh8 sio2-sim. Lan2 sin3 Chu2 lam5-hu7 lo2-iu3, hu3-kui3 pin5-chian7 si7 Peng5-teng2 chu2-gi7, m7-thang an2-ni bo5 jin5-to7, oe7 hou7 hoe7-goa7 e5 lang5 chhe7 khang-phang7; ia7 kiaN-liau2 Sian-ti chiu3-chou2 e5 oe7 u7 eng3-giam7. I2-sai3-a, Ia5-li7-bi2, put-si5 chek-pi7 Iu5-thai3 e5 peh-siN3 bo5 thiaN3 song3-hiong-lang5 , sou2-i2 in u7 choe7 lah ! Na2-tan tui3 Tai7-pit8 kong2, “U7 ho2-giah8 lang5, gu5-iuN5 chin-choe7; lang5-kheh lai5 m7-kam thai5; song3-hiong lang5 chi2-u7 chit8 chiah iuN5-a2-bu2, chiu7 ka7 i khan-lai5 thai5, i e5 choe7 tioh8 chaiN2-iuN7 pan7 ?” Tai7-pit8 in3 kong2, “Tioh8 thai5, thang tu5 phaiN2 hong-siok8 ti7 peh-siN3 e5 tiong-kan.” Sian-ti kong2, “Choe3 chit ho7 su7 chiu7-si7 li2.” Hit-si5 Tai7-pit8 chiah jin7-choe7, chai si7 u7 toa7 sit-loh8 i e5 liong5-sim, siu7 chiu3-chou2. Chiau3 thian-li2 lai5 lun7, tioh8 u7 Jin5-to7 chu2-gi7 chiah hap8-li2. Na7 khoaN3 Se-kok u7 Jin5-to7 chu2-gi7 long2 khah hoat-tat8. 
 An2-ni put-lun7 kok-ka, chong-kau3, sia7-hoe7, ka-teng5, ko3-jin5, tioh8 u7 Jin5-to7 chu2-gi7, hou7 chiah-e5 put-hoat e5 hong-siok8 oe7 tu5-khi3, chiah u7 sit8-heng5 Ki-tok sou2 kian3 Phok-ai3, Chu7-iu5, Peng5-teng2 e5 bok8-tek. Na7 ui5-hoan7 si7 kou-hu7 Chu2 e5 toa7-un chin chhim. 
 (Ti5-oan5 Kau3-hoe7-po3 te7 469 koan3, 1924 ni5 4 geh8) 
</CL>
<HL>

人道主義就是博愛、自由、平等。這3 個大問題是tui3基督教生出。基督降世替人受死贖罪，疼對敵，替害伊e5 人祈禱求天父赦in e5 罪；教示人，對敵著疼伊；loe2罵lin2-e5 著祝福伊；窘逐lin2-e5 替伊祈禱，an2-ni 會得lin2天父e5 報賞。Che 是博愛。 
自由。是無受壓制，pe2-pak8、驚惶，凡事有自主e5 權限。主有講，「真理thau2放lin2，免受魔鬼pe2-pak8，無做坐掛 e5 奴才。」保羅講，「著用自由趁聖神，m7-thang 趁私慾，che 是真正e5 thau2放。」 
平等。基督至尊降低做人，家己款待做奴僕，ka7 學生洗腳，是留伊e5 模範hou7 人學謙遜。伊講：「我無款待lin2做奴僕，因為奴僕m7 知主人e5 所行；是用lin2做朋友，做天父e5 子。」Che 是信徒第一好e5 地位，iau2 無thang 比lah。有道理e5 國就用這3 項做要緊。美國建立是人道主義，無ai3侵佔別人e5 地，ai3 保護人。早 in e5 國內有奴隸；後來林肯總統血戰來解放in。前年華府會議，有人宣言美是ai3佔中華e5 地。後來Khap-teng7 (Harding)總統tui3議會說明，若有佔地，就無人道主義。後來無人koh濫糝宣言。 
英、美，到異邦傳真道，就是為著疼主，疼人e5目的；反轉有人生起毀謗e5 話，講in ai3買人心、佔土地；結局就無影。中國，台灣e5 舊慣無天道，所以人道主義有失落，對重利己主義，金錢主義e5 思想真在深。第一無人道是娶細姨e5，買人做奴才，查某kan2，hou7 in 終身boe7 成人。Che 是有害人道，也滅無天道。
政府領台以來，有用真濟方法ai3截止chiah-e5 歹風俗；m7-ku2 也是未li7，人真gau5 鑽法律縫。
政府節制細姨，人就造同居人，生子用讓度入戶。也有hit號甘願做下賤e5 妾。節制買查某kan2，就用養女e5 名義，實在猶原是teh 做查某kan2。節制養女e5，是為著娼妓e5 人，分真濟來趁食，m7-ku2 iau2 有一屑仔路thang 入。有准人分一二個來傳後嗣，總是人順這個機會，又真濟teh 做無人道e5 事。若無子，實在分來養成做後嗣，che 是真合人道，因為咱是家族主義，大家ai3有續接後世代e5 思想。M7-ku2 有人後生查某子真大陣，iau2 買散hiong 人e5 查某子來做差用，che 明明有查某kan2 e5 証據。 
早有查某子出嫁，有kah老婆、查某kan2；今就分養女隨去做差用。Che 敢m7是無人道主義mah？An2-ni 來看人e5 良心是損人利己較濟，gau5 體貼艱苦人e5是少。做這號是無公德心，pe2-pak8人，出在in 苦毒boe7逃閃tit。若有欠用來用倩，實在是較好名聲，才會生起自由平等e5 疼心。 
論這層養女做查某kan2 用，咱同信主e5 兄弟姊妹不止著小心ti5防。若無，na2 準直直teh 流行e5 款，因為會外e5 人teh 批評咱，所以著小心。咱信主男婦老幼，富貴貧賤是平等主義，m7-thang an2-ni 無人道，會hou7會外e5 人chhoe7 空縫；也驚了先知咒詛e5 話有應驗。以賽亞、耶利米，不時責備猶太e5 百姓無疼散hiong人，所以in 有罪lah！拿但對大衛講，「有好額人，牛羊真濟；人客來m7 甘thai5；散hiong 人只有一隻羊仔母，就ka7 伊牽來thai5，伊e5 罪著怎樣辦？」大衛應講，「著thai5，thang 除歹風俗ti7百姓e5 中間。」先知講，「做這號事就是你。」Hit 時大衛才認罪，知是有大失落伊e5 良心，受咒詛。照天理來論，著有人道主義才合理。若看西國有人道主義攏較發達。 
An2-ni 不論國家、宗教、社會、家庭、個人，著有人道主義，hou7 chiah-e5 不法e5 風俗會除去，才有實行基督所建博愛，自由，平等e5 目的。若違犯是辜負主e5 大恩真深。 
(台灣教會報第469卷，1924年4月) 
</HL>