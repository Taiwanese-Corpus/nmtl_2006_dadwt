<CL>
 Srinivasa Sastri si7 In3-tou7 chit8 e5 chhut-mia5 tsoe3 u7 keng-lek8 e5 lang5, i si7 e7 thang hou7 lang5 tsun-keng3 tso3 In3-tou7 sit8-chai7 e5 peh-siN3 e5 tai7-piau2-tek e5 lang5. 
 Ti7-Tsu2-au7 1921 ni5 u7 tai7-piau2 In3-tou7 khi3 hu3 Kok-che3 lian5-beng5, koh siu7 ui2-thok khi3 si7-chhat O3-te7-li7-a, Sin-ngi2-lan5, Ka-na2-tai7, the3 i e5 tong5-pau ti7-hia siat-hoat in e5 bun7-te5. I si7 Su-bit8-iN7 e5 Kou3-bun7-koaN e5 chit8 e5, si7 Lun5-tun e5 tsu7-iu5-bin5. Thang kong2 si7 In3-tou7 lang5 e5 siong7-kip e5 chit8-e5 chhut-mia5 lang5. Lun7 Ki-tok-kau3 e5 to7-li2 i u7 an2-ne kong2:
 “Goa2 m7-si7 Ki-tok-tou5, ia7 bo5 chhin-chhiuN7 goa2 e5 tong5-pau che7-che7 lang5, khi3 ti7 Ki-tok-kau3 e5 hak8-hau7 thak8 chheh. Chong2-si7 ti7 che7-che7 ni5 tiong-kan, goa2 bat koan-khoaN3 Ki-tok-kau3 e5 oah8-tong7. M7-bat thak8 Ki-tok-kau3 e5 chheh, sou2 chai-iaN2 Ki-tok-kau3 e5 to7-li2 si7 tui3 goa2 choan-sim ti3-chi3 lai5 gian2-kiu3 Eng-kok bun5-hak8 kap si-bun5-hak8. Tui3 goa2 sou2 keng-giam7 Ki-tok-kau3 e5 sin3-tou5, thang kong2 se3-kai3 chong-kau3 tiong tu3-mia5 e5 te7-ui7 si7 siok8 Ki-tok-kau3, in-ui7 i u7 kam2-tong7-lat8 hou7 lang5 hian3-sin kap phok-ai3 e5 hong7-su7. 
 Ki-tok-kau3 u7 chou-chit Soan-to7-hoe7 ti7 se3-kai3 tak8 sou2-chai7, ti7 bun5-beng5 e5 kok-bin5 kap ia2-ban5 e5 peh-siN3 e5 tiong-kan. Tauh8-tauh8 tu2-tioh8 lang5 bo5 tong5-cheng5, lang5 hoan2-tui3, hui2-pong3, iau2-ku2 bo5 sian7 bo5 lan2, tsai u7 sim2-mih8 mih8 thang heng-khi2 lang5 te7-it koan5 kap te7-it ko-siong7 e5 phin2-seng3. 
 In3-tou7 e5 kan-khou2 toa7-bin7 si7 in-ui7 bo5 ti3-sek koh pin5-toaN7. Soan-kau3-su teh ka3 m7-bat ji7 e5 lang5 ia7 si7 teh khui-khoah Ki-tok-kau3. In-ui7 in bo5 sioh chiN5 kap khui3-lat8 oan5-chiaN5 chiah-e5 tiong7-iau3 e5 su7, Ki-tok-kau3 teh cheng-hok8 se3-kai3, chiong-lai5 e7 koh-khah toa7 seng5-kong. 
 Ki-tok-kau3 iau2 u7 che7-che7 tioh8 cho7-chiaN5 e5 su7. Kau-chian3 iau2-boe7 hoe3-chi2. Ia5-sou Ki-tok e5 tsong-kau3, si7 peng5-an ong5 e5 tsong-kau3, boe7 hoe3-chi2 kau-chian3 e5 sim be7 thang kong2 si7 oan5-chiaN5 i e5 tsu2-chi2. 
 In3-tou7 tsong-kau3-chia2 long2 tioh8 sit8-heng5 khek-ki2. In-ui7 an2-ni, Ki-tok-kau3 e5 soan-kau3-su chin7 khek-ki2 kam-goan7 chhut-lat8 ti7 ha7-kip kap siu7 ap-che3--e5 e5 tiong-kan, bo5 liah8 se3-kan e5 chhia-hoa su7-cheng5 tso3 iau3-kin2, i si7 hou7 In3-tou7 lang5 tsun-keng3 poaN5-koe3 tak8 lang5 e5 teng2-bin7.” 
Chiah-e5 oe7 na2 siuN7, na2 tsai-iaN2, sip8-ji7-ke3 e5 lat8 kin-a2-jit8 bo5 su Su3-tou5 hit si5-tai7 e5 lat8 lah.
 (Tai5-oan5 Kau3-hoe7-po3 te7 531 koan3,1929 ni5 6 geh8) 
</CL>
<HL>

Srinivasa Sastri是印度1個出名最有經歷e5人，伊是會thang hou7 人尊敬做印度實在e5百姓e5代表tek e5人。 
Ti7 主後1921年有代表印度去赴國際聯盟，koh 受委託去視察奧地利亞，Sin-ngi2-lan5、加拿大，替伊e5 同胞ti7-hia 設法in e5問題。伊是樞密院e5顧問官e5一個，是倫敦e5自由民。Thang 講是印度人e5上級e5 一個出名人。論基督教e5道理伊有an2-ne 講： 
「我m7 是基督徒，亦無親像我e5 同胞濟濟人，去ti7 基督教e5 學校讀冊。總是ti7 濟濟年中間，我bat觀看基督教e5 活動。M7-bat 讀基督教e5 冊，所知影基督教e5道理是tui3 我專心致志來研究英國文學佮詩文學。Tui3 我所經驗基督教e5 信徒，thang 講世界宗教中著名e5地位是屬基督教，因為伊有感動力hou7 人獻身佮博愛e5奉侍。 
基督教有組織宣道會ti7 世界逐所在，ti7 文明e5國民佮野蠻e5百姓e5中間。Tauh8-tauh8抵著人無同情、人反對、毀謗，iau2-ku2無sian7無懶，知有甚物物thang 興起人第一懸佮第一高尚e5品性。 
印度e5艱苦大面是因為無智識koh貧憚。宣教師teh 教m7-bat 字e5人也是teh 開闊基督教。因為in無惜錢佮氣力完成chiah-e5 重要e5事，基督教teh 征服世界，將來會koh 較大成功。 
基督教iau2 有濟濟著造成e5事。交戰iau2-boe7廢止。耶穌基督e5宗教，是平安王e5宗教，boe7廢止交戰e5心be7 thang 講是完成伊e5 主旨。 
印度宗教者攏著實行克己。因為an2-ne，基督教e5宣教師盡克己甘願出力ti7 下級佮受壓制--e5 e5中間，無掠世間e5奢華事情做要緊，伊是hou7 印度人尊敬poaN5過逐人e5頂面。」 
Chiah-e5 話那想，那知影，十字架e5力今仔日無輸使徒hit 時代e5力lah。 
(台灣教會報第531卷，1929年6月) 
</HL>