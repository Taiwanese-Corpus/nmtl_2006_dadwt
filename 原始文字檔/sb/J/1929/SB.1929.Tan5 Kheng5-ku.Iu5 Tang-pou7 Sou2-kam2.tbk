<CL>
 Goa2 kap TiuN Ki-choan5 Sian-siN ti7 chit pai2 e5 hioh-joah8-tiong, chiu7-si7 ti7 7 geh8 30 ho7 u7 tui3 Tam7-sui2 chhut-hoat khi3 Tang-pou7. TaN hit-tiau5 lou7-keng3 u7 keng-ke3 Gi5-lan5, Lo5-tong iah8 tui3 Sou-o3 che7-chun5 chiah khi3 Hoe-lian5-kang2. Chhoe-si3 e5 le2-pai3-jit8 u7 ti7 Hoe-lian5-kang2 pai3-tng5 kap hia e5 hiaN-chi2 saN-kap siu2 le2-pai3, iah8 goa2 u7 siu7 Li2 Thoan5-to7 pai3-thok choe3 chu2-li2, koh hit e7-pou goan2 iah8 u7 koh kap Li2 Thoan5-to7, Tam7 Chip-su7 kap Niu5 A-phiau kun (i hian7-si5 si7 ti7 Tang Tai5-oan5 e5 Sin-bun5-sia7 teh choe3 ki3-chia2), gou7 lang5 choe3-tin7 khi3 sin-siat e5 Ka-li2-oan Kang2-gi7-sou2 choe3 le2-pai3, tai7-ke put-chi2 jiat8-sim, choe3 le2-pai3 choe5-cheng2. 
 Ti7 chhoe-saN (pai3-lak8) u7 khi3 tham3 kui2-na7 ke e5 hiaN-ti7, iah8 u7 khi3 tham3 chit8-ui7 e5 I-seng, chiu7-si7 Lam5-pou7 Lim5 Ian3-sin5 Bok8-su te7-ji7 leng7-long5 Lim5 An-seng Sian-siN, i khi3 hia khai-giap8 khiok iau2-bo5 joa7-ku2, m7-ku2 chiau3 thiaN seng5-chek kho2-kiong. Koh chit8-ui7 si7 tui3 Toa7-tiu7-tiaN5 poaN-khi3 e5 Keh Ho5-tang5-hiaN, in si7 khi3 ti7-hia teh choe3 su7-giap8. Iah8 u7 khi3 tham3 ti7 Tam7-sui2 Tiong-oh8 seng-tou5 e5 hu7-heng, tai7-ke put-chi2 hoaN-hi2 eng7 jin5-ai3 saN khoan2-thai7. 
 Pai3-it tui3 Hoe-lian5-kang2 khi2-sin tai7-seng kau3 Hong-tian5 u7 loh8-chhia khi3 tham3 chit8-ke sin3-chia2, chiu7-si7 Ba5-u5 e5 hoe7-iu2 Iap8 Lau2-hiaN, in u7 poaN-khi3 hit peng5 tiam3 put-chi2 ku2, iah8 u7 tit-tioh8 Siong7-chu2 e5 chiok-hok hou7 in ti7-hia u7 kian3-ti3 siong-tong e5 ke-giap8, iah8 tui3 kau3-hoe7 put-chi2 jiat8-sim. Koh tang5 hit e7-pou u7 kau3 Hong7-lim5, au7-lai5 u7 kap Sou Thoan5-to7 khi3 tham3 TiuN Chhit-long5 Sian-siN, PheN5 Chioh8-eng5 Sian-siN, TiuN Giok8-beng5 Sian-siN kap kui2-na7 ui7 e5 hiaN-ti7, koh ti7 hit am3 siu7-tioh8 TiuN Chhit-long5 Sian-siN kap PheN5 Chioh8-eng5 Sian-siN, iah8 Sou Thoan5-to7 in tai7-ke e5 ho2-i3, ui7-tioh8 goan2 nng7 e5 u7 khui lim5-si5 e5 kang2-ian2-hoe7, ki-hoe7 put-chi2 ho2, tai7-ke tiam7-cheng7 saN-kap kang2-kiu3 Chu2 e5 to7-li2, sit8-chai7 toa7-toa7 kam2-sia7 Chu2 e5 un. Koh-chai3 ti7 Hong7-lim5 kau3-hoe7 ti7 hioh-joah8-tiong tui3 Sin5-hak8-hau7 u7 phai3 chit8-ui7 e5 hak8-seng Gou5 Chheng-ek kun, i ti7-hia tak8-jit8 u7 ka3 gin2-na2. Chiau3 thiaN seng5-chek put-chi2 ho2. 
 TaN ti7-hia keh chit8-am3 iah8 hit cha2-khi2 u7 Sou Thoan5-to7 chhoa7 goan2 khi3 Tai7-ho5 tham3 hiah-e5 hiaN-ti7, ti7-hia e5 hoe7-iu2 khah choe7 si7 teh cheng3 kam-chia3 u7 khah bo5 eng5, ti7 hit e7-pou chiu7 loh8-khi3 kau3 Giok8-li2. Tai7-seng kau3 le2-pai3-tng5 tu2-tioh8 IuN5 Thoan5-to7 ui7-tioh8 sin-siat Kang2-gi7-sou2 e5 su7 u7 khi3 Kong-pou bo5 ti7-teh, au7-lai5 u7 khi3 tham3 chit8-ui7 e5 I-seng si7 Chhoa3 Beng5-him Sian-siN, i ti7 KiaN-tou chai7-hak8 e5 si5 chiu7 saN kau-poe5 put-chi2 ku2, sou2-i2 khoaN3-tioh8 chin hoaN-hi2, au7-lai5 soa3 hou7 in lau5 tiam3 hia. Ti7-hia ai3 tham3 hoe7-iu2, chong2-si7 tai7-ke put-chi2 bo5 eng5 e5 khoan2, sou2-i2 kiat-kiok8 kan-ta tham3 chit8-poaN3-e5 u7 tioh8 na7-tiaN7. Au7-lai5 u7 koh khi3 Kong-pou chiu7-si7 Tan5 Ong7 Bok8-su sou2 tiam3 e5 kau3-hoe7, ti7-hia keh chit8-am3, iah8 u7 khi3 tham3 kui2-na7 ke e5 kau3-hoe7, tai7-ke put-chi2 chhin-chhiat. 
 An2-ni chit pai2 goan2 u7 kau3 kui2-na7 ui7 e5 kau3-hoe7, chong2-si7 iau2 kui2-na7 ui7 boe7 tit khi3 chin ui5-ham7, in-ui7 u7 sou2-chai7 si7 u7 khoe-lau5 e5 chou2-tong3 sou2-ti3. Koh ui7-tioh8 hong-thai e5 in-toaN soah boe7-tit thang kau3 Tai5-tang, lai5 tui3 hia che7 chun5 tui3 Ko-hiong5 hia tng2-lai5. Au7-lai5 koh tui3 Hoe-lian5-kang2 tng2-lai5 e5 si5, soah hou7 hong-thai ke koaiN si3-gou7-jit8 ku2, kau3 13 ho7 cha2-khi2 chiah u7 koh khoaN3-kiN3 chun5-chiah jip8-kang2. Sou2-i2 goan2 ti7 siang5-jit8 u7 tah-chun5 tng2-lai5, kau3-chhu3 tu2-a2 poaN3-mi5. 
 TaN chit-pai2 goan2 nng7 lang5 kau3 tak8 sou2-chai7 u7 siu7-tioh8 choe7-choe7 tang5 siok8 Chu2 e5 hiaN-ti7 kap ho2 peng5-iu2 e5 hou7-thai7, sou2-i2 ai3 ti7-chia toa7-toa7 ka7 tai7-ke seh-sia7. 
 Koh-chai3 u7 lang5 tui3 goa2 teh mng7 khoaN3 lun7 Tang-pou7 e5 thoan5 to7-li2 e5 su7-giap8 sim2-mih8 khoan2, sou2-i2 ti7-chia ai3 kong2 tam7-poh8 goa2 ko3-jin5 e5 kian3-kai2 hou7 tai7-ke choe3 chham-kho2. 
 Lun7 Tang-pou7 chong2-kong2 si7 iau2 siok8 ti7 toe7-khong3 jin5-hi e5 khoan2, na7 si7 lun7 cheng2-tun3 u7 sou2-chai7 chhin-chhiuN7 Hoe-lian5-kang2 e5 koe-lou7 si7 chin khoah, chu7-tong7-chhia chu7-iu5 chu7-chai7 thang ong2-lai5 sit8-chai7 bo5 khah su lan2 chit peng5. Na7-si7 lun7 thoan5 to7-li2 goa2 khoaN3 chin ho2 ki-hoe7, kho2-sioh ti7 hit-peng5 thoan5 to7-li2 e5 lang5 bo5 kui2-e5, sou2-i2 tak8 lang5 tioh8 kiam Kang2-gi7-sou2, lun7 hit peng5 e5 kang2-gi7-sou2 u7 e5 kap pai3-tng5 saN-li7 put-chi2 hng7, u7 sou2-chai7 u7 khoe-lau5 e5 koan-he7, sou2-i2 na7 loh8 toa7-hou7 chiu7 boe7-tit ke3, na7-si7 lun7 kiam-chit tian-to3 lan2 chit peng5 khah bo5 iau3-kin2, in-ui7 ong2-lai5 e5 ki-koan chin li7-pian7. Na7-si7 hit peng5 u7 khah choe7 lang5 thang khi3 thoan5 to7-li2 si7 te7-it ho2. In-ui7 bo5 lun7 thou2-toe7 e5 keng-eng5 iah8 si7 siang5-khoan2, na7 ju2 phaiN2 khai-khun2 e5 sou2-chai7 tioh8 eng7 ju2 choe7 lang5. Sou2-i2 khai-khun2 Thian-kok iah8 si7 an2-ni. Hit khoan2 kau-thong bo5 li7-pian7 e5 sou2-chai7 khah boh8-tit saN-kiam, chiu7 ng3-bang7 sou2 choe3 e5 kang khah u7 ho2 kiat-ko2, in-ui7 hou7 thoan5 to7-li2 e5 lang5 khah oe7 choan-sim koh u7 ki-hoe7 thang pi7-pan7 sim. Koh goa2 ng3-bang7 chiong-lai5 u7 na2 choe7-lang5 hoaN-hi2 khi3 hia thoe3 Chu2 thoan5-po3 I e5 hok-im si7 sim sou2 goan7. 
 (Tai5-oan5 Kau3-hoe7-po3 te7 535 koan3,1929 ni5 10 geh8) 
</CL>
<HL>

我佮張基全先生ti7 這擺e5歇熱中，就是ti7 7月30號有tui3 淡水出發去東部。今hit 條路徑有經過宜蘭、羅東亦tui3 蘇澳坐船才去花蓮港。初4 e5禮拜日有ti7 花蓮港拜堂佮hia e5兄姊相佮守禮拜，亦我有受李傳道拜託做主理，koh hit e7晡阮亦有koh 佮李傳道、Tam7執事佮梁阿標君（伊現時是ti7 東台灣e5新聞社teh 做記者），5 人做陣去新設e5 Ka-li2-oan講議所做禮拜，逐家不止熱心，做禮拜齊整。 
Ti7 初3（拜6）有去探幾若家e5兄弟，亦有去探1位e5醫生，就是南部林燕臣牧師第二令郎林安生先生，伊去hia 開業卻iau2 無偌久，m7-ku2 照聽成績可恭。Koh一位是tui3 大稻埕搬去e5郭Ho5-tang5兄，in是去ti7-hia teh 做事業。亦有去探ti7 淡水中學生徒e5父兄，逐家不止歡喜用仁愛相款待。 
拜一tui3 花蓮港起身第先到豐田有落車去探1家信者，就是Ba5-u5 e5會友葉老兄，in有搬去hit 爿tiam3 不止久，亦有得著上主e5祝福hou7 in ti7-hia 有建置相當e5家業，亦tui3教會不止熱心。Koh 同hit e7晡有到鳳林，後來有佮蘇傳道去探張七郎先生、彭石榮先生、張玉明先生佮幾若位e5兄弟，koh ti7 hit 暗受著張七郎先生佮彭石榮先生，亦蘇傳道in 逐家e5 好意，為著阮2個有開臨時e5講演會，機會不止好，逐家恬靜相佮講究主e5道理，實在大大感謝主e5恩。Koh 再ti7 鳳林教會ti7 歇熱中tui3 神學校有派1位e5學生吳清益君，伊ti7-hia 逐日有教囡仔。照聽成績不止好。 
今ti7-hia 隔1暗亦hit 早起有蘇傳道chhoa7阮去大和探hiah-e5兄弟，ti7-hia e5會友較濟是teh 種甘蔗有較無閒，ti7 hit e7晡就落去到玉里。第先到禮拜堂抵著楊傳道為著新設講議所e5事有去Kong-pou無ti7-teh，後來有去探1位e5醫生是蔡明欣先生，伊ti7 京都在學e5 時就相交陪不止久，所以看著真歡喜，後來煞hou7 in 留tiam3 hia。Ti7-hia ai3探會友，總是逐家不止無閒e5款，所以結局kan-ta探1半個有著na7-tiaN7。後來有koh 去Kong-pou就是陳旺牧師所tiam3 e5教會，ti7-hia 隔1暗，亦有去探幾若家e5教會，逐家不止親切。 
An2-ni 這擺阮有到幾若位e5教會，總是iau2 幾若位boe7-tit去真遺憾，因為有所在是有溪流e5阻擋所致。Koh 為著風颱e5因端煞boe7得 thang 到台東，來tui3 hia 坐船tui3 高雄hia 轉來。後來koh tui3 花蓮港轉來e5 時，續hou7風颱加關四五日久，到13號早起才有koh 看見船隻入港。所以阮ti7 像日有搭船轉來，到厝抵仔半暝。 
今這擺阮2人到逐所在有受著濟濟同屬主e5兄弟佮好朋友e5厚待，所以愛ti7-chia 大大ka7逐家說謝。 
Koh 再有人tui3 我teh 問看論東部e5傳道理e5事業甚物款，所以ti7-chia ai3講淡薄我個人e5見解hou7逐家做參考。 
論東部總講是iau2 屬ti7 地曠人稀e5款，若是論整頓有所在親像花蓮港e5街路是真闊，自動車自由自在thang 往來實在無較輸咱這爿。若是論傳道理我看真好機會，可惜ti7 hit 爿傳道理e5人無幾個，所以逐人著兼講議所，論hit 爿e5講議所有e5 佮拜堂相離不止遠，有所在有溪流e5關係，所以若落大雨就boe7-tit過，若是論兼職顛倒咱這爿較無要緊，因為往來e5機關真利便。若是hit 爿有較濟人thang 去傳道理是第一好。因為無論土地e5經營抑是像款，若愈歹開墾e5所在著用愈濟人。所以開墾天國亦是an2-ni 。Hit 款交通無利便e5所在較莫tit相兼，就向望所做e5工較有好結果，因為hou7 傳道理e5人較會專心koh 有機會thang 備辦心。Koh 我向望將來有那濟人歡喜去hia 替主傳播伊e5 福音是心所願。 
(台灣教會報第535卷，1929年10月) 
</HL>