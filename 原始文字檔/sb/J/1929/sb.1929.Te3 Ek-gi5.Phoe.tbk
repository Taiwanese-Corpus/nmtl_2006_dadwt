<CL>
[Chit tiuN phoe si7 Te3 I-seng e5 Leng7-chun kap Leng7-tong5 sia2 lai5 ka7 Ma2-kai PiN7-iN7 e5 hoan7-chia2 seh-sia7--e5; taN ai3 loh8 ti7 chia, soa3 hou7 liat8-ui7 chai hoan7-chia2 e5 ho2-i3]. 
Phoe kia3 hou7 tiam3 ti7 Tai5-oan5 sou2 thiaN3 e5 peng5-iu2 hiaN-chi2 siu, peng5-an. 
Lin2 u7 kia3 nng7 ki chin sui2 kim e5 Sip8-ji7-ke3 lai5 sang3 goan2, ia7 ka7 goan2 nng7 lang5 kiong-ho7; goan2 kau3-kek8 hoaN-hi2. 
Chit nng7 ki kim Sip8-ji7-ke3, goan2 liah8-choe3 kek8 po2-poe3, ia7 si7 thang si5-si5 hian2-beng5 lin2 thiaN3-thang3 e5 Ki3-liam7-phin2. Tui3 chia thang chai, lin2 iu5-goan5 u7 teh thiaN3 lan2 e5 Chu2 Ia5-sou Ki-tok, chiu7-si7 hian3-sin choe3 lan2 kek8-toa7 e5 Kiu3-chu2. TaN tioh8 iong2-kiaN7, ia7 tioh8 ho2-taN2, in-ui7 Kiu3-chu2 Ia5-sou si7 lin2 chin7-tiong e5 peng5-iu2. Tioh8 kiah8-bak8 khoaN3 Kiu3-chu2 kong2, Chu2 Ia5-sou ah, goan2 tok8-tok8 teh oa2-kho3 Li2, chiu7-si7 toa7 kap peh8-peh8 e5 Kiu3-chu2; goan2 oa2-kho3 Li2 ang5 e5 po2-huih lai5 tit-tioh8 chheng-khi3 koh chiaN5 seng3. 
Siat-su2 lin2 kiaN, lin2 e5 choe7-koa3 hou7 lin2 kap Seng3 e5 Siong7-te3 saN-li7, tioh8 ho2-taN2, in-ui7 u7 khui chit8 kang2 e5 po2-choaN5, thang lai5 soe2-chheng lin2 e5 choe7; ia7 ti7 Sip8-ji7-ke3-kha, u7 I i-ti7 e5 sou2-chai7. Chhin-chhiuN7 Seng3-si u7 kong2, ti7 Sip8-ji7-ke3-teng2 u7 5 e5 siong-jiah: 
Chiu7-si7 ti7 Kok-kok-thaN sou2 siu7--e5. Chiah-e5 siong thoe3 goa2 teh Ki5-to2, 
Bo5 m7-si7 u7 kong-hau7 e5 Ki5-to2, Chiu7-si7 thoe3 goa2 chhut-thau5 e5 Ki5-to2. 
Chiah-e5 siong iah8 teh kong2, tioh8 sia3-bian2 ah, tioh8 sia3-bian2. 
Iah8 m7-chun2 chit8-e5 i2-keng boe7 to3-tng2 e5 choe7-jin5 lai5 si2-bo5. 
Chong3 lin2 e5 taN2, ti7 chia lin2 u7 kek8-toa7 e5 I-seng, ia7 u7 kek8 toa7 khui3-lat8 e5 Pang-chou7-chia2. Tioh8 kim-kim khoaN3 I, soa3 kong2, Ki-tok ah ! goan2 tok8-tok8 him-bou7 Li2, goan2 sou2 khiam3-kheh--e5, ti7 Li2 lai7-bin7 u7 chhe7--tioh8. Ki-tok ah ! Kiu5 Li2 hu5-chhi5 poah8-to2 e5 lang5, hu5-chou7 ia3-lan2 e5 lang5, i-ti7 u7 piN7 e5 ,ia7 kiu5 Li2 tioh8 in2-chhoa7 chhiN-mi5--e5. 
Goan2 nng7 lang5 jit8-jit8 teh ki5-to2 siau3-liam7 lin2; ia7 u7 teh ng3-bang7 lin2 e5 sin-the2 chiam7-chiam7 na2 iong2-kiaN7. Ia7 m7-na7 teh thoe3 lin2 ki5-to2, chiu7-si7 goan2 nng7 lang5 u7 koat-teng7 beh khi2 chit8 keng piN7-sek ti7 Ngau7-san I-iN7, thang hah8 ti7 4 e5 lang5 e5 lou7-eng7, che si7 beh ni5-ni5 choe3 hoan7-chia2 e5 lou7-eng7. Kau3 goan2 na7 to3-khi3 kiN3 ThiN Pe7 liau2-au7, chit keng chhu3 thang choe3 goan2 e5 Ki3-liam7-sek. 
TaN goan2 sou2 thiaN3, sou2 chun-keng3 e5 kiaN2 kap sim-pu7, na7 ti7 goan2 ni5-lau7 koh loan2-jiok8 e5 si5, hoaN-hi2 kap goan2 saN-kap toa3, khiok goan2 khah song2-khoai3. Chong2-si7 in nng7 lang5 teh pang-chan7 lin2, goan2 e5 sim sit8-chai7 boan2-chiok; sou2-i2 ui7-tioh8 in nng7 lang5 goan2 kam2-sia7 ThiN Pe7, ia7 kiu5 Siong7-te3, hou7 in oe7 choe3 lin2 toa7-toa7 e5 li7-ek lai5 hiong2-hok. 
Ai3 koh kong2, goan2 liah8 chit nng7 ki Tai5-oan5 e5 kim Sip8-ji7-ke3 choe3 kui3-khi3 e5 sang3-phin2; ia7 ai3 po3 lin2 chai, goan2 si5-si5 teh ng3-bang7 lin2 tit-tioh8 hok-khi3. Ti7 lan2 e5 Chu2 Ia5-sou e5 kau-poe5 e5 peng5-iu2. 
Te3 Ek-gi5, Te3 Jin5-li2. 
(Tai5-oan5 Kau3-hoe7-po3 te7 537 koan3,1929 ni5 12 geh8)
</CL>
<HL>

「這張批是戴醫生e5令尊佮令堂寫來ka7馬偕病院e5患者說謝--e5；今ai3落ti7 chia，續hou7列位知患者e5好意。」
批寄hou7 tiam3 ti7 台灣所疼e5朋友兄姊收，平安。
Lin2 有寄2枝真sui2 金e5十字架來送阮，也ka7阮2 人恭賀；阮到極歡喜。
這2枝金十字架，阮掠做極寶貝，也是thang 時時顯明lin2 疼痛e5記念品。Tui3 chia thang 知，lin2 猶原有teh 疼咱e5主耶穌基督，就是獻身做咱極大e5救主。今著勇健，也著好膽，因為救主耶穌是lin2 盡忠e5朋友。著舉目看救主講，主耶穌ah，阮獨獨teh 倚靠你，就是大佮白白 e5救主；阮倚靠你紅e5寶血來得著清氣koh成聖。
設使lin2 驚，lin2 e5罪koa3 hou7 lin2佮聖e5上帝相離，著好膽，因為有開一kang2 e5寶泉，thang 來洗清lin2 e5罪；也ti7 十字架腳，有伊醫治e5所在。親像聖詩有講，ti7 十字架頂有5個傷跡： 
就是ti7 各各他 所受--e5。Chiah-e5 傷替我teh 祈禱，
無m7 是有功效的祈禱，就是替我出頭e5祈禱。
Chiah-e5 傷亦teh 講，著赦免ah，著赦免。
亦m7 准1個已經boe7倒轉e5罪人來死無。
壯lin2 e5膽，ti7 chia lin2有極大e5醫生，也有極大氣力e5幫助者。著金金看伊，續講，基督ah！阮獨獨欣慕你，阮所欠缺--e5，ti7 你內面有chhe7--著。基督ah！求你扶持跋倒e5人，扶助厭懶e5人，醫治有病e5，也求你著引chhoa7青瞑--e5。
阮2人日日teh 祈禱數念lin2；也有teh 向望lin2 e5身體漸漸那勇健。也m7-na7 teh 替lin2 祈禱，就是阮2人有決定beh起1間病室ti7 Ngau7-san醫院，thang 合ti7 4 個人e5路用，che 是beh年年做患者e5路用。到阮若倒去見天父了後，這間厝thang 做阮e5記念室。
今阮所疼、所尊敬e5子佮新婦，若ti7 阮年老koh軟弱e5 時，歡喜佮阮相佮toa3，卻阮較爽快。總是in 2人teh 幫贊lin2，阮e5心實在滿足；所以為著in 2人阮感謝天父，也求上帝，hou7 in會做lin2 大大e5利益來享福。
Ai3 koh講，阮掠這2枝台灣e5金十字架做貴氣e5送品；也ai3報lin2 知，阮時時teh向望lin2得著福氣。Ti7 咱e5主耶穌e5交陪e5朋友。
戴Ek-gi5，戴Jin5-li2。
(台灣教會報第537卷，1929年12月)
</HL>