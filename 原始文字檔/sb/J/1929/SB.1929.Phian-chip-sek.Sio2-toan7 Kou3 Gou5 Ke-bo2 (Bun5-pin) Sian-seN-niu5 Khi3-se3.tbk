<CL>
 Sian-seN-niu5 seN3 Chng, mia5 He5 (Toan).Ti7 1862 ni5 9 goeh8 15 jit8 chhut-si3 ti7 Lo5-tong-chng, kau3 15 hoe3 toe3 Lau7-bo2 lai5 sin3 to7-li2, sou2 siok8 e5 kau3-hoe7 si7 Ka-poa3-soa2. Ti7 1880 ni5 12 goeh8 5 ho7 tui3 Si Bok8-su siu7 soe2-le2 jip8-kau3, thiaN to7-li2 thau5-boe2 5 ni5 chiu7 jip8 seng3-hoe7. Kau3 20 hoe3 ke3 hou7 Gou5 Bun5-pin Sian-seN, tui3 hit si5 khi2 chin7-lat8 pang-chan7 sian-siN, li7-ek kau3-hoe7, ti3-i3 ka3 chi2-moe7 bat Seng3-keng, hou7 toa7-se3 chun-kui3 pi-chian7 e5 hoe7-iu2 ho2 chhin-kin7, ti7 che7-che7 kau3-hoe7 u7 keng-koe3 khun2-tiok8 kap hoe7-iu2 hoan7-choe7 e5 khou2-sim, chong2-si7 long2 bo5 loe2-chi3, hoan2-tng2 na2 ng3 Chu2 Ki-tok. Seng-khu khah kan-khou2 ia7 thoa-mia7 ka3 chi2-moe7 oh8 Ji7-bo2, thak8 si, thak8 Seng3-keng, sit8-chai7 bo5 su chit8-e5 Lu2-oh8 e5 chut-giap8-seng. 
 TaN i u7 keng-koe3 e5 kau3-hoe7, chiu7-si7 Ka-gi7, Bak8-sa, Kam-a2-na5, Ka-poa3-soa2, Ka-lah8-pou, Kam-a2-na5, Kong-a2-na5, Giam5-cheng5, Hong7-soaN, PheN5-ou5(Ma2-keng), Ou-gu5-lan5, Chiang-hoa3, A-li2-kang2(Li2-kang2), Kam-a2-na5(chiu7-si7 Kau-phiaN5), Hong7-soaN, Ka-tang-a2 (chiu7-si7 Sai-le5), Gu5-taN-oan, Ban7-tan, Hong7-soaN. Kau3 sian-seN siu7-chiong e5 si5, u7 koh kap i e5 kiaN2 Chiong-sin Sian-seN koh khi3 kui2-na7 keng kau3-hoe7, chiu7-si7 Kong-a2-na5, Bak8-sa, Kong-san, Chiang-hoa3, Teng2-soaN-kha, kin-ni5 1929 ni5 4 goeh8 3 jit8 ti7 Teng2-soaN-kha Kau3-hoe7 piat8-se3, hiong2-siu7 68 hoe3. Hian7-si5 i e5 kiaN2-sai3 kap cha-bou2-kiaN2 ia7 ti7 Li2-kang2 tam-tng bok8-su e5 chit. I e5 lai7-goa7 sun 13 e5. 
 Lun7 i cho3 lang5 ti7 sia7-hoe7 u7 ho5-peng5, u7 thun-lun2, jiat8-sim thiaN3 Chu2, khin5-khiam7, phok-sou3. Ti7 kau3-hoe7 hoe7-iu2 chin thiaN3 i, i ia7 chin thiaN3 in, pai3-tng5 lai7-goa7 chheng-khi3-siuN3. Tak8 le2-pai3 chin cha2 khi2-lai5, pi7-pan7 hou7 tak8-hang7 ho2-se3, lai5 su-hau7 chi2-moe7 beh thang kap in kau-poe5, soa3 sun7 ki-hoe7 ka3 in bat Peh8-oe7-ji7, tou7-tng5 khoan-khoah, m7-bat kap chi2-moe7 ke-oe7, put-chi2 e7 khng3 oe7, koh i e5 pang5-keng-mng5 m7-bat so2, khui-chhut khui-jip8; chhin3-chhai2 chi2-moe7 pho7 gin2-a2 khi3 hioh-khun3, sui u7 phoa3-peN7 i ia7 bo5 hiam5, bo5 kiaN e5 iuN7-siuN3, sim7-chi3 un-thun ti7 bin5-chhng5, ia7 hoaN-hi2 bi7-si7, sui chi2-moe7 teh iap-eh, i chiu7 an-ui3 i ; sou2-i2 i sou2 toa3 e5 kau3-hoe7 chi2-moe7 kai3 chiau5-lai5, in-ui7 i ia7 siong5-siong5 khi3 chhoe7 in kau3 in chhu3 kap i kau-poe5. Che thang cho3 cheng3 thoan5-kau3-chia2 e5 bou5-hoan7. 
 TaN kau3 lau7 e5 si5, i ia7 gia5 ti-thau5 kou3 koe2-chi2 lai5 pang-chan7 i e5 kiaN2, ai3 in an-sim cho3 Chu2 e5 kang, sui bak8-chiu hoe, ia7 koa3 bak8-kiaN3 tau3 ka3 Chu2-jit8-oh8, ti7 ke-lai7 kap toa7-se3 ho2 chham-siong5, kau3 i piat8-se3 e5 si5 i e5 kiaN2, sim-pu7 chin m7-kam, bo5 su Lou7-tek e5 ta-ke. Sit8-chai7 thang hou7 lang5 khim-keng3. KhoaN3 i phoa3-peN7 e5 si5 ia7 siong5-siong5 teh ki5-to2, sui-si7 chin thong3-khou2, i lun2-thiaN3 lai5 ki5-to2, bo5 hiaN bo5 chhan, kiaN i e5 si7-se3 hoan5-lo2 ti3-peN7 bo5 sim thang cho3-kang, m7-ai3 lang5 kou3 i ti7 sin-piN, kiaN-liau2 i e5 peN7 khi3 oe3-tioh8 toa7-se3. Hoan2-tng2 jiat8-jiat8 kiat-lian5 ti7 Chu2 ki5-to2 kau3 lim5-chiong, che hou7 au7-tai7 e5 lang5 thang oh8. 
 Ti7 4 goeh8 21 ho7, Seng3-jit8 teng2-pou 9 tiam2 Thoan5-to7 Gou5 Tek8-ki5 e5 chhu3-lu2 Gou5-si7 Gek8-ke, ti7 Teng2-soaN-kha piat8-se3 hiong2-siu7 21 hoe3. Tui3 Lu2-oh8 chut-giap8 to3-lai5 chin jiat8-sim ui7 Chu2 cho3 kang ti3-i3 ka3 Chu2-jit8-oh8, ti7 Pin5-tong Seng2-se3 sia7 to3-lai5, i ia7 thoa-mia7 tau3 ka3 Iu3-ti7-kho. Hian7 beh si2 lah, ia7 him-bou7 ai3 khi3 PheN5-ou5 thoan5-kau3, ui7-tioh8 i u7 toa7-toa7 pang-chan7 goa2 e5 kang kap i e5 iu2-hau3, hou7 goa2 kap i e5 bo2 koa3-sim be7-tng7, Gou5 Tek8-ki5 lau5 bak8-sai2 sia2--e5. 
 (Tai5-oan5 Kau3-hoe7-po3 te7 532 koan3, 1929 ni5 7 goeh8) 
</CL>
<HL>

先生娘姓莊，名He5(端)。Ti7 1862年9月15日出世ti7羅東庄，到15歲toe3老母來信道理，所屬e5教會是Ka-poa3-soa2。Ti7 1880年12月5號對施牧師受洗禮入教，聽道理頭尾5年就入聖會。到20歲嫁hou7 吳文彬先生，對hit 時起盡力幫贊先生、利益教會、致意教姊妹bat 聖經，hou7 大細尊貴卑賤e5會友好親近，ti7濟濟教會有經過窘逐kap會友犯罪e5苦心，總是攏無餒志，反轉那向主基督。身軀較艱苦也拖命教姊妹學字母、讀詩、讀聖經，實在無輸1個女學e5卒業生。 
今伊有經過e5教會，就是嘉義、木柵、柑仔林、Ka-poa3-soa2、加吶埔、柑仔林、岡仔林、岩前、鳳山、澎湖(媽宮)、烏牛蘭、彰化、阿里港(里港)、柑仔林（就是溝坪）、鳳山、茄苳仔（就是西螺）、牛擔灣、萬丹、鳳山。到先生壽終e5時，有koh kap伊e5子從新先生koh去幾若間教會，就是岡仔林、木柵、岡山、彰化、頂山腳，今年1929年4月3日ti7頂山腳教會別世，享壽68歲。現時伊e5子婿kap查某子也ti7里港擔當牧師e5職。伊e5內外孫13個。 
論伊做人ti7社會有和平、有吞忍、熱心疼主，勤儉、樸素。Ti7教會會友真疼伊，伊也真疼in，拜堂內外清氣相。逐禮拜真早起來，備辦hou7逐項好勢，來伺候姊妹beh thang kap in交陪，續順機會教in bat 白話字，肚腸寬闊，m7-bat kap姊妹加話，不止會囥話，koh伊e5房間門m7-bat 鎖，開出開入；chhin3-chhai2姊妹抱囡仔去歇睏，雖有破病伊也無嫌，無驚e5樣相，甚至un-thun ti7眠床，也歡喜bi7-si7，雖姊妹teh iap-eh，伊就安慰伊，所以伊所toa3 e5 教會姊妹kai3齊來，因為伊也常常去chhoe7 in 到in厝kap伊交陪。這thang做証傳教者e5 模範。 
今到老e5時，伊也gia5鋤頭顧果子來幫贊伊e5子，ai3 in 安心做主e5工，雖目珠花，也掛目鏡鬥教主日學，ti7家內kap大細好參詳，到伊別世e5時伊e5子、新婦真m7甘，無輸路竹e5 ta-ke。實在thang hou7 人欽敬。看伊破病e5時也常常teh祈禱，雖是真痛苦，伊忍痛來祈禱，無haiN無呻，驚伊e5序細煩惱致病無心thang做工，m7-ai3人顧伊ti7身邊，驚了伊e5病去 oe3著大細。反轉熱熱結連ti7主祈禱到臨終，這hou7後代e5人thang 學。 
Ti7 4月21號，聖日頂晡9 點傳道吳澤奇e5次女吳氏Gek8-ke，ti7頂山腳別世享壽21歲。對女學卒業倒來真熱心為主做工致意教主日學，ti7 屏東醒世社倒來，伊也拖命鬥教幼稚科。現beh死lah，也欣慕 ai3去澎湖傳教，為著伊有大大幫贊我e5工kap伊e5有孝，hou7我kap伊e5母掛心be7斷，吳澤奇流目屎寫--e5。 
(台灣教會報第532卷，1929年7月) 
</HL>