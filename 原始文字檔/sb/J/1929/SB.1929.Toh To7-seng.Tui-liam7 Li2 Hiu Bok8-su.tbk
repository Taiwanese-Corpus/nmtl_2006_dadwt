<CL>
 Bok8-su seN3 Li2 mia5 Hiu, Eng-kok Sou-kek-lan5 lang5 , 1867 ni5 hong7-chhe lai5 Tai5-oan5 cho3 thau5 chit8-hoe5 e5 Bok8-su. I cho3 lang5 lo2-seng5, him-bou7 to7-li2, kiu3 lang5 e5 sim chhiat; chhoa7 ke-koan3 li7-khui i e5 pun2-hiuN, mou7-hiam2 ban7-li2 e5 toa7 hai2-iuN5, tit8-kau3 E7-mng5 oh8 Tai5-oan5-oe7; au7-lai5 soa3 chio Ng5 Ka-ti3 Sian-seN koe3-lai5 Tai5-oan5 e5 TaN2-kau2, chiu7-si7 hian7-si5 Koh-hiong5 e5 Ki5-au7-ke; chiam7 toa3 cheng5 Ma2-i-seng i-peN7 e5 siok-sia3, tiam3 nng7 cho7 cho3 hok-im-tng5 le2-pai3-sou2; chhiaN2 iuN5-hang5 e5 Ban7 I-seng kap Ng5 Ka-ti3 Sian-seN liau7-li2 heng5-i e5 su7. Be2 te7 khi2 iuN5-lau5 cho3 khia7-ke; bou5-siat lam5 Sin5-hak8 Lu2-oh8; chhiaN2 PheN5-ou5 Lim5 Kiam-kim Sian-seN pang-chan7 ka3 hak8-seng cho3 thoan5-kau3 e5 lang5. 
 Lun7 khi2-thau5 chiu7-si7 Ng5 Chhim-ho5, Ou5 Kou2, Lui5 Kim, Ng5 Kin-goan5, Lau5 Ak, Tan5 Giong2-hoa5; khah au7-lai5 chiu7-si7 Lim5 Tiong-kui3 ia7 mia5 Hoa5, Gou5 Bong5-chhou2, koh u7 chai7-oh8 hak8-seng Lau5 Bou7-chheng, Ng5 Siu3-hui, Chhi5 Chhun-ki, Tan5 Sin-tai7, Lim5 Thiam-hin, Li2 Hok-thiam, Lau5 A-ke 7 lang5. Siong5-siong5 khi3 hong2-bun7 hiah-e5 lai5 i-peN7 e5 peN7-lang5, soa3 the3 in ki5-to2. Chhut-goa7 pou3-thoan5 hok-im, sun5-si7 hoe7-iu2, soa3 toa3 ioh8-kiaN7, na7 u7 phoa3-peN7 e5 lang5 chiu7 pun hou7 i, hoe5-ka jip8 mng5 ka3 hak8-seng, han2-tit theng5-hioh. 
 Ki3-tit siau2-seng 11 hoe3 Poah8-be2(chiu7-si7 hian7-si5 e5 Cho2-tin3), chhou-lip8 le2-pai3-sou2 ti7 pe3-ka e5 si5; Bok8-su kap Bok8-su-niu5 i2-kip8 i nng7 e5 se3-kiaN2, toa7--e5 mia5 But8-e3, te7-ji7 kiaN2 nng2-kut peN7 iok 3 hoe3, bo5 loa7-ku2 si2 ti7 Ki5-au7; in kap Lui5 Kim Sian-seN lai5 tham3 khoaN3, chio siau2-seng kap i khi3 Ki5-au7 thak8-chheh, hit-si5 se3-han3 m7-kheng2; chiah chhoa7 goa2 e5 pau-heng Toh Ki-chheng khi3 thak8. 
 Au7-lai5 thiaN-tioh8 Tai5-tang(chiu7-si7 kou2-cha2 ho7-cho3 Au7-soaN), in-ui7 u7 Cho2-tin3, Kau-phiaN5 e5 hoe7-iu2 i5-soa2 khi3 hia toa3, kap in e5 chhu3-piN hiuN-li2 him-bou7 to7-li2 e5 pek-chhiat; i bo5 hiam5 poaN5-soaN peh-nia2, mou7-hiam2 chheN-hoan e5 gui5-hiam2; chhoa7 Ou5 Kou2 Sian-seN tui3 Pang-liau5 e5 SaN-tiau5-leng7, poaN5-koe3-khi3 kau3 Au7-soaN si7-chhat; soa3 siat-lip8 Seng5-kong2-o3, Sin-khui-hng5(iu7 mia5 Chioh8-pai5). Chioh8-hou7-soaN3, Li2 lang7 chiah-e5 kau3-hoe7 sou2; hap8-peng3 Ko-hiong5 koan2-lai7 tit8-kau3 Liu5-khiu5 20 goa7 e5 kau3-hoe7 long2 si7 Li2 Bok8 ka-ti7 kian3-siat, ka-ti7 sun5-si7 chiau3-liau7; kek in i5-choan2 pian3-keng kou2-kim beng5-bok8 e5 put-tong5. 
 Kau3 Tai5-lam5 Se-kau3-su7 be2 Sin-lau5 te7 kian3-tiok sin toa7-lau5 kang beng5-pek8; Se-kau3-su7 kiong7-tong5 gi7-koat hap8-peng3. Ti7 1876 ni5 6 goeh8, Li2 Bok8-su chhoa7 ke-koan3 tui3 Ki5-au7 i5-soa2 lai5 Tai5-lam5, tiam3 ti7 sin toa7-lau5 siok-sia3; soa3 i5 choan2 i e5 hak8-seng teng2-bin7 sou2 ki3 7 lang5, in-ui7 kian3-tiok Sin5-hak8-hau7 ti7 Sin-lau5 boe7 oan5-kang, chiam7 toa3 ti7 Ji7-lau5-khau2 ku7 I-koan2; kap Tai5-lam5 hak8-seng PhoaN Beng5-sin, Toh To7-seng, Lou5 Sam-goan5(i si7 E7-mng5 lang5), Lim5 Thian-jian5, Khou2 Tiau-iong5, PhoaN Eng2-an, PhoaN Kim-tai5, PhoaN Beng5-chu, Lui5 Tai7-pit8 ke3 16 lang5 hap8-peng3 kiong7-hak8; Hau7-tiuN2 Pa Khek-le2, Eng kau3-siu7 Li2 Hiu, Kam Ui5-lim5, Si Tai7-pit8. Sia3-kam Lou5 Eng5-khong, Han3-bun5-su Kong3-seng Ong5 Se3-kiat8, long2 si7 E7-mng5 lang5, che chiu7-si7 Tai5-lam5-pou7 hap8-peng3 kian3-lip8 Sin5-hak8-hau7 e5 khi2-thau5. 
 Tui3 chia hiap8-tong5 cho3 kang, hek8-si7 chhut-goa7 sun5-si7 kou2-le7 hoe7-iu2; jip8 mng5 pun kho3-theng5, lun5-liu5 ka3 hak8-seng; tai7-ke chin jiat8-sim cheng2-phiau ki-leng5 chhiok-chin3 e5 khi3-siong7. Li2, ka3 Ku7-iok kok pun2 e5 iau3-li2, kip8 te7-li2 thian-bun5, soa3 eng7 toa7 bong7-oan2-kiaN3 hou7 hak8-seng kui khoaN3 thou2, bok8-chheN, goeh8 seh8 teh kiaN5 e5 heng5-chong7. Kam, hun-kai2 Sin-iok mui2-pun2 kok cheng5-heng5, kip8 Ia5-sou su7-chek koan5-leng5, phi3-ju7 loe7-li2. Si, soat-beng5 Chhong3-se3-ki3 12 kin-goan5, 20 siong tui3 hoan2; peng3 te7 chit-hak8, but8-li2. Pa, kau3-siu7 chhut Ai-kip8 hoe7-bou7, Lo5-ma2 1-8 chiuN; soan3-sut8, Po2-lo5-toan7, su-ki3, sia2-chin, kok heng5-chheN khui2-to7 teh kiaN5 e5 khoan2, u2 chu chap8-liok8, lun7-bun5. 
 Siau2-seng siong5 kap giap8-su Li2 Bok8 chhut-goa7 sun5-si7 kau3-hoe7, hek8 u7 te5-piaN2 kiong chiah8-tang5-phoaN7, kau3 sou2-chai7 jip8 chhu3 koaiN mng5 ki5-to2, siaN chhut kek-tong7 thiaN e5 lang5 e5 kam2-liam7, au7-lai5 chiah chhut-lai5 kap lang5 kau-poe5 kong2-oe7; che sng3-si7 i peng5-siong5 e5 le7. 
 KhoaN3-kiN3 u7 kiong5-khou2 san3-hiong e5 peN7-lang5, chiu7 am3-cheN7 theh8-chhut chai5-but8 ioh8-phin2 sang3 i; kim3-kai3 i m7-thang hou7 lang5 chai. PoaN5-soaN peh-nia2 long2 si7 pou7-kiaN5; sui-si7 sim7-jian5 kan-khou2, boe7-bat che7-kio7; thiaN-kiN3 i e5 peng5-si5 ia7 long2 si7 an2-ni e5 khoan2, in-ui7 kou2-cha2 e5 si5 boe7 u7 chu7-choan2, chu7-tong7, kheng-thih, hoe2-chhia chiah-e5; koh tou7-lou7 eh8-se3 oan-khiau, khi-khu; siong5 khoaN3-kiN3 i kha cheng2-thau5-a2 phong3 che7-che7 pha7, ia7 si7 jim2-nai7 khong2-khai3 chin3-heng5; na7 toa7 ia3-sian7 khian3-thian to2 he7 chhau2-pou, boe7 bat khoaN3-kiN3 i u7 pin5-toaN7 ia3-sian7 iu-khou2 e5 bin7-iong5; bat khoaN3-kiN3 chheng7 phoa3 saN-khou3 i ia7 bo5 hiam5; kap choh-sit lang5 chiah8 ta hoan-chu5-chhian png7, phoe3 chhai3-thau5 chang2-koaN phou3-chi2; i ia7 liah8 cho3 chin tiN, chin-chiaN3 u7 khoai3-lok8 to7-li2 kiu3-lang5 bo5 ia3-sian7, m7-si7 tan3-phiau5 lou7-hang7 Gan5 Hoe5 hit poe3 sou2 e7-kap i pi2-tit--ah! 
 KhoaN3 i teh khoan2-thai7 hak8-seng, bo5 koh-iuN7 chu5-sim e5 lau7-pe7 teh khoan2-thai7 kiaN2; u7-si5 tu2-tioh8 hit-ho7 bo5-li2 e5 phaiN2 siaN-sau3 teh in3-tap, boe7-bat khoaN3 i u7 lou7-chhut bin7-iong5 e5 phaiN2-khoaN3; cheng7-iong7 thi5-su khoan3-iu2, chin-chiaN3 si7 sou2 kong2 phok-bun5 iok-le2 e5 ho2 sian-seN ah! 
 Cha2 siau2-seng 16 hoe3 chhou teng-tai5 soan-kang2 ti7 Tai5-lam5 e5 Teng5-a2-kha Le2-pai3-tng5 e5 si5; in-ui7 tai5-cho7 si7 pang-cho3, siuN-koan5 koh eh8-se3, ka-ti7 che7 ti7 i2-teng2, pho7-khia7 oa2 i e5 heng-cheng5, chin-chiaN3 chhin-chhiuN7 kiaN2 u7 ai3-kou3 e5 piau2-siong7. 
 Au7-lai5 in-ui7 kau3-hoe7 lam5-pak ke-thiaN kong2-khoah, kau3-hoe7 e5 tai7-chi3 hun-hoan5, chhut-goa7 sun5-si7 chau2 chin7-pak, koaN2 loh8-lam5; tui3 tang kau3 sai, koe3-thau5 tioh8-boa5, ti3-mou7 jiat8-cheng3; hoe5-ka liau5-ti7, sui-si7 u7 An I-seng Pi2-tek ioh8-phin2 cha2-am3 chiau3-eng3 ti7-liau5, bong2-kian3 khoat-hau7; bo5-moa2 chiu-kan, Siong7 Chu2 soah-i tioh8-boa5 e5 kan-khou2, hong7-tiau3 an-jian5 kui thian, hiong2-siu7 44 hoe3. Koe3-si3 ti7 Sin-toa7-lau5 Iu7-piN e5 siok-sia3. 
 Hai7-ah! gau5 thiaN3-lang5 e5 sian-seN ho2 e5 bok8-su ah! An3-choaN2 hiah kin2 bo5-khi3 leh? Be7 kim3-tit lau5 bak8-sai2 siong-pi ah! Hit chit8-mi5 Si Bok8-su chhin-cho3 koan-bok8, soa3 siu-jip8 sin-si; keh-jit8 hak8-seng 24 lang5 kap hiah-e5 bok8-su, long2 sang3-koan kau3 An-peng5 theng3-hau7 sio2 hoe3-chun5, saN-kap chai3-kau3 TaN2-kau2, jip8-kang2 e5 si5 7 tiam2 goa7 cheng, bai5-chong3 ti7 hian7-si5 Ko-hiong5 Iah8-thau5 e5 sai-peng5 piN soaN-kha, kap i e5 kiaN2 tang5-hiat8. 
 Siau2-seng pit-ki3 tai7-liok8, hou7 liat8-ui7 khoaN3 i e5 lou2-lek8 hong7-su7 kau3-hoe7, phoe-mia7 khong3-tiong kau3-hoe7, chin7-tiong kau3-si2, ai3-kou3 kau3-hoe7; chin-chiaN3 cho3 ho2 bok8-chia2 e5 ho2 bou5-hoan7, lan2 chit-poe3 tioh8 tui-jip I ka-chiah au7 e5 kha-pou7-ah! Sou2 khim-keng3 ng3 bang7--e5. 
 Tui-eng7 Si-ko 
 Mou7-hiam2 ong-iuN5 ban7-li2-tiong5, <BR>Phau-hiong li7-kok to3 Tai5-iong5,<BR>Soan-thoan5 kiu3-to7 him-jian5-loh8, <BR>Poat8-leng2 ka3-san put-koan3-iong5, <BR>Chip8-bou7 seng-tou5 siat hak8-kiong, <BR>Jin5-chai5 cheng-kong2 hok-im-chhiong, <BR>Sun5-sun5 sian7-iu7 chu5 hoai5-tek, <BR>Lin5-sut pin5-jin5 pok8 chu7-kiong, <BR>Chou2-pok tiok8-lam5 siu ji5-chiong, <BR>Siong sin tok8 jiat8 siu7 ji5-chiong, <BR>Heng-ni5 si3 si3 beng5 thian tiau3, <BR>Kiong7-chu2 bai5-khu Ko-ek8-kiong. 
 ( Tai5-oan5 Kau3-hoe7-po3 te7 530 koan3,1929 ni5 5 geh8)
</CL>
<HL>

牧師姓李名庥，英國蘇格蘭人，1867年奉差來台灣做頭一回e5牧師。伊做人老成、欣慕道理，救人e5心切；chhoa7 家眷離開伊e5本鄉，冒險萬里e5大海洋，直到廈門學台灣話；後來續招黃嘉智先生過來台灣e5打狗，就是現時高雄e5旗後街；暫toa3前馬醫生醫病e5宿舍，tiam3 兩座做福音堂禮拜所；請洋行e5萬醫生kap黃嘉智先生料理行醫e5事。買地起洋樓做企家，謀設南神學女學；請澎湖林Kiam-kim先生幫贊教學生做傳教e5人。 
論起頭就是黃深河、胡古、雷金、黃根源、劉握，陳仰華；較後來就是林中貴也名華，吳蒙楚，koh有在學學生劉茂清、黃秀輝、徐春枝、陳新大、林添興、李福添、劉阿ke 7人。常常去訪問hiah-e5來醫病e5病人，續替in 祈禱。出外佈傳福音，巡視會友，續toa3藥件；若有破病e5人就分hou7伊，回家入門教學生，罕tit停歇。 
記tit小生11歲拔馬 (就是現時e5左鎮)，初立禮拜所ti7敝家e5時，牧師kap牧師娘以及伊兩個細子，大--e5名But8-e3，第二子軟骨病約3歲，無偌久死ti7旗後；in kap雷金先生來探看，招小生kap伊去旗後讀冊，hit時細漢m7肯；才chhoa7我e5胞兄卓基清去讀。 
後來聽著台東（就是古早號做後山），因為有左鎮，溝坪e5會友移徙去hia toa3，kap in e5厝邊鄉里欣慕道理e5迫切，伊無嫌盤山peh嶺，冒險生番e5危險，chhoa7 胡古先生對枋寮e5三條稜，盤過去到後山視察；續設立成廣澳、新開園(又名石牌)。石雨傘、里lang7 chiah-e5教會所；合併高雄管內直到琉球20外個教會攏是李牧家己建設，家己巡視照料；kek in 移轉變更古今名目e5不同。 
到台南西教士買新樓地建築新大樓工明白；西教士共同議決合併。Ti7 1876年6月，李牧師chhoa7家眷對旗後移徙來台南，tiam3 ti7新大樓宿舍；續移轉伊e5學生頂面所記7人，因為建築新學校ti7新樓boe7完工，暫toa3 ti7 二樓口舊醫館；kap台南學生潘明新、卓道生、盧三元(伊是廈門人)、林天然、許朝陽、潘永安、潘金台、潘明珠、雷大弼計16人合併共學；校長巴克禮，英教授李休、甘為霖、施大弼。社監盧榮康、漢文師貢生王世傑，攏是廈門人，這就是台南部合併建立神學校e5起頭。 
對chia協同做工、或是出外巡視鼓勵會友，入門分課程，輪流教學生，逐家真熱心cheng2-phiau 技能促進e5氣象。李，教舊約各本e5要理，及地理天文，續用大望遠鏡hou7學生窺看土、木星、月seh8 teh行e5形狀。甘，分解新約每本各情形，及耶穌事蹟權能，譬如loe7-li2。詩，說明創世記12 根源，20相對反，併地質學、物理。巴，教授出埃及會慕，羅馬1-8章，算術，保羅傳、書記、寫真，各行星軌道teh行e5款，與諸雜錄、論文。 
小生常kap業師李牧出外巡視教會，或有te5餅供食同伴，到所在入厝關門祈禱，聲出激動聽e5人e5感念，後來才出來kap人交陪講話；這算是伊平常e5例。 
看見有窮苦散hiong e5病人，就暗靜提出財物藥品送伊；禁戒伊m7-thang hou7人知。盤山peh嶺攏是步行；雖是甚然艱苦，boe7-bat坐轎，聽見伊e5平時也攏是an2-ni e5款，因為古早e5時boe7有自轉、自動、輕鐵、火車chiah-e5；koh 道路狹細彎khiau、崎嶇；常看見伊腳指頭仔膨濟濟pha7，也是忍耐慷慨進行；若大厭sian7 khian3 天倒he7草埔，boe7-bat看見伊有貧憚厭sian7憂苦e5面容；bat看見穿破衫褲伊也無嫌，kap作穡人食焦蕃藷chhiam飯，配菜頭chang2 干破籽；伊也掠做真甜，真正有快樂道理救人無厭sian7，m7是簞瓢路項顏回hit 輩所會kap伊比tit--ah！ 
看伊teh款待學生，無各樣慈心e5老父 teh 款待子，有時tu2著hit號無理e5歹聲嗽teh 應答，boe7-bat看伊有露出面容e5歹看；cheng7-iong7 thi5-su 勸誘，真正是所講博聞約禮e5好先生ah！ 
早小生16歲初登台宣講ti7台南e5亭仔腳禮拜堂e5時，因為台座是枋做，siuN懸koh隘細，家己坐ti7椅頂，抱企倚伊e5胸前，真正親像子有愛顧e5表象。 
後來因為教會南北街廳廣闊，教會e5代誌紛繁，出外巡視走盡北、趕落南；對東到西，過頭著磨，致冒熱症；回家療治，雖是有安醫生彼得藥品早暗照應治療，罔見缺效；無滿週間，上主煞伊著磨e5艱苦，奉召安然歸天，享壽44歲。過世ti7新大樓右邊e5宿舍。 
害ah！Gau5疼人e5先生好e5牧師ah！An3-choaN2 hiah緊無去leh？ Be7禁tit流目屎傷悲ah！Hit 1暝施牧師親做棺木，續收入身屍；隔日學生24人kap hiah-e5 牧師，攏送棺到安平聽候小貨船，相kap載到打狗，入港e5時7點外鐘，埋葬ti7現時高雄驛頭e5西爿邊山腳，kap伊e5子同穴。 
小生筆記大略，hou7列位看伊e5努力奉事教會，phoe命擴張教會，盡忠到死，ai3顧教會，真正做好牧者e5好模範，咱這輩著追jip伊ka-chiah後e5腳步ah！所欽敬向望--e5。 
Tui-eng7詩歌 
冒險汪洋萬里重，<BR>拋鄉離國倒Tai5-iong5，<BR>宣傳救道欣然落，<BR>Poat8-leng2 ka3-san put-koan3-iong5，<BR>集募生徒設學宮，<BR>人才增廣福音充，<BR>諄諄善誘慈懷德，<BR>Lin5-sut貧人薄chu7-kiong，<BR>Chou2-pok tiok8-lam5 siu ji5-chiong，<BR>傷身毒熱受ji5-chiong，<BR>興年四四蒙天召，<BR>共子埋軀高驛kiong。 
(台灣教會報第530卷，1929年5月) 
</HL>