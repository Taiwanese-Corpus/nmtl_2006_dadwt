<CL>
 Ku2-ku2 him-bou7 ai3 peh Sin-ko-soaN,ai3 khoaN3 Tai5-oan5 te7-it koan5 e5 soaN-chiam. Kin-ni5 ti7 hioh-joah8-tiong goa2 kap goa2 e5 ke-koan3 kiong7 7 lang5, saN-kap choe3-tin7 khi3 Ka-gi7. Tit-tioh8 koaN-thiaN e5 hu2-kho2, ke3-jit8 khi2-sin khi3 A-li2-san. Tui3 Ka-gi7 kau3 A-li2-san tioh8 che7 he2-chhia 7 tiam2 goa7 cheng-ku2. Lou7-tiong e5 keng2-ti3 chin ho2 khoaN3, u7 toa7-soaN, chhim-khiN kap toa7-chhiu7. Tui3 Ka-gi7 kau3 A-li2-san he2-chhia tioh8 peh 7558 chhioh koan5, sou2-i2 ti7 lou7-tiong khi3-hau7 chiam7-chiam7 leng2. Kau3 A-li2-san e5 si5 na2 chhin-chhiuN7 chhiu-thiN e5 khoan2-sit. 
 Tu2-tu2 beh kau3 A-li2-san e5 si5 ti7 lou7-tiong u7 khoaN3-kiN3 kui2-na7 chang5 toa7-chhiu7, long2 si7 siong7-ngou5, ki5-tiong te7-it toa7-chang5 e5 ho7-choe3 Sin5-chhiu7, chiu7-si7 thong tang-iuN5 te7-it toa7-chang5--e5. I e5 chiu-ui5 (li7-thou5 5 chhioh ) u7 66 chhioh; na7 kun7-oa2 thou5-bin7 lai5 niu5 u7 103 chhioh. Na7-si7 kong2 hit chang5 chhiu7 u7 13 lang5 lam2, tai7-ke khah khoai3 liau2-kai2. Ia5-sou ti7 Ka-li7-li7 hai2 teh chio-hou hak8-seng e5 si5 chit chang5 chhiu7 i2-keng u7 1000 ni5. 
 Goan2 ti7 A-li2-san lu2-koan2 hioh-am3; thiN-kng 8 tiam2 koh khi2-sin. U7 A-li2-san e5 keng2-koaN 4 lang5 ho2-i3 ka7 goan2 chhoa7-lou7, tiong-kan 3 lang5 u7 kiah8 chheng3, koh u7 2 e5 ai3-iong2 ka7 goan2 phaiN7 heng5-li2. 
 Chit 2 lang5 long2 si7 A-li2-san e5 chhiN-hoan; put-chi2 ho2 siN-choe3 ia7 chin iong2. KiaN5 4 tiam2 cheng-ku2, keng-ke3 toa7 chhiu7-na5; chhiu7 khah choe7 si7 siong7-ngou5, toa7 chang5 e5 chiu-ui5 tai7-iok u7 3 tng7. Ia7 u7 choe7-choe7 khoan2 e5 hoe ti7 lou7-tiong, ng5--e5, chi2-sek--e5, peh8--e5, long2 u7; khah sui2, khah toa7-lui2 e5 chiu7-si7 pek-hap8-hoe. Ia7 u7 tek-a2 hoat kui-soaN, hou7 hong sian3 kau3 boe7 toa7, khoaN3-liau2 chhin-chhiuN7 chhau2 e5 khoan2. Ti7 chit sou2-chai7 lok8-a2 kap soaN-ti chin choe7, chhiN-hoan chit8 jit8 bat phah 50 chiah. 
 KiaN5 kau3 hit e7-pou 2 tiam2 cheng kau3 Tha-tha-kah e5 Chu7-chai7-sou2. Ti7-chia u7 4 e5 keng2-chhat, kap 4 e5 ai3-iong2. KiaN5 chit8 jit8 lou7-cham7, lou7-tiong bo5 tu2-tioh8 chit8 e5 lang5, ia7 bo5 khoaN3-kiN3 chit8 keng chhu3. Goan2 ti7 Tha-tha-kah hioh-mi5 tit-tioh8 keng2-chhat e5 ho2 khoan2-thai7. Ti7 chit sou2-chai7 mi5-si5 chin leng2, chi2-u7 55 tou7, chhin-chhiuN7 Tai5-pak tang-thiN chit8-poaN-iuN7. Tha-tha-kah khah koan5 hai2 tai7-iok 9000 chhioh. 
 ThiN-kng tui3 Tha-tha-kah koh khi2-sin, u7 3 e5 keng2-chhat kiah8 chheng3 koh ka7 goan2 chhoa7 lou7. Chit jit8 sou2 kiaN5 e5 lou7-cham7 chin hng7, soaN chin kia7, u7 sou2-chai7 chhin-chhiuN7 lau5-thui; sou2-i2 tai7-ke kiaN5 liau2 khah thiam2, ia7 in-ui7 ti7 koan5-soaN e5 sou2-chai7 khong-khi3 khah poh8, chhoan2-khui3 khah ui5-lan5, beh koaN2-kin2 ia7 si7 boe7 eng7-tit. 
 Hit e7-pou, peh kau3 Se-san e5 soaN-chiam, koan5 11698 chhioh. Ti7 chit jit8 e5 lou7-cham7 long2 bo5 koh khoaN3-kiN3 siong7-ngou5. In-ui7 khah koan5, toe7-thou5 khah leng2, sou2 khoaN3 e5 chhiu7 tai7-khai3 kap Au-bi2 e5 chhiu7 siang5-khoan2. Keng2-ti3 ia7 chhin-chhiuN7 Ka-na2-tai7 e5 Lok8-ki2-san. Hit e7-pou kau3 Sin-ko-soaN-kha, 10500 chhioh koan5. Ti7-chiah-e5 koan5-soaN e5 sou2-chai7 tak8 e7-pou long2 si7 hou7. Na7-si7 cha2-khi2 si5 thiN put-chi2 chheng. Sin-ko-soaN-kha u7 chu7-chai7-sou2 Kui2-na7 e5 keng2-chhat tiam3 ti7-hia. In chiong sou2-chai7 chioh goan2, tit-tioh8 in e5 ho2 khoan2-thai7. Goan2 ti7-hia hioh-am3. Mi5-si5 chin leng2, 43 tou7 na7-tiaN7, sou2-i2 ti7 chhu3-lai7 tioh8 hang-he2. 
 Keh-jit8 thau3-cha2 koh khi2-sin peh Sin-ko-soaN-chiam. Si3 e5 keng2-chhat kiah8 chheng3 kap goan2 choe3-tin7. Lou7-tiong u7 chhiu7-na5, soaN-phiaN5 u7 choe7-choe7 khoan2 e5 hoe, ia7 u7 khoe-a2, chui2 chin chheng . Beh kau3 soaN-chiam e5 sou2-chai7 long2 si7 toa7-chioh8, lou7 chin phaiN2 kiaN5. Sui-jian5 ti7-chia u7 tam7-poh8 chhiu7-a2, hou7 hong sou2 sian3 ia7 si7 soe3-soe3 chang5. Lian5-lian5 peh kia7 3 tiam2 cheng-ku2 chiu7 kau3 Sin-ko-soaN-chiam 13072 chhioh, chiu7-si7 Tai5-oan5 te7-it koan5 e5 sou2-chai7. Tui3 soaN-teng2 khoaN3--loh8-lai5 keng2-ti3 sit8-chai7 chin sui2. Ti7 sai-peng5 oe7 khoaN3-kiN3 hai2, ia7 oe7 khoaN3-kiN3 Lam5-pou7 Tam7-chui2-ho5 e5 goan5-thau5. Koh oe7 khoaN3-kiN3 Se-san 11698 chhioh koan5, Tang-soaN 12816 chhioh koan5, Pak-soaN 12760 chhioh koan5, Lam5-soaN 12786 chhioh koan5. Chiah-e5 long2 si7 Tai5-oan5 e5 koan5-soaN. Tui3 teng2-bin7 khoaN3-loh8-lai5, khoaN3-kiN3 koan5-soaN chit8-bin7 koh chit8-bin7; lam5, lek8, chi2-sek, hng7-hng7 u7 hai2, hu7-kun7 u7 chhiu7-na5, u7 chhim-khiN, toa7-chioh8, Sin-ko-soaN e5 keng2-ti3 sui2 bo5 pi2. Goan2 che7 ti7 chioh8-poaN5-teng2, ti7 chit tiam7-cheng7 e5 sou2-chai7, saN-kap gim5-si o-lo2 Siong7-te3. Chiu7 chiong kou2-cha2 e5 PeN5-po-tiau7 saN-kap gim5:
 Siong7-te3 peh-siN3 ti7 khong3-ia2, <BR> Bo5 thang lim-chiah8 bo5 thang khia7, <BR> ThiN-pe7 am3-loh8 khoaN3 kan-khou2, <BR> Lim5-bin2 pang-chan7 khui oah8-lou7.
 Au7-lai5 koh-chai3 loh8-soaN, to3-tng2 kau3 Sin-ko-soaN-kha. Ti7-hia koh-chai3 keh-mi5; au7-lai5 koh kiaN5 chit8 jit8 lou7 kau3 Tha-tha-kah. Hit jit8 chhiN-hoan u7 phah tioh8 chit8 chiah lok8, sou2-i2 hit am3 u7 lok8-bah. ThiN-kng tui3 Tha-tha-kah khi2-sin, koh kiaN5 poaN3-jit8 lou7 chiu7 to3-tng2 kau3 A-li2-san. Ti7 lou7-tiong long2 u7 tit-tioh8 keng2-chhat e5 po2-hou7. Kau3 A-li2-san koh hioh-kha chit8 jit8, au7-lai5 koh che7 he2-chhia kau3 Ka-gi7, tui3 hia to3-tng2 kau3 Tam7-chui2. 
 (Tai5-oan5 Kau3-hoe7-po3 te7 535 koan3,1929 ni5 5 geh8) 
</CL>
<HL>

久久欣慕ai3 peh 新高山，ai3 看台灣第一懸e5 山尖。今年ti7 歇熱中我佮我e5 家眷共7 人，相佮做陣去嘉義。得著官廳e5 許可，過日起身去阿里山。Tui3 嘉義到阿里山著坐火車7點外鐘久。路中e5 景致真好看，有大山、深坑佮大樹。Tui3 嘉義到阿里山火車著peh 7558尺 懸，所以ti7 路中氣候漸漸冷。到阿里山e5 時若親像秋天e5 款式。 
抵抵beh 到阿里山e5 時ti7 路中有看見幾若欉大樹，攏是siong7-ngou5，其中第一大欉e5 號做神樹，就是通東洋第一大欉--e5。伊e5 周圍（離塗5 尺）有66尺；若近倚塗面來量有103尺。若是講hit 欉樹有13人攬，逐家較快了解。耶穌ti7 加利利海teh 招呼學生e5 時這欉樹已經有1000年。 
阮ti7 阿里山旅館歇暗；天光8點koh 起身。有阿里山e5 警官4人好意ka7 阮chhoa7 路，中間3 人有舉銃，koh 有2個隘勇ka7 阮揹行李。 
這2人攏是阿里山e5 生番；不止好生做也真勇。行4點鐘久，經過大樹林；樹較濟是siong7-ngou5，大欉e5 周圍大約有3 丈。也有濟濟款e5 花ti7 路中，黃--e5、紫色--e5、白--e5，攏有；較sui2，較大蕊e5 就是百合花。也有竹仔發歸山，hou7 風sian3 到boe7 大，看了親像草e5 款。Ti7 這所在鹿仔佮山豬真濟，生番1日bat 扑50隻。 
行到hit e7晡2點鐘到塔塔加 e5 駐在所。Ti7-chia 有4 個警察，佮4 個隘勇。行1日路cham7，路中無抵著1個人，也無看見1間厝。阮ti7 塔塔加歇暝得著警察e5 好款待。Ti7 這所在暝時真冷，只有55度，親像台北冬天一般樣。塔塔加較懸海大約9000尺。 
天光tui3 塔塔加koh 起身，有3個警察舉銃koh ka7 阮chhoa7 路。這日所行e5 路cham7真遠，山真崎，有所在親像樓梯；所以逐家行了較 thiam2，也因為ti7 懸山e5 所在空氣較薄，喘氣較為難，beh 趕緊也是boe7 用得。 
Hit e7晡，peh 到西山e5 山尖，懸11698尺。Ti7 這日e5 路cham7攏無koh 看見siong7-ngou5。因為較懸，地塗較冷，所看e5 樹大概佮歐美e5 樹像款。景致也親像加拿大e5 洛磯山。Hit 下晡到新高山腳，10500尺懸。Ti7-chiah-e5 懸山e5 所在逐下晡攏是雨。若是早起時天不止清。新高山腳有駐在所幾若個警察tiam3 ti7-hia。In 將所在借阮，得著in e5 好款待。阮ti7-hia 歇暗。暝時真冷，43度na7-tiaN7，所以ti7 厝內著烘火。 
隔日透早koh 起身peh 新高山尖。4個警察舉銃佮阮做陣。路中有樹林，山坪有濟濟款e5 花，也有溪仔，水真清。Beh 到山尖e5 所在攏是大石，路真歹行。雖然ti7-chia 有淡薄樹仔，hou7 風所sian3 也是細細欉。連連peh 崎3 點鐘久就到新高山尖13072尺，就是台灣第一懸e5 所在。Tui3 山頂看--落-來景致實在真sui2。Ti7西爿會看見海，也會看見南部淡水河e5 源頭。Koh會看見西山11698 尺懸、東山12816尺 懸 、北山12760尺 懸、南山12786尺 懸。Chiah-e5 攏是台灣e5 懸山。Tui3 頂面看--落-來，看見懸山一面koh 一面；藍、綠、紫色，遠遠有海，附近有樹林、有深坑、大石，新高山e5 景致sui2 無比。阮坐ti7 石磐頂，ti7 這恬靜e5 所在，相佮吟詩o-lo2 上帝。就將古早e5 平埔調相佮吟： 
上帝百姓ti7 曠野，<BR>無thang lim 食無thang 企，<BR>天父暗落看艱苦，<BR>憐憫幫贊開活路。
後來koh 再落山，倒轉到新高山腳。Ti7-hia koh 再隔暝；後來koh 行1日路到塔塔加。Hit 日生番有扑著1隻鹿，所以hit 暗有鹿肉。天光tui3 塔塔加起身，koh 行半日路就倒轉到阿里山。Ti7路中攏有得著警察e5 保護。到阿里山koh 歇腳1日，後來koh 坐火車到嘉義，tui3 hia 倒轉到淡水。 
(台灣教會報第535卷，1929年5月) 
</HL>