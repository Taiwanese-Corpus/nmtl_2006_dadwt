<CL>
Lang5 kong2, Gau5-lang5 iu5 se3-kai3, ham5-ban7 kiaN5 chhu3-lai7, tiam3 ti7 sio2 hai2-su7 na2 chhu3-lai7 chit8-iuN7. 
Chin-ku2 chiu7 hi-bong7 ai3 si3-koe3 koan-chhat chit8-pian3, chun5, chhia u7 li7-pian7; m7-ku2 boe7-tit kau3 koan5-soaN hoan-kai3 lai5 koan-chhat. 
Chit-pai2 sun7 ki-hoe7 ai3 hu3 Tiong-hoe7, ia7 ai3 khoaN3 Tang-pou7 chin7-lam5 Tai7-bu2 Chi-thiaN, khiok bo5 loa7-choe7 lang5, si7 50 hou7 cho2-iu7 na7-tiaN7, oa2 ti7 hai2-piN. Sun7-lou7 soa3 tui3 SaN-tiau5-leng7 e5 hoan-kai3 ke3-khi3 thau3 Chui2-toe2-liau5; tai7-seng u7 peng5-iu2 iok ai3 choe3-phoaN7, au7-lai5 u7 chou2-tong3 soa3 toaN-sin na7-tiaN7. 
Sia2 kui2 hang7 ti7 e7-toe2 choe3 chham-kho2: 1.Lou7-cham7. Hoe-lian5-kang2 he2-chhia thau3 Tai5-tang, 40 sian2 chu7-tong7-chhia kau3 Ti-pun2, u7 lou7 thau3 Tai7-bu2 ian5-hai2 piN5-piN5, ti-pun2 12 li2 goa7, chit8-jit8 cha2-cha2, Tai7-bu2 u7 lu2-koan2. Tai7-bu2 nia2 jip8-hoan-kai3 e5 cheng3-beng5, ian5-lou7 u7 6 ui7 chu7-chai7-sou2 ai3 kai3-in3. Tai5-tang koan2-lai7 Kou-a2-lun7, Chhut-chui2-pho, Chim3-chui2-iaN5 (kaN2 si7 tiu-tiu loh8-hou7), chin koan5 kiaN5 kau3 Ko-hiong5 koan2-ha7 kau-kai3 li7 hai2 4700 chhioh koan5, loh8-khi3 chiu7-si7 Toa7-chhiu7-na5, Kui-hoa3-mng5, Kham3-thau5-iaN5, che si7 tu2 kau3 Sai-pou7 e5 piN5-toe7 ia7 u7 12 li2 goa7, chit8 jit8 chiu7 oe7 kau3, koh li2-goa7 lou7 Chui2-toe2-liau5 chiu7 u7 chu7-tong7-chhia, 40 sian2 chiu7 chiap Khoe-chiu he2-chhia; seh8 chit8 lin3 toa7-soaN3 e5 he2-chhia Y 11.57 na7-tiaN7. Tui3 Sou-o3 khi2-sin nng7 jit8 chiu7 oe7 kau3 Hoe-lian5-kang2, na7 kau3 Chioh8-khang-a2 chiap chu7-tong7-chhia, chit8-poaN3 chiu7 oe7 kau3-ui7. Chin3-pou7 put-chi2 kin2, 20 ni5 cheng5 si3-koe3 kiaN chhiN-hoan, taN sui5-pian7 toaN-sin ia7 ho2 kiaN5. 
2.Heng5-se3. Tai5-oan5 tiong-sim si7 koan5-soaN hoan-kai3, si3-bin7 u7 piN5-toe7, Tang-pou7 e5 khoe chin koan5, si5-siong5 thun7 piN5-iuN5, na2 toa7-chui2 choan tui3 chit-peng5 chhut e5 khoan2, ki5-sit8 m7-si7 tu2 an2-ni. Hoan-kai3 u7 chhau3-ta soaN chin-choe7, boe7 cheng3-choh tit. Ti7 koan5-soaN khoaN3-loh8 chhim-khiN thau5 oe7 hin5, Sai-pou7, Lo5-chui2-khoe i2-lam5 sou2 u7 e5 khoe bo5 chhou-chioh8; Gi5-lan5 tiong-cham7 ma7 si7 bo5, Lam5-pou7 e5 piN5-iuN5 chin khoah, Pak-pou7 khah chio2, lang5 khah choe7, sou2-i2 u7 khah kek8 lah.
3.Hong-siok8. Kun7-lai5 he2-chhia li7-pian7 u7 ong2-lai5 chheng7-chhah si7 chha iu2-hian7, im-gu2 u7 sio2 koh-iuN7, hoan-kai3 chiu7 chha put-chi2 choe7. Tang-pou7 e5 chhiN-hoan ma7 kui2-na7 khoan2, in e5 kan2-pian7 chin seng2-kang, saN kun5 chheng7 kau3 phoa3 m7-bian2 soe2, chhut-goa7 eng7 tin5-bo7-a2 choe3 oaN2 toe2 png7 lai5 chiah8, khun3 bo5 mi5-phe7, eng7 sio-he2 pek sio, chiah8 chhiN-mih8 chin-choe7, che si7 in e5 kan2-pian7 hoat. Tang-pou7 u7 chit8-cheng2 chhiN-hoan hu7-jin5-lang5 chin-chiaN3 peh8, phiN7-to lai7-lai7 na2 peh8-cheng2 e5 jin5-chiong2 chit8-iuN7, na7 bo5 chhiah-ji7 khoaN3 m7-chhut si7 chhiN-hoan. SaN-tiau5-leng7 e5 hoan-a2 khi2-chhu3 na2 hong-kou2-tau2 khoan2 ke7-ke7, mng5 lau5 ti7 pak-tou2-piN, chin ke7, hu7-jin5-lang5 u7 chheng7 saN-khou3 tng5-tng5, kap Tang-pou7 u7 cheng-chha. 
4.Keng-che3. KhoaN3 kau3 Lam5-pou7 e5 piN5-iuN5 khong3-thou2, but8-san2 hong-hu3, su7-giap8 hoat-tat8, chin-chiaN3 u7 chhiong-chiok. Kau3-hoe7 e5 i-su hu3-hou7 ti7-teh tou chin-choe7, an2-ni be7 si7 choe7, hit tiau5 Ka-lam5 toa7-chun3 na7 chhut-chui2 im-tit kui2-chap8 ban7 kah e5 chhan5-hng5, si7 choan5 Tai5 te7-it toa7 e5 chui2-chun3. 
5.Chong-kau3. Lam5-pou7 e5 chu7-lip8 chu7-thoan5 sng3 chin chu7-kak, na7 u7 chit8-pah goa7 mia5 hoe7-iu2 e5 sou2-chai7, chiu7 chu7-hui3 chhiaN2 sian-siN, m7-bian2 lang5 pou2-chou7. U7 nng7-saN pah mia5 e5 sou2-chai7 pai3-tng5 khi2-tioh8 khai kui-ban7, ia7 si7 chu7 tam-tng, in2 chit8-nng7 le7 lai5 kong2. Lam5-chu2 khi2 chit8-keng thah8-lau5, lau5-teng2 choe3 pai3-tng5 chu7-chip8 le2-pai3, lau5-e7 choe3 iu3-ti7-hng5 kap Chu2-jit8-oh8 e5 kau3-sek, kong2 khai u7 9000 khou, hoe7-iu2 300 cho2-iu7 na7-tiaN7, bo5 lang5 pou2-chou7. 
Pin5-tong chian5-ni5 kian3-tiok pai3-tng5-thiaN khai nng7-bau7 goa7, au7-lai5 hu7-che3 si3-chheng, iau2 koh chhut-lat8 chhiaN2 bok8-su lai5 ti7-hoe7. Koh bok8-su lau5, kau3-sek, hiu-khe3-sou2 (tiong-ngou2 eng7), tng khiam3-chiN5 e5 si5, chi2-be7 e5 kim-khi3 theh8 khi3 boe7 lai5 saN-thiN, m7-ai3 lang5 pang-chan7, hoan2-tng2 chin7-lat8 chan7 pat8-ui7, chin chu7-kak.
Khu gi7-hoe7, pun cho3 4 khu, tak8-pai2 chu7-chip8 kui2 chap8 lang5, bok8-su, thoan5-to7-su, tiong2-lo2, chip-su7, hoe7-iu2 long2 u7 chham-gi7-koan5 lai5 koat-su7, tong5-sim hiap8-lek8 lai5 chin3-heng5, che si7 kau3-hoe7 peng5-teng2 e5 the2-thai3. Kau3-hoe7 gi7-bu7 hian3-kim si7 tui3 chiong3-lang5 the5-chhut, m7-si7 chong-kau3-ka cho3 e7 kau3, cheng-sin5 sin3-giong2 si7 kok-lang5 hun7-hoat lai5 hiap8-lek8, m7-si7 e7 kiong5-che3. (Ku7-lek8 chiaN goeh8 chhe it kau3 ji7-si3 jit8).
(Tai5-oan5 Kau3-hoe7-po3 te7 529 koan3,1929 ni5 4 geh8) 
</CL>
<HL>

人講，gau5 人遊世界，頇顢行厝內，tiam3 ti7 小海嶼若厝內一樣。 
真久就希望ai3 四界觀察一遍，船、車有利便；m7-ku2 boe7得到懸山番界來觀察。 
這擺順機會ai3 赴中會，也ai3 看東部盡南大武支廳，卻無偌濟人，是50 戶左右na7-tiaN7，倚ti7 海邊。順路續tui3 3條leng7 e5 番界過去透水底寮；第先有朋友約ai3 做伴，後來有阻擋煞單身na7-tiaN7。 
寫幾項ti7 下底做參考：1、路站。花蓮港火車透台東，40 sian2 自動車到知本，有路透大武沿海平平，知本12里外，一日早早，大武有旅館。大武領入番界e5 證明，沿路有6 位駐在所ai3 蓋印。台東管內Kou仔崙、出水pho、浸水營（敢是tiu-tiu 落雨），真懸行到高雄管轄交界離海4700尺懸，落去就是大樹林、歸化門、蓋頭營，che 是抵到西部e5 平地也有12里外，1日就會到，koh 里外路水底寮就有自動車，40 sian2 就接溪洲火車；seh8 1 lin3大線e5 火車Y 11.57 na7-tiaN7。Tui3 蘇澳起身2日就會到花蓮港，若到石空仔接自動車，一半就會到位。進步不止緊，20年前四界驚生番，今隨便單身也好行。 
2、形勢。台灣中心是懸山番界，4面有平地，東部e5 溪真懸，時常thun7 平洋，若大水專tui3 這爿出e5 款，其實m7 是抵an2-ni。番界有臭礁山真濟，be7種作tit。Ti7 懸山看落深坑頭會暈，西部，濁水溪以南所有e5 溪無粗石；宜蘭中站ma7 是無，南部e5 平洋真闊，北部較少，人較濟，所以有較kek8lah 。 
3、風俗。近來火車利便有往來穿插是差有限，音語有小各樣，番界就差不止濟。東部e5 生番ma7 幾若款，in e5 簡便真省工，衫裙穿到破m7 免洗，出外用籐帽仔做碗toe2 飯來食，睏無棉被，用燒火pek 燒，食生物真濟，che 是in e5 簡便法。東部有1種生番婦人人真正白，鼻刀利利若白種e5 人種一樣，若無刺字看m7 出是生番。3 條leng7 e5 番仔起厝若風鼓斗款低低，門留ti7 腹肚邊，真低，婦人人有穿衫褲長長，佮東部有增差。 
4、經濟。看到南部e5 平洋曠土，物產豐富，事業發達，真正有充足。教會e5 醫師富戶ti7-teh tou 真濟，an2-ni be7 是濟，hit 條嘉南大圳若出水淹tit 幾十萬甲e5 田園，是全台第一大e5 水圳。 
5、宗教。南部e5 自立自傳算真自覺，若有一百外名會友e5 所在，就自費請先生，m7 免人補助。有二三百名e5 所在拜堂起著開歸萬，也是自擔當，引一二例來講。楠梓起1間疊樓，樓頂做拜堂聚集禮拜，樓下做幼稚園佮主日學e5 教室，講開有9000 箍，會友300 左右na7-tiaN7，無人補助。 
屏東前年建築拜堂聽開兩萬外，後來負債4 千，iau2 koh 出力請牧師來ti7 會。Koh 牧師樓、教室、休憩所（中午用），當欠錢e5 時，姊妹e5 金器提去賣來相添，m7-ai3 人幫贊，反轉盡力贊別位，真自覺。 
區議會，分做4區，逐擺聚集幾十人，牧師、傳道師、長老、執事、會友攏有參議權來決事，同心協力來進行，che 是教會平等e5 體態。教會義務獻金是tui3 眾人提出，m7 是宗教家做會到，精神信仰是各人奮發來協力，m7 是會強制。（舊曆正月初一到二四 日）。 
(台灣教會報529卷，1929年4月) 
</HL>