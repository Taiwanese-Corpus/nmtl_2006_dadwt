<CL>
 Lu7--si7 Siu7(lang5 kio3 Ong5-chim2), si7 Moa5-tau7 kau3-hoe7 chhou-tai7 e5 lau7 sin3-tou5. Ti7 kau3-hoe7 tiong, i si7 te7 it lau7, kau3 kin-ni5 si7 71 hoe3, ti7 10 goeh8 12 ho7 siu7 Chu2 tiau3-khi3. 
 I si7 toa3 ti7 Chhau2-tiam3-boe2, Siong7-te3 su3 i u7 chhu3-theh8, u7 chit8 e5 hau7-siN (hian7-jim7 e5 chip su7 Lim5 Sin-ke3) i2-keng kian3-ti3 ke-au7, ia7 u7 tit-tioh8 nng7 e5 cha-pou-sun, chit8 ke 7 e5 si7 jiat8-sim e5 Ki-tok-tou5 ka-teng5. 
 I lai5 sin3 Chu2 e5 tong7-ki si7 tui3 i seN e5 kiaN2 long2 chhi7 be7 oah8, sou2-i2 tui3 lai5 sin3 Chu2 liau2-au7 hit-e5 cha-pou-kiaN2 chiah u7 thang ti7-teh, tui3 an2-ni i chin jiat8-sim. 34 hoe3 e5 si5 lai5 sin3 Chu2, 36 hoe3 e5 si5 chiu7 nia2 se2-le2 jip8 seng3-hoe7. Bo5 joa7-ku2 tu2-tioh8 Jit8-pun2 lai5 koan2 Tai5-oan5, hit si5 Moa5-tau7 e5 lang5 gou7-kai2 kong2 pai3 Siong7-te3 e5 lang5 si7 khi3 thong hoan, chiah u7 chit khoan2 e5 su7. Tui3 an2-ni chia e5 hoe7-iu2 hou7 lang5 thai5 18 e5. Ti7 chit si5 i e5 tiong7-hu ia7 chai7-lai7 hou7 lang5 thai5-khi3. Chong2-si7 kian-kou3 sin3 chu2 long2 bo5 lun2-neh, sui-bong2 tu2-tioh8 to-chhiuN e5 khun2-tiok8, i ia7 bo5 sit-loh8 i e5 sin3-giong2. 
 Tui3 i e5 tiong7-hu siu7-thai5 i2-au7, kan-ta kap i e5 ta-ke kap chit8 e5 cha-pou-kiaN2 saN e5 teh tou7-oah8. Iau2-ku2 lang5 ia7 si7 iau2-beh koh hai7 in saN e5 seN3-mia7. 
 U7 chit8 jit8 tui3-tek8 lai5 ui5 i e5 chhu3 ai3 thai5 i, i chiu7 koaN2-kin2 nng3 jip8 chhau2-khun5-lai7, Chu2 po2-hou7 i , chit pang thang an-jian5 lai5 siam2-pi7. 
 Au7-lai5 lang5 ia7 si7 bo5 beh pang3 i khi3, kou-put-chiong chhoa7 i e5 ta-ke kap teh chiah8 lin e5 kiaN2 chau2-khi3 bih ti7 Chu2-long5-bio7 e5 kam-chia3-hng5. Ti7 chia Chu2-u7 pi7-pan7 chit-e5 ho2-sim lang5 Lau5 Chiah-peh kho2-lin5 in ta-ke sim-pu7 e5 kan-khou2, chiu7 chiong i e5 kiaN2 ka7 i io khi3 chhi7, toa7-han3 chiah beh hou7 i. Sou2-i2 in ta-ke sim-pu7 bih ti7 chia e5 chia3-hng5 4 jit8 ku2. I chiu7 chiong i e5 lin hou7 in ta-ke chiah8, kau3-kek8 e5 iu2-hau3. 
 Tui3 chia chiu7 beh chau2 khi3 Tai5-lam5, chong2-si7 lou7-tiong kau3 Chia7-chhu3-liau5 e5 si5 koh hou7 lang5 jin7 tioh8. Sui5-si5 koh nng3 jip8 kam-chia3-hng5 lai5 bih chit8 le2-pai3. Ti7-hia bo5 thang chiah8, tioh8 khe3 kam-chia3-chiap lai5 tou7-oah8. I e5 ta-ke bo5 chhui3-khi2 thang khe3, i chiu7 kou7 chhui3 kam5 chia3-thng lai5 hou7 i e5 ta-ke lim. An2-ni teh koe3-jit8, iau2-ku2 ai3 ham7-hai7 e5 lang5 ia7 nng3-jip8 chia3-lai7 khi3 chhoe7, in ta-ke sim-pu7 u7 thiaN-kiN3 lang5 teh chhoe7 e5 siaN, chong2-si7 Siong7 Chu2 po2-hou7 long2 bo5 kiaN, bih ti7 kam-chia3 kau ia7 si7 boe7 siu7-hai7. 
 Au7-lai5 siu7 Chu2 si5-siong5 e5 po2-hou7 in2-chhoa7; tiam3 Tai5-lam5 chit8 goeh8 jit8 ku2 koh tng2 lai5 pun2-hiuN e5 si5, ham7-hai7 e5 chhiu2 khah leng7. Kau3 chhu3 chit8 e7 khoaN3-teh, mih8-kiaN7 long2 hou7 lang5 theh8-khi3, te7-ki-kha e5 chng-a2 ia7 hou7 lang5 liu2-khi3, chhu3-teng2 hou7 lang5 tong7 kah khang liau2-liau2, sit8-chai7 hou7 lang5 hai7 kau3 chhun3-chhau2 put-liu5. 
 Tui3 chit-tiap8 liau2-au7 chiu7 khah bo5 tu2-tioh8 sim2-mih8 khun2-tiok8, u7 peng5-tiaN7 jiat8-sim hok8-sai7 Chu2 kui2-na7 chap8-ni5. Ti7 kau3-hoe7 chin jiat8-sim siu2 le2-pai3, koh chin cha2 chiu7 kau3 pai3-tng5 lai5 pang-chan7 chi2-moe7 thak8 Seng3-keng, Seng3-si. U7 ho2 ki-hoe7 chiu7 chhut-khi3 pou3-to7, sit8-chai7 si7 chit8 e5 toa7 lu2 tiong7-hu, si7 hoe7-lai7 hoe7-goa7 sou2 chun-keng3 e5 lau7 chi2-moe7. 
 Chit ui7 chi2-moe7 e5 khou2-kang sit8-chai7 chin hui-siong5, ti7 siau3-lian5 e5 si5 tu2-tioh8 chhi3-lian7 ham7-hai7 che7-che7, toa7 tioh8-boa5 i e5 kin-kut, ti3-kau3 chin lam2, tui3 chit8 ni5-cheng5 chiu7 tu2-tioh8 oh-tit tng e5 peN7, tui3 to2-loh8 chhng5 chiu7 be7-e7 thang koh khi2-lai5. An2-ni to2 ti7 bin5-chhng5 u7 tang-goa7. Sui-si7 an2-ni i e5 sin3-giong2 kian-kou3, ai3 lang5 khi3 tham3 i, kong2 to7-li2 hou7 i thiaN, au7-lai5 sui-bong2 be7 kong2 oe7, m7-ku2 na7 khoaN3-kiN3 hiaN-ti7 chi2 moe7 khi3 tham3 i e5 si5, i oe7 chhio3, lai5 saN-kap kam2-sia7 Chu2. In-ui7 i e5 sin-the2 bo5 chu7-iu5, put-chi2 kan-khou2, m7-ku2 Chu2 su3 i sim peng5-an. Sian7-chiong khun3-khi3. I e5 hok-khi3 si7 ti7 thiN-nih8 m7-si7 ti7 te7-nih8. Se3-kan e5 khou2-thang3, ham7-hai7 oe7 hai7 seng-khu, be7 hai7 leng5-hun5. 
 Lun7 i but8-chit-e5 seng-oah8 si7 song3-hiong, kan-lan5 siu7-khou2, thau5 kau3 boe2 si7 chai-lan7 e5 khoan2, na7-si7 i cheng-sin5-chiuN7 e5 seng-oah8 si7 peng5-an, tek-seng3 e5 seng-oah8. Chu2 kong2, “Ui7-tioh8 goa2, lang5 chiah loe2-me7 lin2, khun2-tiok8 lin2, hui2-pong3 lin2 ban7-hang7 e5 phaiN2, lin2 chiu7 u7 hok-khi3. Tioh8 hoaN-hi2 khoai3-lok8, in-ui7 lin2 ti7 thiN-nih8 e5 po3-siuN2 si7 toa7; in-ui7 lin2 i2-cheng5 e5 sian-ti lang5, lang5 iah8 an2-ni khun2-tiok8 in.” TaN chit-e5 Ong5-chim2(Lu7--si7 Siu7) chiaN3-si7 chit ho7 lang5. I e5 po3-siuN2 ti7 thiN-nih8 si7 toa7! 
 (Tai5-oan5 Kau3-hoe7-po3 te7 536 koan3, 1929 ni5 11 geh8) 
</CL>
<HL>

呂--氏受（人叫王嬸），是麻豆教會初代e5老信徒。Ti7教會中，伊是第一老，到今年是71 歲，ti7 10月12 號受主召去。 
伊是toa3 ti7草店尾，上帝賜伊有厝宅，有1個後生 (現任e5執事林新繼) 已經建置家後，也有得著2個查甫孫，一家7個是熱心e5基督徒家庭。 
伊來信主e5動機是對伊生e5子攏飼be7活，所以對來信主了後hit個查甫子才有thang ti7-teh，對an2-ni伊真熱心。34 歲e5時來信主，36歲e5時就領洗禮入聖會。無偌久tu2著日本來管台灣，hit時麻豆e5人誤解講拜上帝e5人是去通番，才有這款e5事。對an2-ni chia e5會友hou7 人thai5 18個。Ti7 這時伊e5丈夫也在內hou7人thai5去。總是堅固信主攏無忍neh，雖罔tu2著刀槍e5窘逐，伊也無失落伊e5信仰。 
對伊e5丈夫受thai5以後，kan-ta kap伊e5 ta-ke kap 1個查甫子3個teh度活。Iau2-ku2人也是iau2-beh koh 害in 3個性命。 
有1 日對敵來圍伊e5厝ai3 thai5伊，伊就趕緊nng3入草khun5內，主保護伊，這 pang thang 安然來閃避。 
後來人也是無beh放伊去，姑不chiong chhoa7伊e5 ta-ke kap teh食奶e5子走去bih ti7子龍廟e5 甘蔗園。Ti7 chia 主有備辦這個好心人劉Chiah-peh 可憐in ta-ke 新婦e5艱苦，就將伊e5子ka7伊io去飼，大漢才beh hou7伊。所以in ta-ke 新婦bih ti7 chia e5 蔗園4日久。伊就將伊e5奶hou7 in ta-ke 食，到極e5有孝。 
對chia 就beh走去台南，總是路中到謝厝寮e5時koh hou7人認著。隨時koh nng3入甘蔗園來bih 1禮拜。Ti7-hia 無thang食，著khe3甘蔗汁來度活。伊e5 ta-ke 無嘴齒thang khe3，伊就kou7嘴含蔗湯來hou7伊e5 ta-ke lim。An2-ni teh 過日，iau2-ku2 ai3 陷害e5人也nng3入蔗內去chhoe7，in ta-ke新婦有聽見人teh chhoe7 e5聲，總是上主保護攏無驚，bih ti7甘蔗溝也是be7受害。 
後來受主時常e5保護引chhoa7，tiam3台南1 月日久koh 轉來本鄉e5時，陷害e5手較leng7。到厝一下看teh，物件攏hou7 人提去，地基腳e5磚仔也hou7人liu2去，厝頂hou7人tong7 kah空了了，實在hou7人害到寸草不留。 
對這tiap8了後就較無tu2著甚物窘逐，有平定熱心服事主幾若十年。Ti7教會真熱心守禮拜，koh真早就到拜堂來幫贊姊妹讀聖經、聖詩。有好機會就出去佈道，實在是1個大女丈夫，是會內會外所尊敬e5老姊妹。 
這位姊妹e5苦工實在真非常，ti7少年e5時tu2著試練陷害濟濟，大著磨伊e5筋骨，致到真lam2，對1年前就tu2著oh-tit當e5病，對倒落床就be7 會thang koh 起來。An2-ni倒ti7眠床有冬外。雖是an2-ni 伊e5信仰堅固，ai3人去探伊，講道理hou7伊聽，後來雖罔be7講話，m7-ku2若看見兄弟姊妹去探伊e5時，伊會笑，來相kap感謝主。因為伊e5身體無自由，不止艱苦，m7-ku2主賜伊心平安。善終睏去。伊e5福氣是ti7天nih8 m7 是ti7地nih8。世間e5苦痛、陷害會害身軀，be7害靈魂。 
論伊物質e5生活是散hiong，艱難受苦，頭到尾是災難e5款，若是伊精神上e5生活是平安、得勝e5生活。主講，「為著我，人才詈罵lin2、窘逐lin2、誹謗lin2萬項e5歹，lin2就有福氣。著歡喜快樂，因為lin2 ti7天nih8 e5報賞是大；因為lin2以前e5先知人，人也an2-ni 窘逐in。」今這個王嬸 (呂--氏 受) 正是這號人。伊e5報賞ti7天nih8是大！
(台灣教會報第536卷，1929年11月) 
</HL>