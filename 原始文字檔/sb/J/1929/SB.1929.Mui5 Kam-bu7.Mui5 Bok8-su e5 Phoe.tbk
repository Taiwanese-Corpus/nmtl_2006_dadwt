<CL>
 Phoe kia3 hou7 Tai5-lam5 Ki-tok-kau3 e5 Tiong-hoe7 kap cheng3 hiaN-ti7 chi2-moe7 siu. Goan7 lin2 tai7-ke tit-tioh8 lan2 e5 ThiN Pe7 Siong7-te3 e5 thiaN3-thang3 kap Chu2 Ia5-sou e5 in-tian2, i2-kip8 Seng3 Sin5 khe2-si7 khui3-lat8 e5 chhiong-moa2. 
 Tui3 saN-li7-piat8 kau3 taN i2-keng u7 keng-koe3 5 ni5 khah chiok. Si7 goa2 kap goa2 e5 hu7-jin5-lang5 toa3 ti7 Tai7-nga2 e5 si5, ai3 tau3-siat kau3-hoe7, u7 jiam2-tioh8 chit8 teng2-ho7 khah tang7 e5 jiat8-piN7; hit-e5 piN7 siong5-siong5 koh khi2 hou7 goa2 seng-khu khah lam2, bo5 lat8 thang ti7 chit peng5 thoan5 Chu2-to7, iah8 long2 be7 tit thang koh lai5 Tai5-oan5. Na7-si7 goan2 bo5 lang3 jit8 tauh8-tauh8 the3 lin2 tai7-ke ki5-to2 kam2-sia7 Siong7-te3, koh kiu5 Chu2 khui lou7 hou7 goan2 e7 kap sou2 siau3-liam7 e5 sin3-chia2 saN-kiN3-bin7. 
 Chit8 goeh8-jit8 cheng5 goa2 u7 chih-tioh8 tian7-po3 kong2, Tiong-hoe7 (chiu7-si7 Tiong-hoe7 e5 Gi7-tiuN2) thok goa2 khi3 hu3 Sou-kiat-lan5 Kau3-hoe7 e5 Chong2-hoe7, thang kong2 kui2-na7 pah ni5 e5 tiong-kan boe7 bat tu2-tioh8 chhin-chhiuN7 chit pang e5 khoan2-sit. 
 Khah bo5 si3 pah ni5 cheng5 kok-lai7 e5 peh-siN3 u7 tang5-sim kui-cheng3 chiaN5-cho3 TiuN2-lo2-kau3. Chin bo5 chhai2, Hong5-te3 ai3 bian2-kiong2 Kau3-hoe7 piN3 cho3 Kam-tok-kau3. Kau3-hoe7 m7-kaN2 hang5-hok8, ai3 than3 Siong7-te3 e5 beng7-leng7. Hong5-te3 iah8 bat hu3 Chong2-hoe7, i3-su3 si7 beh ap-che3 cheng3 bok8-su tiuN2-lo2; in long2 m7 jin7 Hong5-te3 cho3 kau3-ong5. In sou2 gi7-tiaN7 bo5 chiau3 i e5 chi2-i3, Hong5-te3 chiu7 beng7-leng7 Chong2-hoe7 tioh8 si3-soaN3; in koat-toan3 m7. 
 Kau3-hoe7 na7 tang5-sim chiu7 khah m7-bian2 kiaN Hong5-te3 e5 hang2-hoah. Chiong5-tiong u7 bok8-su khah leng2-tam7, khah sio2-taN2, koh ti7 gi7-iN7 u7 kok-gi7-oan5 bo5 tui3-tiong7 to7-li2, ai3 se3-kan e5 eng5-kng, hoaN-hi2 than3 Hong5-te3 e5 beng7-leng7. Tui3 an2-ni nng7 pah goa7 ni5 cheng5 Sou-kiat-lan5 e5 Kau3-hoe7 u7 siu7 toa7 khun2-tiok8 chhiN-chham2. Chu2-au7 1662 ni5, koaN5-thiN-si5 cheng3-hu2 u7 chhut beng7-leng7, kong2 tui3 ji7-chap8 ni5 cheng5 i2-au7 chiuN7-jim7 e5 bok8-su tioh8 jin7 hiah-e5 kam-tok cho3 chu2, koh tioh8 hou7 te7-hng e5 giap8-chu2 ku2-chian3, chiah e7 kham-tit tng-chit; na7 bo5 tioh8 lut-chit, koh m7-chun2 in khia7-khi2 ti7 hit te7-hng, chiu7-si7 in eng2-koe3 sou2 toa3 e5 pai3-tng5 e5 kin7-ui5. Hit-si5 kok-lai7 e5 bok8-su oa2 1200 mia5, chiong5-tiong siang7 jiat8-sim--e5 si7 hiah-e5 20 ni5 ku2 i2-ha7 tng-chit--e5. Bo5 phah-sng3 400 e5 koat-toan3 m7 hang5-hok8, kam-goan7 pang3-sak le2-pai3-tng5, chhu3-theh8, bou2-kiaN2, khi3 si3-ke3 liu5, si3-ke3 bih. Le2-pai3-jit8 pai3-tng5 che7-che7 keng long2 koaiN--teh, sin3-chia2 chiu7 chau2 khi3 lai7-soaN khah siam2-phiah-e5 sou2-chai7, chu7-chip8 ti7 soaN-khiN, thiaN chin7-tiong bok8-su e5 to7-li2; che7-che7 lang5 soa3 chheN2-gou7, hoan2-hoe2, chiap-lap8 Ia5-sou cho3 in e5 Kiu3-chu2.
 Hit si5-tai7 e5 bok8-su, sin3-chia2 chin kan-khou2 kau3 kek8. Ti7 soaN--nih8 kong2 to7-li2 thiaN to7-li2 long2 si7 hoan7 kok-hoat e5 choe7. Ji7-chap8-peh ni5 e5 tiong-kan hong5 koaiN-loh8 kaN, gi2-liu5, teng7 si2-choe7, i2-kip8 hiah-e5 ui7 to7-li2 chau2 khi3 goa7-kok, a2-si7 ti7 pun2-kok chau2 khi3 bih ti7 soaN-hiat8 soa3 koaN5--si2, go7--si2 e5 bok8-su kap hiaN-ti7 chi2-moe7 kiong7 u7 oa2 nng7 ban7 lang5(18,000). 
 Hit-e5 chai-e7 i2-keng koe3-khi3. Kau3-hoe7 khiok u7 khah an-cheng7, iau2-ku2 u7-si5 siu7 ap-che3; te7-it chou2-tong3 to7-li2 si7 hiaN-ti7 bo5 sim2-mih8 chu7-iu5 thang keng2-soan2 bok8-su. Cheng3-hu2 iu5-goan5 ai3 chhap, chiong hit-e5 keng2 bok8-su e5 koan5 kau-tai7 u7 ke-giap8 e5 lang5. Hu3-hou7 e5 lang5, na7 bo5 tui3-tiong7 to7-li2, u7-si5 keng2 chu-keh bo5 hah8 e5 lang5 cho3 bok8-su. Sin3-chia2 m7-goan7 le2-pai3, lai5 thiaN hit ho7 e5 bok8-su, chiu7 tok8-lip8 khi2 pai3-tng5 chhiaN2 bok8-su. Tui3 an2-ni chit8-tai7 koe3 chit8-tai7 Kau3-hoe7 u7 na2 hun-khui, hiah-e5 ai3 chu7-iu5 e5 lang5 chiaN5 cho3 sin e5 kau3-phai3. Hit ho7 e5 kau3-phai3 m7-si7 Chu7-iu5-kau3, iu5-goan5 si7 TiuN2-lo2-hoe7, kap Kok-kau3 bo5 koh-iuN7. 
 TaN kam2-sia7 Siong7-te3, chit kui2 chap8 ni5 e5 tiong-kan kok-lai7 e5 Ki-tok-tou5 na2 u7 khng3 saN-ho5 saN-thiaN3 saN-niu7 e5 sim; chu7-iu5 e5 kau3-phai3 kui2-na7 e5 u7 chiam7-chiam7 hap8 cho3 chit8 the2, kau3 Chu2-au7 1900 ni5 kok-lai7 khah iau3-kin2 e5 kau3-phai3 chhun nng7 e5 na7-tiaN7, chiu7-si7 Kok-kau3 (Established Church) kap Hap8-it-chu7-iu5-kau3 (United Free Church); chit nng7 e5 long2 si7 TiuN2-lo2-kau3, to7-li2, kau3-hoat, le2-pai3 saN-tang5. Ti7 Kok-kau3 poe5-chhan-chia2 u7 oa2 700,000 mia5, ti7 Chu7-iu5--e5 u7 oa2 500,000 mia5. 
 Tui3 ji7-chap8 ni5 cheng5 Kok-kau3 e5 bok8-su tiuN2-lo2 kui2-na7 lang5 toa7 him-bou7 beh kap Chu7-iu5--e5 lian5-hap8 chit8-e5 thoan5-the2, chiu7 kap in hit-peng5 e5 bok8-su, tiuN2-lo2 tit8-tit8 gi7-lun7 chit chan5 su7. M7-na7 an2-ni, in u7 kap cheng3-hu2 chaiN2-siong3 chham-siong5, kiu5 in tioh8 siat-hoat bian2-tit pat8-jit8 koaN-hu2 chhap Kau3-hoe7 e5 su7. Kou2-cha2 Kau3-hoe7 the5-khi2 chit chan5 su7, cheng3-hu2 long2 m7-thiaN. Kai-chai3 chit kin7-lai5 chha chin-che7; Ha7-gi7-iN7, Siong7-gi7-iN7 tang5-sim chit8-i3 gi7-koat tui3 taN i2-au7 bo5 lun7 Hong5-te3, cheng3-hu2, koaN-hu2 tioh8 m7-thang chhap Kau3-hoe7 e5 su7, soa3 jin7 kong2 Kau3-hoe7 u7 chu7-iu5 koan5. Hong5-te3 chun2. An2-ni-siN Kok-kau3 kau3 eng2-oan2 be7-e7 koh siu7 sim2-mih8 cheng3-hu2 e5 kiong5-che3 chhiu2-toaN7, iah8 Chu7-iu5--e5 thang ho2-taN2 kap Kok-kau3 hap8-it. 
 Sou2-i2 kin-ni5, chiu7-si7 Chu2-au7 1929 ni5 10 goeh8 chhe, Kok-kau3 e5 Chong2-hoe7 u7 chu7-chip8, gi7-tiaN7 beh kap Chu7-iu5--e5 hap8-kun5, Chu7-iu5--e5 e5 Chong2-hoe7 tang5-si5 ia7 gi7-tiaN7 beh kap Kok-kau3 hap8-kun5. Jian5-au7 Kok-kau3 e5 cheng3 bok8-su, tiuN2-lo2 chiaN5-tin7 chhut goa7-khau2 kiaN5 kiaN-siaN5 e5 ke-lou7, nng7-lang5 nng7-lang5 liah8-pai5 tai7-ke saN-toe3. Tu2-ho2 kau3 hit-si5 Chu7-iu5--e5 e5 cheng3 bok8-su, tiuN2-lo2 iu5-goan5 chiaN5-tin7 chhut-mng5 kiaN5 ke-lou7, kiaN5 kau3 khah khoah e5 sou2-chai7 chiu7 kap Kok-kau3--e5 tau3-tin7, tai7-ke tim3-thau5 tun3-chhiu2. Thong siaN5 e5 peh-seN3 e-e tin7-tin7 ui5 teh khoaN3, koh gim5 Si-phian hoaN-hi2 o-lo2 Siong7-te3. I2-keng tau3-tin7 hiah-e5 lian5-hap8 e5 bok8-su, tiuN2-lo2 chiu7 koh kiaN5 ke-lou7, si3-lang5 si3-lang5 liah8-pai3 tai7-ke saN-toe3, kiaN5 kau3 toa7 keng pai3-tng5 kam2-sia7 Chu2. 
 Kau3 e7-pou lian5-hap8 e5 Chong2-hoe7 chu7-chip8 ti7 chit8 keng kong-tng5, hit keng e7 che7-tit ban7-ji7 lang5. Ti7-hia bok8-su, tiuN2-lo2, siu7-thok e5 goa7-kok-lang5, kap siu7-chhiaN2 e5 koaN-oan5, kok-gi7-oan5, tai7-hak8 e5 sian-siN, i2-kip8 pat8 kau3-phai3 sou2 phai3 e5 bok8-su, kam-tok, thai3-kam-tok long2 u7 lai5 hu3. Sin3-chia2 kui2-na7 chheng iah8 chu7-chip8 che7 kau3 moa2-tng5. Hong5-te3 chin ai3 lai5 hu3 Chong2-hoe7, tu2-tioh8 phoa3-peN7 e5 chou2-tong3 chiu7 phai3 Hong5-chu2, m7-si7 chhin-chhiuN7 kou2-cha2 e5 khoan2-sit ai3 koan2 Chong2-hoe7, si7 ai3 kap jip8-kau3 e5 lang5 jin7 hiaN-ti7. Hit-si5 tai7-ke u7 chu7-chip8 kui2-na7 tiam2 cheng ku2, thiaN Hong5-chu2 kap Chong2-hoe7 e5 Gi7-tiuN2 i2-kip8 che7-che7 chhut-mia5 e5 lang5 ian2-soat. Ki3-su7 iah8 thak8 kui2-na7 lang5 kiong-ho7 e5 phoe, tian7-po3, Tai5-oan5 Kau3-hoe7 Tai7-hoe7 e5 tian7-po3 iah8 chai7-lai7.
 Goan2 iah8 chit8 am3 bat hou7 KiaN-siaN5 e5 KoaN-hu2 chhiaN2; iu7-koh chit8 jit8 tiong-tau3 Chong2-hoe7 e5 Gi7-tiuN2 kap Ki3-su7 u7 chhiaN2 Tai5-oan5, In3-tou7, Chi-na2, Tek, Sui7-su7, Sui7-tian2, Bi2 kap ki5-u5 hiah-e5 kok e5 kau3-hoe7 sou2 phai3 e5 lang5. 
 Cheng3 peh-seN3 toa7 hoaN-hi2 kam2-sia7 Siong7-te3, siuN7 kong2 kau3 chit-si5 u7 tit-tioh8 khah sin-khoan2 e5 Kau3-hoe7, chiu7-si7 Chu7-iu5 e5 Kok-kau3, koh kok-lai7 e5 sin3-chia2 khah che7 long2 cho3 chit8 e5 thoan5-the2. Tai7-ke toa7 ng3-bang7 kiu5 Siong7-te3 si-in hou7 sin3-chia2, an2-ni hap8-it e7 soa3 hap8-lek8 lai5 pi7-pan7 Chu2 e5 lou7 ti7 pun2-kok kap goa7-kok. 
 Hian7-si5 Sou-kiat-lan5 Kau3-hoe7 e5 Poe5-chhan-chia2 u7 1,300,000 lang5. 
 Bok8-su u7 3,000 lang5. 
 TiuN2-lo2 u7 34,000 lang5. 
 Soan-to7-su, ta-pou kap cha-bou2 oa2 800 lang5. Koh u7 48 lang5 cho3 Chu2 e5 kang ti7 Iu5-thai3 lang5 e5 tiong-kan. 
 ChhiaN2 Tai5-oan5 e5 cheng3 sin3-chia2 kiu5 Siong7-te3 si-in hou7 Sou-kiat-lan5 e5 Kau3-hoe7, e7 siu7 Seng3 Sin5 e5 kam2-kek, tai7-ke sim jiat8-jiat8, gau5 eng5-kng Chu2, gau5 in2-chhoa7 leng2-tam7, poe7-gek8, m7-ai3 thiaN to7-li2 e5 lang5 lai5 sin3-kho3 Ia5-sou. 
 1929 ni5 10 goeh8 15 ho7, Mui5 Kam-bu7 ti7 Lennoxtown Scotland sia2. 
(Tai5-oan5 Kau3-hoe7-po3 te7 537 koan3, 1929 ni5 12 geh8)
</CL>
<HL>

批寄hou7台南基督教e5中會佮眾兄弟姊妹收。願lin2 大家得著咱e5天父上帝e5疼痛佮主耶穌e5恩典，以及聖神啟示氣力e5充滿。 
Tui3 相離別到今已經有經過5年較足。是我佮我e5 婦人人toa3 ti7 大雅e5 時，ai3鬥設教會，有染著1等號較重e5熱病；hit 個病常常koh 起hou7我身軀較lam2，無力thang ti7 這爿傳主道，亦攏be7得thang koh 來台灣。若是阮無lang3 日tauh8-tauh8替lin2 逐家祈禱感謝上帝，koh 求主開路hou7阮會佮所數念e5信者相見面。 
1月日前我有接著電報講，中會（就是中會e5議長）託我去赴蘇格蘭教會e5總會，thang 講幾若百年e5中間boe7 bat抵著親像這pang e5款式。 
較無四百年前國內e5百姓有同心歸正成做長老教。真無采，皇帝ai3勉強教會變做Kam-tok教。教會m7 敢降服，ai3趁上帝e5命令。皇帝亦bat 赴總會，意思是beh壓制眾牧師長老；in攏m7 認皇帝做教王。In所議定無照伊e5 旨意，皇帝就命令總會著四散；in決斷m7 。 
教會若同心就較m7 免驚皇帝e5哄喝。從中有牧師較冷淡、較小膽，koh ti7 議院有國議員無tui3 重道理，ai3世間e5榮光、歡喜趁皇帝e5命令。Tui3 an2-ni二百外年前蘇格蘭e5教會有受大窘逐悽慘。主後1662年，寒天時政府有出命令，講tui3二十年前以後上任e5牧師著認hiah-e5 kam-tok做主，koh 著hou7地方e5業主舉薦，才會堪得當職；若無著lut 職，koh m7 准in企起ti7 hit 地方，就是in往過所toa3 e5拜堂e5近圍。Hit 時國內e5牧師倚1200名，從中上熱心--e5是hiah-e5 20年久以下當職--e5。無扑算400個決斷m7 降服，甘願放sak 禮拜堂、厝宅、某子，去四界流，四界bih。禮拜日拜堂濟濟間攏關--teh，信者就走去內山較閃避e5所在，聚集ti7 山坑，聽盡忠牧師e5道理；濟濟人煞醒悟、反悔，接納耶穌做in e5救主。 
Hit 時代e5牧師、信者真艱苦到極。Ti7 山--nih8講道理聽道理攏是犯國法e5罪。二十八年e5中間hong5關落監、gi2流 、定死罪，以及hiah-e5 為道理走去外國，抑是ti7 本國走去bih ti7 山穴煞寒--死、餓--死e5牧師佮兄弟姊妹共有倚2萬人（18，000）。 
Hit 個災厄已經過去。教會卻有較安靜，iau2-ku2有時受壓制；第一阻擋道理是兄弟無甚物自由thang 揀選牧師。政府猶原ai3 chhap，將hit 個揀牧師e5權交代有家業e5人。富戶e5人，若無tui3 重道理，有時揀資格無合e5人做牧師。信者m7 願禮拜，來聽hit 號e5 牧師，就獨立起拜堂請牧師。Tui3 an2-ni一代過一代教會有那分開，hiah-e5 ai3自由e5人成做新e5教派。Hit 號e5教派m7 是自由教，猶原是長老會，佮國教無各樣。 
今感謝上帝，這幾十年e5中間國內e5基督徒那有囥相和相疼相讓e5心；自由e5教派幾若個有漸漸合做一體，到主後1900年國內較要緊e5教派偆2個na7-tiaN7，就是國教（Established Church）佮合一自由教(United Free Church)；這2個攏是長老教，道理、教法、禮拜相同。Ti7 國教陪餐者有倚700,000名，ti7 自由--e5有倚500,000名。 
Tui3二十年前國教e5牧師長老幾若人大欣慕beh 佮自由--e5聯合一個團體，就佮in hit 爿e5牧師、長老直直議論這層事。M7-na7 an2-ni，in有佮政府宰相參詳，求in著設法免tit別日官府chhap 教會e5事。古早教會提起這層事，政府攏m7 聽。佳哉這近來差真濟；下議院、上議院同心一意議決tui3 今以後無論皇帝、政府、官府著m7-thang chhap 教會e5事，煞認講教會有自由權。皇帝准。An2-ni-siN 國教到永遠be7 會koh 受甚物政府e5強制手段，抑自由--e5 thang 好膽佮國教合一。 
所以今年，就是主後1929年10月初，國教e5總會有聚集，議定beh佮自由--e5合群，自由--e5 e5總會同時也議定beh佮國教合群。然後國教e5眾牧師、長老成陣出外口行京城e5街路，兩人兩人掠排逐家相toe3。抵好到hit 時自由--e5 e5眾牧師、長老猶原成陣出門行街路，行到較闊e5所在就佮國教--e5鬥陣，大家tim3 頭tun3手。通城e5百姓e-e 陣陣圍teh 看，koh 吟詩篇歡喜o-lo2 上帝。已經鬥陣hiah-e5 聯合e5牧師、長老就koh 行街路，4人4人掠排大家相toe3，行到大間拜堂感謝主。 
到下晡聯合e5總會聚集ti7 一間公堂，hit 間會坐得萬二人。Ti7-hia 牧師、長老、受託e5外國人，佮受請e5官員、國議員、大學e5先生，以及別教派所派e5牧師、kam-tok、太kam-tok攏有來赴。信者幾若千亦聚集坐到滿堂。皇帝真ai3來赴總會，抵著破病e5阻擋就派皇子，m7 是親像古早e5款式ai3管總會，是ai3佮入教e5人認兄弟。Hit 時逐家有聚集幾若點鐘久，聽皇子佮總會e5議長以及濟濟出名e5人演說。Ki3-su7亦讀幾若人恭賀e5批、電報，台灣教會大會e5電報亦在內。 
阮亦1暗bat hou7京城e5官府請；又koh一日中晝總會e5議長佮Ki3-su7有請台灣、印度、支那、德、瑞士、瑞典、米佮其餘hiah-e5國e5教會所派e5人。 
眾百姓大歡喜感謝上帝，想講到這時有得著較新款e5教會，就是自由e5國教，koh 國內e5信者較濟攏做一個團體。大家大向望求上帝施恩hou7信者，an2-ni 合一下續合力來備辦主e5路ti7 本國佮外國。 
現時蘇格蘭教會e5陪餐者 有1,300,000人。
牧師 有 3,000人。 
長老 有 34,000人。 
宣道師，查甫佮查某倚800人。Koh 有48人做主e5工ti7 猶太人e5中間。 
請台灣e5眾信者求上帝施恩hou7蘇格蘭e5教會，會受聖神e5感激，逐家心熱熱，gau5 榮光主，gau5 引chhoa7 冷淡、背逆、m7-ai3聽道理e5人來信靠耶穌。 
1929年10月15號，梅監務 ti7 Lennoxtown Scotland 寫。 
(台灣教會報第537卷，1929年12月) 
</HL>