<CL>
Thoan5-to7-su Gi5 Tiau5-chheng, i e5 pun2 sou2-chai7 ti7 Ko-hiong5 chiu Ki5-san kun7 Sam-na5-chng Sin-chhu3-a2, i e5 pe7-bo2 cha2-cha2 chiu7 koe3-sin, se3-han3 e5 si5 long2 si7 oa2-kho3 i e5 kong khan-ka3.  Hit-tiap8 Sin-chhu3-a2 u7 kau3-hoe7 ti7-hia, i e5 kong Gi5 Seng put-chi2 jiat8-sim pai3 Siong7-te3, chiu7 peh-kau3 hou7 i lai5 thak8 Tiong-oh8.  Au7-lai5 tu2-gu7 goa2 lai5 ti7 Kau-phiaN5 cho3 thoan5-to7, goa2 u7 siat chit8 keng kau3-hoe7 e5 sio2-oh8, hit-si5 goa2 chiu7 chhiaN2 i lai5 ka3 sio2-oh8, sou2 keng-koe3 e5 seng5-chek put-chi2 ho2.
Au7-lai5 goan2 khoaN3 i put-chi2 koan-sim ai3 cho3 kau3-hoe7 e5 kang, sou2-i2 u7 ki2-chian3 i lai5 thak8 Sin5-hak8.  I chut-giap8 chiu7 khi3 toa3 ti7 Kau-phiaN5, Thau5-sia7, Koan-a2-nia2, Tang-au7-liau5 e5 kau3-hoe7.  Ti7 kin-ni5 Thoan5-to7-kiok8 u7 phai3 i beh khi3 toa3 ti7 Kong-a2-na5 e5 kau3-hoe7, i ti7 4 goeh8 14 e5 le2-pai3 u7 choan2-jim7 khi3 Kong-a2-na5.  Koh koe3 le2-pai3 to3 chhut-lai5 beh siat-hoat i e5 heng5-li2 jip8-khi3, bo5 phah-sng3 kau3 Sin-hoa3-ke, i chiu7 khi2 kip-seng3 e5 hi3-iam7, chiah8 ioh8 bo5 hau7.  Kau3 21 jit8 chiu7 li7-khui se3-kan, kin-ni5 37 hoe3.
Lun7 i toa3 kau3-hoe7 put-chi2 chin7-tiong cho3 kang ia7 si7 chin oah8-tang7, bo5-lun7 toa3 sim2-mih8 kau3-hoe7, m7-bat thiaN-kiN3 kap lang5 chhiong-tut8, ti7 sia7-hoe7 put-chi2 peng5-ho5, che ia7 si7 chin thang kho2-chhu2.
Siang7 kho2-sioh thang the3 i khoa3-lu7 e5 chiu7-si7 i hian7-si5 u7 5 e5 poaN3 kiaN2, chiu7 si7 chit8 e5 iau2 boe7 chhut-si3, I e5 kiaN2 long2 iau2 chin se3-han3, thiaN-kiN3 i koe3-sin, seng-khu-piN long2 bo5 ui5-san2.
TaN Gi5 Sian-seN-niu5 beh i5-chhi5 hiah e5 se3-kiaN2 koe3 jit8, sit8-chai7 u7 tng5-tng5 e5 khoa3-lu7.  Toa7 ng3-bang7 liat8-ui7 saN-thiaN3 e5 ho2 peng5-iu2 ui7-tioh8 i e5 ke-koan3 lai5 tau3 tong5-cheng5, lai5 the3 i ki5-to2 Siong7-te3, che si7 sim sou2 toa7 ng3-bang7--e5.
( Tai5-oan5 Kau3-hoe7-po3 te7 531 koan3,1929 ni5 6 geh8)
</CL>
<HL>

傳道師虞朝清，伊e5本所在ti7高雄州旗山郡杉林庄新厝仔，伊e5父母早早就過身，細漢e5時攏是倚靠伊e5公牽教。Hit-tiap8 新厝仔有教會ti7-hia，伊e5公虞生不止熱心拜上帝，就peh到hou7伊來讀中學。後來tu2遇我來ti7交坪做傳道，我有設1間教會e5小學，hit時我就請伊來教小學，所經過e5成積不止好。
後來阮看伊不止關心ai3做教會e5工，所以有舉荐伊來讀神學。伊卒業就去toa3 ti7交坪、頭社、關仔嶺、東後寮e5教會。Ti7今年傳道局有派伊beh 去toa3 ti7岡仔林e5教會，伊ti7 4月14 e5禮拜有轉任去岡仔林。Koh過禮拜倒出來beh設法伊e5行李入去，無扑算到新化街，伊就起急性e5肺炎，食藥無效。到21日就離開世間，今年37歲。
論伊toa3 教會不止盡忠做工也是真活動，無論toa3甚mih8教會，m7-bat聽見kap人衝突，ti7社會不止平和，這也是真thang可取。
上可惜thang替伊掛慮e5就是伊現時有5個半子，就是1個iau2 boe7出世，伊e5子攏iau2真細漢，聽見伊過身，身軀邊攏無遺產。
今虞先生娘beh維持hiah e5細子過日，實在有長長e5掛慮。大向望列位相疼e5好朋友為著伊e5家眷來鬥同情，來替伊祈禱上帝，這是心所大向望--e5。
(台灣教會報第531卷，1929年6月)
</HL>