<CL>
Liau7 kun Sam-tiong7, ju7-mia5 To7-siu, Chiu7-si7 goa2 sou2-thiaN3 sou2 ng3-bang7 e5 hian5-iu2. “Gu2 un5 ti te7 bok8 jiok8 su,” ke2-soeh kong2, Chai hak8-seng e5 khoan2-sit, tok8-tok8 si7 sian-siN. Tui3 Beng5-ti7 30 ni5, Kau3-su7-hoe7 chhiaN2 goa2 jip8 Tiong-oh8 chou7-kau3, i chiu7 siok8 ti7 ji7-lian5-seng, hit-si5 chha-put-to 13 hoe3, chu-chit chhang-mia5, ia7 hun3-chi3 khin5-thak8, chin him-bou7 Han3-hak8, kiN3-na7 sou2 kho2 e5 long2 si7 saN-mia5-lai7.
Ti7 Tiong-oh8 thak8 kau3 chut-giap8, hit-si5 Hui3 Sian-siN u7 chhiaN2 i pang-chan7 ka3 chit8 ni5 ku2, au7-lai5 lip8-chi3 beh cho3 thoan5-kau3 e5 kang, chiu7 jip8 Sin5-hak8-hau7, si5-kan-lai7 khin5-khin5 kang2-kiu3 tak8 hang7 e5 hak8-bun7, si5-kan-goa7 chin jiat8-sim pou3-to7, chin ho2 khau2-chai5, thak8 kau3 chut-giap8 jian5-au7 koh khi3 Tang-kiaN jip8 Beng5-ti7-hak8-iN7 cho3 si3-lian5-seng chut-giap8 liau2 koh jip8 Cho2-tiu7-tian5 Tai7-hak8, kho2-sioh thak8 bo5 loa7-ku2 ku7-si5 e5 nau2-peN7 koh khi2, chiu7 tng2-lai5 Tai5-oan5 hioh-khun3. Kau3 chit pang koh khi3 Jit8-pun2 tiau7-iong2, bo5 phah-sng3 khi3 Tai7-pan2 e5 hai2-bin7 se2-ek8, kaN2-si7 bo5 lat8 thang siu5, chiah hou7 chui2 tu7--si2, kin-ni5 29 hoe3. 
Chiau3 lang5 teh kho2-lian5 i tui3 se3-han3 thak8-chheh kau3-taN, teh pi7-pan7 beh cho3 kau3-hoe7 e5 lou7-eng7, taN kap se3-kan soah, chiu7 i e5 chai5-tiau7 hak8-bun7 long2 toe3 chui2 lau5 khi3; kau3-hoe7 ia7 khiam3 chit8-e5 jin5-chai5, an2-ne khiok u7-iaN2, m7-ku2 Siong7-chu2 e5 chi2-i3 chin o3-biau7, hou7 lan2 be7-e7 chhek-tok8--tit. Kiam2-chhai2 Siong7-chu2 lin5-bin2 i e5 nau2-peN7, ai3 soah i e5 kan-khou2, sou2-i2 cha2-cha2 tiau3 i tng2-khi3 hou7 i hiong2-siu7 eng2-oan2 e5 khoaN3-oah8, an2-ne khiok iau2 khah ho2, tioh8 o-lo2 Siong7-chu2 e5 ho2 i3-su3. Cha2-cheng5 Khong2-chu2 u7 chit8 e5 hak8-seng seN3 Gan5 mia5 Hoe5; Khong2-chu2 o-lo2 i tek-heng7 chin ho2, kai3 thong-oh8 e5 gau5 thak8-chheh, u7 pang-chan7 ong5 e5 chai5-tiau7. Put-heng7 chiah8 kau3 32 hoe3 chiu7 koe3-sin, che ia7 si7 hou7 lang5 siuN7 be7 hiau2-tit. Liau7 kun Sam-tiong e5 cho-gu7 ia7 si7 chhin-chhiuN7 an2-ne.
Chong2-kong2 Liau7 kun u7 3 hang7 thang cho3 chheng-lian5 e5 bou5-iuN5: 1.U7 khiam-sun3 e5 tek-heng7. 2. Ai3 hian3-sin cho3 Chu2 e5 kang. 3.Chhang-mia5 koh heng3-thak8.
Phi2-jin5 u7 chih-tioh8 i e5 leng7-heng e5 phoe ai3 goa2 khi3 Sai-le5 hu3 chhe-ji7 sang3-chong3, goa2 chin ai3 the2-thiap, kho2-sioh iu5-pian7 chou2-tong3, kau3 chhe-ji7 me5 chiap-tioh8 phoe, sng3 si7 koe3-si5 lah, taN bo5 thang koh kiN3 i e5 bin7, tioh8 sia2 kui2-ku3 lai5 piau2 su-te7 e5 cheng5.
(Tai5-lam5 Kau3-hoe7-po3 te7 356 koan3,1914 ni5 11 geh8)
</CL>
<HL>

廖君三仲，ju7名To7-siu，就是我所疼所向望e5賢友。「語云知弟莫若師，」解說講，知學生e5款式，獨獨是先生。對明治30年，教士會請我入中學助教，伊就屬ti7二年生，hit時差不多13歲，資質聰明，亦奮志勤讀，真欣慕漢學，見若所考e5攏是3名內。
Ti7中學讀到卒業，hit時費先生有請伊幫贊教一年久，後來立志beh做傳教e5工，就入神學校，時間內勤勤講究逐項e5學問，時間外真熱心佈道，真好口才，讀到卒業然後koh去東京入明治學院做四年生卒業了koh入早稻田大學，可惜讀無偌久舊時e5腦病koh起，就轉來台灣歇睏。到這 pang koh去日本調養，無扑算去大阪e5海面洗浴，kaN2是無力thang泅，才hou7水tu7--死，今年29歲。 
照人teh可憐伊對細漢讀冊到今，teh備辦beh做教會e5路用，今kap世間煞，就伊e5才調學問攏toe3水流去；教會也欠1 個人才，an2-ne卻有影，m7-ku2上主e5旨意真奧妙，hou7咱be7會測tok8--tit。Kiam2-chhai2上主憐憫伊e5腦病，ai3煞伊e5艱苦，所以早早召伊轉去hou7伊享受永遠e5快活，an2-ne卻iau2較好，著o-lo2上主e5好意思。早前孔子有1個學生姓顏名回，孔子o-lo2伊德行真好，kai3通學e5 gau5讀冊，有幫贊王e5才調。不幸食到32歲就過身，這也是hou7人想be7曉tit。廖君三仲 e5遭遇也是親像an2-ne。 
總講廖君有3項thang做青年e5模樣。1. 有謙遜e5德行。2.Ai3獻身做主e5工。3.聰明koh興讀。
鄙人有接著伊e5令兄e5批ai3我去西螺赴初二送葬，我真ai3體貼，可惜郵便阻擋，到初二暝接著批，算是過時lah，今無thang koh 見伊e5面，著寫幾句來表師弟e5情。
 (台南教會報第356卷，1914年11月)
</HL>