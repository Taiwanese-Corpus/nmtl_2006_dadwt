<CL>
 Mng5-sin5
 Hoan7 na7 pai3 ngou2-siong7 e5 ke, thiaN-tng5 e5 mng5-piN u7 chhong3 chit8 e5 hiuN-lou5, chiu7-si7 teh hok8-sai7 mng5-sin5; ng3-bang7 ka7 in kou3 mng5, hou7 iau-sia5 kui2-koai3 m7 kaN2 jip8 in e5 ke-lai7 lai5 kau-tiN5. 
 KhoaN3 Hong-siok8-kho2 ki3-chai3 kong2, Siong7 kou2 e5 si5, Sin5-su, Ut-lut8 hiaN-ti7 nng7 lang5 e7 liah8 kui2, pah kui2 na7 hai7 lang5 in nng7 lang5 chiu7 liah8 khi3 chhi7 hou2. Sou2-i2 tak8 ke bo5 lun7 kui3-chian7 koe3 ni5 e5-hng chiu7 oe7 Sin5-su, Ut-lut8 nng7 lang5 e5 tou5 lai5 tah ti7 mng5-hou7-nih8; beh hou7 kui2 kiaN m7 kaN2 lai5. 
 Sou-sin5-ki3 kong2 Tong5 Thai3-chong phoa3-peN7 e5 si5, mng5-goa7 u7 kui2 lai5 tng3 chng-a2-kak, ia7 thou5-soa, thong lai7-bin7 kiaN-hiaN5 m7 kaN2 khun3. Thai3-chong chin kiaN, teh mng7 i e5 tiau7-sin5; Chin5 Siok8-po2 chiu7 chau3 kong2, Goa2 goan7 kap Ou5 Keng3-tek khia7 ti7 mng5 goa7 siu2 mng5, kui2 chiu7 m7 kaN2 lai5. 
 Hit me5 ko2-jian5 bo5 kui2-koai3 e5 siaN. M7-ku2 Thai3-chong put-jim2 in 2 lang5 long2 bo5 khun3; sou2-i2 hoan-hu3 lang5, oe7 Chin5 Siok-po2, Ou5 Keng3-tek e5 siong7 tiau3 ti7 mng5-nih8, na2-chun2 oah8 lang5 teh kou3. 
 Au7-lai5 e5 chiu7 keng3 in cho3 mng5-sin5 lai5 pe2-mng5. 
 Ngou2-Seng3
 Chhit-siu lui7-phian kong2, Ngou2-thong sin5 chiu7-si7 Ngou2-seng3; lun7 ngou2-seng3, ngou2-hian2, ngou2-thong, mia5 sui-jian5 koh-iuN7 ki5-sit8 si7 chit8-iuN7. Sou-sin5-ki3 kong2, Tong5-tiau5 Hi-chong e5 si5 u7 chit8 lang5 siN3 Ong5 mia5 Ju7; hut-jian5 khoaN3-kiN3 toa7 kng ti7 i e5 hng5-lai7; cheng3 lang5 khi3 khoaN3, u7 thian-sin5 gou7-e5 tui3 thiN loh8-lai5; toa7 siaN kong2, Goan2 siu7 thian-beng7 beh lai5 po2-pi3 chia e5 lang5, kong2 liau2 koh khi3. Tui3 an2-ni hiah-e5 lang5 chiu7 khi2-bio7 chng-siong7 lai5 hok8-sai7. 
 Song3 Hui-chong hong cho3 Ngou2-seng3-hou5: Song3 Leng5-chong hong Ngou2-seng3-ong5, khi2 Ngou2-seng3-bio7 teh keng3-pai3. Tui3 lang5 li7-khui chin Siong7-te3, sou2-i2 khoai3 sin3 bo5 kin-pun2 e5 gong7-oe7. 
 Leng5-ong5
 Tiong-kok kap Jit8-pun2-kok lang5 long2 chin tui3-tiong7 leng5, sng3 cho3 kek8 po2-mih8. Ti7 Hoa5-giam5 keng ki3 Leng5-ong5 u7 chap8-e5. Ki3-sou3-liok8 ki3 Leng5-ong5 u7 8 e5. Bun5-hian3 thong-kho2 ki3 Leng5-ong5 u7 5-e5, tiam3 chui2-lai7; chui2 ta leng5 chiu7 bo5. Song3 Hui-chong 4 ni5 hong ngou2 leng5-ong5, ChheN-leng5 hong Kong2-jin5-ong5, Chhiah-leng5 hong Ka-tek8-ong5, Ng5-leng5 hong Hu-eng3-ong5, Peh8-leng5 hong Gi7-che3-ong5, Ou-leng5 hong Leng5-tek8-ong5, khi2 Leng5-ong5 bio7 hou7 lang5 pai3 che3. Tu2-tioh8 toa7 khong3-han7 chiu7 khi3 Leng5-ong5 bin7-cheng5 khit hou7. 
 Ki5-sit8 chha5-kho2 bo5 leng5, ia7 bo5 leng5-sin5, se3-siok8 sou2 chheng e5 leng5, chiu7-si7 chhin-chhiuN7 Tio5-chiu lang5 sou2 pai3 e5 toa7 boe2 choa5. Khong2-chu2 kong2, “Chui2-lai7 siu5-e5, chai thang eng7 bang7 pha; teh poe-e5 chai thang eng7 chiN3 sia7; chong2-si7 leng5 goa2 m7 chai i chaiN2-iuN7 khia5 hong-hun5 chiuN7-loh8”. Ti3-sek chhin-chhiuN7 Khong2-chu2, siong7-chhiaN2 kong2 m7-bat leng5. SiaN2-su7 chu7-chok chhong-beng5 lam7-sam2 chhong3 leng5 lai5 teh hok8-sai7? 
 Lou2 Pan-kong
 Lou2 Pan keng u7 kong2, Lou2 Pan siN3 Kong-su mia5 Pan, ju7 mia5 I-ti3. Lau7-pe7 mia5 Hian5, lau7-bo2 siN3 Ngou5; si7 chhun-chhiu Lou2 Teng7-kong 3 ni5 5 goeh8 chhe 7 chhut-si3. Pai3 Pau5 Lo2-tang2 oh8 kang-hu Oh8-liau2 kang-ge7 chin ho2, cho3 lang5 kek8 ki5-khiau2; gau5 khek-oe7, gau5 khi2-chhu3, cho7 chun5, cho7 chhia, i2-kip8 tak8 hang7 khi3-khu7. Bat ka7 in lau7-bo2 cho3 chha5 lang5 ka7 thoa chhia; ki-koan chit8-e7 tin2-tang7 chhia ka-ti7 e7 kiaN5. Ia7 bat khek chha5 cho3 boah8-hioh8; poe ti7 khong-tiong 3 jit8-ku2 be7 ka-lauh8 loh8-lai5. Beng7-chu2 o-lo2 Kong-su-chu2 si7 ki5-khiau2 e5 lang5 chin u7 iaN2. 
 Sou2-i2 kau3 taN cho3 bak8-kang e5 lang5 keng3 Lou2 Pan-kong cho3 chou2-su. Beng5 Eng2-lok8-kun hong cho3 Hu7-kok toa7 sai-hu7-thau5. 
 Pat-sian
 To7-kau3 toa7 iau3-kin2 e5 to7-li2, si7 kong2 tou7 lang5 jip8 in e5 kau3 thang seng5-sian be7-si2. 
 Beh seng5-sian e5 hoat-tou7, si7 tioh8 khi3 soaN-lai7 cheng7-cheng7 siu-heng7, chiah8 chhiu7-hioh8 chiah8 chhau2-kin, lian7 kim-tan; au7-lai5 long2 bian2 chiah8 ngou2-kok; chhun iong5-khi3, bo5 im-khi3, chiu7 e7 oaN7 kut-thau5 pian3-hoa3 cho3 sian. Lun7 khi3 cho3 sian si7 bo5 iaN2 e5 su7, taN m7-bian2 pian7-lun7. Chong2-si7 tui3 Goan5-tiau5 i2-lai5 u7 gou7 thoan5 kong2 u7 8 e5 lang5 khi3 seng5-sian. Khe-kho2 in 8 lang5 e5 lai5-lek8 long2 si7 bu5-khe chi-tam5, kan-ta si7 houN3 koai3-e5 sou2 liap-cho7, m7-ku2 chhu2-si5 chiaN5 cho3 kou3-su7. TaN bong2-ki3 Pat-sian e5 mia5 ti7 e7-te2:
 Han3 Chiong-li5, Li2 Thiat-koai2, Cho5 Kok-ku7, Han5 Siong-chu2, Na5 Chhai2-ho5, Ho5 Sian-kou, TiuN Ko2-lo2, Lu7 Sun5-iong5, chiu7-si7 Lu7 Tong7-pin. Hian7-si5 u7 lang5 oe7 tou5 tiau3 teh sio-hiuN keng3-pai3. Chong2-si7 Tiong-kok cho3 i-seng e5 lang5 kap khui ioh8-tiam3 ioh8-hang5, long2 chin keng3-tiong7 Lu7 Tong7-pin, chheng cho3 Ioh8-chai5-ong5 chou2-su. Tak8 ni5 4 goeh8 14 jit8 cho3 i e5 siN-jit8 teh hok8-sai7. 
 Chap8-peh Lo5-han3
 Pian3 khoaN3 Bio7-u2 toa7 giam5, toa7 si7; ti7 toa7 sin5 put8 e5 tian7, liong2 peng5-piN u7 chhai7 18 Lo5-han3 e5 siong7. 
 Put8 keng kong2 goan5-pun2 O-lo5-han3, A-lo5-o, long2 si7 Thian-tiok kok e5 oe7, hoan-ek8 chiu7-si7 Chin-jin5; i3-su3 si7 Sek-kia e5 tou5-te7; lang5 chun-keng3 i u7 tek hut8-to7, ho7-cho3 O-lo5-han3. Chiau3 Put8-ke e5 lang5 kong2 Lo5-han3 u7 500 lang5 m7-na7 18 lang5. Chit 18 Lo5-han3 e5 siong7 ti7 Put8 e5 bin7-cheng5, si7 teh pang-chan7 Put8-chou2 kiaN5 hoat-tou7 lai5 seng5 lun5-hoe5. 
 TaN 18 Lo5-han3 u7 i e5 mia5, chong2-si7 tak8 e5 mia5 7, 8 ji7 chin tng5; ti7-chia sia2 thau5 nng7 ji7 chiu7 ho2. (1) Pin-pho, (2) Kia-lok8, (3) Ka-poat8, (4) Sou-pin5, (5) Lok8-ki2, (6) Poat8-to5, (7) Ka-li2, (8) Tai7-tou, (9) Sut-phok, (10) Poan3-thok, (11) Hou7-lo5, (12) Na2-ka, (13) In-khiat, (14) Sut-na2, (15) A-chi2, (16) Chu3-chha5, (17) Tou-lan5, (18) Pin-thio5. 
 Sek-kia ki3-jian5 bo5 iaN2 khi3 seng5 hut8, i e5 hak8-seng keng3 khah bo5 iaN2. 
 Ngou2 kok sin5 Lau5 Beng2 chiong-kun
 Sou-chiu-hu2-chi3 ki3 Ngou2-kok sin5 siN3 Lau5 mia5 Joe7; si7 Song3-tiau5 tu3 mia5 e5 bu2-chiong3, khi3 tin7-bong5 ti7 Goan5-peng e5 chai-lan7. Song3 su2-ki3 kong2, Song3 Li2-chong goan5-ni5 pak-si3 e5 peng lai5 kong (Pak peng chiu7-si7 Goan5-peng); Lau5 Joe7 kian-siu2 nng7 goeh8 goa7 jit8 khah ke kiu3-peng bo5 lai5, ka-ti7 chai siu2 be7 tiau5, chiu7 chu7-chip8 thong ke e5 lang5 lim tok8-ioh8 si2; chiu7 chiong sin-si long2 sio, jian5-au7 pun2-sin chu7-chin7. Kau3 peng5-tiaN7 chiu7 hong Lau5 Joe7 cho3 Iong5-ui-hou5; bo5 ku2 koh hong Kiat-siong5-ong5, lip8 su5 che3-su7. 
 Se3-siok8 kong2 Lau5 Joe7 si2-liau2 cho3 sin5, teh koan2 hong5-thiong5 kio3 cho3 Lau5 Beng2 chiong-kun; tiau siong7 khi2 bio7 teh hok8-sai7; long2 phah-sng3 i e7 hou7 ni5-tang ho2 siu-seng5, po2-pi3 ngou2-kok bo5 hou7 chhau2-meh thang5-thoa7 hai7; choh-sit lang5 chin tui3-tiong7 teh pai3. 
 Sam-chheng
 To7-kau3 e5 to7-su7 liah8-cho3 Goan5-biau5-oaN3 e5 Sam-chheng-tian7 cho3 te7 it toa7. Hit e5 tian7-lai7 u7 3 sian toa7 phou5-sat. (1) Goan5-si2 thian-chun, (2) Leng5-po2 thian-chun, (3) Thai3-siong7 thai3-kun Lo2-chu2. To7-kau3 e5 lang5 kong2 Goan5-si2, Leng5-po2, nng7 e5 thian-chun, hian7-si5 eng5-eng5 bo5 pan7-su7; long2 si7 kau hou7 Thai3-siong7 Lo2-kun teh koan2 ban7-su7. Che si7 To7-kau3 e5 lang5 ka-ti7 phian3, soa3 phian3 pat8 lang5. 
 KheN-saN-kou
 Sou-sin5-ki3 u7 ki3 KheN-saN kou-niu5, si7 Sam-sian-to2 e5 lang5, in tang5-pau e5 hiaN Tio7 Kong-beng5 chou7 Siong-tiau5 tin7-bong5; saN e5 kou-niu5 thiaN-kiN3 in hiaN hou7 lang5 thia5-khi3, ia7 long2 che5 chhu5, eng7 i hoat-sut8 lai5 chou7 Siong Tiu7, soa3 long2 siang7-jit8 tin7-bong5. Bu2-ong5 iaN5 Siong i2-au7 Khiong-chu2-ga5 thek-hong Tio7 Kong-beng5 cho3 sin5, soa3 hong i saN e5 sio2-moe7 cho3 KheN-saN kou-niu5. Se3-siok8 thoan5 kong2 KheN-saN-kou teh chiang2 kim-tau2-chheN, chu3-tiaN7 lang5 choan2-se3, hek8-si7 hou7 i cho3 hu3-kui3; hek8-si7 hou7 i cho3 pin5-chiam7 e5 su7. Hu7-jin5-lang5 bo5 seN kiaN2-ji5, chiu7 tui3 i kiu5 kiaN2, keng3 i cho3 Sian-kou e5 Chu3-siN-niu5-niu5. Hong-sin5-toan7 sou2 ki3 long2 si7 peh8-chhat8 be7 sin3-tit. 
 Ong5-ia5--360 Chin3-su7
 Lun7 Ong5-ia5 e5 kou3-su7, m7 chai chhut ti7 sim2-mih8 chheh u7 ki3. Chha5-kho2 Hut8-keng, Sin5-toan7 bo5 khoaN3 tioh8 Ong5-ia5 e5 lai5-lek8, sou2-i2 goa2 m7 chai. Ng3-bang7 phok-hak8 e5 chu-kun in u7 khoaN3 chhian-su ban7-koan3 thang kong2-beng5 i e5 lai5-lek8. 
 Chong2-si7 bat thiaN lo2-seng5 e5 lang5 kong2 kui2-ku3 bong2 ki3 ti7 e7-te2, m7 chai si7 tioh8 a2 m7 tioh8. U7 lang5 kong2 Ong5-ia5 u7 hun cheng5 ong5, hou7 ong5. Cheng5 ong5 si7 ti7 Tong5-tiau5 chiu7 hong, kong2 si7 Tong5 Beng5-hong5 beh chhi3 TiuN Thian-su e7 liah8 iau-chiN e5 pun2-su7, chiu7 chiong hiah-e5 han7-lim5 chin3-su7 chiam7-si5 koaiN ti7 thou5 khut-te2; chiu7 chhiaN2 TiuN Thian-su lai5. Tong5 Beng5-hong5 chiu7 ka7 i kong2 kin7-lai5 ti7 Kiong goa7 e5 te7-hiat8 lai7, u7 siaN lin7-long3 kio3 m7 chai si7 iau, a2-si7 koai3, a2-si7 lang5, a2-si7 siaN2-hoe3, chhiaN2 li2 kong2. Thian-su chiu7 sai2 hoat-lek8, eng7 po2-kiam3 chit8-e7 tuh8 khi3, te7 lai7 hiah-e5 thak8-chheh lang5 si2 liau2-liau2. Tong5 Beng5-hong5 khoaN3 in ong2-si2 chiu7 hong hit kui2 pah e5 han7-lim5 chin3-su7 cho3 Ong5-ia5 the3 thiN sun5 siu3 e5 tai7 sin5-to7. 
 Hou7 ong5 si7 Beng5-tiau5 Eng2-lok8 kun sou2 hong, iu5-goan5 si7 Chin3-su7 oan-ong2 si2, chiu7 hong cho3 Ong5-ia5; u7 360-e5, u7-e5 seN3 Chu, Li2, Koeh, Ti5, Sio, Siau; che7-che7 kong2 be7 liau2, Che si7 liu5-thoan5 m7 chai hi-sit8. Bat khi3 mng7 chit8 e5 chhut-mia5 hoe5-siuN7, i kong2 Ong5-ia5 m7 si7 hut8, si7 To7-kau3 e5 sin5-to7, m7 si7 chai7 in Put8 keng, in bo5 tiong7 m7 chai-iaN2; ia7 kong2 Ong5-ia5 keng ti7 Tai5-oan5 bio7-u2 chio2-chio2 u7; kong2 na7 si7 ai3 chai Ong5-ia5 e5 lai5-lek8 tioh8 khi3 Tai5-lam5 hu2-teng2 6 phou3 lou7, u7 chit8 sou2-chai7 mia5 Lam5-kun-sin; hit sou2-chai7 e5 Ong5-ia5 si7 Tai5-oan5 te7-it cha2, ia7 te7-it toa7; in hia u7 Ong5-ia5 e5 keng-tian2, chiong 360 sian long2 chiau3 pai5, siong5-se3 kong2-beng5 tak8 sin e5 li2-lek8. 
 Goa2 si7 koaN2 kian3-bun5 e5 lang5, iu7 bo5 chiau5-pi7 e5 chheh; sou2-i2 bo5 oe7 thang kong2 beng5 Ong5-ia5 e5 su7. Toa7 ng3-bang7 chai iaN2 e5 lang5 thang chi2-kau3 chiu7-si7. 
 Sam-mau5 Chin-kun
 Sin5-sian thong-kam3, So-sin5-ki3 long2 ki3 Sam Chin-kun, si7 saN e5 hiaN-ti7-a2 siN3 Mau5, mia5 Eng5, Kou3, Ko2; kui2-na7 se3-tai7 tiam3 Siam2-sai Ham5-iong5 e5 te7-hng; un2-ku ti7 Kou-khiok-san; u7 sin5-jin5 thoan5-siu7 pi3-koat hou7 in 3 lang5 siu7-lian7 seng5-sian: chheng thian pek8 jit8 khia5 peh8 hoh8 poe chiuN7 thiN. Peh-siN3 chiu7 khi2 su5 chhai7 siong7 lai5 pai3. Kau3 Song3 Thai3-chong hong cho3 lu7-seng5 chin-kun. 
 Lau5 Chin-kun
 Kong2-i5-ki3 u7 ki3 Chin-kun siN3 Lau5 mia5 Hai2, ju7-mia5 Chiau-tat8, chhiok ho7 Hai2-siam5-chu2, si7 Ian3-san e5 lang5; cho3 koaN ti7 Ian-kok: chu7-se3 houN3 Lo2-chu2 e5 to7-li2. Ian-ong5 chhiam3-chheng hong5-te3; Lau5 Hai2 kan3-cheng3 m7 thiaN, chiu7 si5-koaN khi3 iu5 thiN-e7. Tu2-tioh8 Lu7 Tong7-pin sian chiu7 tou7 i khi3 cho3 sian. Kau3 Goan5 Sun7-te3 hong cho3 Chin-kun; khi2 bio7-u2 teh tiau siong7 teh pai3. 
 Ong5 Goan5-soe3
 Ong5 Goan5-soe3 chiu7-si7 Ong5 Leng5-koan, Song3 tiau5 e5 to7-su7, chin gau5 eng7 sia5-sut8 phian3 lang5. Beng5 Seng5-chou2 hong cho3 Thian-chiong3, khi2 Thian-chiong3 bio7 lai5 hok8-sai7. Kong2 thian-chiong3 u7 26-e5, chit e5 Ong5 Leng5-koan si7 te7 it e5 thian-chiong3, teh pe2-siu2 thiN-mng5. Kak-gou7-soan2-sin e5 chheh kong2, Ong5 Leng5-koan cho3 thian-chiong3 chiang2 33 thiN-mng5 e5 so2-si5, chan7 Giok8-hong5 siu2 lam5 pak kek8, ap-che3 iau-mou5 kui2-koai3, po2-hou7 kok-ka peh-siN3 peng5-an. Peh-siN3 khoai3 phian3, oh chheN2-gou7, kau3 taN iau2 che7-che7 pai3 i. 
 TiuN Ong5-kong
 TiuN Ong5-kong chiu7-si7 Su5-san e5 TiuN Put8, 2 goeh8 11 jit8 chhut si3. Bat ti7 Chiat-kang khui ho5-kau hou7 chun5-chiah thong ong2. Au7-lai5 lang5 khi2 bio7 lai5 pai3. Tu2-tioh8 chui2-chai long2 lai5 kiu5 po2-pi3. Song3 Jeng5-chong hong cho3 Leng5-che3-ong5. Se3-siok8 chheng cho3 TiuN Ong5-kong, TiuN Tai7-te3. Go5 thoan5 kong2 i u7 ke3-ti3 lai5 hian2-seng3, in bou2 hian3 cho3 chioh8 thau5. 
 Lui5-kong Lui5-bo2
 Lan2 tui3 siu7 Mou5-kui2 iu2-hek8 i2-lai5 m7-na7 pai3 si2-liau2 e5 lang5 cho3 sin5-put8, iah8 pai3 seng-seng5 e5 mih8 cho3 sin5. Chhin-chhiuN7 pai3 Lui5-kong, Lui5-bo2, chit ho7 sin5. 
 Hong-sin5 ian2-gi7 kong2 Lui5-sin5 siN3 Bun5 mia5 Tiong7; hiah8 thau5 u7 3 lui2 bak8-chiu, khia5 ki5-lin5 kiaN5 ti7 thiN-e7. Siong-tiau5 e5 si5 cho3 chaiN2-siong3, au7-lai5 hou7 Chiu Bu2-ong5 thai5; Khiong Chu2-ga5 hong i cho3 Lui5-sin5. Song3 Kiong-chong hong lui5 cho3 Ui-hoa3-ong5. Se3-siok8 teh chng Lui5-kong e5 siong7 chhin-chhiuN7 u7 lat8 e5 lang5, hian3-khui-heng, kha-chiah chhah nng7 ki sit8, thau5-hiah8 3 lui2 bak8-chiu, bin7 ang5 chhiah; e7-hai5 tng5-tng5, kha-jiau2 lai7-lai7, chhiu2 kiah8 thui5, na2 beh phah e5 khoan2, seng-khu koaN7 5 e5 lian5 kou2, chai7 ti7 bio7 lai7 ho7-cho3 Lui5-kong. Chng chit8 sian chhin-chhiuN7 hu7-jin5-lang5, siang-chhiu2 theh8 kiaN3 ho7-cho3 Lui5-bo2. Bang7 i po2-pi3 peng5-an. 
 Kok-liong5-toan7 kong2, Im-iong5 nng7-e5 khi3 saN pek, chiu7 kek cho3 lui5. 
 TaN se3-kan lang5 li7-khui Siong7-te3 sim piN3 cho3 ou-am3. M7 chai ban7-mih8 si7 Siong7-te3 chhong3-cho7 hou7 lang5 eng7. Hian7-si5 kek but8 e5 ke eng7 lui5 tian7 cho3 che7-che7 ki-khi3 leng5-khiau2 ho2 eng7. Chhin-chhiuN7 tian7-soaN3-phoe, tian7-im, liu5-seng-khi3, tian7-khi3 hoe2, che7-che7 khi3-khu7, long2 si7 cho3 lang5 e5 lou7-eng7. Bo5 iaN2 Lui5-sin5 e7 kang3-chai su3-hok. 
 Sat-bo2 Tai7-ong5
 Se3-jin5 sit-loh8 chin-li2, m7-na7 pai3 lui5 sih-na3 cho3 sin5, ia7 u7 khim5-siu3 thang5-thoa7. Chhin-chhiuN7 Tai5-oan5 u7 sou2-chai7 Be2-kong-ia5, Gu5-ong5-ia5, Choa5-ong5, Chhau2-meh niu5-niu5. Chheng-kok Sou-chiu sng3 si7 chhong-beng5 bun5-nga2 e5 sou2-chai7, na7 si7 Gou7-koan7 oh8 cheng5 u7 khi2 chit8 cho7 toa7 si7 mia5 cho3 Sat-bo2 tai7-ong5 bio7; peh-siN3 teh keng3-pai3 chin lau7-jiat8. In-ui7 siu7 hoe5-siuN7 sou2 phian3 sou2 be5, khi3 liah8 sat-bo2 kui2-na7 chiah, eng7 choa2 pau khi3 lok ti7 hiuN-lou5-nih8, an2-ni ho7-cho3 Sat-bo2 tai7-ong5; kong2 e7 tou7 cheng3 sat-bo2 kap thang5-thoa7, khi3 se-thian seng5 put8 choan2-se3. Sou2-i2 lang5 chhut-lat8 keng3. 
 Hai7-ah ! Lang5 si7 ban7-mih8 tiong te7-it chun-kui3; taN hoan2-tng2 ka-ti7 leng5-jiok8 khi3 pai3 te7 it u3-oe3 e5 mih8 cho3 sin5 put8 sit8-chai7 thang pi-siong kho2-lin5. 
 Iam5-lo5-ong5
 KhoaN3 Giok8-lek8-chhau-toan7 u7 ki3-chai3 Iam5-lo5-ong5 u7 10-e5, hun-cho3 10 tian7, teh sim2-phoaN3 im-kan e5 te7-gek8. 
 Te7-it tian7 e5 te7-gek8 ong5, siN3 ChiuN2, 2 goeh8 chhe 1 siN-jit8. Te7-ji7 tian7 e5 te7-gek8 ong5, siN3 Lek8, 3 goeh8 chhe 1 siN-jit8. Te7 saN tian7 e5 ong5 siN3 I5, 2 goeh8 chhe 8 siN-jit8. Te7 si3 tian7 e5 ong5 siN3 Lu7, 2 goeh8 18 siN-jit8. Te7 gou7 tian7 e5 ong5, siN3 Pau, chiaN goeh8 chhe 8 siN-jit8. Te7 lak8 tian7 e5 ong5, siN3 Pit, 3 goeh8 chhe 8 siN-jit8. Te7 chhit tian7 siN3 Tang2, 3 goeh8 27 siN-jit8. Te7 8 tian7 siN3 Ng5, 4 goeh8 chhe 1 siN-jit8. Te7 kau2 tian7 e5 ong5, siN3 Liok8, 4 goeh8 chhe 8 siN-jit8. Te7 chap8 tian7 e5 te7-gek8 ong5, siN3 Sih, 4 goeh8 17 siN-jit8. 
 Ia7 u7 kong2 lang5 si2-liau2 im-hun5 tioh8 keng-koe3 chit 10 tian7 e5 ong5 lai5 phoaN3-toan3 ho2 phaiN2, lai5 hiat ti7 138 teng2 e5 te7-gek8 siu7 kan-khou2. Sou2 siu7 e5 kan-khou2 chiu7-si7 u7-e5 kau sim-koaN hou7 choa5 chiah8; u7-e5 ka7 i thng3-theh koaiN ti7 kek8 leng2 e5 peng-sng; u7-e5 chim3 ti7 hoeh-ti5; u7 e5 eng7 thih-oe lai5 chhoe; u7-e5 hou7 i lam2 pu5 ang5 e5 tang5-thiau7; u7-e5 tah8 pu5 ang5 e5 thih-lian7; ki5-ki5 koai3-koai3 e5 heng5-hoat8 kong2 put8-chin7. Giok8-lek8 toan7 ia7 u7 kong2, na7 keng-koe3 10 tian7 siu7 kan-khou2 moa2, chiu7 lun5-hoe5 lai5 choan2-se3; khah ho2-e5 chiu7 choan2-se3 cho3 hu3-kui3 tng5-hoe3-siu7; phaiN2-e5 chiu7 choan2-se3 siN cho3 cheng-siN, khim5-siu3, thang5-thoa7 e5 lui7; choe7-koa3 moa2 chiu7 koh tau5-thai cho3 lang5. Sek-kau3 e5 lang5 an2-ni cho3 chit phiN peh8-chhat8 oe7; khiok si7 ai3 keng2-kai3 lang5 m7-thang cho3 phaiN2; sou2-i2 chng Iam5-lo5-ong5 e5 siong7, gu5 thau5 be2 bin7, chhiu2 theh8 thih-lian7, na2 chun2 beh pak8 lang5 khi3 im-kan e5 khoan2-sit. Kang2-kiu3 sit8-chai7 bo5 iaN2 u7 10 e5 Iam5-lo5-ong5, si7 put8-kau3 e5 lang5 liap-cho7. Sou2-i2 hou7 Ju5-kau3 e5 lang5 pok in e5 mau5-tun2. Chhin-chhiuN7 Su-ma2--si7 ki-chhi3 put8-kau3 e5 Iam5-lo5-ong5, kong2, Iam5-lo5-ong5 chiong in lau7-bo2 soa3 sim2-phoaN3, a2-si7 pang3-khoan in lau7-bo2; sim2-phoaN3 lau7-bo2 put-hau3, pang3-khoan in lau7-bo2 put-gi7. Put-hau3, put-gi7 e5 lang5 an2-choaN2 cho3 sim2-phoaN3 si leh? 
 Ju5-kau3 e5 lang5 m7 sin3 si2-au7 e5 sim2-phoaN3 si7 kek8-toa7 chho3. Sek-kau3 e5 lang5 m7 chai, lam7-sam2 tou7-choan7 si2-au7 e5 sim2-phoaN3, ia7 si7 kek8 toa7 e5 chha-biu7. 
 Kam2-sia7 Siong7-te3 siuN2-su3 lan2 u7 chin-li2 e5 Seng3-keng thang khak-sit8 chai si2-au7 e5 sim2-phoaN3, chai beng5 thian-tong5, te7-gek8 e5 sit8-cheng5, long2 m7-si7 liong7-iok tou2-ioh; koh chai sim2-phoaN3 e5 toa7 Chu2-chaiN2 m7-si7 peng5-siong5 lang5, si7 eng2-eng2 oah8 Siong7-te3 e5 kiaN2 Ia5-sou Ki-tok. I lai5 cho7 se3-kan, ia7 lai5 kiu3 se3, beh koh lai5 phoaN3-toan3 thiN-e7 oan5-moa2 ban7-su7. 
 Si5-kau3 se3-kan e5 lou7-be2 Ia5-sou Ki-tok beh hian2-beng5 lai5 tiau3 siN, si2 e5 lang5 siu7 sim2-phoaN3. Ho2 e5 lang5 beh hiong2-siu7 thian-tong5 eng2-oah8 toa7 hok-khi3. PhaiN2-lang5 kap phaiN2-kui2 tong5 siu7 toe7-gak8 eng2-si2 e5 kan-khou2. Che oe7 u7 pheng5-ku3 khak-sit8 thang sin3. M7-si7 chhin-chhiuN7 Sek-kau3 lam7-sam2 kong2 Iam5-lo5-ong5 chap8-tian7 e5 sim2-phoaN3 bo5 pheng5 bo5-iaN2 e5 su7. 
 Te7 Chong5-ong5
 Se3-siok8 go5 thoan5 mui2 ni5 7 goeh8 15, ho7-cho3 tiong-goan5, te7-gek8 kui2 ong5 khui ong2-si2 siaN5 e5 go7-kui2 chhut-lai5. Sou2-i2 kio3 7 goeh8 ho7 kheng3-goat8 che3 phou2-tou7-kong; mia5 cho3 U5-lan5-phun5-hoe7. “U5-lan5-phun5” si7 Thian-tiok-kok oe7, hoan-ek8 chiu7-si7 “kiu3 to3-tiau3--e5”, chiu7-si7 kiu3 to3-tiau3 e5 kan-khou2 kui2; toa7 siat phou2-che3 lai5 chhiau-tou7 go7-kui2; sou2-i2 7 goeh8 che3 kui2-sin5 ho7-cho3 phou2-tou7. 
 Chhit goeh8 30 jit8 si7 Te7 Chong5-ong5 e5 siN-jit8, cheng3 lang5 koh khah keng3 sim teh pai3. 
 Sou-sin5-ki3 kong2, Te7-chong5-ong5 si7 Tong5-tiau5 lang5, mia5 cho3 Bok8-lian5, si7 Sin-lo5-kok lang5, pai3 Ju5-lai5 put8 cho3 sian-siN tek hut8 to7, si2-liau2 cho3 Te7-chong5-ong5, lai5 chiang2-li2 im-kan e5 su7-bu7; cho3 Iam5-lo5-ong5 10 tian7 e5 thau5-chang3; 10 tian7 e5 Iam5-lo5-ong5 long2 tioh8 khi3 tiau5-pai3 kiaN5-le2. Sou2-i2 tak8-e5 bio7-u2 long2 u7 tiau-khek Te7-chong5-ong5 e5 siong7. Cho3 koaN-chha5 tiam3 keng3 khah tui3-tiong7 teh hok8-sai7. 
 Lun7 Bok8-lian5 si2-liau2 khi3 cho3 Te7-chong5-ong5, che si7 bo5 pin5-ki3 koh bo5 cheng5-li2. In-ui7 Te7-chong5-ong5 khi3 koan2 te7-gek8, si7 Tong5-tiau5 e5 si5 chiah u7. M7-ku2 Tong5-tiau5 i2-chian5 im-kan siaN2 lang5 teh koan2? Kiam2 si7 lau5 khang-ui7 kui2-na7 chheng ni5-ku2, lai5 tan2-hau7 Bok8-lian5 chhut-si3, chiah khi3 chiang2 im-kan su7? Tek-khak bo5 chit ho7 cheng5-li2. Iu7 koh chhi3-mng7 Te7-chong5-ong5 khi3 koan2 im-kan e5 te7-gek8, si7 siaN2 lang5 hou7 i chit e5 chit-hun7, chiu7 kong2 si7 Giok8-hong5 hong hou7 i e5 chit. M7-ku2 na7 khoaN3 cheng5 phiN, chiu7 chai Giok8-hong5 si7 hi, si7 ke2, si7 lang5 liap-cho7. Giok8-hong5 si7 ke2, chiu7 thok i e5 mia5 sou2 hong e5 sin5-put8, long2 si7 bo5 iaN2 liau2-liau2; m7 bian2 pian7 ia7 beng5-pek8. 
 Goa2 si7 chhian2 hak8 eh8-teh8 e5 lang5, bo5 kang2-kiu3 kau3 tak8 sian sin5-put8 e5 thiat-te2, put-ko3 chiu7 sou2 chai chit8-sut-a2 bong2 sia2 lai5 cho3 phoaN7. Ng3-bang7 phok-hak8 ko-beng5 e5 sian-siN thang kong2-beng5 khah siong5-se3, hou7 cheng3 lang5 chai sou2 keng3 long2 si7 ke2-iaN3 e5 sin5-put8 ngou2-siong7, tit-tioh8 chin-li2 e5 chio3 kng, khi3 ke2 kui chin. Bo5 loa7-ku2 hou7 thong Tiong-kok Tai5-oan5 lam5-pak long2 bo5 chit8 sian put8, it-chin7 lai5 hok8-sai7 tok8-it chin-oah8 e5 Siong7-te3. 
 ThiN-pe7 jin5-ai3 toa7 chu5-pi, <BR>IuN2-chhi7 po2-hou7 ban7 bin5; <BR>Kho2-sioh peh-siN3 m7 pai3 I, <BR>Khi3 pai3 ngou2-siong7 kui2-sin5. <BR>Lan2 cho3 Ia5-sou e5 hak8-seng, <BR>Tit chai kiu3-se3 hoat-tou7; <BR>Tiok8 kiah8 chin-to7 e5 kng-teng, <BR>Chhoa7 lang5 khi3 ke2 kui chin. <BR>Sim cheng3 sou2 goan7. 
</CL>
<HL>

門神 
凡若拜偶像e5 家，廳堂e5 門邊有創一個香爐，就是teh 服事門神；向望ka7 in 顧門，hou7 妖邪鬼怪m7 敢入in e5 家內來交纏。 
看風俗考記載講，上古e5 時，神荼，鬱壘兄弟兩人會掠鬼，百鬼若害人in 兩人就掠去飼虎。所以逐家無論貴賤過年e5昏就畫神荼，鬱壘兩人e5 圖來貼ti7 門戶nih8 ；beh hou7 鬼驚m7 敢來。 
搜神記講唐太宗破病e5 時，門外有鬼來tng3 磚仔角，ia7 土砂，通內面驚惶m7 敢睏。太宗真驚，teh 問伊e5 朝臣；秦叔寶就奏講，我願kap胡敬德企ti7 門外守門，鬼就m7 敢來。 
Hit暝果然無鬼怪e5 聲。M7-ku2 太宗不忍in 兩人攏無睏；所以吩咐人，畫秦叔寶，胡敬德e5 像吊ti7 門nih8，若準活人teh 顧。 
後來--e5 就敬in 做門神來把門。 
五聖 
七修類篇講，五通神就是五聖；論五聖，五顯，五通，名雖然各樣其實是一樣。搜神記講，唐朝僖宗e5 時有一人姓王名裕；忽然看見大光ti7 伊e5 園內；眾人去看，有天神5個tui3 天落來；大聲講，阮受天命beh 來保庇chia e5 人，講了koh 去。Tui3 an2-ni hiah-e5 人就起廟裝像來服事。 
宋徽宗封做五聖侯：宋靈宗封五聖王，起五聖廟teh 敬拜。Tui3 人離開真上帝，所以快信無根本e5 憨話。 
龍王 
中國kap日本國人攏真tui3 重龍，算做極寶物。Ti7華嚴經記龍王有十個。記數錄記龍王有8個。文獻通考記龍王有五個，tiam3 水內；水礁龍就無。宋徽宗4年封五龍王，青龍封廣仁王、赤龍封嘉澤王、黃龍封孚應王、白龍封義濟王、烏龍封靈澤王，起龍王廟hou7 人拜祭。Tu2著大亢旱就去龍王面前乞雨。 
其實查考無龍，也無龍神，世俗所稱e5 龍，就是親像潮州人所拜e5 大尾蛇。孔子講，「水內泅e5 ，知thang 用網pha；teh 飛e5 知thang 用箭射；總是龍我m7 知伊怎樣騎風雲上落」。智識親像孔子，尚且講m7-bat 龍。啥事自作聰明lam7-sam2創龍來teh 服事？ 
魯班公 
魯班經有講，魯班姓公輸名般，字名依智。老爸名賢，老母姓吳；是春秋魯定公三年五月初七出世。拜鮑老董學功夫學了工藝真好，做人極奇巧；gau5 刻畫，gau5 起厝，造船，造車，以及逐項器具。Bat ka7 in 老母做柴人ka7 拖車；機關一下振動車家己會行。也bat 刻柴做boah8-hioh8；飛ti7 空中三日久be7 ka-lauh8 落來。孟子o-lo2 公輸子是奇巧e5 人真有影。 
所以到今做木工e5 人敬魯班公做祖師。明永樂君封做輔國大師傅頭。 
八仙 
道教大要緊e5 道理，是講度人入in e5 教thang 成仙be7 死。 
Beh 成仙e5 法度，是著去山內靜靜修行，食樹葉食草根，煉金丹；後來攏免食五穀；剩陽氣，無陰氣，就會換骨頭變化做仙。論去做仙是無影e5 事，今m7 免辯論。總是tui3 元朝以來有誤傳講有8個人去成仙。稽考in 8人e5 來歷攏是無稽之談，kan-ta是好怪e5所捏造，m7-ku2 此時成做故事。今bong2 記八仙e5 名ti7 下底： 
漢鍾離、李鐵拐、曹國舅、韓湘子、藍采和、何仙姑、張果老、呂純陽，就是呂洞賓。現時有人畫圖吊teh 燒香敬拜。總是中國做醫生e5 人kap開藥店藥行，攏真敬重呂洞賓，稱做藥材王祖師。逐年4月14日做伊e5 生日teh 服事。 
十八羅漢 
遍看廟宇大巖，大寺；ti7 大神佛e5 殿，兩爿邊有chhai7 18羅漢e5 像。 
佛經講原本阿羅漢，阿羅阿，攏是天竺國e5 話，翻譯就是真人；意思是釋迦e5 徒弟；人尊敬伊有得佛道，號做阿羅漢。照佛家e5 人講羅漢有500人m7-na7 18人。這18羅漢e5 像ti7 佛e5 面前，是teh 幫贊佛祖行法度來成輪迴。 
今18羅漢有伊e5 名，總是逐個名7，8字真長；ti7-chia 寫頭兩字就好。(1)賓度、(2)迦諾、(3)迦跋、(4)蘇頻、(5)諾距、(6)跋陀、(7)迦理、(8)伐闍、(9)戍博、(10)半託、(11)怙羅、(12)那伽、(13)因揭、(14)伐那、(15)阿氏、(16)注荼、(17)多難、(18)賓頭。 
釋迦既然無影去成佛，伊e5 學生更較無影。 
五穀神劉猛將軍 
蘇州府志記五穀神姓劉名銳；是宋朝著名e5 武將，去陣亡ti7 元兵e5 災難。宋史記講，宋理宗元年北勢e5 兵來攻(北兵就是元兵)；劉銳堅守兩月外日較ke 救兵無來，家己知守be7 tiau5，就聚集通家e5 人lim 毒藥死；就將身屍攏燒，然後本身自盡。到平定就封劉銳做揚威侯；無久koh 封吉祥王，立祠祭祀。 
世俗講劉銳死了做神，teh 管蝗蟲叫做劉猛將軍；雕像起廟teh 服事；攏扑算伊會hou7 年冬好收成，保庇五穀無hou7 草蜢蟲豸害；作穡人真tui3 重teh 拜。 
三清 
道教e5 道士掠做元妙觀e5 三清殿做第一大。Hit 個殿內有三仙大菩薩。(1)元始天尊，(2)靈寶天尊，(3)太上太君老子。道教e5 人講元始，靈寶，兩個天尊，現時閒閒無辦事；攏是交hou7 太上老君teh 管萬事。這是道教e5 人家己騙，續騙別人。 
坑三姑 
搜神記有記坑三姑娘，是三仙島e5 人，in 同胞e5 兄趙公明助商朝陣亡；3個姑娘聽見in 兄hou7 人thai5 去，也攏齊chhu5，用伊法術來助商紂，續攏像日陣亡。武王嬴商以後姜子牙敕封趙公明做神，續封伊三個小妹做坑三姑娘。世俗傳講坑三姑teh 掌金斗星，註定人轉世，或是hou7 伊做富貴；或是hou7 伊做貧賤e5 事。婦人人無生子兒，就tui3 伊求子，敬伊做仙姑e5 註生娘娘。封神傳所記攏是白賊be7 信得。 
王爺--360進士 
論王爺e5 故事，m7 知出ti7 甚物冊有記。查考佛經，神傳無看著王爺e5 來歷，所以我m7 知。向望博學e5 諸君in 有看千書萬卷thang 講明伊e5 來歷。 
總是bat 聽老成e5 人講幾句罔記ti7 下底，m7 知是著抑m7 著。有人講王爺有分前王，後王。前王是ti7 唐朝就封，講是唐明皇beh 試張天師會掠妖精e5 本事，就將hiah-e5 翰林進士暫時關ti7 土窟底；就請張天師來。唐明皇就ka7 伊講近來ti7 宮外e5 地穴內，有聲lin3-long3 叫m7 知是妖，抑是怪，抑是人，抑是啥貨，請你講。天師就使法力，用寶劍一下tuh8 去，地內hiah-e5 讀冊人死了了。唐明皇看in 枉死就封hit 幾百個翰林進士做王爺替天巡狩e5 大神道。 
後王是明朝永樂君所封，猶原是進士冤枉死，就封做王爺；有360個，有e5 姓朱、李、郭、池、Sio、蕭；濟濟講be7 了，這是流傳m7 知虛實。Bat 去問一個出名和尚，伊講王爺m7 是佛，是道教e5 神道，m7 是在in 佛經，in 無重m7 知影；也講王爺宮ti7 台灣廟宇少少有；講若是ai3 知王爺e5 來歷就去台南府頂六舖路，有一所在名南鯤鯓；hit所在e5 王爺是台灣第一早，也第一大；in hia 有王爺e5 經典，將360仙攏照排，詳細講明逐仙e5 履歷。 
我是寡見聞e5 人，又無齊備e5 冊；所以無話thang 講明王爺e5 事。大向望知影e5 人thang 指教就是。 
三茅真君 
神仙通鑑、搜神記攏記三真君，是3個兄弟仔姓茅，名盈、固、衷；幾若世代tiam3 陜西咸陽e5 地方；隱居ti7 句曲山；有神人傳授祕訣hou7 in 三人修煉成仙：青天白日騎白鶴飛上天。百姓就起祠chhai7 像來拜。到宋太宗封做佑聖真君。 
劉真君 
廣夷記有記真君姓劉名海，ju7名昭達，綽號海蟾子，是燕山e5 人；做官ti7 燕國：自細好老子e5 道理。燕王僭稱皇帝；劉海諫諍m7 聽，就辭官去遊天下。Tu2著呂洞賓仙就度伊去做仙。到元順帝封做真君；起廟宇teh 雕像teh 拜。 
王元帥 
王元帥就是王靈官，宋朝e5 道士，真gau5 用邪術騙人。明成祖封做天將，起天將廟來服事。講天將有26個，這個王靈官是第一個天將，teh 把守天門。覺悟選新e5 冊講，王靈官做天將掌33天門e5 鎖匙，贊玉皇守南北極，壓制妖魔鬼怪，保護國家百姓平安。百姓快騙，oh醒悟，到今iau2 濟濟拜伊。 
張王公 
張王公就是祠山e5 張勃，2月11日出世。Bat ti7 浙江開河溝hou7 船隻通往。後來人起廟來拜。Tu2著水災攏來求保庇。宋仁宗封做寧濟王。世俗稱做張王公，張大帝。訛傳講伊有計智來顯聖，in 某獻做石頭。 
雷公雷母 
咱tui3 受魔鬼誘惑以來m7-na7 拜死了e5 人做神佛，亦拜生成e5 物做神。親像拜雷公，雷母，這號神。 
封神演義講雷神姓聞名仲；額頭有三蕊目珠，騎麒麟行ti7 天下。商朝e5 時做宰相，後來hou7 周武王thai5 ；姜子牙封伊做雷神。宋恭宗封雷做威化王。世俗teh 裝雷公e5 像親像有力e5 人，現開胸，kha-chiah插兩支翼，頭額三蕊目珠，面紅赤；下頦長長，腳爪利利，手舉椎，na2 beh 扑e5 款，身軀koaN7 5個連鼓，chai7 ti7 廟內號做雷公。裝一仙親像婦人人，雙手提鏡號做雷母。望伊保庇平安。 
穀梁傳講，陰陽兩個氣相逼，就kek 做雷。 
今世間人離開上帝心變做烏暗。M7 知萬物是上帝創造hou7 人用。現時格物e5 家用雷電做濟濟機器靈巧好用。親像電線批、電音、留聲器、電氣火，濟濟器具，攏是做人e5 路用。無影雷神會降災賜福。 
虱母大王 
世人失落真理，m7-na7 拜雷sih-na3 做神，也有禽獸蟲豸。親像台灣有所在馬公爺，牛王爺，蛇王，草蜢娘娘。清國蘇州算是聰明文雅e5 所在，但是五縣學前有起一座大寺名做虱母大王廟；百姓teh 敬拜真鬧熱。因為受和尚所騙所迷，去掠虱母幾若隻，用紙包去lok ti7 香爐nih8，an2-ni 號做虱母大王；講會度眾虱母kap蟲豸，去西天成佛轉世。所以人出力敬。 
Hai7-ah！人是萬物中第一尊貴；今反轉家己凌辱去拜第一污穢e5 物做神佛實在thang 悲傷可憐。 
閻羅王 
看玉歷鈔傳有記載閻羅王有10個，分做10殿，teh 審判陰間e5 地獄。 
第一殿e5 地獄王，姓蔣，二月初一生日。第2殿e5 地獄王，姓歷，3月初一生日。第3殿e5 王姓余，2月初八生日。第4殿e5 王姓呂，2月18生日。第5殿e5 王，姓包，正月初八生日。第6殿e5 王，姓畢，3月初八生日。第7殿姓董，3月27生日。第8殿姓黃，4月初一生日。第9殿e5 王，姓陸，4月初八生日。第十殿e5 地獄王，姓薛，4月17生日。 
也有講人死了陰魂著經過這10殿e5 王來判斷好歹，來hiat ti7 138重e5 地獄受艱苦。所受e5 艱苦就是有e5 交心肝hou7 蛇食；有e5 ka7 伊thng3-theh 關ti7 極冷e5 冰霜；有e5 浸ti7 血池；有e5 用鐵鍋來炊；有e5 hou7 伊攬 pu5 紅e5 銅柱；有e5 踏pu5 紅e5 鐵鏈；奇奇怪怪e5 刑罰講不盡。玉歷傳也有講，若經過10殿受艱苦滿，就輪迴來轉世；較好e5 就轉世做富貴長歲壽；歹e5 就轉世生做精牲，禽獸，蟲豸e5 類；罪過滿就koh 投胎做人。釋教e5 人an2-ni 做這篇白賊話；卻是ai3 警戒人m7-thang做歹；所以裝閻羅王e5 像，牛頭馬面，手提鐵鏈，若準beh 縛人去陰間e5 款式。講究實在無影有10個閻羅王，是佛教e5 人捏造。所以hou7 儒教e5 人駁in e5 矛盾。親像司馬--氏譏刺佛教e5閻羅王，講，閻羅王將in 老母續審判，抑是放寬in 老母；審判老母不孝，放寬in 老母不義。不孝，不義e5 人an2-choaN2做審判司leh？
儒教e5 人m7 信死後e5 審判是極大錯。釋教e5 人m7 知，lam7-sam2杜撰死後e5 審判，也是極大e5 差謬。 
感謝上帝賞賜咱有真理e5 聖經thang 確實知死後e5 審判，知明天堂，地獄e5 實情，攏m7 是liong7 約睹臆；koh 知 審判e5 大主宰m7 是平常人，是永永活上帝e5 子耶穌基督。伊來造世間，也來救世，beh koh 來判斷天下圓滿萬事。 
時到世間e5 路尾耶穌基督beh 顯明來召生，死e5 人受審判。好e5 人beh 享受天堂永活大福氣。歹人kap歹鬼同受地獄永死e5 艱苦。這話有憑據確實thang 信。M7 是親像釋教lam7-sam2講閻羅王十殿e5 審判無憑無影e5 事。 
地藏王 
世俗訛傳每年7月15，號做中元，地獄鬼王開枉死城e5 餓鬼出來。所以叫七月號磬月祭普渡公；名做盂蘭盆會。「盂蘭盆」是天竺國話，翻譯就是「救倒吊--e5 」，就是救倒吊e5 艱苦鬼；大設普祭來超度餓鬼；所以七月祭鬼神號做普渡。 
7月30日是地藏王e5 生日，眾人koh 較敬心teh 拜。 
搜神記講，地藏王是唐朝人，名做目蓮，是新羅國人，拜如來佛做先生得佛道，死了做地藏王，來掌理陰間e5 事務；做閻羅王10殿e5 頭總；10殿e5 閻羅王攏著去朝拜行禮。所以逐個廟宇攏有雕刻地藏王e5 像。做棺材店更較tui3 重teh 服事。 
論目蓮死了去做地藏王，這是無憑據koh 無情理。因為地藏王去管地獄，是唐朝e5 時才有。M7-ku2 唐朝以前陰間啥人teh 管？Kiam2 是留空位幾若千年久，來等候目蓮出世，才去掌陰間事？的確無這號情理。又koh 試問地藏王去管陰間e5 地獄，是啥人hou7 伊這個職分，就講是玉皇封hou7 伊e5 職。M7-ku2 若看前篇，就知玉皇是虛，是假，是人捏造。玉皇是假，就託伊e5 名所封e5 神佛，攏是無影了了；m7 免辯也明白。 
我是淺學隘teh8 e5 人，無講究到逐仙神佛e5 徹底，不過就所知一屑仔罔寫來做伴。向望博學高明e5 先生thang 講明較詳細，hou7 眾人知所敬攏是假佯e5 神佛偶像，得著真理e5 照光，棄假歸真。無若久hou7 通中國台灣南北攏無一仙佛，一盡來服事獨一真活e5 上帝。 
天父仁愛大慈悲，<BR>養飼保護萬民；<BR>可惜百姓m7 拜伊，<BR>去拜偶像鬼神。 <BR>咱做耶穌e5 學生，<BR>得知救世法度； <BR>著舉真道e5 光燈，<BR>Chhoa7 人棄假歸真。 <BR>心證所願。 
</HL>