<CL>
Kau-chian3 e5 gui5-hiam2 se3-kan lang5 long2 chai thang kiaN, sou2-i2 na7 tu2-tioh8 liat8-kok khau2-khi3 e5 si5, a2-si7 in-ui7 tu2-tioh8 saN-cheN koan5-li7, chiu7 in tng-chit e5 lang5 jiat8-sim khi3 gian2-kiu3, chin7-lat8 lai5 chhui-pai5, tek-khak ng3-bang7 hou7 i ho5-peng5 kiat-kiok8, u7-si5 chhiaN2 chhut pat8-kok lai5 cho3 kong-chhin, tek-khak m7-kheng2 bo5 chim-chiok, lam7-sam2 jia2-tang7 kan-ko, ham7-hai7 kok-ka ti7 gui5-hiam2 e5 sou2-chai7, soa3 khan-lian5--tioh8 se3-kai3 e5 tai7-kiok8, che si7 tui3 kou2-cha2 bo5 m7-si7 an2-ne lai5 kiaN5. 
Ti7 sai-peng5 Au-lo5-pa-chiu hiah-e5 khah kiong5 e5 kok, sui-jian5 in teh saN-cheN chin ku2, m7-ku2 in tak8 kok u7-e5 saN-kap lian5-beng5, u7-e5 cho3-hoe2 hiap8-iok, chiu7 in e5 khui3-lat8 beh chha-put-to, se3-bin7 ia7 beh peN5-tu2-pheng, iu7-koh hit-ho7 kun-khi3 chheng3-ioh8 e5 lui7, u7 hoat-beng5 hit khoan2 li7-hai7; chiu7-si7 poe-chun5, chui2-lui5-theng2 hit-ho7 ia7 na2 kek na2 chin3-pou7: an2-ne tai7-ke chai thang khoa3-lu7, kiaN-liau2 chian3-su7 e5 ho7-toan chit8-e7 khi2, chiu7 i e5 ham7-hai7 si7 chin toa7, sou2-i2 tai7-ke sio keng2-kai3, m7-kaN2 sui5-pian7 lam7-sam2 jia2-su7. In-ui7 an2-ne u7 lang5 chheng-hou poe-chun5 cho3 ho5-peng5 e5 thiN-sai3, si7 kong2 kau-chian3 e5 khi3-khu7 na2 cheng-kong, chiu7 kau3-giah8 thang at-che3 se3-kan lang5 houN3-chian3 e5 sim, lai5 po2-hou7 in e5 peng5-ho5--lah. 
Chong2-si7 chian3-cheng e5 ki-koan, chit8 e7 khap8--tioh8 chiu7 hoat-choh, in-ui7 tak8 kok u7 in e5 lian5-beng5 kap hiap8-iok e5 koan-he7, sou2-i2 kau-chian3 e5 ho7-hoan7 soa3 na2 thoa na2 tng5, na2 ka2 na2 toa7. 
TaN in-ui7 Sek-ni2-i5 lang5 eng7 chit8-liap8 phok8-liat8-tan5 tim3-si2 O3-kok e5 hong5-thai3-chu2, na2 chhin-chhiuN7 chiong chit8-liap8 phau3-chi2 tim3-loh8 khi3 ti7 Au-chiu e5 tiong-sim chit8-poaN3-iuN7, ti3-kau3 O3-kok, Ngou5-kok, Tek-kok, Hoat-kok, Eng-kok, Pek8-ni2-gi7, long2-chong2 thoa-loa--loh8-khi3 ti7 chian3-tiuN5 e5 lai7-bin7, chhin-chhiuN7 hoe2 sio chhau2-pou, long2 be7 oa2-kin7--tit. Sim7-chi3 thoa-lui7--tioh8 tang-peng5 A-se-a-chiu, ho5-peng5 e5 kiok8-bin7, ti3-kau3 Jit8-pun2 ia7 kap Tek-kok soan-chian3. Tu5-khi3 Bi2-kok i2-goa7, ki5-u5 khah che7 thoa-loa--loh8-khi3 ti7 hit iu-chhiu5 chhi-chham2 e5 sou2-chai7. Se3-kan-lang5 si7 sim2-mih8 choe7-koa3, lai5 tu2-tioh8 chiah toa7 e5 kiap-sou3? Chai7-cha2 tai7-ke in-khin5 eng7 peng5-ho5 lai5 saN keng2-kai3, he kiam2 long2 si7 chng-cho3 e5 oe7 mah, a2-si7 lang5 e5 sim-koaN siuN7 beh jiau2-loan7 chiah lai5 tu2-tioh8 chit-ho7 e5 heng5-hoat8? 
Tui3 an2-ne lai5 siuN7, se3-kan-lang5 e5 sou2-cho3 long2 bo5 chiau3 to7-li2, kan-ta than3 sai-khia e5 su-iok8. Lan2 tai7-ke tioh8 kin2-sin7, bian2-tit hoan7-tioh8 chit khoan2 e5 chai-ho7. 
(Tai5-oan5 Kau3-hoe7-po3 te7 356 koan3,1914 ni5 11 geh8)
</CL>
<HL>

交戰e5危險世間人攏知thang驚，所以若抵著列國khau2-khi3 e5時，抑是因為抵著相爭權利，就in當職e5人熱心去研究，盡力來推排，的確向望hou7 伊和平結局，有時請出別國來做公親，的確 m7 肯無斟酌，濫糝惹動干戈，陷害國家ti7 危險e5所在，續牽連著世界e5大局，che是tui3古早無 m7 是an2-ne來行。 
Ti7 西爿歐羅巴州hiah-e5 較強e5國，雖然in teh相爭真久，m7-ku2 in逐國有e5 相佮聯盟，有e5 做夥協約，就in e5氣力beh差不多，勢面也beh平抵pheng，又koh hit號軍器銃藥e5類，有發明hit款厲害；就是飛船、水雷艇hit號也那革那進步：an2-ne大家知thang掛慮，驚了戰事e5禍端1下起，就伊e5陷害是真大，所以大家相警戒，m7 敢隨便濫糝惹事。因為an2-ne有人稱呼飛船做和平e5天使，是講交戰e5器具那精光，就夠額thang遏制世間人好戰e5心，來保護in e5平和--lah。 
總是戰爭e5機關，1下khap8--著就發作，因為逐國有in e5聯盟佮協約e5關係，所以交戰e5禍患續那拖那長，那絞那大。 
今因為Sek-ni2-i5人用一粒爆裂彈tim3死奧國e5皇太子，若親像將1粒砲籽tim3落去ti7 歐洲e5中心一般樣，致到奧國、俄國、德國、法國、英國、Pek8-ni2-gi7，攏總拖賴--落-去ti7戰場e5內面，親像火燒草埔，攏be7倚近--tit。甚至拖累--著東爿亞細亞洲，和平e5局面，致到日本也佮德國宣戰。除去美國以外，其餘較濟拖賴--落-去ti7 hit憂愁悽慘e5所在。世間人是甚物罪過，來抵著chiah大e5劫數？在早大家殷勤用平和來相警戒，he 敢攏是妝做e5話mah，抑是人e5心肝想beh擾亂才來抵著這號e5刑罰？ 
對an2-ne來想，世間人e5所做攏無照道理，kan-ta趁私企 e5私慾。咱大家著謹慎，免得犯著這款e5災禍。
（台灣教會報 第356卷，1914年11月） 
</HL>