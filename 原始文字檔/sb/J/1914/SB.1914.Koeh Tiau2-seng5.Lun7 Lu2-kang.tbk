<CL>
 Kou2-cha2 Siong7-te3 chhong3-cho7 A-tong lai5 koan2-li2 se3-kai3. Au7-lai5 chiu7 koh chhong3-cho7 Ha7-oa lai5 pang-chan7 A-tong. Tui3 an2-ni chiu7 chiaN5 cho3 oan5-choan5 e5 ke. A-tong chin7 i e5 chit. Ha7-oa chin7 i e5 kang, lai5 liau7-li2 Siong7-te3 sou2 chou sui2-sui2 e5 se3-kai3. Kho2-sioh hian7-kim che7-che7 hu7-jin5 lang5, pang3-sak u7 lou7-eng7 e5 kang, lai5 cho3 u7 hai7 ti7 sia7-hoe7 e5 hong-siok8 e5 tai7-chi3. U7-e5 ke-lai7 m7 ti7-li2, kiaN2-ji5 bo5 chin7 pun2-hun7 ka3-si7; put-ko3 chiah8-pa2 si3-ke3 chau2, lai5 oh8 phaiN2 hong-siok8, siu-cheng2 pun2-sin, tai7-ke saN tau3-sui2. Che m7-na7 u7 gai7-tioh8 hong-siok8, sit8-chai7 u7 gai7-tioh8 hu7-jin5 lang5 e5 thian-seng3. TaN lan2 Ki-tok-kau3 choan-choan si7 ai3 kai2-liong5 sia7-hoe7 hong-siok8, chhoa7 lang5 khi3-sia5 kui-cheng3. Sou2-i2 ti7 kau3-hoe7 lai7 e5 lu2-kang m7-thang m7 gian2-kiu3. 
 I.Ke-lai7 e5 lu2-kang
 (1)Tioh8 eng7 hu7-jin5 lang5 e5 ho2 bou5-iuN7 kam2-hoa3 kiaN2-ji5. Eng7 ho2 tek-heng7 ho2 bou5-iuN7 lai5 kam2-hoa3 lang5, chit ho7 lat8 toa7 koh si7 ku2-tng5. Kou2-cha2 Bun5-ong5 si7 eng7 i e5 un-jiu5 ho2 tek-heng7; sou2-i2 thiaN-tioh8 i e5 mia5-e5, tai7-ke hoaN-hi2 sun7-hok8. Na7-si7 eng7 peng-to bu2-lat8 si7 chio2, koh si7 chiam7-si5 sun7-hok8 na7-tiaN7. Tiu7-ong5 kap Hang7-u2, i si7 eng7 i e5 kiong5-beng2, ti3-kau3 bo5 ku2 kok chiu7 biat8-bo5. 
 TaN hu7-jin5 lang5 ai3 hou7 i e5 kiaN2 chiong-lai5 cho3 ho2 lang5 , pun2-sin tioh8 u7 ho2 tek-heng7 thang hou7 kiaN2 oh8; in-ui7 se3-kiaN2 be7 hiau2 hun-piat ho2 bai2, put-ko3 chiong sou2 khoaN3-e5 lai5 oh8. Chhi3 khoaN3 koe2-in3 na7-si7 khek ku, sou2 in3 e5 koe2 ia7 si7 ku; mou5-he7 bo2 kiaN5 than2-hoaiN5, i e5 kiaN2 iah8 kiaN5 than2-hoaiN5. Ia5-sian2-piat ai3 pai3 put8, i e5 cha-bou2-kiaN2 ia7 oh8 i. Tui3 chia thang chai cho3 lau7-bo2 pun2-sin e5 seng3-keh, kap kiaN2-ji5 si7 u7 toa7 koan-he7. Bat khoaN3-kiN3 hu7-jin5 lang5 teh phah-kiaN2, lang5 mng7 i phah siaN2-su7 ? I chiu7 kong2 chit e5 gin2-na2 gau5 peh8-chhat8, gau5 phaiN2-chhui3. Ki5-sit8 pun2-sin kai3 gau5 peh8-chhat8, ai3 kong2 phaiN2-chhui3; i eng7 chit ho7 kau3-hoat bo5 koh iuN7 mou5-he7 bo2 teh ka3 kiaN2, kiaN2 than2-tit8. TaN cho3 lang5 e5 lau7-bo2 pun2-sin tioh8 toan-chiaN3, cho3 kiaN2-ji5 e5 bou5-iuN7, pun2-sin ia7 tioh8 tui3-tiong7 ki5-to2 ai3 thak8 Seng3-keng, ai3 siu2 Chu2-jit8, heng5-tong7 ku2-chi2 tak8 hang7 chiau3 to7-li2, chiu7 bian2 loa7 giam5 i e5 kiaN2 ia7 e7 oh8 i e5 ho2, chiong-lai5 cho3 ho2 lang5 . The5-mou5-thai3 e5 lau7-bu2 kap goa7-ma2 si7 jiat8-sim e5 lang5, The5-mou5-thai3 ia7 oh8 i. Beng5-tiau5 thau5 chit8 e5 Hong5-te3 i e5 Hong5-hou7 pun2-sin ho2 tek-heng7 khiam7-seng2, bo5 loa7-ku2 kok-lai7 e5 hu7-jin5 lang5 che7-che7 oh8 i. Kiu3-chu2 kong2, "Ho2 chhiu7 kiat ho2 koe2-chi2, phaiN2 chhiu7 kiat phaiN2 koe2-chi2". Sou2-i2 hu7-jin5 lang5 pun2-sin tioh8 u7 ho2 bou5-iuN7 thang hou7 kiaN2 oh8. 
 (2)Tioh8 eng7 hu7-jin5 lang5 e5 ho2 hoat-tou7 ka3 kiaN2-ji5. Eng7 ho2 tek-heng7 lai5 kam2-hoa3 lang5, chit ho7 si7 ti7 sim-lai7 the2-heng5 lai7 e5 tek-iok8; eng7 ho2 hoat-tou7 lai5 ka3 lang5, che si7 the2-heng5 goa7 e5 kau3-iok8 nng7 hang7 m7-thang khiam3-khoeh. Gin2-na2 e5 seng3 si7 chhin-chhiuN7 chui2, cho3 lau7-bo2--e5, ti7 chit si5 na7 bo5 chim-chiok, kiaN-liau2 i e5 kiaN2 be7 e7 cho3 ho2 lang5. Chhi3-siuN7 Beng7-chu2 e5 lau7-bo2 u7 saN pai2 soa2 chhu3; chit8 pai2 kin7 ti7 bong7-pou, Beng7-chu2 chiu7 ai3 oh8 tai5 si2 lang5, koh chit8 pai2 kin7 ti7 ke-chhi7, Beng7-chu2 ai3 oh8 cho3 seng-li2, koh chit8 pai2 kin7 ti7 oh8-tng5, Beng7-chu2 chiu7 ai3 thak8-chheh. Siok8-gu2 kong2, Kin7 ang5 chiu7 piN3 cho3 ang5, kin7 ou chiu7 piN3 cho3 ou. Koh kong2, Kap ho2 lang5 kiaN5 u7 pou3 thang kiN, kap phaiN2 lang5 kiaN5 u7 kiaN2 thang siN. Lan2 m7-thang kan-ta ai3 hou7 kiaN2-ji5 tit-tioh8 hak8-bun7, hou7 i khi3 thak8 ti7 bo5 chong-kau3-e5 oh8-tng5, chiong-lai5 sin3 bo5 sin5, kap Ki-tok cho3 tui3-tek8. A2-si7 ui7-tioh8 chai5-li7 hou7 i kap se3-siok8 lang5 toa3, ti3-kau3 bo5 siu2 le2-pai3, bo5 ku2 chiu7 poe7 kau3. A2-si7 hou7 i kap se3-siok8 gin2-a2 cho3 hoe2, oh8 che7-che7 phaiN2 oe7. Ti7 chit si5 cho3 lau7-bo2--e5 tioh8 eng7 ho2 hong-hoat lai5 chhu3-ti7 i e5 kiaN2, oh8 Beng7-bo2 e5 ho2 hong-hoat. 
 Se3-kai3 e5 keng chheh kai3-che7. Chong2-si7 choe3 te7-it e7 poe5-iuN2 lang5 e5 seng3-tek, e7 siu-iong2 lang5 e5 sin5-leng5, tu5-khi3 Seng3-keng i2-goa7 bo5 pat8 mih8 chheh. Sou2-i2 hu7-jin5-lang5 eng-kai tioh8 chin7 sim siat-hoat ka3 i e5 kiaN2 bat Seng3-keng. Chhi3 siuN7 The5-mou5-thai3 i tui3 se3-han3 chiu7 bat Seng3-keng, i e5 tek-heng7 hiah toan-chong, bo5 m7 si7 tui3 lau7-bu2 e5 gau5 ka3-si7. Beng7-chu2 chit8 pai2 pin5-toaN7 thak8 chheh, i e5 lau7-bu2 khoaN3 liau2 sim iu-bun7, siuN7 khoaN3 eng7 sim2-mih8 hoat-tou7 thang kio3-chheN2 kiaN2 e5 sim, au7-lai5 chiu7 koah tng7 pou3-kui lai5 keng2-kai3 i e5 kiaN2, Beng7-chu2 ko2-jian5 toa7 hoe2-gou7, chiong-lai5 cho3 toa7 mia5-siaN e5 lang5, che2 sit8-chai7 si7 tui3 i e5 lau7-bu2 e5 ho2 hoat-tou7 ka3 i. 
 U7-si5 bat khoaN3-kiN3 gin2-a2 toa7-toa7 han3 iau2 be7-hiau2 thak8 b, ch, chh, chiah8 pa2 si3-ke3 thit-tho5 oh8 phaiN2 chhui3 kap lang5 oan-ke, jip8 le2-pai3-tng5 kiauh8-kiauh8 嚷 bo5 sok-cheng7, ki5-to2 e5 si5 gau5 chhong3-ti7 lang5, m7-na7 hoe7-iu2 e5 kiaN2 u7 chit ho7 khoan2, thiaN kong2 bou2 thoan5-to7 e5 kiaN2 koh khah gau5 kiau2-jiau2. Che m7-na7 be7 thang e5 gin2-a2 cho3 phaiN2, ka-ti7 e5 kiaN2 to an2-ni beh-thai2 kaN2 iok-sok pat8 lang5 e5 gin2-a2 tioh8 sok-cheng7. Sou2-i2 kau3-hoe7 e5 hu7-jin5-lang5 m7-thang hiam5 gin2-a2 phaiN2 ka3-si7 bo5 hoat-tit, tioh8 siuN7 sai kap hou2 si7 phaiN2 hiong5-ok e5 siu3, iau2-ku2 hou7 lang5 ka3 kau3 m7 kaN2 ka7 lang5, him5 ka3 kau3 e7 cho3 hi3. Ia7 m7-thang kong2 bo5 eng5 thang ka3-si7 i, tioh8 siuN7 Beng7-chu2 e5 lau7-bu2 kai3 san3 tioh8 keN pou3 than3 chiN5 hou7 kiaN2 thak8-chheh, iau2-ku2 ka tng7 pou3, liau2 che7-che7 chiN5 lai5 ka3 kiaN2; taN lan2 tioh8 oh8 i chiaN3 u7 hap8 ti7 Siong7-te3 siuN2-su3 kiaN2-ji5 thok-tiong7 lan2 ka3-si7 e5 chek-seng5. 
 II.Kau3-hoe7 e5 lu2-kang 
 (1)Tioh8 eng7 hu7-jin5-lang5 ka3 Chu2-jit8-oh8. Gin2-a2 ti7 chap8 hoe3 i2-ha7 khah u7 siu7 tioh8 ka-teng5 e5 kau3-iok8, na7 chap8 hoe3 i2-siong7, u7-e5 tioh8 cho3 kang, u7-e5 tioh8 jip8 oh8 thak8-chheh, koh u7-e5 si7-toa7 lang5 bo5 tu2-ho2 e5 hoat-tou7 thang ka3 i. Tui3 an2-ni sin3 To7 e5 sim chiu7 chiam7-chiam7 pang3-sang. Sou2-i2 siat Chu2-jit8-oh8 chiu7-si7 ai3 pou2 in ti7 lak8 jit8 lai7 sou2 sit-loh8--e5. 
 Lun7 kau3 e7 chai gin2-a2 seng3-cheng5, u7 chu5-ai3 un-jiu5 e5 sim, chiu7-si7 hu7-jin5-lang5. Sou2-i2 Se-kok Tiong-hak8 i2-ha7 e5 oh8-tng5 khah che7 si7 eng7 hu7-jin5-lang5 cho3 kau3-oan5. Koh pun2-kok Iu3-ti7 oan5 (chiu7-si7 ka3 gin2-a2 oh8-tng5) e5 sian-seN ia7-si7 eng7 hu7-jin5-lang5. Tui3 an2-ni thang chai hu7-jin5-lang5 e5 ai3-cheng5 kap gin2-a2 si7 u7 tit8-chiap e5 thian-seng3. Lan2 e5 Chu2-jit8-oh8 sui-jian5 bo5 hun-piat toa7-lang5 a2-si7 gin2-a2, m7-ku2 toa7 poaN3 lai5 kong2 i, si7 ai3 li7-ek gin2-a2. Sou2-i2 lan2 eng7 hu7-jin5-lang5 lai5 cho3 Chu2-jit8-oh8 e5 sian-seN si7 chin hap8. 
 Koh e7 hou7 hu7-jin5-lang5 chai kau3-hoe7 heng-soe chhoa7 lang5 jip8 Seng3-kok in ia7 u7 chek-seng5. 
 (2) Tioh8 eng7 hu7-jin5-lang5 choe3 pou3-to7-su. hu7-jin5-lang5 e5 kang si7 chan3 cha-pou-lang5 sou2 choe3 be7 kau3 e5. Hian7-si5 hong-khi3 boe7 khui, hu7-jin5-lang5 iau2 kou3-chiu2 ku7-khoan2, na7 toa3 ti7 pang5-lai7 m7 bat kiN3-tioh8 cha-pou-lang5, che chiu7 chheng-choe3 si7 chhim-ke-lu2, u7 ho2 mia5-siaN, na7 tah8-chhut hou7-tiaN5 goa7 thiaN-tioh8 cha-pou-lang5 sim2-mih, chiu7 liah8-choe3 si7 kian3-siau3. Chit-ho7 lang5 beh hou7 i thiaN-tioh8 Hok-im, sin3-than3 to7-li2 sit8-chai7 si7 oh-tit. In-ui7 cha-pou-lang5 pou3-to7 long2 si7 ti7 lau7-jiat8 e5 sou2-chai7. 
 Lan2 na7 eng7 hu7-jin5-lang5 pou3-kau3 ti7 chit ho7 ke si7 chin hap8, in-ui7 hu7-jin5-lang5 tui3 hu7-jin5-lang5 khah ho2 chhin-kin7. Koh chhut-jip8 ti7 chit ho7 sou2-chai7 bo5 kim3-khi7. Koh u7-e5 hou7 lang5 chhoa7 khi3 cho3 se3-i5 au7 lai7 bo5 tek-thiong2, siu7-tioh8 che7-che7 kan-khou2 bo5 tang3 kong2 siN-cheng5 khoai3-lok8 hok-khi3 i2-keng sit-bang7. Lu2 pou3-to7 su sun7 ki-hoe7 thoan5-kau3 ti7 chit ho7 ke, un2-tang3 tit-tioh8 toa7 hoan-geng5, chhin-chhiuN7 iau tit-tioh8 png7; chhui3-ta tit-tioh8 kam-choaN5, hou7 i thang tit-tioh8 Kiu3-chu2 e5 an-ui3, ng3-bang7 lai5-seng e5 hok-khi3. Hian7-kim hu3-ka e5 hu7-jin5 lang5 che7-che7 u7 chiah8 chhai3, khah che7 si7 chiah8 chhai3 e5 hu7-jin5-lang5, sun7 chit e5 ki-hoe7 khi3 in2-iu2 in. TaN lan2 kau3-hoe7 e5 lu2 thoan5-to7 su sou2-i2 m7-thang kiam2-chio2, soa3 khah su chiah8 chhai3 e5 lang5. 
 (Tai5-oan5 Kau3-hoe7-po3 te7 346-347 koan3, 1914 ni5 1-2 geh8) 
</CL>
<HL>

古早上帝創造亞當來管理世界。後來就koh創造夏娃來幫贊亞當。Tui3 an2-ni就成做完全e5家。亞當盡伊e5職。夏娃盡伊e5工，來料理上帝所組sui2-sui2 e5世界。可惜現今濟濟婦人人，放sak有路用e5工，來做有害ti7社會e5風俗e5代誌。有e5家內m7治理，子兒無盡本份教示；不過食飽四界走，來學歹風俗，修整本身，大家衫鬥 sui2。Che m7-na7有礙著風俗，實在有礙著婦人人e5天性。今咱基督教專專是愛改良社會風俗，chhoa7人去邪歸正。所以ti7教會內e5女工m7-thang m7研究。 
一、家內e5女工
(1)著用婦人人e5好模樣感化子兒。用好德行好模樣來感化人，這號力大koh是久長。古早文王是用伊e5溫柔好德行；所以聽著伊e5名e5，大家歡喜順服。若是用兵刀武力是少，koh是暫時順服若定。紂王kap項羽，伊是用伊e5強猛，致到無久國就滅無。 
今婦人人愛hou7伊e5子將來做好人，本身著有好德行thang hou7子學；因為細子be7曉分別好bai2，不過將所看e5來學。試看粿印若是刻龜，所印e5粿也是痀；毛蟹母行坦橫，伊e5子也行坦橫。耶洗別愛拜佛，伊e5查某子抑學伊。Tui3 chia thang知做老母本身e5性格，kap子兒是有大關係。Bat看見婦人人teh扑子，人問伊扑啥事？伊就講這個囡仔gau5白賊，gau5歹嘴。其實本身kai3 gau5白賊，愛講歹嘴；伊用這號教法無各樣毛蟹母teh教子，子坦直。今做人e5老母本身著端正，做子兒e5模樣，本身也著tui3重祈禱愛讀聖經，愛守主日，行動舉止逐項照道理，就免loa7嚴伊e5子也會學伊e5好，將來做好人。提摩太e5老母kap外媽是熱心e5人，提摩太也學伊。明朝頭一個皇帝伊e5皇后本身好德行儉省，無偌久國內e5婦人人濟濟學伊。救主講，「好樹結好果子，歹樹結歹果子」。所以婦人人本身著有好模樣thang hou7子學。 
(2)著用婦人人e5好法度教子兒。用好德行來感化人，這號是ti7心內體行內e5德育；用好法度來教人，che是體行外e5教育二項m7-thang欠缺。囡仔e5性是親像水，做老母--e5，ti7這時若無斟酌，驚了伊e5子be7 會做好人。試想孟子e5老母有三擺徙厝，一擺近ti7墓埔，孟子就愛學 tai5死人，koh一擺近ti7街市，孟子愛學做生理，koh一擺近ti7 學堂，孟子就愛讀冊。俗語講，近紅就變做紅，近烏就變做鳥。Koh講，kap好人行有布thang kiN，kap歹人行有子thang生。咱m7-thang kan-ta愛hou7子兒得著學問，hou7伊去讀ti7無宗教e5 學堂，將來信無神，kap基督做對敵。抑是為著財利hou7伊kap世俗人toa3，致到無守禮拜，無久就背教。抑是hou7伊kap世俗囡仔做伙，學濟濟歹話。Ti7這時做老母--e5著用好方法來處治伊e5子，學孟母e5好方法。 
世界e5經冊kai3濟。總是做第一會培養人e5性德，會修養人e5神靈，除去聖經以外無別物冊。所以婦人人應該著盡心設法教伊e5子bat聖經。試想提摩太伊tui3細漢就bat聖經，伊e5德行hiah端莊，無m7是tui3老母e5 gau5教示。孟子一擺貧憚讀冊，伊e5老母看了心憂悶，想看用啥麼法度thang叫醒子e5心，後來就割斷布規來警戒伊e5子，孟子果然大悔悟，將來做大名聲e5人，這實在是tui3伊e5老母e5好法度教伊。 
有時bat看見囡仔大大漢iau2 be7曉讀b，ch，chh，食飽四界thit-tho5學歹嘴kap人冤家，入禮拜堂kiauh8-kiauh8 嚷無肅靜，祈禱e5時gau5創治人，m7-na7會友e5子有這號款，聽講某傳道e5子koh較gau5攪擾。Che m7-na7 be7 thang e5囡仔做歹，家己e5子都an2-ni beh-thai2敢約束別人e5囡仔著肅靜。所以教會e5婦人人m7-thang嫌囡仔歹教示無法得，著想獅kap虎是歹兇惡e5獸，iau2-ku2 hou7人教到m7敢咬人，熊教到會做戲。也m7-thang講無閒thang教示伊，著想孟子e5老母kai3 san3著kiN布趁錢hou7子讀冊，iau2-ku2 ka斷布，了濟濟錢來教子；今咱著學伊正有合ti7上帝賞賜子兒託重咱教示e5積成。 
二、教會e5女工 
(1)著用婦人人教主日學。囡仔ti7十歲以下較有受著家庭e5教育，若十歲以上，有e5著做工，有e5著入學讀冊，koh有 e5序大人無 tu2好e5法度thang教伊。Tui3 an2-ni信道e5心就漸漸放鬆。所以設主日學就是愛補in ti7 6日內所失落--e5。 
論到會知囡仔性情，有慈愛溫柔e5心，就是婦人人。所以西國中學以下e5學堂較濟是用婦人人做教員。Koh本國幼稚園（就是教囡仔學堂）e5先生也是用婦人人。Tui3 an2-ni thang知婦人人e5愛情kap囡仔是有直接e5天性。咱e5主日學雖然無分別大人抑是囡仔，m7-ku2大半來講伊，是愛利益囡仔。所以咱用婦人人來做主日學e5先生是真合。
Koh會hou7婦人人知教會興衰，chhoa7人入聖國in也有積成。 
(2)著用婦人人做佈道師。婦人人e5工是贊查甫人所做be7到e5。現時風氣boe7開，婦人人iau2固守舊款，若toa3 ti7房內m7 bat見著查甫人，che就稱做是深閨女，有好名聲，若踏出戶碇外聽著查甫人甚物，就掠做是見笑。這號人beh hou7伊聽著福音，信趁道理實在是oh-tit。因為查甫人佈道攏是ti7鬧熱e5所在。 
咱若用婦人人佈教ti7這號家是真合，因為婦人人tui3婦人人較好親近。Koh出入ti7這號所在無禁忌。Koh有e5 hou7人娶去做細姨後內無得寵，受著濟濟艱苦無tang3講生前快樂福氣已經失望。女佈道師順機會傳教ti7這號家，穩當得著大歡迎，親像枵得著飯；嘴礁得著甘泉，hou7伊thang得著救主e5安慰，向望來生e5福氣。現今富家e5婦人人濟濟有食菜，較濟是食菜e5婦人人，順這個機會去引誘in。今咱教會e5女傳道師所以m7-thang減少，續較輸食菜e5人。 
(台灣教會報第346~347卷，1914年1~2月) 
</HL>
