<CL>
 Liau7 kun Sam-tiong7, ju7-mia5 To7-siu, si7 Ka-gi7 thiaN Sai-le5 kau3-hoe7 Liau7 Seng5-phi TiuN2-lo2 e5 te7-saN sio2-ti7.
 Kun chu7-se3 bo5 pe7, siu7 koaN2-bo2 kap toa7-hiaN eng7 Ki-tok-kau3 ke-teng5 e5 kau3-iok8. Chap8-ji7-hoe3 chiu7 jip8 Sin-lau5 Tiong-oh8, lek8-ni5 kho2-chhi3 long2 liat8 iu-teng2. Chai7 oh8-tiong siu7 se2-le2. Kun thian-chu beng5-bin2, gi7-lun7 chhiong3-heng5, hou7 tong-si5 e5 sian-siN kap peng5-iu2 sou2 khi3-tiong7; put-chai5 kap kun tong5-chhong nng7-ni5 ku2, siu7-tioh8 bo5 khi3-hiam5 khoaN3 cho3 ti-ki2; m7-na7 thiaN3-sioh kun e5 chai5-cheng5, ia7 it-hoat keng3-hok8 kun e5 cho3-lang5. Kun 15 hoe3 sit-loh8 te7-it thiaN3 e5 koaN2-bo2. Chap8-lak8-hoe3 chut-giap8 Tiong-oh8. Hit-tiap8 sim u7 sou2 kam2-tong7, khoaN3-phoa3 se3-cheng5, koat-i3 jip8 Sin-lau5 Hok-im-chu-iN7 kang2-kiu3 sin5-hak8 beh pi7-pan7 cho3 thoan5-kau3 e5 kang. Si7 chai ai3 chin2-kiu3 tong5-pau, chin2-heng bun5-hoa3, bo5 m7-si7 beh kou2-bu2 Ki-tok-kau3 e5 cheng-sin5; kun e5 sim-chi3 tui3 an2-ne hian2-beng5. 
 Kun chai7 Sin5-hak8 tiong ka-ti7 chai iau2-boe7 u7 kau3-giah8, chin ti3-i3 ai3 koh liu5-hak8 Loe7-te7; bat kui2-na7 pai2 tui3 goa2 kong2-chhut chit ho7 chi3-khi3. Kho2-sioh sui-jian5 hak8-chu jiau5-ji7, na7-si7 si3-piN e5 keng2-gu7 m7 in2, si5 boe7 kau3 chi3 boe7 chiaN5. M7-chai si7 in-ui7 khin5-thak8 siuN koe3-thau5, a2-si7 in-ui7 sit-i3 bo5 chhun-chhoa2; chai7 sin5-hak8 e5 te7-saN ni5 ti3 nau2-peN7, koe3 PheN5-ou5 ia7 koh tng2-khi3 chhu3--nih8 tiau7-iong2. Koe3-ni5 peN7 khah ho2 chiah koh lai5 Tai5-lam5 chiap-soa3 thak8-chheh. Chut-giap8 au7, kun bo5 sit-loh8 eng2-jit8 e5 chi3-khi3, tit-tioh8 toa7-hiaN kap Kau3-su7-hoe7 e5 in2-chun2 lai5 Tang-kiaN thak8 Beng5-ti7-hak8-iN7. Kun si7 Tai5-oan5 sin5-hak8 e5 hak8-seng thau5 chit8 e5 lai5 liu5-hak8-e5. 
 Beng5-ti7 41 ni5 2 goeh8 11 ho7 Ki2-goan5-cheh, chiu7-si7 kun Sin5-hou7(Kobe) chiuN7-hoaN7 e5 ki3-liam7-jit8. Hit si5 kun 23 hoe3. Kun kau3 Tang-kiaN liau2-au7 koe3 nng7 le2-pai3 goa2 ia7 lai5 KiaN-tou chiap-tioh8 kun e5 phoe kong2, “Goa2 e5 sim-goan7 sui-jian5 chiok, na7-si7 goa2 e5 siang7 ho2 e5 si5-chun7 i2-keng teh-beh koe3.” 嗚呼! Kun e5 khou2-sim thang chai. Beng5-ti7 43 ni5 3 goeh8 chiu7 chut-giap8 Beng5-ti7-hak8-iN7 e5 Phou2-thong-pou7. Hoan-tng2 ni5 4 goeh8 jip8 Cho2-tiu7-tian5(Waseda) Tai7-hak8 bun5-kho. Kun chai7 Tang-kiaN 4 ni5 ku2 bo5 be7-ki3-tit in2-chhoa7 hia e5 tong5-pan lai5 chiu7-kin7 to7-li2, chiu7 kap Tan5 Bok8-su saN-kap siat-chiaN5 Ko-sa Ki-tok-kau3 Chheng-lian5-hoe7. Tak8 le2-pai3 hoe7-oan5 chu7-chip8 ti7 Hu3-su7-kian3-teng e5 kau3-hoe7.
 Goa2 43 ni5 chhun-thiN lai5 Tang-kiaN tham3-mng7 kun, u7 chhin-bak8 khoaN3-kiN3 chit-e5 hoe7 e5 oah8-tang7. Kau3 taN hoe7 e5 heng5-sek sui-jian5 ke2-oaN7, na7-si7 cheng-sin5 iau2 ti7-teh; kun sou2 cho3 e5 kang be7 bo5-khi3. Si7 kun peng5-seng khoaN3 sin3 Chu2 cho3 cheng3 ti3-sek e5 goan5-thau5, chit8 to7 e5 leng5-hoe2 put-si5 ti7 sim lai7 teh toh8. KHo2-sioh e7 e5 lang5 kau7 tioh8-boa5; 45 ni5 chhun-thiN ku7-peN7 koh hoat-choh, kou-put-chiong tioh8 hiu-hak8 tng2-lai5 Tai5-oan5 tiau5-iong2. Liau2-au7 peN7-cheng5 hoan2-khi2 hoan2-to2, koh lai5 Kiu2-chiu Hok-kong(Fukuoka) chhi3 jip8 Tai7-hak8 peN7-iN7 taN2-tiap8. Put-heng7 chiah8 ioh8 bo5 eng3-hau7. Tai7-cheng3 3 ni5 8 goeh8 12 ho7 kou-sin koe3-ong2 ti7 cho3 lang5-kheh e5 sou2-chai7, hiong2-siu7 29 hoe3. 嗚呼! Ai--chai3! Kun e5 si2 un2-tang3 m7-tan7-na7 kun e5 hiaN-ti7, ke-koan3, chhin-chhek teh siong-pi. SaN-chap8-hoe3 ho7-cho3 chong3, pang3-sak poaN3-si3 e5 seng-gai5 khin5-khou2 eng7 kang, poe7 chheh-siuN tang phun sai chau2, ia7 ng3-bang7 beh thang chiong sou2 tit--tioh8 moa2-pak e5 keng-lun5 lai5 hian3 cho3 Siong7-chu2 chin2-heng pun2-to2 bun5-hoa3 e5 lou7-eng7; na7-si7 beh thai3 u7 phah-sng3 “Chhut-su bi7 chiat8 sin sian song3, tiong5 su2 eng-hiong5 le7 tiam2 khim.” (Chhut-cheng boe7 iaN5 seng-khu tai7-seng si2, ku2-ku2 hou7 eng-hiong5 e5 bak8-sai2 lau5 kau3 moa2 heng-cheng5). 嗚呼! Ai--chai3! Hak8 tu2-tu2 chian5, seng-khu i2-keng hoe3. Kun e5 si2 si7 Tai5-oan5 seng3-hoe7 e5 toa7 sng2-sit.
 KhoaN3 kun sui-jian5 hak8-bun7 tu2-chiah chiaN5 iau2-boe7 chhut-lai5 toa7 keng-eng5 ti7 sia7-hoe7; m7-ku2 kun e5 it-seng thang kong2 si7 tai7-piau2 hian7-tai7 Tai5-oan5 Chheng-lian5 e5 keng2-gu7. Si5-se3 e5 hoan2-tong7, houN3-hak8 bo5 ki-hoe7;u7 lang5 ui7-tioh8 hak8-chu e5 chou2-tong3, u7 lang5 ui7-tioh8 ke-teng5 sia7-hoe7 e5 m7 un2-chun2, ti3-kau3 poaN3-si3 kham2-kho2, khoaN3 hak8-bun7 chhin-chhiuN7 hai2-iuN5 bo5 chun5 thang koe3, chhin-chhiuN7 oah8-be2 pak8 ti7 si2-chhiu7; tui3 an2-ne khang-khang khng3 toa7 chi3-khi3 un2-bat8 ti7 san-lim5; che kiam2 m7-si7 hian7-tai7 Tai5-oan5 chheng-lian5 e5 keng2-gu7 mah? To7-siu kun e5 si2 si7 keng2-gu7 e5 hi-seng e5 chit8-e5. 嗚呼! eng7 kun e5 chai5 lai5 chhut-si3 ti7 50 ni5 i2-cheng5 e5 Tai5-oan5, bo5 hou7 goa7-kok bun5-beng5 e5 ap-pek, choan-sim ti7 si-bun5 han3-hak8, tek-khak si7 tah8 chheN e5 hun5 tit8-tit8 chiuN7. Eng7 kun e5 chai5 lai5 chhut-si3 ti7 50 ni5 i2-au7 e5 Tai5-oan5, hit-si5 pun2-to2 e5 kau3-iok8 kiam2-chhai2 khah chin2-heng, thak8 chheh e5 mng5 kiam2-chhai2 khah khui, thang sun7 chi3-khi3 sun7 ni5-hoe3 eng7 kang, kiam2-chhai2 bo5 koh-iuN7 lai7 chng3-a2 chhut phoe5-long5 goa7 e7 thang tek-chi3 ma7 ku2-kaN2. 嗚呼! kun chhoan3-chhoan3 chhut-si3 ti7 chit-tiap8 e5 Tai5-oan5, saN-tiN5 si3-tiN5 si5-chun7 koe3-choa khi3. Hong3-kiam tang-sai-iuN5 e5 hak8-bun7 na2 hoan5-chap8, ai3 gian2-kiu3 chio2 si5-chun7; khang-khang phau7 iu2-ui5 e5 chai5 khng3 oan2-tai7 e5 chi3, ut-chut koe3 chit8-si3-lang5. 嗚呼! goa2 chhim-chhim ui7-tioh8 kun e5 si2 sioh, soa3 ui7-tioh8 kun chi3-ai3 e5 peng5-iu2 Ng5 kun Hui7-ngou2, TiuN kun thiam-teng e5 si2 sioh, soa3 ui7-tioh8 hian7-tai7 Tai5-oan5 e5 chheng-lian5 lau5 chit8 phong2 tong5 cheng5 e5 bak8-sai2.
 Te7 chap8-peh se3-ki2 e5 tiong-iap8 Tek-kok u7 chit8 e5 chhut-mia5 e5 sian-seN mia5-kio3 Le5-sin3(Lessing) tu3 chhut-mia5 e5 si-jin5 Kou2-lai5-su-tek(Kleist) e5 toan7-ki3, tiong-kan u7 chit8 cham7 teh kong2, lang5 ti7 se3-kan u7 saN teng2-ho7: thau5 chit8 teng2-ho7 si7 thian-chu chin ho2, koh u7 chiau5-chng5 e5 ki-hoe7 thang poe5-iuN2 kau3 chiaN5-mih8, kau3-boe2 kian3-lip8 be7 hiu2-noa7 e5 kang-tiaN5 ti7 te7-bin7 chiuN7; chit ho7 lang5 han2-tit u7; Gi-seng3(Goethe)chiu7-si7 chit khoan2 e5 lang5. Te7-ji7 teng2-ho7 si7 sui-jian5 u7 chin ho2 e5 chai5, iau2-ku2 keng2-gu7 bo5 sun7-li7, sin-the2 m7 cho3 chu2, kau3 boe2 bo5 thang chhun-chhoa2 i e5 chai5-tiau7; put-ko3 sou2 boe7 bat kiaN5 e5 lou7 hou7 i tah8 koe3, khui chit8 tiau5-a2 lou7-hun5-a2; chit ho7 e5 lang5 khah che7 Nietzsche, a2-si7 Kleist si7 chhin-chhiuN7 chit khoan2. Te7-saN teng2-ho7 si7 sui-jian5 chai5-tiau7 khah peng5-siong5 iau2-ku2 u7 chin ho2 e5 keng2-gu7 thang pang-chan7 i tah8 thau5-cheng5 e5 lang5 e5 lou7 hou7 i khah toa7 tiau5; hian7-si5 e5 hak8-chia2 tu2-tu2 si7 an2-ne. Liau7 kun Sam-tiong7 e5 keng2-gu7 thang kong2 si7 siok8 ti7 teng2-bin7 sou2 kong2 e5 te7-ji7 teng2-ho7. Sim2-mih8 lang5 e7 phah bo5 ti7 chhau2-chhi3-a2 e5 tiong-kan khui lou7-hun5 e5 lang5 e5 kong-lo5? Toe3 au7-piah kiaN5 lou7 e5 lang5 bo5 hiah khoai3, cho3 thau5-cheng5 khui lou7 e5 koh-khah oh. Na7 chiong Tai5-oan5 hian7-si5 cheng-sin5-kai3 e5 hoan2-tong7 pi2-pheng7 chian3-cheng. Liau7 kun e5 si2 bo5 koh-iuN7, SoaN-tang Poan3-to2 chiuN7-liok8-au7 ui7-tioh8 khi3 tham3 khe-lau5, chit8-e5 siong7-teng2 peng tu2-tioh8 beng5-u7 chian3-si2. Sui-jian5 khui lou7 e5 lang5 si2, si7 beh bian2-le7 au7-sin e5 lang5; To7-siu kun e5 si2 e7 koh seN-chhut che7-che7 e5 To7-siu. Che si7 chho2 chit phiN bun5 e5 si5, siong-pi tiong seN-chhut chit8 chiong2 e5 ng3-bang7. To7-siu kun e5 si2 m7-si7 bo5 i3-su3. Goan7 ThiN-pe7 an-ui3 chiok-hok khi3 hou7 Liau7 kun Sam-tiong7 e5 hiaN-ti7 ke-koan3 kap chhin-chhek. 
 Teng2-bin7 sou2 ki3 Liau7 kun e5 li2-lek8 si7 chiau3 goa2 se3-han3 kap i cho3-hoe2 sou2 thiaN-kiN3 e5 lai5 sia2, kiam2-chhai2 u7 bo5 chiau5-pe7 e5 sou2-chai7, bang7 khoaN3 Po3 e5 liat8-ui7 khoan-iong5. 
(Tai5-lam5 Hu2-siaN5 Kau3-hoe7-po3 te7 355 koan3, 1914 ni5 10 geh8)
</CL>
<HL>

廖君三仲，字名道修，是嘉義廳西螺教會廖承丕長老e5第3小弟。 
君自細無父，受寡母kap大兄用基督教家庭e5教育。十二歲就入新樓中學，歷年考試攏列優等。在學中受洗禮。君天資明敏，議論縱橫，hou7當時e5先生kap朋友所器重；不才kap君同窗兩年久，受著無棄嫌看做知己，m7但疼惜君e5才情，也一發敬服君e5做人。君15歲失落第一疼e5寡母。十六歲卒業中學。Hit-tiap8心有所感動，看破世情，決意入新樓福音書院講究神學beh備辦做傳教e5工。是知ai3拯救同胞、振興文化，無m7是beh鼓舞基督教e5精神，君e5心志對an2-ne顯明。 
君在神學中家己知iau2-boe7有夠額，真致意ai3 koh 留學內地，bat幾若擺對我講出這號志氣。可惜雖然學資饒裕，但是四邊e5境遇 m7允，時boe7到志boe7成。M7知是因為勤讀siuN過頭，抑是因為失意無chhun-chhoa2，在神學e5第3年致腦病，過澎湖也koh 轉去厝--nih8調養。過年病較好才koh來台南接續讀冊。卒業後，君無失落往日e5志氣，得著大兄kap教士會e5允准來東京讀明治學院。君是台灣神學e5學生頭一個來留學e5。 
明治41年2月11號紀元節，就是君神戶(Kobe)上岸e5紀念日。Hit時君23歲。君到東京了後過兩禮拜我也來京都接著君e5批講，「我e5心願雖然足，但是我 e5上好e5時陣已經teh-beh 過。」嗚呼！君e5苦心thang知。明治43年3月就卒業明治學院e5普通部。翻轉年4月入早稻田（Waseda）大學文科。君在東京4年久無be7記tit引chhoa7 hia e5同班來就近道理，就kap陳牧師相kap設成高砂基督教青年會。逐禮拜會員聚集ti7富士見町e5教會。
我43年春天來東京探問君，有親目看見這個會e5活動。到今會e5形式雖然改換，若是精神iau2 ti7-teh；君所做e5工be7無去。是君平生看信主做眾智識e5源頭，一道e5靈火不時ti7心內teh 著。可惜會e5人kau7著磨，45年春天舊病koh發作，姑不chiong著休學轉來台灣調養。了後病情反起反倒，koh來九州福岡（Fukuoka）試入大學病院打tiap8。不幸食藥無應效。大正3年8 月12 號孤身過往ti7做人客e5所在，享壽29 歲。嗚呼！哀--哉！君e5死穩當m7-tan7-na7君e5兄弟、家眷、親戚teh傷悲。三十歲號做壯，放sak半世e5生涯勤苦用工，背冊箱東奔西走，也向望beh thang將所得--著滿腹e5經綸來獻做上主振興本島文化e5路用；但是beh thai3有phah算「出師未捷身先喪，長使英雄淚點襟。」（出征boe7贏身軀代先死，久久hou7英雄e5目屎流到滿胸前）。嗚呼！哀--哉！學tu2-tu2前，身軀已經廢。君e5死是台灣聖會e5大損失。
看君雖然學問tu2才成iau2-boe7出來大經營ti7社會，m7-ku2 君e5一生thang講是代表現代台灣青年e5境遇。時勢e5反動，好學無機會；有人為著學資e5阻擋，有人為著家庭社會e5 m7允准，致到半世坎坷，看學問親像海洋無船thang過，親像活馬縛ti7死樹，對an2-ne空空囥大志氣un2-bat8 ti7山林，這kiam2 m7是現代台灣青年e5境遇mah？道修君e5死是境遇e5 犧牲e5 一個。嗚呼！用君e5才來出世ti7 50年以前e5台灣，無hou7外國文明e5壓迫，專心ti7詩文漢學，的確是踏青e5雲直直上。用君e5才來出世ti7 50年以後e5台灣，hit 時本島e5教育kiam2-chhai2 較振興，讀冊e5門kiam2-chhai2 較開，thang順志氣順年歲用功，kiam2-chhai2無各樣利鑽仔出皮囊外會thang得志ma7 ku2-kaN2。嗚呼！君串串出世ti7這tiap8 e5台灣，三纏四纏時陣過choa去。況兼東西洋e5學問那繁雜，ai3研究少時陣，空空抱有為e5才囥遠大e5志，鬱悴過一世人。嗚呼！ 我深深為著君e5死惜，續為著君至愛e5朋友黃君惠我、張君添丁e5死惜，續為著現代台灣e5青年流1 phong2同情e5目屎。 
第十八世紀e5中葉德國有1個出名e5先生名叫Le5-sin3(Lessing)著出名e5詩人古萊思德(Kleist) e5傳記，中間有1 cham7 teh講，人ti7世間有三等號：頭一等號 是天資真好，koh有齊全e5機會thang 培養到成物，到尾建立be7朽爛e5工程ti7地面上；這號人罕tit有；Gi-seng3(Goethe)就是這款e5人。第二等號是雖然有真好e5才，iau2-ku2境遇無順利，身體m7做主，到尾無thang chhun-chhoa2伊e5才調，不過所boe7 bat行e5路hou7伊踏過，開1條仔路痕仔；這號e5人較濟Nietzsche，抑是Kleist是親像這款。第三等號是雖然才調較平常iau2-ku2有真好e5境遇thang幫贊伊踏頭前e5人e5路hou7伊較大條，現時e5學者tu2-tu2是an2-ne。廖君三仲 e5境遇thang講是屬ti7 頂面所講e5第二等號。甚物人會扑無 ti7草刺仔e5中間開路痕e5人e5功勞？Toe3後壁行路e5人無hiah快，做頭前開路e5 koh較oh。若將台灣現時精神界e5反動比並戰爭。廖君e5死無各樣，山東半島上陸後為著去探溪流，一個上等兵tu2著名譽戰死。雖然開路e5人死，是beh勉勵後身e5人，道修君e5死會koh生出濟濟e5道修，這是草這篇文e5時傷悲中生出一種e5 向望。道修君e5死m7是無意思。願天父安慰祝福去hou7廖君三仲 e5兄弟家眷kap親戚。 
頂面所記廖君e5履歷是照我細漢kap伊做伙所聽見e5來寫，kiam2-chhai2有無齊備e5所在，望看報e5列位寬容。 
(台南府城教會報第355卷，1914年10月) 
</HL>
