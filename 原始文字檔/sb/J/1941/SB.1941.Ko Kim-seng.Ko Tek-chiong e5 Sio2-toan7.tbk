<CL>
  Phah-sng3 u7 che7-che7 peng5-iu2 ti7 chit e5 joah8-thiN, beh kia3 phoe lai5 Tai5-lam5 ka7 i chheng2-an ; tiong-kan ia7 kaN2 u7 lang5 teh siau3-liam7 in ti7 Tang-kiaN siu7-tioh8 i e5 ho2 khoan2-thai7, beh kia3 mih8 lai5 Sin-lau5 sang3--i. Kin-a2-jit8 ka7 lin2 thong-ti, i bo5 ti7-chia, ti7 5 goeh8 chhe-ji7 am3 i2-keng che7 kip-heng5-chhia khi3 Lok8-kok. 
  Goa2 taN beh giah8 pit lai5 ki3 i e5 li2-lek8 tam7-poh8 hi-bong7 thok8-chia2 tui3 chit e5 ng3 Chu2 Ia5-sou lai5 seN-khi2 kek-le7 e5 sim. Ko Tek-chiong Sian-siN chhut-si3 ti7 Beng5-ti7 37 ni5 it-goeh8 it-jit8, pun2-chek8 te7 ti7 Kong-san kun7 Tiong-lou7 chng. Ti7 Tai7- cheng3 6 ni5 3 goeh8 20 jit8, chut-giap8 Kong-hak8-hau7, jip8 Tai5-lam5 TiuN2-lo2-kau3 Tiong-oh8. Chut-giap8 liau2, jip8 Tai5-lam5 Sin5-hak8-hau7, tui3 hia choan2-jip8 Tang-kiaN Beng5-ti7 hak8-iN7, jip8 ko-teng2 pou7 bun5-ge7 kho; chut-giap8 liau2, jip8 Sin5-hak8 pou7. Chiau-ho5 3 ni5 3 goeh8 21 jit8 chut-giap8, iu-teng2-seng. I cheng-thong Hi-liap8 bun5 kap Eng-gu2. I2-au7 tng2-lai5 Tai5-oan5, ti7 Thai3-peng5-keng2 cho3 thoan5-to7 sian-siN, kiam cho3 Sin5-hak8-hau7 e5 kang2-su, an2-ni chit8-ni5 ku2. Keh ni5 cho3 Sin5-hak8-hau7 e5 kau3-siu7, ia7 cho3 Sin5-hak8-hau7 Lu2-chu2 pou7 e5 kang2-su, i ti7 Sin5-hak8-hau7 cho3 kang 10 ni5, ti7 Kong-po3-sia7 nng7 ni5 chiok. 
  Hoe5-siong2 i ti7 Tiong-oh8 e5 si5-tai7, ti7 un7-tong7-kai3 cho3 kha-kiu5 e5 soan2-chhiu2, eng-kai tioh8 sin-the2 kian7-khong, hoan2- tng2 the2-chit soe-jiok8, che kiaN-liau2 tui3 in-khin5 houN3-hak8 sou2 ti3. Si3 goeh8 27 e5 an-hioh-jit8 e5-hng, sian-siN hu-hu7 nng7- lang5 lai5 goan2 tau sio-tham3, kau3 11 tiam2 chiah tng2-khi3, to bo5 khoaN3-tioh8 Tek- chiong Sian-siN u7 koh-iuN7 e5 thai3-tou7, kau3 5 goeh8 chhe-ji7 me5 7 tiam2 chhut, khi3- kng2 hoat peN7, liam5-piN tng2 khi3 chou2-ke. I khia7-khi2 ti7 chit-liap8 te7-kiu5 chheN u7 38 ni5 ku2. Hian7-si5 i e5 ka-chok8 iau2 u7 10 lang5 toa3 ti7 chit8-e5 kia3-liu5 te7, u7 pe7-bo2, hu7- jin5-lang5, nng7-e5 ta-pou gin2-na2, si3-e5 cha- bou2 gin2-na2, kap chit8-e5 sio2-moe7. Tui3 chit ho7 keng2-gu7, in e5 sim-lai7 chaiN2-iuN7, lang5 lang5 long2 chai, m7-bian2 kong2. ChhiaN2 lan2 tong5-cheng5, kiu5 chu5-ai3 e5 ThiN Pe7 chiong I e5 peng5-an lai5 chhiong-moa2 in e5 sim, e7 hou7 in ng3-bang7 Siong7-te3 e5 eng5- kng lai5 hoaN-hoaN hi2-hi2. 
  TaN tui3 Tek-chiong Sian-siN e5 seng- peng5, kan2-tan ki3 kui2 hang7 : 
  1. Ka-teng5 hau3-keng3 pe7-bo2, hu-hu7 ho5-sun7, chiat-khiam7 hui3-iong7, gau5 chek- tok kiaN2-ji5, tui3-tiong7 ka-teng5 le2-pai3. 
  2. Sia7-hoe7. Lang5 ai3 ho5-peng5, siat- su2 u7 peng5-iu2 put-hok8, i siong5-siong5 toa7- su7 hoa3 sio2-su7, sio2-su7 hoa3 bo5 su7. Koh ai3 kham3 lang5 e5 phaiN2, po3-iong5 lang5 e5 ho2. 
  3. Thak8-chheh. Tui3 se3-han3 chiu7 houN3-hak8, ki-hoe7 ho2, sou2-i2 thak8 kau3 seng5- kong. I thak8-chheh e5 bok8-tek, si7 ai3 kong3-hian3 cho3 lan2 kau3-hoe7 e5 lou7-eng7. Sui-jian5 sin-the2 khah loan2-jiok8, iau2-ku2 m7-kam pang3-sak thoan5-kau3 e5 kang. 
  4. Cho3 kang. I cho3 kau3-hoe7 e5 kang 13 ni5 e5 ku2. Ti7 kau3-hoe7 put-chi2 kou2- chhui ka-teng5 e5 le2-pai3, ti7 Sin5-hak8-hau7 si7 in-khin5 ka3 chheh. Hian7-si5 ti7 Kong- po3-sia7 sou2 be7 e5 chheh, ki5-tiong u7 chit8- pun2 mia5 kio3 Peng5-bin5 e5 Ki-tok-toan7, chit pun2 goan5-te2 si7 Eng-bun5 hoan-ek8 cho3 Tai5-oan5 oe7. Loe7-iong5 teh kang2-lun7 Chu2 Ia5-sou chin chiu-chi3, e7 chan7 lang5 kap Chu2 chhin-bit8. Hoan-ek8 chit pun2 chheh, chiu7-si7 Tek-chiong Sian-siN chin7 sim-lat8 lai5 cho3, beh cho3 lan2 kau3-hoe7 e5 li7-ek; i2-siong7 chiah e5 chin kham-tit hou7 lan2 thang siau3-liam7. TaN i2-au7 ti7 Chu2 lai5 si2 e5 lang5 u7 hok-khi3; Seng3-sin5 kong2 Tioh8, hou7 in soah in e5 tioh8-boa5 lai5 an-hioh, in sou2 cho3 e5 kang iah8 toe3 in. (Khe2 14:13). 
(Tai5-oan5 Kau3-hoe7 Kong-po3 te7 675 ho7, 1941 ni5 6 goeh8) 
</CL>
<HL>

扑算有濟濟朋友ti7這個熱天，beh寄批來台南ka7伊請安；中間也kaN2有人teh數念in ti7東京受著伊e5好款待，beh寄物來新樓送--伊。今仔日ka7 lin2通知，伊無ti7-chia，ti7 5月初二暗已經坐急行車去鹿谷。 
我今beh舉筆來記伊e5履歷淡薄希望讀者tui3這個向主耶穌來生起激勵e5心。高德章先生出世ti7明治37年一月一日，本籍地ti7岡山近中路庄。Ti7大政6年3月20日，卒業公學校，入台南長老教中學。卒業了，入台南神學校，tui3 hia轉入東京明治學院，入高等部文藝科；卒業了，入神學部。昭和3年3月21日卒業，優等生。伊精通希獵文kap英語。以後轉來台灣，ti7太平境做傳道先生，兼做神學校e5講師，an2-ni一年久。隔年做神學校e5教授，也做神學校女子部e5講師，伊ti7神學校做工10年，ti7公報社兩年足。 
回想伊ti7中學e5時代，ti7運動界做腳球e5選手，應該著身體健康，反轉體質衰弱，che驚了tui3殷勤好學所致。四月27 e5安息日e昏，先生夫婦兩人來阮兜相探，到11點才轉--去，都無看著德章先生有各樣e5態度，到5月初二暝7點出，氣管發病，liam5-piN轉去祖家。伊企起ti7這粒地球生有38年久。現時伊e5家族iau2有10人toa3 ti7一個寄留地，有父母、婦人人、兩個查甫囡仔、4個查某囡仔、kap一個小妹。Tui3這號境遇，in e5心內怎樣，人人攏知，m7免講。請咱同情，求慈愛e5天父將伊e5平安來充滿in e5心，會hou7 in 向望上帝e5榮光來歡歡喜喜。 
今tui3德章先生e5生平，簡單記幾項： 
1、家庭孝敬父母，夫婦和順，節儉費用，gau5績督囝兒，tui3重家庭禮拜。 
2、社會。人ai3和平，設使有朋友不服，伊常常大事化小事，小事化無事。Koh ai3蓋人e5歹，報揚人e5好。 
3、讀冊。Tui3細漢就好學，機會好，所以讀到成功。伊讀冊e5目的，是ai3貢獻做咱教會e5路用。雖然身體較軟弱，iau2-ku2?甘放sak傳教e5工。 
4、做工。伊做教會e5工13年e5久。Ti7教會不止鼓推家庭e5禮拜，ti7神學校是殷勤教冊。現時ti7公報社所賣e5冊，其中有一本名叫平民e5基督傳，這本原底是英文翻譯做台灣話。內容teh講論主耶穌真週至，會贊人kap主親蜜。翻譯這本冊，就是德章先生盡心力來做，beh做咱教會e5利益；以上chiah e5真堪tit hou7咱thang數念。今以後ti7主來死e5人有福氣；聖神講著，hou7 in煞in e5著磨來安hioh，in所做e5工亦toe3 in。（啟14:13）。 
(台灣教會公報第675號，1941年6月) 
</HL>