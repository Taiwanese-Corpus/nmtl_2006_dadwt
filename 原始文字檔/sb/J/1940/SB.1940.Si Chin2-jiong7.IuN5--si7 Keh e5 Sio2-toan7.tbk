<CL>
  IuN5--si7 Keh, lang5 khah-siong5 kio3 i Chheng-liang5 chim2. Ti7 Chu2-au7 1854 ni5 chhut-si3, ti7 1938 ni5 ku7-lek8 10 goeh8 20 jit8 siu7 Chu2 keng2-tiau3; hiong2-siu7 84 hoe3. 51 hoe3 e5 si5 sin3 Chu2, kiong7 33 ni5 ku2. 
  I sin3 Chu2 e5 tong7-ki, si7 tui3 ke-lai7 si2-sit. Boe7 sin3 Chu2 e5 i2-cheng5, hok8-sai7 bo5-iaN2-chiah-e5 sin5-beng5 chin u7 keng3-khian5, su7-put-ti sin5-beng5 be7-e7 po2-pi3 lang5. Siang7 chit8-ni5 si2 3 e5 lang5; khi2-thau5 si2 tiong7-hu, bo5 loa7-ku2 si2 chit8 e5 sun-a2, iu7-koh bo5 loa7-ku2 si2 i e5 te7 4 sim-pu7; iah8 koh u7 giap8-san2 e5 sio-ko3, hoat-iN7 siong5-siong5 tiau3 mng7. Ai--ah ! Chhut jip8 long2 si7 pi-ai lau5 bak8-sai2. 
  U7 chit8-jit8 hoat-iN7 tiau3 mng7, i chiu7 khi3 hu3 mng7. Au7-lai5 tui3 Tai5-lam5 Hou-chio kong2 keng-koe3, khoaN3-kiN3 jin5-san jin5-hai2 long2 tui3 Thai3-peng5-keng2 Le2-pai3-tng5 jip8-khi3, phah-sng3 kaN2 si7 teh cho3 hi3, i ia7 kap lang5 che7 ti7-hia. Koh bo5 loa7-ku2, chiu7 chit8 e5 sian-siN chiuN7-tai5 kong2 to7-li2 kap gim5-si. Khi2-thau5 thiaN be7-hiau2, chi2-u7 ki3 sian-siN thak8 chit8 siu2 Si kong2, “Goa2 bak8 giah8-khi2 ng3 thiN, Siong7-te3 sou2 tiam3 sou2-chai7 ; Siong7-te3 me5-jit8 bo5 khun3 siong5 chheN2, kou3 goa2 kau3 long2 bo5 hai7”. I thiaN-tioh8 chit siu2 si, tu2-tu2 hap8 ti7 i2 cheng5 khi3 Ma2-chou2-bio7-lai7 sou2 thiu e5 chhiam-si siang7-i3, chin u7 sim-sek e5 sou2-chai7. Kau3 soah beh to3-khi3 e5 si5, soa3 thau-theh8 chit8 pun2 han3-ji7 Si to3-khi3, chiu7 chit8-siu2 chit8-siu2 chhiaN3 lang5 thak8 hou7 i thiaN, thak8 e5 lang5 khin5-khin5 chit8-siu2 koe3 chit8-siu2 tit8-tit8 thak8 ; kau3 au7-lai5 iu5-goan5 tu2-tu2 thak8-tioh8 hit siu2 hou7 i thiaN, thiaN-liau2 chin u7 i3-bi7. Tui3 an2-ni tak8 le2-pai3 khi3 An-sun7 Le2-pai3-tng5 le2-pai3. Ji5-hou7 na2 jip8 sin3-giong2, chiu7 giah8 to phoa3 sin5-chu2 chu2-png7, put8-chou2-chhat-a2 kap ki5-thaN long2 thoa-thoa loh8-lai5 pang3 hoe2 sio-sio khi3. 
  Sin Ho5-sun7-liau5 e5 lang5 khoaN3 i thiaN to7-li2, chiu7 ka7 i ki-chhi3 khoaN3-khin, iam3-chian7, siat-tok8. Choe3-au7 te7-it gau5 khun2-tiok8--e5, chiu7-si7 IuN5 Chiau-gi7 Bok8-su e5 leng7-sian-hu7, put-chi2 oan3-hin7 to7-li2, tu2-tu2 chhin-chhiuN7 So3-lo5 na2 oan3-hin7 to7-li2 Siong7-te3 na2 beh eng7--i. Kau3 bo5 loa7-ku2 i ia7 hou7 chit e5 lu2 sin3-tou5 in2-chhoa7 lai5 kui Chu2; ki5-thaN iau2 u7 in2-chhoa7 che7-che7 lang5 lai5 sin3 Chu2. 
  Ti7 hit sou2-chai7 long2 bo5 san2-po5, u7 lang5 beh seng-san2 tioh8 chhiaN2 i khi3 cho3 san2-po5, long2 bo5 theh8 lang5 e5 chiN5. Lang5 bak8-chiu seN chu-a2, khi2-i3 khi3 hou7 i giah8, ia7-si7 an2-ni kan-ta hu3 lang5 li7-pian7, tak8 lang5 kam2-sim siau3-liam7. KiN3-na7 lang5 thiaN-tioh8 i hou7 Siong7-te3 chin2-tiau3 khi3 Pe7 e5 tau, tak8 lang5 bo5 m7 siong-sim lau5 bak8-sai2. Ti7 chhut-chong3 e5 jit8, chong2 sng3 kiaN2-ji5 sim-pu7, lai7-goa7-sun, sun-sai3, kan-a2-sun chong2-kiong7 u7 86 lang5. 
  Lan2 ti7 se3-kan m7-thang khang-khang koe3-jit8, tioh8 oh8 i gau5 kiat koe2-chi2, in2-chhoa7 lang5 lai5 kui Chu2. A-men. 
(Tai5-oan5 Kau3-hoe7 Kong-po3 te7 667 ho7, 1940 ni5 10 goeh8) 
</CL>
<HL>

楊--氏格，人較常叫伊清良嬸。Ti7主後1854年出世，ti7 1938年舊曆10月20日受主揀召；享受84歲。51歲e5時信主，共33年久。 
伊信主e5動機，是tui3家內死失。Boe7信主e5以前，服事無影跡e5神明真有敬虔，事不知神明be7會保庇人。Siang7一年死3個人；起頭死丈夫，無偌久死一個孫仔，又koh無偌久死伊e5第4新婦；亦koh有業產e5相告，法院常常召問。Ai--ah！出入攏是悲哀流目屎。 
有一日法院召問，伊就去赴問。後來tui3台南Hou-chio kong2經過，看見人山人海攏tui3太平境禮拜堂入去，扑算kaN2是teh做戲，伊也kap人坐ti7-hia。Koh無偌久，就一個先生上台講道理kap吟詩。起頭聽be7曉，只有記先生讀一首詩講，「我目舉起向天，上帝所tiam3所在；上帝暝日無睏常醒，顧我到攏無害」。伊聽著這首詩，tu2-tu2合ti7以前去媽祖廟內所抽e5籤詩siang7意，真有心適e5所在。到煞beh倒去e5時，續偷提一本漢字詩倒去，就一首一首倩人讀hou7伊聽，讀e5人勤勤一首過一首直直讀；到後來猶原tu2-tu2讀著hit首hou7伊聽，聽了真有意味。Tui3 an2-ni逐禮拜去安順禮拜堂禮拜。而後那入信仰，就giah8刀破神主煮飯，佛祖擦仔 kap其他攏拖拖落來放火燒燒去。 
新和順寮e5人看伊聽道理，就ka7伊譏刺看輕，厭賤，設毒。最後第一gau5窘逐--e5，就是楊昭義牧師e5令先父，不止怨恨道理，tu2-tu2親像掃羅那怨恨道理上帝那beh用--伊。到無偌久伊也hou7這個女信徒引chhoa7來歸主；其他iau2有引chhoa7濟濟人來信主。 
Ti7 hit所在攏無產婆，有人beh生產著請伊去做產婆，攏無提人e5錢。人目珠生珠仔，起意去hou7伊giah8，也是an2-ni kan-ta赴人利便，逐人感心數念。見若人聽著伊hou7上帝拯召去父e5兜，逐人無m7傷心流目屎。Ti7出葬e5日，總算子兒新婦、內外孫、孫婿、kan仔孫總共有86人。 
咱ti7世間m7-thang空空過日，著學伊gau5結果子，引chhoa7人來歸主。阿門。 
(台灣教會公報第667號，1940年10月) 
</HL>