<CL>
Chhim-ho5-peh si7 Ka-gi7-koan7 Toa7-khe-chhu3 chng e5 lang5.  I cho3 gin2-na2 e5 si5 m7-ai3 thak8-chheh; na7 beh khi3 oh8-nih8 thak8-chheh, I chiu7 chiong chheh chhang3 he7 tek-pho7-lai7.  I e5 lau7-bo2 ia7-si7 chin-giam5, na7-chai i bo5 khi3 thak8-chheh, chiu7 ka7 i phah, na7-si7 i iu5-goan5 m7-ai3 khi3 thak8-chheh.  I kau3 tiong2-seng5 i e5 pe7-bo2 u7 chiong sou2 io e5 sim-pu7-a2 phit-phoe3 i; au7-lai5 u7 siN saN e5 cha-bou2-kiaN2, te7-ji7-e5 si2-khi3, iah8 u7 pun chit8-e5 hau7-seN.
I siau3-lian5 e5 si5 bu5-ok put-chok, bo5 chit8-hang7 e5 phaiN2 i bo5 cho3.  I ai3 kau-poe5 poah-kiau2 e5, cho3-chhat8 e5, i-e5 lau7-pe7 hou7 i khi3 kau3 tong3-be7 tiau5, chiu7 thun ou-hun kau3 si2; i-e5 lau7-bo2 si7 put-chi2 giam5.  Sou2-i2 chhu3-nih i toa3 be7-tiau5, chiu7 pang3-sak i e5 lau7-bo2 kap bou2 cha-bou2-kiaN2, toa7 cha-bou2-kiaN2 peh-hoe3, te7-saN e5 cha-bou2-kiaN2 si3-hoe3.  Cho3 i chhut-goa7 kau3 A-li2-kang2; i toa3 ti7 A-li2-kang2 khi2-thau5 iong2-kiaN7 e5 si5, si7 teh taN Hu2-taN3 kau3 A-li2-kang2; i ti7 A-li2-kang2, i e5 lau7-bo2 si2, i iah8 bo5 to3-lai5.  I sou2 than3 e5 chiN5 long2-si7 khiam7-chiah8 lun2-koaN5 keng7-toa7-tu3, chiu7-si7 chin ai3 poah8-kiau2, saN-a2-khou3 chheng7 kau3 m7 chiaN5 sin-mia7.  Kau3 saN-chap8-goa7 hoe3 u7 ti3-kau3 kha-thiaN3 be7 taN-taN3, i chiu7 khi3 bong la5-a2, tok chiu7 koh khi3 poah8-kiau2.  Sou2-i2 siu7 be5-hek8 chin7-chhim chin7-chham2, ka-ti7 oh-tit ke2-oaN.
Au7-lai5 kha-thiaN3 oh tit tng, u7 thiaN-kiN3 Ma2 I-seng ti7 Ki5-au7 khui-siat I-koan2, teh taN2-tiap8 lang5 tak8-hang7 e5 phoa3-piN7.  Iah8 hit-si5 Tai5-oan5 te7-hng toa7 io5-tang7, si3-ke3 liap8-cho7 iau5-gian5, kong2, Thian-chu2-kau3 si3-ke3 pang3-ioh8, liah8 lang5 khi3 tih-chiap, chu2 a-phian3-hun, iah8 chio lang5 lai5 jip8-kau3, khoaN3 i si7 beh chiuN7 thian-cho5, a2-si7 beh loh8 te7-hu2; na7-beh chiuN7 thian-cho5, chiu7 kau ge5-cho5, na7 beh loh8 te7-hu2 chiu7 kau boe2-chui-kut.   Chhim-ho5-peh u7 tiaN7-tioh8 koat-i3 beh khi3 Ki5-au7 hou7 Ma2 I-seng taN2-tiap8 kha, A-li2-kang2 u7 kui2-na7 e5 ho2-sim e5 lang5 pang-chan7 i tam7-poh8-a2 sou2-hui3.  I chiu7 khi3 Ki5-au7 hou7 Ma2 I-seng taN2-tiap8 i e5 kha; i toa3 ti7 I-koan2 u7 thiaN-kiN3 Kiu3-chu2 Ia5-sou e5 hok-im, kng-chio3 i e5 sim, toa7 e7 siu7 kam2-tong7, chhiN2-gou7 chai-choe7, liam5-piN u7 hoan2-hoe2 choe7, sin3 Kiu3-chu2.  Au7-lai5 u7 tit-tioh8 Ma2 I-seng pang-chan7, i e5 kha u7 i kau3-ho2.
Hit-si5 Pi-thau5-siaN5 toa7 jiau2-loan7, le2-pai3-tng5 soa3 hou7 lang5 hui2-khi3.  Hit-chan5 tai7-chi3 pan7 chheng-chho2 beng5-pek8, Li2 Bok8-su chham Tan5 Sian-siN, chiu7-si7 Chu2-lou7-hiaN, chham Chhim-ho5-peh kau3 A-li2-kang2 siat-lip8 le2-pai3-tng5.  Li2 Bok8-su chham Chu2-lou7-hiaN toa3 ti7 A-li2-kang2 kui2-na7 jit8, in chiu7 to3-tng2 khi3 Pi-thau5 Ki5-au7; kou3 le2-pai3-tng5 kiam thoan5 hok-im.  Hit-tiap8 i sou2 bat e5 seng3-si iah8-bo5 loa7-che7 siu2, Seng3-chheh sou2 bat--e5 iah8 si7 bo5 loa7-che7-chiuN.
I ti7 A-li2-kang2 ke-lou7 si3-ke3 thoan5-po3 hok-im hou7 lang5 phaiN2-chhui3 chhoh-me7 iah8-u7, hou7 lang5 leng5-jiok8 ki-chhi3;i chiu7 to3-khi3 le2-pai3-tng5 ki5-to2. Bat chit8-pai2 i chheng7 chit-nia2 ou-khou3, ti7 ke-lou7 teh kong2 to7-li2, chit8 e5 taN chha5 e5 lang5 tiau5-ti5 ka7 i long3-phoa3, i kong2, Kah tioh8 goa2 chit-si5 sin3 Chu2 lah! na7 bo5 tek-khak bo5 pang3 i soah.  Hit-si5 Li2 Bok8-su u7 siong5-siong5 phai3 lang5 khi3 A-li2-kang2 pang-chan7 i; u7 si5 Chu2-lou7-hiaN, u7 si5 Chheng-hiaN.  Chheng-hiaN bat chit8-pai2, tui3 Pi-thau5 beh lai5 A-li2-kang2, kiaN5-lou7 kin7 ti7 SaN-te3-chhu3-a2 khe-pou, hou7 chhat8 thai5-si2.  Chit e5 tai7-chi3 tiau5-tit8, Chu2-lou7-hiaN chio i to3-tng2 lai5 Pi-thau5 a2 si7 Ki5-au7, kiaN-liau2 koh siu7 lang5 ham7-hai7.  Chong2-si7 i koat-toan3 beh toa3 A-li2-kang2, bo5 thiaN Chu2-lou7-hiaN e5 oe7.  Chhim-ho5-peh u7 kian-sim u7 chin7-tiong ti7 A-li2-kang2. 
Tui3 Chheng-hiaN siu7-hai7 si2, liau2-au7 sin3 Chu2 e5 lang5 chiam7-chiam7 heng-khi2.  Si3-ke3 chng-sia7 u7 lang5 lai5 thiaN to7-li2, A-kau5-ke iah8 u7 lang5 thiaN to7-li2, Kiam5-pou-a2, Ka-lah8-pou u7 lang5 lai5.
Chhim-ho5-peh chiu7 u7 siau3-liam7 i e5 bou2-kiaN2, u7 to3-lai5 Toa7-khe-chhu3 chhoe7 Chhim-ho5-m2 kap i te7 saN e5 cha-bou2-kiaN2 khi3 A-li2-kang2 cho3 Chu2 e5 kang.  I u7 keng-koe3 che7-che7 kau3-hoe7, i sou2 bat toa3 chai7 giah8 e5 kau3-hoe7, A-li2-kang2, Iam5-pou, Ka-lah8-pou, Pi-thau5, Sio2 Liu5-kiu5, Na5-au7, Giam5-cheng5, PheN5-ou5, Toa7-sia7, Ka-gi7 , Ka-tang-a2, Oan-a2-lai7, Chap8-saN-kah.  I bat ti7 Iam5-pou le2-pai3-tng5 hou7 lang5 phah.  I toa3 ti7 Tang-kang2 e5 kau3-hoe7 thoan5 to7-li2, iah8 bat khi3 Long5-kiau5 e5 sou2-chai7 thoan5 hok-im.  I iah8 u7 kang2-kiu3 tam7-poh8 i hoat, I u7-si5 pun-ioh8 hou7 lang5; i e5 i3-su3 si7 khoaN3 u7 sim2-mih8 lou7 thang in2-chhoa7 lang5 lai5 sin3 Kiu3-chu2 Ia5-sou.  I u7 in2-chhoa7 chhin-chhek che7-che7 lang5 lai5 sin3.  I bat kap Leng5-kiat8-hiaN khi3 PheN5-ou5 khai-siat kau3-hoe7.
I au7 chhoa7 e5 Chhim-ho5-m2 kap sou2 iong2 e5 sio2 cha-bou2-kiaN2 ti7 Chap8-saN-kah e5 le2-pai3-tng5; in-ui7 Chhim-ho5-peh ni5 60 goa7 hoe3, tui3 ku7-ni5 u7 khi3 toa3 Chap8-saN-kah e5 le2-pai3-tng5, i siong5-siong5 u7 khi2 phoa3-piN7.  Kin-ni5 7 goeh8 12 jit8 tit-tioh8 tiau3 li7-khui se3-kan, to3-khi3 kap Chu2 Ia5-sou eng2-oan2 toa3; taN ti7 se3-kan bo5 thang koh kiN3 tioh8 i.  I e5 bou2 cha-bou2-kiaN2 long2 si7 sin3-Chu2 Ia5-sou, i e5 goa7-sun u7 chap8-goa7 e5 long2 siok8 ti7 sin3 Chu2 e5 ke.  Kho2-sioh i sou2 pun hit-e5 hau7-seN bo5 sin3 Ia5-sou, soa3 piN3 gong7-gong7 e5 lang5.  TaN sia2 kui2-na7-ji7 lai5 chiuN7-po3, ng3-bang7 chiah e5 kap i saN bat e5 lang5 lai5 siau3-liam7 i e5 jiat8-sim chin7-tiong ai3 kiu3 lang5; lan2 tai7-ke iah8-tioh8 siu7 bian2-le7 jiat8-sim lai5 kiu3 lang5.  Kiam2-chhai2 lang5 ku2-ku2 teh siau3-liam7 i.
(Tai5-oan5-hu2-siaN5 Kau3-hoe7-po3 te7 165 koan3,1898 ni5 12 geh8)
</CL>
<HL>

深河伯是嘉義縣大溪厝庄e5 人。伊做囡仔e5時m7-ai3讀冊，若beh去學nih8讀冊，伊就將冊chhang3 he7竹pho7內。伊e5老母也是真嚴，若知伊無去讀冊，就ka7伊扑，若是伊猶原m7-ai3去讀冊。伊到長成伊e5父母有將所io e5 新婦仔匹配伊；後來有生3個查某子，第2個死去，亦有分1個後生。
伊少年e5時無惡不作，無1項e5歹伊無做。伊ai3交陪poah8-kiau2 e5、做賊e5，伊e5老父hou7伊氣到擋be7 tiau5，就吞烏薰到死；伊e5老母是不止嚴。所以厝nih8伊toa3 be7-tiau5，就放sak伊e5老母kap某查某子，大查某子8 歲，第3個查某子4歲。做伊出外到阿里港，伊toa3 ti7阿里港起頭勇健e5 時，是teh擔Hu2 擔到阿里港；伊ti7阿里港，伊e5老母死，伊亦無倒來。伊所趁e5錢攏是儉食忍寒keng7-toa7-tu3，就是真ai3 poah8-kiau2，衫a2褲穿到m7成身命。到三十外歲有致到腳疼be7擔taN3，伊就去摸la5-a2，tok就koh去poah8-kiau2。所以受迷惑盡深盡慘，家己oh-it改換。
後來腳疼oh tit當，有聽見馬醫生ti7旗後開設醫館，teh打tiap8人逐項e5破病。亦hit 時台灣地方大搖動，四界捏造謠言，講，天主教四界放藥，掠人去滴汁、煮鴉片薰、亦招人來入教，看伊是beh上天曹，抑是beh落地府；若beh上天曹，就交牙槽，若beh落地府就交尾椎骨。深河伯有定著決意beh去旗後hou7馬醫生打tiap8腳，阿里港有幾若個好心e5人幫贊伊淡薄仔所費。伊就去旗後hou7馬醫生打tiap8伊e5腳；伊toa3 ti7醫館有聽見救主耶穌e5福音，光照伊e5心，大下受感動，醒悟知罪，liam5-piN 有反悔罪，信救主。後來有得著馬醫生幫贊，伊e5腳有醫到好。
Hit時埤頭城大擾亂，禮拜堂煞hou7人毀去。Hit層代誌辦清楚明白，李牧師chham陳先生，就是子路兄，chham深河伯到阿里港設立禮拜堂。李牧師chham子路兄toa3 ti7阿里港幾若日，in就倒轉去埤頭旗後；顧禮拜堂兼傳福音。Hit-tiap8伊所bat e5聖詩亦無偌濟首，聖冊所bat--e5亦是無偌濟章。
伊ti7阿里港街路四界傳播福音hou7人歹嘴chhoh罵亦有，hou7 人凌辱譏刺，伊就倒去禮拜堂祈禱。Bat 1 擺伊穿1領烏褲，ti7 街路teh講道理，1個擔柴e5人刁持ka7伊long3破，伊講，Kah著我這時信主lah！若無的確無放伊煞。Hit時李牧師有常常派人去阿里港幫贊伊；有時子路兄、有時清兄。清兄bat 1擺，對埤頭beh來阿里港，行路近ti7三塊厝仔溪埔，hou7賊thai5死。這個代誌tiau5直，子路兄招伊倒轉來埤頭抑是旗後，驚了koh受人陷害。總是伊決斷beh toa3阿里港，無聽主路兄e5話。深河伯有堅心有盡忠ti7阿里港。 
對清兄受害死，了後信主e5 人漸漸興起。四界庄社有人來聽道理，阿猴 街亦有人聽道理，盬埔仔、加臘埔有人來。  
深河伯就有數念伊e5某子，有倒來大溪厝chhoe7 深河姆kap伊第3個查某子去阿里港做主e5工。伊有經過濟濟教會，伊所bat toa3在giah8 e5教會，阿里港、鹽埔、加臘埔、埤頭、小琉球、林後、岩前、澎湖、大社、嘉義、茄苳仔、灣仔內、十三甲。伊bat ti7鹽埔禮拜堂hou7人扑。伊toa3 ti7東港e5教會傳道理，亦bat 去瑯嶠e5所在傳福音。伊亦有講究淡薄醫法，伊有時分藥hou7人，伊e5意思是看有甚物路thang 引chhoa7人來信救主耶穌。伊有引chhoa7親戚濟濟人來信。伊bat kap龍吉兄去湖湖開設教會。
伊後娶e5 深河姆kap所養e5小查某子ti7十三甲e5禮拜堂；因為深河伯年60 外歲，對舊年有去toa3十三甲e5禮拜堂，伊常常有起破病。今年7月12日得著召離開世間，倒去kap主耶穌永遠toa3，今ti7世間無thang koh見著伊。伊e5某查某子攏是信主耶穌，伊e5外孫有十外個攏屬ti7信主e5家。可惜伊所分hit 個後生無信耶穌，煞變憨憨e5人。今寫幾若字來上報，向望chiah e5 kap伊相bat e5人來數念伊e5熱心盡忠ai3救人；咱逐家亦著受勉勵熱心來救人。Kiam2-chhai2人久久teh 數念伊。
(台灣府城教會報第165卷，1898年12月)
</HL>