<CL>
  Tai7-Eng-kok u7 chit8-e5 hian5 e5 ChaiN2-siong3 siN3 Kek-lan5-su-tun (Gladstone). Chu2-au7 1809 ni5, i chhut-si3 ti7 Lip8-hut-pou3-ni2 e5 siaN5-ip, lioh8-a2 toa7-han3 chiu7 jip8 I3-thun e5 Toa7-oh8 thak8-chheh, au7-lai5 koh jip8 O3-khek-su-hok (Oxford) e5 Toa7-chu-iN7, chhut-lat8 khin5-thak8 hun3-chi3, hoan7-na7 khi3 kho2, put-lun7 kek-but8-hak8, soan3-hak8, a2-si7 si-bun5-hak8, long2 kho2-tioh8 phoe-siu2; tui3 hit-tiap8 i-e5 mia5-siaN toa7-toa7 po3-iong5. Kau3 ji7-chap8-ji7 hoe3 pian3-pian3 kiaN5-iu5 ti7 Au-lo5-pa-chiu e5 tak8-kok, chioh chit-e5 ki-hoe7 lai5 iat-lek8 hong-siok8 jin5-cheng5. 
  Ti7 1832 ni5 i khi3 cho3 Kong-gi7-iN7 e5 koaN-oan5; koh nng7-ni5 seng cho3 pang-chan7 goa7-bu7 e5 tai7-sin5. Ti7 1838 ni5, hit-si5 u7 lang5 gi7-lun7 kiam2-chio2 Ia5-sou-kau3 e5 gin5 beh thiu tui3 pat8-khoaN2 khai-eng7. I chiu7 cho3 chheh siong5-se3 gi7-lun7 kong2, Kau3-hoe7 pun2-jian5 si7 cho3 ti7-li2 kok-ka e5 kin-pun2, cho3 ban7 peh-siN3 hiong2-hok e5 goan5-thau5; kau3-hoe7 na7 bo5 kau3-giah8 sou2-hui3, kok-ka siong7-chhiaN2 eng-kai tioh8 pang-chan7, thai2-tho2 thang khek-kiam2 i-e5 sou2-hui3; chit-ho7 chheh chit8-e7 chhut, ti7 kok-lai7 e5 hong-siaN thong-heng5. Kau3 1841 ni5 i koh cho3 siong-bu7 e5 hu3-tai7-sin5, tiaN7-tioh8 liau7-li2 be2-be7 e5 soe3-bu7, seng-li2 lang5 long2 hoaN-hi2 hang5-hok8; 1843 ni5 koh seng cho3 siong-bu7 e5 chiaN3-tai7-sin5. 
  Ti7 1844 ni5 chiang2-koan5 e5 lang5 u7 gi7-lun7, in-ui7 Ai3-ni2-lan5 Thian-chu2-kau3 e5 sin5-hu7 kong2-khi2 khai-hui3 bo5 kau3-giah8, teh-beh eng7 khou3-gin5 ka-poe7 hoat hou7 i. I chhut-lat8 pian7-pok kong2 be7-cho3-tit; in-ui7 an2-ni si5-koaN. Ti7 1845 ni5 koh-chai3 cho3 goa7-bu7 e5 tai7-sin5; oat8-tng2-ni5 teng7 be2-be7 kau-koan e5 tiau5-iok, siong5-se3 kong2-khi2 siok8 Eng-kok tak8-ui7 e5 hai2-koan thiu-hiong3 m7 eng-kai siuN koe3-tang7; na7 siuN tang7, seng-li2 lang5 bo5 ai3 lai5, m7-tat8-tioh8 siu-soe3 khah khin, chiu7 lai5--e5 tek-khak khah-che7; na7 an2-ni, hu2-khou3 chu7-jian5 chhiong-chiok lah. Cheng3-lang5 thiaN i e5 oe7 teh gi7-lun7, tai7-ke kong2 tioh8. Eng-kok Hong5-te3 ia7 chiong i sou2 chheng2 lai5 chun2--i. Au7-lai5 ko2-jian5 tit-tioh8 soe3-hiong3 e5 toa7 li7-lou7, ia7 seng-li2 lang5 o-lo2 bo5 soah. Hit-si5 nng7-ni5 ku2 bo5 jip8 Kong-gi7-iN7. Kau3 1847 ni5 in-ui7 peh-siN3 keng2-soan2 i, i koh jip8 Kong-gi7-iN7. Kau3 1860 ni5 koh tu3-chhut chit8-pho7 chheh, chiong5-tiong si7 teh lun7 tak8-kok kap lek8-tai7 e5 te3-ong5 long2 tioh8 liah8 kau3-hoe7 cho3 chu2. I phah-sng3 kau3-hoe7 e5 to7-li2 eng-kai tioh8 thoan5 hou7 ban7 peh-siN3 chai, hou7 in sim-koaN hoaN-hi2 seng5-sit8 lai5 kui-hok8, m7-si7 choan-choan tioh8 oa2-kho3 te3-ong5 teh chu2-i3 liau7-li2.
  Ti7 1852 ni5, pek-chiok Tai7-ni2-pit cho3 ChaiN2-siong3, chiap8-chiap8 khi3 pheng3-chhiaN2 i m7 lai5; hit-si5 chiang2-koan5 hu2-khou3 chhut-jip8 e5 gin5-hang7, chiu7-si7 Tek-su7-lui2-li7(Disraeli), i u7 chim-chiok teng7 Kong-gi7-iN7 mui2-ni5 sou2 siu-jip8 e5 soe3-hiong3, kap jin5-ke tak8-hang7 e5 gin5-niu2 it-chin7 beh khai-siau. Chiu7 kap cheng3-lang5 chham-siong5; Kek-lan5-su-tun chai khai-siau e5 tiau5-khoaN2, chiong5-tiong che7-che7 bo5 chheng-chho2; in-ui7 an2-ni chiu7 tui3 cheng3-lang5 e5 bin7-cheng5 liam5-piN pian7-pok i u7 cheng-chha. Cheng3-lang5 long2 kong2, U7-iaN2; hit-si5 Tek-su7-lui2-li7 u7 si5-koaN the3-ui7. Kek-lan5-su-tun chiu7 chiong hu2-khou3 ka7 i hoa5-sng3 chhut-jip8 e5 su7-bu7; in-ui7 i peng5-sou3 cheng-kong soan3-hak8, sui-jian5 kang2-chheng kang2-ban7, i ia7 sng3 kau3 chit8-si-ho5 bo5 chha-chhok. Hit-tiap8 koh jip8 Chhu-bit8-iN7. Kau3 1857 ni5 kong-gi7-iN7 gi7-lun7 beh kap Tiong-kok kau-chian3 e5 su7, siong3-sin5 Pa-lo5-bek8-ni2-su(Palmerston) chu2-i3 tioh8 chian3, Kek-lan5-su-tun chu2-i3 tioh8 ho5, ji7-pi2 e5 i3-kian3 tui3-siong-hoan2. Ti7 1859 ni5 i chhian-soa2 chip-chiang2 hou7-pou7 e5 cheng3-su7; hit-si5 Pa-lo5-bek8-ni2-su ti7 Kong-gi7-iN7 lang5 chin-che7 kap i put-ho5. 
  Ti7 1869 ni5 Eng-kok Hong5-te3 chhiaN2 Kek-lan5-su-tun cho3 ChaiN2-siong3; liau2-au7 eng2-eng2 kap Tek-su7-lui2-li7 saN-teng2-the3 cho3 ChaiN2-siong3. Ti7 1881 ni5 Tek-su7-lui2-li7 koe3-ong2, Kek-lan5-su-tun chiu7 choan5-koan5 ti7-kok, lek8-koe3 si3-jim7 e5 ChaiN2-siong3. I the3-ui7 liau2-au7, chiu7 choan-bu7 tu3-chheh. Eng-kok tai7-sin5 e5 tiong-kan, chi2-u7 i kai3 u7 khau2-chai5. Hong5-te3 beh hong i cho3 pek-chiok, i saN-pai2 si5. 
  Kin7-lai5 in-ui7 ni5-hoe3 lau7, koh ti3-piN7 to2-chhng5. TaN ti7 si3 goeh8 chhe tit-tioh8 tian7-po3 kong2 Kek-lan5-su-tun koe3-ong2, hiong2-siu7 89 hoe3. Siong7-ha7 Gi7-iN7 chhiaN2 Hong5-te3 tioh8 chiong i e5 koan-bok8 taN2-thang2 khng3 ti7 Hui7-su-tek-beng5-su-thoat (West-minster Abbey) e5 toa7 Kau3-tng5, ti7-hia thang tiau3-song, soa3 ti7 Kau3-tng5 lai5 ka7 i khia7 chioh8-pi lai5 ki3-liam7 i bo5 soah. 
(Tai5-oan5 Hu2-siann5 Kau3-hoe7-po3 te7 161 koan3, 1898 ni5 8 goeh8)
</CL>
<HL>

大英國有一個賢e5 宰相姓Kek-lan5-su-tun(Gladstone)。主後1809年，伊出世ti7 Lip-hut-pou3-ni2 e5 城邑，略仔大漢就入I3-thun e5大學讀冊，後來koh 入O3-khek-su-hok (Oxford) e5大書院，出力勤讀奮志，凡若去考，不論格物學、算學、抑是詩文學，攏考著批首；對hit-tiap8伊e5名聲大大報揚。到二十二歲遍遍行遊ti7歐羅巴洲e5逐國，借這個機會來閱歷風俗人情。 
Ti7 1832年伊去做公議院e5官員，koh兩年升做幫贊外務e5大臣。Ti7 1838年，hit 時有人議論減少耶穌教e5銀beh抽對別款開用。伊就做冊詳細議論講，教會本然是做治理國家e5根本，做萬百姓享福e5源頭；教會若無夠額所費，國家尚且應該著幫贊，thai2-tho2 thang 刻減伊e5所費；這號冊一下出，ti7國內e5風聲通行。到1841年伊koh做商務e5副大臣，定著料理買賣e5稅務，生理人攏歡喜降服；1843年koh升做商務e5正大臣。 
Ti7 1844年掌權e5人有議論，因為愛爾蘭天主教e5神父講起開費無夠額，teh-beh 用庫銀加倍發hou7伊。伊出力辯駁講be7做tit；因為an2-ni 辭官。Ti7 1845年koh再做外務e5大臣，越轉年定買賣交關e5條約，詳細講起屬英國逐位e5海關抽餉m7應該siuN過重；若siuN重，生理人無ai3來，m7值著收稅較輕，就來--e5的確較濟，若an2-ni，府庫自然充足lah。眾人聽伊e5話teh 議論，逐家講著。英國皇帝也將伊所請來准--伊。後來果然得著稅餉e5大利路，也生理人o-lo2無煞。Hit 時兩年久無入公議院。到1847年因為百姓揀選伊，伊koh入公議院。到1860年koh著出1-pho7冊，從中是teh論逐國kap歷代e5帝王攏著掠教會做主。伊扑算教會e5道理應該著傳hou7萬百姓知，hou7 in 心肝歡喜誠實來歸服，m7是專專著倚靠帝王teh主意料理。 
Ti7 1852年，伯爵Tai7-ni2-pit做宰相，捷捷去聘請伊m7來；hit時掌權府庫出入e5銀項，就是Tek-su7-lui2-li7 (Disraeli)，伊有斟酌定公議院每年所收入e5稅餉，kap人家逐項e5銀兩一盡beh開銷。就kap眾人參詳；Kek-lan5-su-tun知開銷e5條款，從中濟濟無清楚，因為an2-ni 就對眾人e5面前liam5-mi辯駁伊有增差。眾人攏講有影；hit時Tek-su7-lui2-li7有辭官退位。Kek-lan5-su-tun就將府庫ka7伊hoa5算出入e5事務；因為伊平素精攻算學，雖然講千講萬，伊也算到一絲毫無差錯。Hit-tiap8 koh入樞密院。到1857年公議院議論beh kap中國交戰e5事，相臣Pa-lo5-bek8-ni2-su(Palmerston)主意著戰，Kek-lan5-su-tun主意著和，二比e5意見對相反。Ti7 1859年伊遷徙執掌戶部e5政事，hit時Pa-lo5-bek8-ni2-su ti7公議院人真濟kap伊不和。 
Ti7 1869年英國皇帝請Kek-lan5-su-tun 做宰相，了後往往kap Tek-su7-lui2-li7相頂替做宰相。Ti7 1881年Tek-su7-lui2-li7過往，Kek-lan5-su-tun 就全權治國，歷過4任e5宰相。伊退位了後，就專務著冊。英國大臣e5中間，只有伊kai3有口才。皇帝beh封伊做伯爵，伊3擺辭。 
近來因為年歲老，koh 致病倒床。今ti7 4月初得著電報講Kek-lan5-su-tun過往，享壽89歲。上下議院請皇帝著將伊e5棺木打桶囥ti7 Hui7-su-tek-beng5-su-thoat (West-minster Abbey) e5大教堂，ti7-hia thang弔喪，soa3 ti7教堂來 ka7 伊企石碑來紀念伊無煞。 
(台灣府城教會報第161卷，1898年8月) 
</HL>