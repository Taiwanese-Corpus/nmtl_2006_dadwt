<CL>
  Chu7 Tai5-oan5 kui Jit8-pun2 pan2-tou5 liau2-au7, u7 ke2-oaN7 che7-che7 hang7, chhin-chhiuN7 Koan7-hun7 e5 kai3-han7, siat pan7-bu7-su7 kap phoe-kiok8, long2 u7 iau3-kin2 e5 koan5-he7, lan2 eng-kai tioh8 siong-sek8, tak8-hang7 e7 li7-pian7 m7-bian2 hui3-khi3. 
  Lun7 cha2-cheng5 e5 Koan7-hun7, khiok u7 Biau5-lek8, Chiang-hoa3, Hun5-lim5, An-peng5 kap Heng5-chhun; taN hiah-e5 mia5 cho3 Koan7 bo5 teh eng7. Sin siat e5 Koan7 ThiaN u7 pai5-liat8 ti7 e7-te2; chong2-si7 sou2 ki3-e5 li2-hun7 long2 si7 chiau3 Jit8-puu2 e5 lou7-theng5 lai5 ki3. Lin2 oh8-nih8 e5 hak8-seng na7 ai3 khe-kho2, tioh8 chai Jit8-pun2 tit8-heng5 e5 chit8-li2 ti2 Chheng-kok e5 lak8-li2 lian5 780 pou7 e5 giah8; Jit8-pun2 su3-hong e5 chit8-li2 ti2 Chheng-kok e5 46.24 su3-hong li2 e5 giah8. 
  1.Tai5-pak-koan7. Koan7-thiaN siat ti7 Tai5-pak siaN5-lai7, chiu7-si7 Chong2-tok toa3 ti7-hia thong2-hat choan5 Tai5 e5 cheng3-su7; Iau2-ku2 chiau3 hit-tah e5 te7-li2 leng7-goa7 u7 hun-siat Ki-liong5 kap Tam7-chui2 e5 Chi-thiaN. Tai5-pak-koan7 tang-sai tng5 iok u7 16 li2, lam5-pak 17 li2; khoah si7 chha-put-to 273 e5 su3-hong li2. Koan7-lai7 ke kap chng-sia7 e5 giah8 hap8-kiong7 1437 e5, khau2-chau3 iok u7 7,8812, thau5-chhui3 u7 49, 6468 lang5. Chong2-kiong7 u7 po2-li2 14 e5; pan7-bu7-su7 13-e5. 
  2.Sin-tek-koan7. Koan7-thiaN siat ti7 Tek-chham3-siaN5-lai7; tang-sai e5 kai3-han7 15 li2; lam5-pak 20 li2; khoah 330 e5 su3-hong li2. Pak-kai3 si7 Tai5-pak-koan7, lam5-kai3 si7 Tai5-tiong-koan7; na7-si7 tang-peng5 u7 toa7-soaN thong2-khi2 cho3 kai3-han7. Sai-hng chit8-phiN3 e5 peN5-pou it-tit8 kau3 hai2. Koan7-lai7 ke kap chng-sia7 e5 giah8 hap8-kiong7 1145 e5 ; khau2-chau3 u7 8,3768 e5; thau5-chhui3 2,71505 lang5; po2-li2 6 e5; pan7-bu7-su7 11 e5. 
  3.Tai5-tiong-koan7. Tai5-tiong-koan7 thiaN ti7 ku7-si5 e5 Tai5-oan5-hu2-siaN5-lai7. Ti7-hia khi2-thau5 u7 siat nng7 e5 chi-thiaN tiam3 Chiang-hoa3 kap Pou-li2-sia7, taN i2-keng hoe3-bo5. Kai3-han7-lai7, tang-sai 23 li2; lam5-pak 15 li2; si3-ui5 khoah 345 e5 su3-hong li2. Sai-hng keh hai2 kap Chheng-kok e5 Choan5-chiu hng7-hng7 saN tui3-bin7. Tang-hng chit8-toaN7 kha-chiah poe7 toa7-soaN. KhoaN3 hit-e5 te7 e5 si3-bin7 hong2-hut chhin-chhiuN7 Sin-tek-koan7. I-e5 ke kap chng-sia7 e5 siau3-giah8 u7 1304 e5; khau2-chau3 1,3429 e5; thau5-chhui3 49,0465 lang5; po2-li2 26 e5; pan7-bu7-su7 15 ui7. 
  4.Ka-gi7-koan7. Ka-gi7-koan7-thiaN ti7 Ka-gi7-siaN5-lai7; chiang2-koan2 tang-sai 23 li2; lam5-pak 18 li2; te7-bin7 415 e5 su3-hong li2; pi2 Tai5-tang-koan7 khah se3; m7-ku2 i-e5 peh-siN3 kau3 hiah che7, si7 cho3 choan5 Tai5 tak8-koan7 e5 than5-bak8. I-e5 ke kap chng-sia7 e5 siau3-giah8 u7 1959 e5; khau2-chau3 12,0787 e5; thau5-chhui3 53,5763 lang5; po2-li2 26 e5; pan7-bu7-su7 14 ui7. Cha2-cheng5 Koan7-thiaN e5 mia5 si7 Chu-lo5-san, in-ui7 iu2-kong Chheng-kok e5 Hong5-te3 oaN7-cho3 Ka-gi7. 
  5.Tai5-lam5-koan7. Koan7-thiaN ti7 Tai5-lam5-hu2-siaN5-lai7; koan2-hat tang-sai 15 li2; lam3-pak 8 li2; te7-bin7 u7 120 e5 su3-hong li2. I-e5 ke kap chng-sia7 u7 892 e5; khau2-chau3 4,8119 e5; thau5-chhui3 19,6169 lang5; po2-li2 40 e5; pan7-bu7-su7 6 ui7. Nng7 saN-pah-ni5 cheng5, chai7 Tai5-lam5-siaN5 e5 te7, u7 chit-e5 sio2-khoa2 hoan-sia7 mia5-kio3 Sa-kam; tui3 TeN7 Kok-seng3 lai5 liau2-au7, hit-e5 mia5 oaN7-cho3 Chhiah-kham3; Tai5-oan5-to2 kui Chheng-kok e5 si5, ti7-hia u7 kian3-ti3 Tai5-oan5-hu2-siaN5, kau3 Lau5 Khim-chhe e5 chhiu2, hit-e5 te7-ho7 koh oaN7-cho3 Tai5-lam5-hu2-siaN5. 
  6.Hong7-soaN-koan7. Koan7-thiaN ti7 Pi-thau5-siaN5-lai7. Tang-sai e5 kai3-han7 15 li2; lam5-pak 22 li2; te7-bin7 kiong7 u7 330 e5 su3-hong li2, lioh8-a2 na2-chhin-chhiuN7 saN-kak-chiam e5 khoan2. I-e5 ke kap chng-sia7 e5 siau3-giah8 u7 1817 e5; khau2-chau3 u7 7,5053 e5; thau5-chhui3 40,5800 lang5; po2-li2 43 e5; pan7-bu7-su7 11 ui7. Siok8 Koan7-lai7 leng7-goa7 u7 chit8-te3 hai2-su7-a2 ho7-cho3 Sio2-liu5-khiu5, si7 kap Tang-kang2 e5 kang2-khau2 lioh8-a2 saN tui3-bin7. 
  7.Tai5-tang-koan7. Tu5-chhut pak-hng e5 Gi5-lan5-thiaN, lam5-hng e5 Hong7-soaN-koan7 sou2-siok8 e5 te7, long2 si7 Tai5-tang-koan7 koan2-hat-e5. I tang-sai e5 kai3-han7 si7 18 li2; lam5-pak 62 li2; te7-bin7 1116 su3-hong li2 e5 toa7. Lun7 i-e5 po2-li2, ke,kap chng-sia7 e5 giah8, be7-tit-thang chai kau3 siong5-se3; in-ui7 kai3-han7-lai7 u7 koan5-soaN hiam2-nia2 khah che7 si7 chhiN-hoan teh toa3; tok8-tok8 lam5-hng Pi-lam5 e5 te7 khah piN5-thaN2 na7-tiaN7. Tai5-tang-koan7 jin5-ke e5 siau3-giah8 iok u7 1,4000 e5; thau5-chhui3 chha-put-to 7,0000 lang5. Pan7-bu7-su7 iau2-boe7 tiaN7-tioh8, si7 chiau3 te7-li2 e5 li7-pian7 lai5 siat. KhoaN3 jin5-ke e5 che7-chio2, hian7-kim i2-keng u7 3 ui7. 
  8.Gi5-lan5-thiaN. Chai7 Tai5-oan5 tou5 e5 tang-pak peng5. Tang-sai e5 kai3-han7 6 li2; lam5-pak 11 li2; te7-bin7 put-ko3 33 e5 su3-hong khoah. I-e5 ke kap chng-sia7 u7 278 e5; khau2-chau3 2,1464 e5; thau5-chhui3 11,4095 lang5; po2-li2 12 e5; pan7-bu7-su7 4 ui7. Leng7-goa7 u7 hai2-su7-a2 ti7 tang-peng5-iuN5, mia5-kio3 Ku-soaN. Gi5-lan5 te7 cha2 e5 si5 hoan mia5 chiu7-si7 Kabalan, au7-lai5 Han3-jin5 oaN7-cho3 Kap-chu2-lan5. 
  9. PheN5-ou5-thiaN. Bin5-cheng3-thiaN siat ti7 Ma2-keng-siaN5. Koan2-hat e5 hiuN-li2 hap8-kiong7 94 e5; khau2-chau3 8945 e5; thau5-chhui3 4,9450 lang5; pan7-bu7-su7 u7 5 ui7. Chiau3 Chheng-kok e5 koaN teh chha5 PheN5-ou5-thiaN u7 72 chng, 33 e5 hai2-su7, m7-ku2 hiah-e5 hai2-su7 iok u7 12 e5 bo5 lang5 toa3. Hian7-si5 Jit8-pun2 koaN teh siat-hoat beh ti7 Ka-poa3-su7 khi2 teng-lau5, in-ui7 oa2 hit-tah siong5-siong5 u7 phah-phoa3 chun5 e5 su7. Teng2-bin7 sou2 ki3-e5 bo5 kong2-khi2 chheN-hoan-sia7 kap i-e5 lang5-giah8, chong2-si7 kin7-lai5 Jit8-pun2 lang5 lioh8-a2 u7 chha5. I kong2 in pun2-te7 hoan e5 lang5-giah8 chiu7-si7:─ ta-pou--e5 3,6272; cha-bou2--e5 3,2576; hap8-kiong7 6,8848 lang5. 
  An2-ni, chiau3 Jit8-pun2 koaN cho7 e5 ke-kah, thong Tai5-oan5-tou5-siok8 u7 269,3263 lang5 teh toa3. Na7-si7 chheN-hoan-e5 bo5 sng3 chai7-lai7, u7 8926 ke-chhi7 kap chng-sia7. TaN chit e7-te2 si7 pai5-liat8 thong Tai5-oan5-siok8 u7 kia3 phoe, Pau, gin5-toaN, i2-kip8 tian7-po3 e5 kiok8, li7-pian7 thang chhut-chai7 lang5 khi3-kia3. Lun7-phoe, na7-si7 2 chiN5-lai7 tang7--e5, ia7 tat8 2 chiam e5 iu5-phio3, chiu7 e7-tit kau3 Tai5-oan5 kok phoe-kiok8 kai3-koan2 e5 sou2-chai7. Beh kia3 sio2-pau, gin5-toaN, tian7-po3, ti7-chia bo5-ui7 thang siong5-se3 kong2, kiam2-chhai2 au7 tiuN e5 Po3 thang chiap-soa3 lai5 ki3.
  Tai5-pak-koan7:─ 
  Koan7-siaN5-lai7 ... ... ... ... ... Taihoku 
  Toa7-tiu7-tiaN5 ... ... ... ... ... .Titokei 
  Tam7-sui2 ... ... ... ... ... ... ...Tansui 
  Chui2-tng2-kha ... ... ... ... ...Suihenkiyaku 
  Teng2-siang-khe ... ... ... ... Chosokei 
  Ke-lang5 ... ... ... ... ... ... ... Kiirun 
  Kim-pau-li2 ... ... ... ... ... ...Kimpori 
  Tho5-a2-hng5 ... ... ... ... ... ... Toshiyen 
  Toa7-khou-ham7 ... ... ... ... ... Taikokan 
  Sin-tek-koan7:─ 
  Koan7-siaN5-lai7 ... ... ... ... ... ...Shinchiku 
  Biau5-lek8 ... ... ... ... ... ... ... .Biorotsu 
  Au7-lang5 ... ... ... ... ... ... ... ..Koro 
  Tai7-kah ... ... ... ... ... ... ... ...Taiko 
  Tai5-tiong-koan7:─ 
  Koan7-siaN5-lai7... ... ... ... ... ... ... ..Taichiu 
  Chiang-hoa3 ... ... ............... ..Shoka 
  Lok8-kang2... ... ... ... ... ... ... ..Kokho 
  Hou5-lou5-tun ... ... ... ... ... ... ... .. .Koroton 
  Tang-si3-kak ... ... ... ... .... ..Taikaku 
  Pak-tau2 ... ... ... ... ... ... ... ..Hokuto 
  Lim5-ki2-pou ... ... ... ... ... ... ... ..Kinkiho 
  Pou-li2-sia7 ... ... ... ... ... ... ... ..Horisha 
  Hun5-lim5 ... ... ... ... ... ... ... ....Unrin 
  Ka-gi7-koan7:─ 
  Koan7-siaN5-lai5 ... ... ... ... ... ... ... ..Kagee 
  Pak-kang2 ... ... ... ... ... ... ... .. Hokho 
  Phoh-a2-kha ... ... ... ... ... ....Bokushikiyaku 
  Sin-iaN5-chng ... ... ... ... ... ... ...Shinyeisho 
  Chan-bun5-khe ... ... ... ... ... ... Sobunkei 
  Tai5-lam5-koan7:─ 
  Koan7-siaN5-lai7... ... ... ... ... ... ... .. Tainan 
  An-peng5 ... ... ... ... ... ... ... ..Anping 
  Hong7-soaN-koan7:─ 
  Koan7-siaN5-lai7 ... ... ... ... ... ... ... .. ..Hongan 
  A-kong-tiam3 ... ... ... ... ... ... ... ..Akoten 
  Han-chu5-liau5 ... ... ... ... ... ... ... .. ..Banshorio 
  TaN2-kau2 ... ... ... ... ... ... ... .. ...Takau 
  Tang-kang2 ... ... ... ... ... ... ... .. ..Toko 
  Pang-liau5... ... ... ... ... ... ... ..Borio 
  Heng5-chhun ... ... ... ... ... ... ... ..Koshun 
  Tai5-tang-koan7:─ 
  Koan7-siaN5-lai7 ... ... ... ... ... ... ...Taito 
  Gi5-lan5-thiaN:─ 
  SiaN5-lai7 ... ... ... ... ... ... ... .. Giran 
  Sou-o3 ... ... ... ... ... ... ... ..Soo 
  PheN5-ou5-thianN:─ 
  SiaN5-lai7 ... ... ... ... ... ... ... ..Bokoto 
(Tai5-lam5 Hu2-siaN5 Kau3-hoe7-po3 te7 161 koan3, 1898 ni5 8 geh8)
</CL>
<HL>

自台灣歸日本版圖了後，有改換濟濟項，親像縣份e5界限，設辦務署kap批局，攏有要緊e5權係，咱應該著相熟，逐項會利便m7免費氣。 
論早前e5縣份，卻有苗栗、彰化、雲林、安平kap恆春；今hiah-e5名做縣無teh用。新設e5 縣廳有排列ti7下底；總是所記e5里份攏是照日本e5路程來記。Lin2學nih8 e5學生若ai3稽考，著知日本直行e5一里抵清國e5六里連780步e5額；日本四方e5一里抵清國e5 46.24四方里e5額。 
1.台北縣。縣廳設ti7台北城內，就是總督toa3 ti7-hia統轄全台e5政事；Iau2-ku2照hit-tah e5地理另外有分設基隆kap淡水e5支廳。台北縣東西長約有 16里，南北17里；闊是差不多273 e5 四方里。縣內街kap庄社e5額合共1437個，口灶約有7,8812，頭嘴 有49,6468人。總共有保里14 個；辦務署13個。 
2.新竹縣。縣廳設ti7竹塹城內；東西e5界限15里；南北20里；闊330 e5四方里。北界是台北縣，南界是台中縣；若是東爿有大山thong2起做界限。西方一片e5平埔一直到海。縣內街kap庄社e5額合共1145個；口灶有8，3768個；頭嘴 2，71505人；保里 6個；辦務署11 個。 
3.台中縣。台中縣廳ti7 舊時e5台灣府城內。Ti7-hia起頭有設二個支廳tiam3彰化kap埔里社，今已經廢無。界限內，東西23里；南北15里；四圍闊345 e5四方里。西方隔海kap清國e5泉州遠遠相對面。東方一段腳脊背大山。看hit-e5地e5四面彷彿親像新竹縣。伊e5街kap庄社e5數額有1304 個；口灶1,3429個；頭嘴49,0465人；保里26個；辦務署15位。 
4.嘉義縣。嘉義縣廳ti7嘉義城內；掌管東西23里；南北18里；地面415個四方里；比台東縣較細；m7-ku2 伊e5百姓到hiah濟，是做全台逐縣e5頭目。伊e5街kap庄社e5數額有1959 個；口灶12,0787個；頭嘴53,5763人；保里26個；辦務署14位。早前縣廳e5名是諸羅山，因為有功清國e5皇帝換做嘉義。 
5.台南縣。縣廳ti7台南府城內；管轄東西15里；南北8里；地面有120個四方里。伊e5街kap庄社有892個；口灶4,8119個；頭嘴19,6169人；保里40個；辦務署 6位。二三百年前，在台南城e5地，有這個小可蕃社名叫沙甘；tui3鄭國姓來了後，hit-e5名換做赤崁；台灣島歸清國e5時，ti7-hia有建置台灣府城，到劉欽差e5手，hit-e5地號koh換做台南府城。 
6.鳳山縣。縣廳ti7 埤頭城內。東西e5界限15里；南北22里；地面共有330 e5四方里，略仔若親像三角尖e5款。伊e5街kap庄社e5數額有1817個；口灶有7,5053個；頭嘴40,5800人；保里43個；辦務署11位。屬縣內另外有一塊海嶼仔號做小硫球，是kap東港e5港口略仔相對面。 
7.台東縣。除出北方e5宜蘭廳，南方e5鳳山線所屬e5地，攏是台東縣管轄e5。伊東西e5界限是18里；南北62里；地面1116四方里e5大。論伊e5保里，街kap庄社e5額，be7-tit-thang知到詳細；因為界限內有高山險嶺較濟是生番teh toa3；獨獨南方卑南e5地較平坦na7-tiaN7。台東縣人家e5數額約有1,4000個；頭嘴差不多7,0000人。辦務署iau2-boe7定著，是照地理e5利便來設。看人家e5濟少，現今已經有3位。 
8.宜蘭廳。在台灣圖e5東北爿。東西e5界限6里；南北11里；地面不過33個四方闊。伊e5街kap庄社有278個；口灶2,1464個；頭嘴11,4095人；保里12個；辦務署4位。另外有海嶼仔ti7東爿洋，名叫龜山。宜蘭地早e5時番名就是Kabalan，後來漢人換做Kap-chu2難。 
9.澎湖廳。民政廳設ti7 馬公城。管轄e5鄉里合共94個；口灶8945個；頭嘴4，9450人；辦務署有5位。照清國e5官teh查彭湖廳有72庄，33個海嶼，m7-ku2 hiah-e5海嶼約有12個無人toa3。現時日本官teh設法beh ti7 Ka-poa3-su7起燈樓，因為倚hit-tah常常有打破船e5事。頂面所記e5無講起生番社kap伊e5人額，總是近來日本人略a2有查。伊講in本地番e5人額就是：─查埔--e5 3,6272；查某--e5 3,2576；合共6,8848人。 
An2-ni，照日本官造e5家甲，通台灣tou5-siok8有269,3263人teh住。若是生番e5無算在內，有8926街市kap庄社。今這下底是排列通台灣屬有寄批、包、銀單、以及電報e5局，利便thang出在人去寄。論批，若是2錢內重--e5，也值2 chiam e5 郵票，就會得到台灣各批局界管e5所在。Beh寄小包、銀單、電報，ti7-chia無位thang詳細講，kiam2-chhai2後張e5報thang接續來記。 
台北縣：─ 
縣城內 ... ... ... ... ... Taihoku 
大稻庭 ... ... ... ... ... .Titokei 
淡水 ... ... ... ... ... ... ...Tansui 
水轉腳 ... ... ... ... ...Suihenkiyaku 
頂雙溪 ... ... ... ... Chosokei 
基隆 ... ... ... ... ... ... ... Kiirun 
金包里... ... ... ... ... ...Kimpori 
桃仔園 ... ... ... ... ... ... Toshiyen 
大嵙ham7... ... ... ... ... Taikokan 
新竹縣：─ 
縣城內 ... ... ... ... ... ...Shinchiku 
苗栗 ... ... ... ... ... ... ... .Biorotsu 
後龍 ... ... ... ... ... ... ... ..Koro 
大甲 ... ... ... ... ... ... ... ...Taiko 
台中縣：─ 
縣城內... ... ... ... ... ... ... ...Taichiu 
彰化 ... ... ... ... ... ... ... ... Shoka 
鹿港 ... ... ... ... ... ... ... ...Kokho 
葫蘆敦 ... ... ... ... ... ... ... ... .Koroton 
東勢角... ... ... ... ... ... ... ...Taikaku 
北斗 ... ... ... ... ... ... ... ...Hokuto 
林杞埔... ... ... ... ... ... ... ... Kinkiho 
埔里社 ... ... ... ... ... ... ... ... Horisha 
雲林 ... ... ... ... ... ... ... ... ..Unrin 
嘉義縣：─ 
縣城內 ... ... ... ... ... ... ... ...Kagee 
北港... ... ... ... ... ... ... ...Hokho 
朴仔腳... ... ... ... ... ... ... ...Bokushikiyaku 
新營庄 ... ... ... ... ... ... ... ....Shinyeisho 
曾文溪 ... ... ... ... ... ... ... ... ..Sobunkei 
台南縣：─ 
縣城內... ... ... ... ... ... ... ..  Tainan 
安平... ... ... ... ... ... ... .. Anping 
鳳山縣：─ 
縣城內 ... ... ... ... ... ... ... ... ..Hongan 
阿公店 ... ... ... ... ... ... ... ...Akoten 
蕃薯寮... ... ... ... ... ... ... ... ..Banshorio 
打狗... ... ... ... ... ... ... ...Takau 
東港... ... ... ... ... ... ... .....Toko 
枋寮... ... ... ... ... ... ... ...Borio 
恆春 ... ... ... ... ... ... ... ... Koshun 
台東縣：─ 
縣城內... ... ... ... ... ... ... ...Taito 
宜蘭廳：─ 
城內... ... ... ... ... ... ... ... Giran 
蘇澳... ... ... ... ... ... ... ...Soo 
澎湖廳：─ 
城內.. ... ... ... ... ... ... ..Bokoto 
(台南府城教會報第161卷，1898年8月) 
</HL>
