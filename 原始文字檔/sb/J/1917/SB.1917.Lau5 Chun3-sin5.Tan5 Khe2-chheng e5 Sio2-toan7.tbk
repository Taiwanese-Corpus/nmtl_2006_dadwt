<CL>
 Tan5 khe2-chheng ti7 1861 ni5 chhut si3 ti7 Ji7-pat-chui2 ke. Sian-siN se3-han3 pe7-bo2 chiu7 koe3-sin, ke-lai7 san3-hiong. Boe7 thiaN to7-li2 teh be7 te5. Chha-put-to 31 hoe3 ti7 Ji7-pat-chui2 thiaN-kiN3 Iang2-hiaN kong2 to7-li2. Sim-koaN teh siuN7 chit e5 to7-li2 chin ho2, na7 hou7 goa2 u7 than3 tam7-poh8 chiN5, goa2 chiu7 beh lai5 khi3 le2-pai3-tng5 thiaN to7-li2 pai3 Siong7-te3. U7 chit8 pai2 cho3 seng-li2 than3 nng7 khou gin5, chiu7 ko2-jian5 lai5 le2-pai3. Iu5-goan5 cho3 be7 te5 e5 seng-li2. U7 chit8 pai2 tui3 Pak-kang2 be2 sek8-hun jip8 Pou-li2-sia7 be7, tiam3-lai7 e5 hoe2-ki3 ke theh8 nng7 pau hou7 i, kau3 to3-lai5 kheh-tiam3 sng3 liau2 u7 ke, chiu7 liam5-piN koh theh8 khi3 heng5 i. Che si7 Sian-siN sin3 Chu2 e5 tiong-tit8, tit-tioh8 kiu3 e5 pin5-ku3. 
 Beng5-ti7 26 ni5 Tio7 Si5-hoe5 Sian-siN oaN7 khi3 Lun7-a2-chng cho3 thoan5-to7 sian-siN kap i put-chi2 chhin-bit8. Na7 khi3 pat8-ui7 cho3 seng-li2, to3-lai5 chiu7 khi3 chhoe7 i che7, chheng2-kau3 to7-li2. An-hioh-jit8 cha2-cha2 chiu7 kau3 pai3-tng5 thak8 Seng3-keng oh8 to7-li2. Tui3 an2-ni Tio7 Sian-siN khoaN3 i si7 jiat8-sim e5 hoe7-iu2, chiu7 ki2-chian3 i khi3 Tai5-lam5 I-koan2 cho3 thoan5 Hok-im e5 kang. Ko2-jian5 chin7 pun2-hun7, hou7 I-seng kap hak8-seng i2-kip8 peN7-lang5 tai7-ke put-chi2 chun-keng3 i. 
 M7-na7 ti7 I-koan2 kong2 to7-li2 na7-tiaN7, ia7 siong5-siong5 ti7 siaN5 lai7 si3-ke3 sun5 hoe7-iu2 e5 ke; in-ui7 an2-ni Tai5-lam5 e5 tiong2-chip na2 chai Sian-siN e5 jiat8-sim kho2-chhu2, chiu7 chhiaN2 i cho3 pun2-tong5 e5 Soan-to7 su. Kho2-kian3 siaN5-lai7 bo5 lun7 hoe7-lai7 hoe7-goa7 che7-che7 lang5 bat i. Ia7 che7-che7 lang5 tui3 i e5 chhui3 thiaN-kiN3 kiu3-se3 e5 chin-li2 lai5 hoan2-hoe2 sin3 Chu2. 
 Sian-siN se3-han3 bo5 thak8 chheh, na2 chin7 pun2-hun7 cho3 kang, chiu7 na2 chai i be7 kham-tit, chiu7 kap tng-chit e5 lang5 chham-siong5 tioh8 chit8 pou hou7 i khi3 Sin5-hak8 thak8-chheh, chit8 pou chhoe7 hoe7-iu2. Au7-lai5 Kau3-su7-hoe7 seng5-jin7 i cho3 Thoan5-to7-su, kap pat8 lang5 peN5-teng2; chiu7 phai3 i khi3 tiam3 Siau-lang5, Gu5-taN-oan, Bak8-sa, Hoan-oah chiah-e5 kau3-hoe7. Ko2-jian5 chin7-tiong cho3 i e5 kang, hoe7-iu2 tui3 i tit-tioh8 li7-ek.
 Toa7 ng3-bang7 i ku2-ku2 cho3 chit e5 kang, bo5 phah-sng3 i ti7 pun2-ni5 chiaN-goeh8 kan hoan7-tioh8 peN7-cheng3, chiu7 lai5 Tai5-lam5 Ng5 Jin5-eng5 Sian-siN e5 tiam3 chiah8 ioh8 goeh8-goa7 jit8, u7 chiam7-chiam7 khah ho2, ia7 e7 khi3 si3-ke3 chhoe7 peng5-iu2. Au7-lai5 chiap-tioh8 phoe kong2 i e5 sian-siN-niu5 phoa3-piN7 siong-tiong7, chiu7 liam5-piN to3-khi3 Hoan-oah. Lian5-lian5 saN mi5 lai5 chiau3-kou3 i, ui7-tioh8 an2-ni bo5 bin5 ku7-peN7 koh khi2. Koh lai5 Ng5 Sian-siN e5 tiam3 nng7 jit8, chiu7 ti7 pun2 ni5 2 goeh8 22 me5 an-jian5 koe3-sin. I e5 Sian-siN-niu5 i2-kip8 2 e5 hau7-siN, 3 e5 cha-bou2-kiaN2 iau2 se3-han3, kiu5 Siong7-te3 an-ui3 in e5 sim, hou7 in bo5 hoan5-lo2 koe3-thau5. Ia7 ng3-bang7 khoaN3 Po3 e5 hoe7-iu2 e7 oh8 Sian-siN e5 jiat8-sim hok8-sai7 Chu2, si7 sim sou2 goan7. 
</CL>
<HL>

陳啟清ti7 1861年出世ti7 Ji7-pat-chui2街。先生細漢父母就過身，家內散hiong。未聽道理teh賣茶。差不多31歲 ti7 Ji7-pat-chui2聽見Iang2 兄講道理。心肝teh想這個道理真好，若hou7我有趁淡薄錢，我就beh來去禮拜堂聽道理拜上帝。有1擺做生理趁兩箍銀，就果然來禮拜。猶原做賣茶e5生理。有1擺對北港買熟薰入埔里社賣，店內e5伙計加提兩包hou7伊，到倒來客店算了有加，就liam5-piN koh提去還伊。這是先生信主e5忠直，得著救e5憑據。
明治26年趙 Si5-hoe5先生換去崙仔庄做傳道先生kap伊不止親密。若去別位做生理，倒來就去chhoe7伊坐，請教道理。安歇日早早就到拜堂讀聖經學道理。對an2-ni趙先生看伊是熱心e5會友，就舉荐伊去台南醫館做傳福音e5 工。果然盡本份，hou7醫生kap學生以及病人逐家不止尊敬伊。 
M7-na7 ti7 醫館講道理na7-tiaN7，也常常ti7 城內四界巡會友e5家；因為an2-ni台南e5長執那知先生e5熱心可取，就請伊做本堂e5宣道師。可見城內無論會內會外濟濟人bat伊。也濟濟人對伊e5嘴聽見救世e5真理來反悔信主。 
先生細漢無讀冊，那盡本份做工，就那知伊be7堪tit，就kap當職e5人參詳著1晡hou7伊去神學讀冊，1晡chhoe7會友。後來教士會承認伊做傳道師，kap別人平等，就派伊去tiam3 Siau-lang5、牛擔灣、木柵、Hoan-oah chiah-e5教會。果然盡忠做伊e5工，會友對伊得著利益。
大ng3 望伊久久做這個工，無扑算伊ti7本年正月間患著病症，就來台南黃仁榮先生e5店食藥月外日，有漸漸較好，也會去四界chhoe7朋友。後來接著批講伊e5先生娘破病傷重，就liam5-piN倒去Hoan-oah。連連三暝來照顧伊，為著an2-ni無眠舊病koh起。Koh來黃先生e5店兩日，就ti7本年2月22暝安然過身。伊e5先生娘以及2個後生、3個查某子猶細漢，求上帝安慰in e5心，hou7 in無煩惱過頭。也向望看報e5會友會學先生e5熱心服事主，是心所願。 
</HL>