<CL>
I.Hun e5 khoan2-sit. 
1.Hun e5 lai5-lek8. Se-pan-ga5 e5 gau5 lang5 Kho-lun5-pou3, chhe7-tioh8 A-bi2-li7-ka chiu e5 si5, chiah khi2-thau5 khoaN3-tioh8 hit khoan2 e5 mih8. Hit sou2-chai7 e5 chhiN-hoan u7 teh chiah8 hun. Koh bo5 loa7-ku2, u7 chit8 e5 Eng-kok e5 tai7-sin5 khi3 hia, soa3 toa3 nng7 hang7 e5 mih8 to3-tng2, chiu7-si7 hun kap han-tsu5. TaN chit nng7 khoan2 e5 li7 hai7 si7 toa7 koh-iuN7. Hun si7 te7-it ham7 hai7 lang5; han-tsu5 si7 te7-it li7-ek lang5. ChhiN-hoan pun2-jian5 phah-sng3 chiah8 hun si7 oe7 i-ho2 lang5 e5 piN7, kau3 lou7-be2 chiu7 tsai chiah8 hun si7 hou7 lang5 e5 piN7 khah siong-tiong7. Kho2-sioh bun5-beng5 kok e5 peh-siN3, khi3 than3 ia2-ban5 lang5 e5 phaiN2 hong-siok8, ti3-kau3 ban7 kok e5 lang5 toa7 poaN3 i2-keng jip8 chit e5 lo5-bang7. 
2.Hun e5 chiah8 hoat. (1) Eng7 suh e5: si7 peng5-siong5 e5 hoat-tou7. (2) Eng7 chiah8-e5: si7 chhin-chhiuN7 Tai5-oan5 lang5 chiah8 pin-nng5 e5 khoan2; che si7 te7-it chhou-siok8 e5 hoat-tou7. (3) Eng7 sngh-e5: si7 eng7 hun-boah8 lai5 sngh ti7 phiN7-khang; chit khoan2 hian7-kim han2-tit eng7. 
3.Hun e5 boe7 hoat. (1) Kui-khun2 boe7 hou7 hoe7-sia7. (2) Sek-ga5-hun, si7 chiong iu3-iu3 e5 hioh8 lai5 tsoe3, sng3 si7 te7-it ho2, te7-it kui3-e5. (3) Hun-ki, chiu7-si7 eng7 hun-hioh8-sai2 chham tok8-ioh8 (Opiate) lai5 tsoe3. (4) Tiau5-si-hun. Ti7 chit si3 khoan2-tiong tsoe3 te7-it toa7 hai7-e5 si7 hun-ki. Na7 chiah8 chit khoan2 khah ku2, kau3 lou7-be2 nau2-kun oe7 ba5-pi3, sit cheng-sin5, ti3-kau3 lang5 boe7 chin7 pun2-hun7. 
4.Hun e5 tok8. I-seng chhi3-giam7-liau2, chiu7 chai hun si7 tok8-mih8, chiah chhut beng5-beng5 e5 pin5-ku3. Lang5 e5 ui7 siong5-siong5 ai3 thoat-li7 hun e5 tok8, ti3-kau3 nau2-chhe2 sio, thau5-khak-hin5, lang5 soa3 chiam7-chiam7 gong7, bin7 phaiN2-sek. Ui7 an2-ni tsoe7-tsoe7 pai2 chhi3-khoaN3 oe7 thoat-li7 chit e5 tok8-mih8, kau3 lou7-be2 bo5 lat8 soa3 hang5-hok8 i tsoe3 lou5-chai5. 
5.Hun e5 chit. (1) Ni5-ko-chin2: si7 toa7-hai7 e5 tok8-mih8. (2) ThoaN3-sng: si7 hou7 lang5 thau5-khak hin5, soa3 ai3 khun3. (3) ThoaN3-tan-sa: che si7 hou7 lang5 e5 bah-kun oe7 chhoah, soa3 hai7 ti7 sim-tsong7. (4) A-mo-li2-a2: si7 oe7 ba5 lang5 e5 chih8, ia7 oe7 hou7 chhut noa7 e5 kun kin2 ta, ti3-kau3 sou2 chiah8 e5 mih8 boe7 li7-ek sin-khu. 
II. Kim3 hun e5 In-toaN. 
1.Hun m7 si7 bi2-niu5, ti7 hun e5 chit bo5 chit8 hang7 oe7 li7-ek lang5 e5 sin-khu. 
2.Hun oe7 lian5-lui7 lang5, ti3-kau3 choe3 hun e5 lou5-chai5, chin oh-tit-tioh8 thau2-pang3. 
3.Hun oe7 chou2-tong3 ngou2-chong7 liok8-hu2 kap su3-chi ngou2-koan e5 kang, soa3 hou7 sin-khu khoai3 tu2-tioh8 piN7-thiaN3. 
4.Ti7 eng3-chiap-tiong lai5 chiap8-chiap8 chiah8 hun, m7-na7 u7 sit-le2; koh oe7 hou7 bo5 chiah8 hun e5 lang5 phiN7 hit e5 bi7 lai5 chin kan-khou2. 
5.Chiah8 hun si7 tsoe3 siau3-lian5 lang5 e5 phaiN2 bou5-iuN7. 
6.Hun si7 kek8 la5-sam5 e5 mih8, oe7 hou7 chhui3-khi2 ou, hou7 chhui3 chhut phaiN2-bi7, lai5 hou7 kap i kong2 oe7 e5 lang5 kan-khou2. 
7.Phah-sng2 chiN5-gun5. 
III. Hun e5 Hai7. 
1.U7 hai7 ti7 gin2-na2. Gin2-na2 ni5-hoe3 chiam7-chiam7 toa7, pah the2 nng2-chiaN2, na7 siong5-siong5 chiah8 hun-ki oe7 tsou2-tong3 i e5 tiong2-seng5, boe7-tit thang iong2-tsong3, sin-khu boe7 kau3 chu7-jian5 e5 toa7-han3. Liam7-thau5 boe7 gau5 siuN7, tak8 hang7 khoai3 boe7 ki3-tit, sit8-tsai7 boe7 gau5 thak8-chheh. Gin2-na2 chiah8 hun, nau2-kun oe7 chiam7-chiam7 tun7, i na2 ku2 oe7 na2 lun2-neh, i e5 chi3-khi3 tak8 jit8 na2 loan2-jiok8, ia7 tu2-tioh8 sim2-mih8 tai7-chi3, i chin khoai3 siu7-khi3. Koh chit8 hang7, gin2-na2 chiah8 hun pi2 bo5 chiah8 hun e5 gin2-na2 khah bo5 le2 e5 khoan2-sit, bo5 iu2-hau3 si7-toa7 lang5, ia7 bo5 hang5-hok8 ti7 i tsu2-lang5. Che si7 gau5 e5 i-seng gian2-kiu3 liau2, sou2 chhut e5 pin5-ku3. 
2.U7 hai7 ti7 toa7 lang5. Che si7 sim2-mih8 in-toaN? (1) Si7 in-ui7 chiah8 sek8-hun e5 lang5 teh ka-ki7 phian3, teh phah-sng3 sek8-hun bo5 hai7. (2) Sek8-hun e5 hai7, boe7 hut-jian5-kan hian2-beng5; m7-ku2 i e5 tok8-mih8 chiam7-chiam7 teh jip8 ti7 i e5 nau2 kun bah kun, kau3 lou7-be2 ai3 koe2, chi3-khi3 e5 lat8 bo5 kau3-giah8. (3) In-ui7 khoaN3-kiN3 pat8 lang5 hiah tsoe7 teh chiah8, soa3 teh tsoe3 le2-sou3 e5 lou7-eng7. 
Chiah8 hun m7 chun2 pah-the2 lai5 choe3 choan5 kang, chin khoai3 tu2-tioh8 phoa3-piN7, boe7 gau5 ti2-tng kan-khou2 su7, khah khoai3 sit-chi3; khah khoai3 hang5-hok8 ti7 pat8 khoan2 e5 phaiN2-phiah, chhin-chhiuN7 chiah8 chiu2, chiah8 mou5-hui hiah-e5 lui7. Chiah8-hun e5 lang5 i e5 chhui3-chih8 siong5-siong5 ta, i e5 hi3 hou7 hun-ian hai7, chiu7 khah gau5 chhoan2; m7-ku2 te7 it toa7 hai7, chiu7-si7 sim-chong7 khoai3 tioh8 hun hai7 e5 sim piN7. 
3. U7 hai7 ti7 ke-koan3. (1) Liau2 chiN5, chin toa7 phah-sng2, chiu7-si7 liau2 bou2 kiaN2 sou2 eng-kai chiah8, chheng7, eng7 e5 chiN5. (2) Ka-ki7 e5 chhu3-lai7 put-si5 u7 hun e5 tok8-bi7, lian5-lui7 ke-lai7 e5 lang5, ka-ki7 teh chiah8, ke-lai7 e5 lang5 khoai3 than3 i e5 bou5-iuN7; i bo5 lat8 thang khoan3-bian2 pat8 lang5. (3) U7-si5 hu7-jin5-lang5 sin-khu loan2-jiok8, na7-si7 tiong7-hu chiah8 hun chin tsoe7, i e5 piN7 chin oh chhong3; u7-si5 i-seng khou2-khng3 tiong7-hu tioh8 kim3 chiah8 hun, i e5 bou2 chiah oe7 ho2. (4) SiN kiaN2 e5 koan-he7. Chiah8 hun ka-ki7 e5 sin-khu loan2-jiok8, oe7 lian5-lui7 kiaN2-ji5 ia7 loan2-jiok8; che si7 chu7-jian5 u7 hit e5 ui5-thoan5-seng3 e5 koan-he7. An2-ni chiah-e5 kiaN2-ji5, bo5 lat8 thang ti2-tng se3-kan e5 in2-iu2 be5-hek8, ti3-kau3 i koh khah khoai3 than3 tak8 teng2-ho7 e5 phaiN2; si7 i e5 chi3-khi3, i e5 sim-sin5, i e5 khui3-lat8, long2 i2-keng lam2. KiaN2-ji5 lai5 ham7-loh8 ti7 chit khoan2 e5 tsoe7-koa3, tsoe3 chiah8 hun e5 si7-toa7 lang5 u7 toa7 kian3-siau3. 
Liat8-ui7 tang5-liau5 iau2 teh chiah8 hun e5 thoan5-kau3-su, lin2 thak8 chit phiN liau2, na7 koh bo5 sui5-si5 koe2, lai5 phah-biat8 li2 pun2-sin chiah8 hun e5 phaiN2, chiu7 li2 beh chaiN2-iuN7 ka3-si7 kau3-hoe7 tioh8 koe2 tak8 hang7 e5 phaiN2 ah? 
(Tai5-oan5 Kau3-hoe7-po3 te7 390 koan3,1917 ni5 9 geh8) 
</CL>
<HL>

I.薰e5款式。 
1.薰e5來歷。西班牙e5 gau5人科倫布，chhe7 著亞美利加州e5 時，才起頭看著hit款e5物。Hit所在e5生番有teh食薰。Koh無偌久，有一個英國e5大臣去hia，續帶兩項e5物倒轉，就是薰kap蕃薯。今這兩款e5厲害是大各樣。薰是第一陷害人；蕃薯是第一利益人。生番本然扑算食薰是會醫好人e5病，到路尾就知食薰是hou7 人e5病較傷重。可惜文明國e5百姓，去趁野蠻人e5歹風俗，致到萬國e5人大半已經入這個羅網。 
2.薰e5食法。( 1 ) 用suh e5：是平常e5法度。 ( 2 ) 用食e5：是親像台灣人食檳榔e5款；che是第一粗俗e5法度。( 3 ) 用sngh-e5：是用薰沫來sngh ti7 鼻空；這款現今罕tit用。 
3.薰e5賣法。( 1 ) 歸梱賣hou7 會社。( 2 ) 熟芽薰，是將幼幼e5葉來做，算是第一好，第一貴e5。( 3 ) 薰枝，就是用薰葉屎chham毒藥( Opiate ) 來做。( 4 ) 條絲薰。Ti7這四款中最第一大害e5是薰枝。若食這款較久，到路尾腦筋會麻痺，失精神，致到人boe7盡本份。 
4.薰e5毒。醫生試驗了，就知薰是毒物，才出明明e5憑據。人e5胃常常ai3脫離薰e5毒，致到腦髓燒，頭殼眩，人續漸漸憨，面歹色。胃an2-ni濟濟擺試看會脫離這個毒物，到路尾無力續降伏伊做奴才。 
5.薰e5質。( 1 ) 尼戈疹：是大害e5毒物。( 2 ) 炭酸：是hou7 人頭殼眩，續愛睏。( 3 ) 炭丹沙：che是hou7 人e5肉筋會chhoah，續害ti7 心臟。( 4 ) 亞mou里仔：是會麻人e5舌，也會hou7 出瀾 e5筋緊礁，致到所食e5物boe7利益身軀。 
II.禁薰e5因端。 
1.薰 m7 是米糧，ti7 薰e5質無一項會利益人e5身軀。 
2.薰會連累人，致到做薰e5奴才，真oh 得著thau2放。 
3.薰會阻擋五臟六腑kap四肢五官e5功，續hou7身軀快tu2著病疼。 
4.Ti7 應接中來捷捷食薰，m7-na7有失禮；koh會hou7無食薰e5人鼻hit個味來真艱苦。 
5.食薰是做少年人e5歹模樣。 
6.薰是極la5-sam5 e5物，會hou7嘴齒烏，hou7 嘴出歹味，來hou7 kap醫講話e5人艱苦。 
7.扑損錢銀。 
III. 薰e5害。
1.有害ti7 囡仔。囡仔年歲漸漸大，百體軟chiaN2，若常常食薰枝會阻擋伊e5長成，boe7-tit thang勇壯，身軀boe7 到自然e5大漢。念頭boe7 gau5 想，逐項快boe7記tit，實在boe7 gau5 讀冊。囡仔食薰，腦筋會漸漸鈍，伊那久會那lun2-neh，伊e5 志氣逐日那軟弱，也tu2著甚物代誌，伊真快受氣。Koh一項，囡仔食薰比無食薰e5囡仔較無禮e5款式，無有孝序大人，也無降服ti7 伊主人。Che是gau5 e5醫生研究了，所出e5憑據。
2.有害ti7 大人。Che是甚物因端？( 1 ) 是因為食熟薰e5人teh家己騙，teh扑算熟薰無害。( 2 )熟薰e5害，boe7忽然間顯明；m7-ku2伊e5 毒物漸漸teh入ti7 伊e5 腦筋肉筋，到路尾愛改，志氣e5力無夠額。( 3 ) 因為看見別人hiah濟teh食，續teh做禮數e5路用。 
食薰 m7 准百體來做全功，真快tu2著破病，boe7 gau5抵當艱苦事，較快失志；較快降伏ti7別款e5歹癖，親像食酒，食嗎啡hiah-e5 類。食薰e5人伊e5 嘴舌常常礁，伊e5 肺hou7 薰煙害，就較gau5喘；m7-ku2第一大害，就是心臟快著薰害e5心病。 
3.有害ti7 家眷。( 1 ) 了錢，真大扑損，就是了某子所應該食，穿，用e5錢。( 2 ) 家己e5厝內不時有薰e5毒味，連累家內e5人，家己teh食，家內e5人快趁伊e5 模樣；伊無力thang勸勉別人。( 3 ) 有時婦人人身軀軟弱，若是丈夫食薰真濟，伊e5 病真oh創；有時醫生苦勸丈夫著禁食薰，伊e5 某才會好。( 4 ) 生子e5關係。食薰家己e5身軀軟弱，會連累子兒也軟弱；che是自然有hit個遺傳性e5關係。An2-ni chiah-e5子兒，無力thang抵當世間e5引誘迷惑，致到伊koh較快趁逐等號 e5 歹；是伊e5 志氣，伊e5 心神，伊e5 氣力，攏已經lam2。子兒來陷落ti7 這款e5罪過，做食薰e5序大人有大見笑。 
列位同僚iau2 teh食薰e5傳教師，lin2讀這篇了，若koh無隨時改，來扑滅你本身食薰e5歹，就你beh怎樣教示教會著改逐項e5歹ah？ 
(台灣教會報第390卷，1917年9月) 
</HL>