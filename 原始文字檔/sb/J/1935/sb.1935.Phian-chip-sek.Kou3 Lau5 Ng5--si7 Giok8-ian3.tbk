<CL>
Kou3 Lau5 Ng5--si7 Giok8-ian3, chhut-si3 ti7 Beng5-ti7 28 ni5(A. D. 1895). I si7 Tai5-lam5 Kou3 Ng5 Goat8-tek--si7 e5 toa7 cha-bou2-sun, (goa7 kong Ou5 Kou2), Ng5 Teng-chhan3 kap Ng5 Ou5--si7 khng3 e5 tiong2-lu2. Ti7 17 hoe3 chut-giap8 Tai5-oan5 TiuN2-lo2 Kau3-hoe7 Lu2-oh8 liau2, pang-chan7 bo2-hau7. Kau3 20 hoe3, ke3 Lau5 Iu2-cheng3 kun. Cho3 Tau2-lak8 Lau5 Iu2-cheng3 kun. Chu3 Tau2-lak8 Lau5 Ban7-kian3--si7 e5 toa7 sim-pu7, cho3 thoan5-to7 sian-siN-niu5 5 ni5 ku2, u7 toa3 Hong-goan5, Kong-a2-na5, Sian7-hoa3 3 ui7 e5 kau3-hoe7. In-ui7 ta-ke piat8-se3, se3-chek phoa3-peN7, kou-put-chiong theng5-khun3. Lak8-ni5 au7 kau3 Tai5-lam5 cho3 su7-giap8, Chiau-ho5 3 ni5 poaN kau3 Hou2-boe2 siat bok8-tiuN5.
Lun7 i cho3 lang5 leng2-li7, hak8-bun7, chhiu2-ge7 long2 iu-siu3. Ti7 hak8-hau7 kap tong5-chhong, i2-kip8 tui3 kau3-hoe7 e5 hoe7-iu2 lang5-lang5 ho2. Ti7 ka-teng5 si7 cho3 ho2 e5 chu2-hu7, ka3-si7 chu2-lu2 u7 ho2 e5 hoat-tou7, jiat8-sim hok8-sai7 Chu2, cha2-am3 chin ti3-i3 kou2-bu2 ka-teng5 le2-pai3, tui3 hu7-jin5-hoe7 chin chhut-lat8.
Kho2-sioh, chit nng7 ni5 lai5, sin-the2 bo5 siaN2 iong2, ti7 chiaN-goeh8 boe2 jip8 Tai5-lam5 peN7-iN7, ti7 peN7-chhng5 tiong siong5-siong5 kau-poe5 Chu2. Ti7 2 goeh8 19 ho7 cha2-khi2, tui3 Lau5 Iu2-cheng3 kun kong2 i u7 bang7-kiN3 chit8-e5 ho2 bang7: Si7 i u7 ti7 pai3-tng5 teh ka3 Chu2-jit8-oh8, soa3 kong2 i ti7 chit kui2 ni5, in-ui7 ka-su7 e5 chou2-tong3, chin ui5-ham7. Na7 hap8 Siong7-chu2 e5 chi2-i3 phoa3-peN7 u7 ho2, tek-khak beh poah-khui long2-chong2 lai5 pang-chan7, Chu2-jit8-oh8 bo5 liau7. Siong7-chu2 e5 chi2-i3 chiaN5, i-ioh8 bo5 hau7, jip8-iN7 tu2-tu2 chit8 goeh8-jit8 ku2. Ji7 goeh8 21 ho7, e7-pou 1 tiam2 35 hun, ti7 che7-che7 chhin-chok8 khan3-hou7 e5 tiong-kan, bin7-mau7 eng5-kng khun3--khi3. Kau3 keh jit8, ia7 iu5-goan5 bin7-sek sin-khu long2 bo5 pian3-oaN7, na2 peng5-siong5 lang5 teh khun3 an2-ni. Hiong2-siu7 41 hoe3.
Ti7 i3-sek iau2 sian2-beng5 e5 si5, ka7 Lau5 kun kong2, Na7 Siong7-chu2 e5 seng3 chi2-i3, goa2 kam-goan7 seng5-siu7; chong2-si7 kiaN2-ji5 kap ke-lai7, li2 tioh8 chin7-sim liau7-li2. Lau5 Iu2-cheng3 kun khoaN3 i bak8-chiu niau3-koan5 teh chhio3, mng7 i sim-koaN peng5-an bo5 ? In3 kong2, peng5-an, Chu2 kap goa2 ti7-teh. Ti7 hia teh kou3 e5 lang5 kong2 khoaN3 i an2-ni si2, chin tat8.
I u7 5-e5 hau7-seN, 5-e5 cha-bou2-kiaN2. Tiong2-lam5 ti7 Loe7-te7, tu2 beh chut-giap8 Tiong-hak8. Siang7 se3-han3--e5 ia7-si7 ta-pou--e5, tu2 4 hoe3. Kiam2 be7 siong-sim !
Keh jit8 e7-pou 3 tiam2 poaN3, u7 chhiaN2 PhoaN To7-eng5 Bok8-su su-sek. Ti7 Tai5-lam5 peN7-iN7 ku2-heng5 ko3-piat8-sek; long2-chong2 u7 pah-goa7 lang5, saN-kap lau5 siong-sim e5 bak8-sai2.
I e5 hu3-im chit8-e7 thoan5, kau3-hoe7 i2-kip8 kap i saN-bat e5 lang5, chin m7-kam. Bou2 lang5 kong2 goan2 e5 chhu3-piN thiaN-kiN3 i si2, tai7-ke long2 lau5 bak8-sai2, chin m7-kam. Tak8 pai2 na7 tui3 goan2 hia koe3, sui-jian5 I khah bo5 eng5, to jip8-lai5 khia7-khia7--teh, kau-poe5 hoaN-hi2, chhio3-chhio3 saN-si5 chiah khi3. Bou2 lang5 kong2, i sit8-chai7 chin gau5 thiaN3 kan-khou2 lang5. Bou2 lang5 kong2, goa2 kam2-sim i chit8-hang7: Tui3 kap i saN-bat kau3 taN, m7-bat thiaN i kong2 pat8-lang5 e5 si7-hui. Bou2 lang5 kong2, i sit8-chai7 u7 thiaN3 Kau3-hoe7 !
(Tai5-oan5 Kau3-hoe7 Kong-po3 te7 601 koan3, 1935 ni5 4 geh8)
</CL>
<HL>

故劉黃--氏玉燕，出世ti7明治28 年(A.D.1895)。伊是台南故黃月德--氏e5大查某孫，(外公胡古)，黃登燦kap黃胡--氏勸e5長女。Ti7 17歲卒業台灣長老教會女學了，幫贊母校。到20歲，嫁劉有正君。做斗六劉有正君。Chu3斗六劉萬建--氏e5大新婦，做傳道先生娘5年久，有toa3豐原，岡仔林，善化3位e5教會。因為ta-ke別世，細叔破病，姑不chiong停睏。6年後到台南做事業，昭和3年搬到虎尾設牧場。
論伊做人伶俐、學問、手藝攏優秀。Ti7學校kap同窗，以及對教會e5會友人人好。Ti7家庭是做好e5主婦，教示子女有好e5法度，熱心服事主，早暗真致意鼓舞家庭禮拜，對婦人會真出力。
可惜，這兩年來，身體無啥勇，ti7 正月尾入台南病院，ti7病床中常常交陪主。Ti7 2月19號早起，對劉有正君講伊有夢見1個好夢：是伊有 ti7 拜堂 teh教主日學，續講伊ti7 這幾年，因為家事e5阻擋，真遺憾。若合上主e5旨意破病有好，的確beh撥開攏總來幫贊，主日學無料。上主e5旨意成，醫藥無效，入院tu2-tu2一月日久。2月21號，e7晡1點35分，ti7 濟濟親族看護e5中間，面貌榮光睏--去。到隔日，也猶原面色身軀攏無變換，若平常人teh睏an2-ni。享壽41歲。
Ti7意識iau2顯明e5時，ka7 劉君講，若上主e5聖旨意，我甘願承受；總是子兒kap家內，你著盡心料理。劉有正君看伊目珠niau3懸teh笑，問伊心肝平安無？應講，平安，主kap我ti7-teh。Ti7 hia teh 顧e5人講看伊an2-ni死，真值。
伊有5個後生，5個查某子。長男ti7內地，tu2 beh卒業中學。上細漢--e5也是查甫--e5，tu2 4歲。Kiam2 be7傷心！
隔日e7晡3點半，有請潘道榮牧師司式。Ti7台南病院舉行告別式；攏總有百外人，相kap流傷心e5目屎。
伊的訃音一下傳，教會以及kap伊相bat e5人，真m7甘。某人講阮e5 厝邊聽見伊死，大家攏流目屎，真m7甘。逐擺若對阮hia 過，雖然伊較無閒，都入來企企--teh，交陪歡喜，笑笑相辭才去。某人講，伊實在真gau5疼艱苦人。某人講，我感心伊1項：對kap伊相bat到今，m7-bat聽伊講別人e5是非。某人講，伊實在有疼教會！
(台灣教會公報第601卷，1935年4月)
</HL>