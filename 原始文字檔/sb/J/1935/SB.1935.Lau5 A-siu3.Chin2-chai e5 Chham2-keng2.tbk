<CL>
 Si3 goeh8 21 jit8 cha2-khi2 6 tiam2 kong3-cheng, hut-jian5 toe7 toa7 tang7, hit jit8 goa2 ti7 Sai-tham5, toa3 ti7 Sou Chhun-seng7 Chip-su7 tau, i e5 chhu3 si7 nng7-chan3 e5 chhu3, goa2 ti7 lau5-kha khun3, tu2 beh khi2-chhng5, tu2-tioh8 toe7 toa7 tang7, i e5 chhu3 liam5-piN to2--loh8-lai5, goa2 kin2 bih ti7 mng5-khia7, chiah bian2 siu7-si2, i e5 ke-lai7 kap goa2 kiong7 11 lang5, chi2-u7 goa2 kap Chhun-seng7 e5 toa7-kiaN2 12 he3 siu7-siong, ki5-u5--e5 9 lang5 long2 bo5 siu7-siong, che beng5-beng5 si7 Siong7-chu2 e5 po2-hou7. Sai-tham5 e5 chng u7 kui2-chap8 hou7 na7-tiaN7, thang kong2 chhu3 long2 to2--khi3, lan2 e5 pai3-tng5 ia7 to2--khi3. Hit sou2-chai7 u7 hian7 si2 kui2-na7 lang5, goa2 u7 siu7-siong ti7 thau5-khak kap chhiu2,Chhun-seng7 e5 kiaN2 ia7-si7 ti7 thau5-khak kap seng-khu siu7-siong, jin5-su7 put-seng2.Chhu3 to2 e5 si5, goa2 ti7 lau5-kha oah8-tai5,toe7-tang7 soah, chiah tui3 chhu3-khang pe5--chhut-lai5, goa2 e5 siong keng-ke3 chap8-goa7 jit8, chiu7 long2 ho2, chin kam2-sia7 Siong7-te3. 
 Toe7-tang7 au7 tiam2-goa7 cheng, lioh8-a2 khah chu7-chai7, teh khoa3-lu7 Kong-koan2-chng e5 kau3-hoe7 kap ke-lai7, chiu7 thoa-mia7 kiaN5-lou7 poaN5-soaN tng2-khi3, kiaN5-lou7 5 tiam2 cheng ku2, in-ui7 iau2-be7 khi2-chhng5, goa2 e5 saN-khou3, bo7-a2, si5-pio2, oe5, Seng3-keng, Seng3-si, it-khai3 tai5 ti7 goa2 khun3 e5 sou2-chai7, kan-ta chheng7 lai7-saN lai7-khou3 pe5--chhut-lai5, seng-khu bo5 chit8-sian2, bo5 ioh8 thang kou5, ai3 kiaN5-lou7, bo5 chheng7 oe5 boe7 kiaN5, chiah ka7 lang5 pun chit8-siang un7-tong7-oe5 lai5 chheng7. Bo5 ioh8, bo5 ioh8-pou3 thang pau, chiah ka7 lang5 pun bin7-kun lai5 pau.
 Hit jit8 bo5 loh8-hou7, si3-ke3 pang-soaN, ti3-kau3 bo5 lou7 thang kiaN5,khoe-chui2 ia7 lo5-lo5, chhin-chhiuN7 choe3 hong-thai e5 lo5-chui2, che si7 boe7-bat khoaN3-kiN3 e5 su7. Chit8-e7 tng2 kau3-ui7, khoaN3-kiN3 Kong-koan2 e5 chhu3 choan5-biat8, khoaN3-kiN3 pai3-tng5 long2 phoa3-liau2-liau2, goa2 e5 ka-chok8 khia7 ti7 hu7-kun7 e5 thiN-tiong-ng, boe7 kim3-tit chhut-siaN thi5-khau3; goa2 e5 cha-bou2-kiaN2 Chhun-kiau chhoa7 goa2 khi3 Kong-hak8-hau7 hou7 kiu3-hou7-pan hok8-ioh8. Chhu3 to2, koe-lou7 bo5 lou7 thang kiaN5, tioh8 kiaN5 chhan5-hoaN7 kau3 Kong-hak8-hau7, khoaN3-kiN3 ti7 un7-tong7-tiaN5 e5 siu7-siong-chia2 moa2-tiaN5, si2--e5 ia7 kui-tui, koan-bok8 ia7 chin-choe7, u7-e5 bo5 koan-bok8 thang toe2, eng7 pang teng3 choe3 koan-bok8, ia7 u7-e5 eng7 chhau2-chhioh8 pau,thi5-khau3 e5 siaN, ai-chhan e5 siaN moa2 hi7-khang kiN3-tioh8 peng5-iu2 chhin-lang5 long2 lau5 bak8-sai2. Chit pai2 goa2 sou2 lau5 e5 bak8-sai2, pi2 si2 pe7-bu2 sou2 lau5--e5 khah choe7, sou2-u7 e5 chham2-keng2, m7-si7 eng7 pit sia2 oe7 chin7. Kong-koan2-chng sou2 sun2-sit e5 chai5-san2 sng3 boe7 liau2, lang5 siu7-siong--e5 1000 goa7, si2--e5 oa2 300 lang5, kau3 kin-a2-jit (5: 14 ), siong-tiong7 e5 siu7-siong-chia2 iau2 chin-choe7, lim5-si5 piN7-iN7 iau2 kui2-na7 ui7,hian7-si5 tak8 lang5 iau2 toa3 ti7 lim5-si5 e5 liau5-a2. 
 Lan2 e5 kau3-hoe7 ia7 toa7 sun2-hai7, hoe7-iu2 ji7-chap8 goa7 hou7, chi2-u7 nng7-hou7 toa3 ti7 khah lai7-soaN e5, chhu3 bo5 to2, u7 ji7-chap8 hou7 chhu3 to2, bo5 chhu3 thang toa3; hoe7-iu2 siu7 teh-si2 e5 chit8 mia5, siu7-siong e5 gou7 mia5, hian7-si5 nng7-mia5 tiong7-tiong e5, iau2-boe7 ho2, ti7 lim5-si5 piN7-iN7 ti7-liau5, sui-si7 an2-ni, lan2 hoe7-iu2 e5 si2-siong-sou3 khah chio2, che-si7 Siong7-chu2 e5 tek8-piat8 un-kou3.
 Goan2 siu7 chai-hai7, u7 tit-tioh8 liat8-ui7 e5 thiaN3 chin choe7, u7 Ui2 bok8-su, Kai sian-siN, Te3 i-seng, Chhi5 bok8-su, Jit8-ki Chheng-lian5-hoe7, Tai5-lam5 Ki-tok-kau3 Chheng-lian5-hoe7, Tai5-lam5 Sin5-hak8-hau7 sian-siN kap hak8-seng, ia7 Khou2 Hong5-bou5 sian-siN, TeN7 Chhong-kok sian-siN, Tai5-pak Sin5-hak8-hau7 sian-siN kap hak8-seng, Koa sian-siN-niu5 teng2, kok thoan5-the2 lou2-lat8 kau3 chai-hai7-toe7 lai5 ui7-mng7 goan2, ia7-u7 choe7-choe7 he7-su3 kian3-hu2-kim kap but8-phin2, ia7 tit-tioh8 Ma2-kai piN7-iN7 Su5 i-seng sang3 i-phin2 lai5 pang-chan7 goan2, ia7 u7 tit-tioh8 choe7-choe7 ui7-bun7 e5 phoe.
 TaN goa2 choe3 pi3-hoe7 e5 tai7-piau2, sia2 kui2-ji7 keng3-i3 lai5 ka7 liat8-ui7 soah-sia7, goa2 hian7-si5 iau2 toa3 ti7 chhit, peh chhioh khoah e5 liau5-a2, u7 tit-tioh8 kau3-su7-hoe7 e5 thiaN3, thoe3 goa2 siat-hoat khi2 lim5-si5 a-ian5, pang-a2 e5 sok-sia7 kap le2-pai3-sou2, ng3-bang7 koh bo5 kui2-jit8, hoe7 khi2 ho2, ia7 ng3-bang7 liat8-ui7 oe7 thoe3 goan2 ki5-to2, kiu5 Siong7-chu2 khui-lou7, hou7 goan2 u7 hok8-heng e5 ki5.
 (Koa3-chhai3-chi2 te7 113 ho7 (Kong-po3 te7 603 ho7), 1935 ni5 6 goeh8) 
</CL>
<HL>

4月21日早起6 點kong3 鐘，忽然地大動，hit日我ti7 獅潭，toa3 ti7 蘇春盛執事兜，伊e5 厝是2層e5厝，我ti7 樓腳睏，抵beh 起床，抵著地大動，伊e5 厝liam5-piN倒--落-來，我緊匿ti7 門企，才免受死，伊e5 家內佮我共11人，只有我佮春盛e5 大子12歲受傷，其餘--e5 9人攏無受傷，這明明是上主e5 保護。獅潭e5 庄有幾十戶na7-tiaN7，thang講厝攏倒--去，咱e5 拜堂也倒--去。Hit所在有現死幾若人，我有受傷ti7 頭殼佮手，春盛e5 子也是ti7 頭殼佮身軀受傷，人事不省。厝倒e5 時，我ti7 樓腳活埋，地動煞，才對厝孔爬--出-來，我e5 傷經過十外日，就攏好，真感謝上帝。 
地動後點外鐘，略仔較自在，teh 掛慮公館庄e5 教會佮家內，就拖命行路盤山轉去，行路5點鐘久，因為iau2-be7起床，我e5 衫褲、帽仔、時錶、鞋、聖經、聖詩，一概埋ti7 我睏e5 所在，kan-ta穿內衫內褲爬--出-來，身軀無一sian2，無藥thang 糊，愛行路，無穿鞋be7 行，才ka7 人分一雙運動鞋來穿。無藥，無藥布thang 包，才ka7 人分面巾來包。
Hit日無落雨，四界崩山，致到無路thang 行，溪水也濁濁，親像做風颱e5 濁水，這是boe7-bat看見e5 事。一下轉到位，看見公館e5 厝全滅，看見拜堂攏破了了，我e5 家族企ti7 附近e5 天中央，be7 禁得出聲啼哭；我e5 查某子春嬌chhoa7 我去公學校hou7救護班服藥。厝倒，街路無路thang 行，著行田岸到公學校，看見ti7 運動埕e5 受傷者滿埕，死--e5 也規堆，棺木也真濟，有e5 無棺木thang toe2，用枋釘做棺木，也有e5 用草蓆包，啼哭e5 聲，哀呻e5 聲滿耳孔見著朋友親人攏流目屎。這擺我所流e5 目屎，比死父母所流--e5 較濟，所有e5 慘境，m7 是用筆寫會盡。公館庄所損失e5 財產算be7 了，人受傷--e5 1000外，死--e5 倚300人，到今仔日（5：14），傷重e5 受傷者猶真濟，臨時病院猶幾若位，現時逐人猶toa3 ti7 臨時e5 寮仔。
咱e5 教會也大損害，會友二十外戶，只有兩戶toa3 ti7 較內山e5，厝無倒，有二十戶厝倒，無厝thang toa3；會友受teh 死e5 一名，受傷e5 5名，現時兩名重傷e5，iau2未好，ti7 臨時病院治療，雖是an2-ni，咱會友e5 死傷數較少，這是上主e5 特別恩顧。
阮受災害，有得著列位e5 疼真濟，有韋牧師，偕先生，戴醫生，徐牧師，Jit8-ki青年會，台南基督教青年會，台南神學校先生佮學生，也許宏謀先生，鄭聰國先生，台北神學校先生佮學生，柯先生娘等，各團體勞力到災害地來慰問阮，也有濟濟下賜見撫金佮物品，也得著馬偕病院Su5醫生送藥品來幫贊阮，也有得著濟濟慰問e5 批。
今我做敝會e5 代表，寫幾字敬意來ka7 列位說謝，我現時猶toa3 ti7 7、8呎闊e5 寮仔，有得著教士會e5 疼，替我設法起臨時亞鉛，枋仔e5 宿舍佮禮拜所，向望 koh 無幾日，會起好，也向望列位會替阮祈禱，求上主開路，hou7阮有復興e5 期。
(芥菜子第113號（公報第603號），1935年6月) 
</HL>