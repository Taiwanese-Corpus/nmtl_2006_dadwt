<CL>
Lim5 Lin5 TiuN2-lo2 si7 Li2-lang7 Kau3-hoe7-oan5 Lim5 Su-siong hiaN e5 lau7-pe7.  KhoaN3 kiaN2-ji5 e5 jiat8-sim kap sin3-tek, chiu7 chai lau7-pe7 e5 sin3-tek kap jiat8-sim, thang siau3-liam7 lai5 kui eng5-kng Chu2 Siong7-te3.
Ti7 3 geh8 7 jit8, i e5 te7-saN kiaN2 Lim5 Su-khe2 kun kap PhoaN--si7 Goat8-kim lu2-su7 beh ku2-heng5 kiat-hun-sek.  Kin-ni5 tu2 si7 i 61 hoe3, sun7 chit e5 ki-hoe7 i e5 kiaN2 beh ka7 i chiok-siu7.  Put-heng7 ti7 boe7 hiong2-siu7 siang-hi2 e5 cheng5 chhe-si3, am3-chhia khi3 Giok8-li2 boe2-pan7, hit-am3 ti7 li2-koan2 khi2-piN7 (nau2-ek-hiat).  Kau3 thiN-kng chhe-gou7 cha2-khi2 8 tiam2, khoaN3-tioh8 TiuN2-lo2 niu5 kap i e5 kiaN2 e5 si5, an-sim eng2-bin5 ho2-khun3, hiong2-siu7 61 hoe3.  3 geh8 chhe 6 e7-pou 2 tiam2, ti7 i e5 chhu3 ku2-heng5 ko3-piat8-sek; hu3-sek e5 lang5 u7 200 cho2-iu7.
Na7-si7 kong2-khi2 Lim5 Lin5 TiuN2-lo2, chiu7 Lam5-pou7 khah lau7 e5 sian-siN a2-si7 bok8-su, long2 bat--i.  In-ui7 i 18 hoe3 e5 si5 li7-khui pun2-hiuN khi3 Tau2-lak8, hit-si5 kap Lau5 Ban7-kiam3 TiuN2-lo2, Gou5 Lok8 TiuN2-lo2 choe3 peng5-iu2; tui3 an2-ni jiat8-sim hok8-sai7 Siong7-te3. Ti7 22 hoe3 e5 si5, siu7 ku2-chian3 thak8 Sin5-hak8.  Ti7 26 hoe3 chhut-lai5 thoan5 Chu2 e5 Hok-im.  Ti7 32 hoe3 e5 si5, tu2-tioh8 Sian-siN-niu5 ke3-ong2; koh u7 3 e5 kiaN2, cha-bou2-kiaN2, put-tek-i2 tioh8 si5 Thoan5-to7 e5 kang, lai5 Tang-pou7 toa3 ti7 Ban7-jin5-pou; ti7-hia koh tit-tioh8 hian7-si5 e5 TiuN2-lo2-niu5. I u7 7-e5 kiaN2 4-e5 cha-bou2-kiaN2; lun7 i e5 kiaN2-ji5 ti7 Ban7-jin5-pou si7 thang o-lo2 e5 bou5-hoan7 chheng-lian5, te7-it toa7 ka-chok8 koh jiat8-sim.  Chu2 kong2,  “PhaiN2-chhiu7 boe7-oe7 kiat ho2 ke2-chi2.”  Sit8-chai7, khoaN3 i e5 kiaN2-ji5 chiu7 thang siau3-liam7 Lim5 TiuN2-lo2 e5 sin3-tek kap jiat8-sim.
(Tai5-oan5 Kau3-hoe7 Kong-po3 te7 604 koan3, 1935 ni5 7 geh8)
</CL>
<HL>

林Lin5長老是Li2-lang7教會員林書襄兄e5老父。看子兒e5熱心kap信德，就知老父e5信德kap熱心，thang數念來歸榮光主上帝。
Ti7 3月7日，伊e5第3子林書啟君kap潘--氏月金女士beh舉行結婚式。今年tu2是伊61歲，順這個機會伊e5子beh ka7 伊祝壽。不幸ti7 be7享受雙喜e5前初4，暗車去玉里買辦，hit暗ti7旅館起病 (腦溢血)。到天光初5 早起 8點，看著長老娘kap伊e5子e5時，安心永眠好睏，享壽61歲。3月初6 e7晡2點，ti7伊e5厝舉行告別式；赴式e5人有200左右。
若是講起林Lin5長老，就南部較老e5先生抑是牧師，攏bat--伊。因為伊18 歲e5時離開本鄉去斗六，hit時kap劉Ban7-kiam3長老，吳Lok8長老做朋友；對an2-ni熱心服事上帝。Ti7 22歲e5時，受舉荐讀神學。Ti7 26歲出來傳主e5福音。Ti7 32歲e5時，tu2著先生娘過往；koh有3個子、查某子，不得已著辭傳道e5工，來東部toa3 ti7 萬人埔；ti7-hia koh 得著現時e5長老娘。伊有7個子4個查某子；論伊e5子兒ti7萬人埔是thang o-lo2 e5模範青年，第一大家族koh熱心。主講：「歹樹be7會結好果子。」實在，看伊e5子兒就thang數念林長老e5信德kap熱心。
(台灣教會公報第604卷，1935年7月)
</HL>