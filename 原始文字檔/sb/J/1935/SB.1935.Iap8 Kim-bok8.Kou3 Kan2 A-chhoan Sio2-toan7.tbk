<CL>
 Kan2 A-chhoan, si7 Koe-lang5 kau3-hoe7 e5 Chip-su7, i ti7 Chu2-au7 1920 ni5, tui3 Gou5 Teng5-hong thiaN phoa3-be5-lo5 e5 to7-li2, tui3 hit-tiap8 chiu7 koat-sim lai5 sin3 Chu2, liau2-au7 chin jiat8-sim gian2-kiu3 to7-li2, Peh8-oe7-ji7 e5 Seng3-keng thak8 kau3 chin sek8. 1922 ni5, u7 siu7 soe2-le2, tui3 kau3-hoe7 chin jiat8-sim; le2-pai3 chin ti3-i3, jip8 pai3-tng5 chin khian5-seng5, chiu7-si7 tiam7-cheng7 ki5-to2, thak8 Seng3-keng. I it-seng si7 khin5-khiam7 e5 lang5, chong2-si7 chin kam-goan7 hian3-kim ti7 kau3-hoe7. 
 1926 ni5, kau3-hoe7 u7 keng2 i choe3 Chip-su7, tui3 kau3-hoe7 tak8 hang7 e5 su7-bu7, chin u7 chin7 chek-jim7. 1931 ni5, u7 koh teng5-jim7 Chip-su7, ti7 3 ni5 cheng5, pai3-tng5 e5 siok-sia3 u7 thiah toa7-lou7 koh kai2-tiok, I choan-sim lai5 kam3-tok kau3 oan5-seng5,sit8-chai7 chin kam2-sim. Bo5 phah-sng3, ti7 ku7-ni5 tiong, u7 kap kau3-hoe7 chiam7-si5 saN-li7, khi3 gian2-kiu3 Thian-chu2-kau3, kau3 kin-ni5 Tiong-hoe7 cheng5, chiu7 koh tit-tioh8 Siong7-te3 bek8-si7, hoan2-hoe2, soa3 chhoa7 ke-lai7 lai5 kui Chu2. Kho2-sioh I ku2-ku2 ti7 piN7-iN7, i e5 piN7 na2 tang7, ti7 2 geh8 chhoe, chiu7 the3 iN7 tng2-lai5. Tui3 hit-tiap8 kau3 i li7-khui se3-kan, goan2 u7 siong5-siong5 khi3 tham3 i, kap i ki5-to2, i ia7 kap goan2 ki5-to2. 
 Kau3 2 goeh8 13 jit8, hit cha2-khi2 11 tiam2, an-jian5 siu7 Chu2 keng2-tiau3, chin3-jip8 ThiN-siaN5, hit-tiap8 i e5 toa7-soe3 choan5-pou7, kap goa2 e5 hu7-jin5-lang5, kap goa2 e5 kiaN2 ia7 ti7 i sin-piN lai5 sang3 i sian7-chiong. Goa2 in-ui7 khi3 hu3 Tiong-hoe7, bo5 ti7-teh. I e5 kiaN2 u7 eng7 ¥ 200.00 hian3 choe3 kau3-hoe7 e5 ki-pun2 chai5-san2, u7 theh8 ¥100.00 lai5 pi7-pan7 Song-su7-hoe7 eng7 e5 mih8, chiu7-si7 koan-ta3 kap ki5-a2, i2-kip8 pat8-hang7. Ji7-geh8 19 ho7 teng2-pou, u7 ti7 pun2-tng5 ku2-heng5 ko3-piat8-sek, u7 chin-choe7 ui7 e5 bok8-su, thoan5-to7-su lai5 hu3, ia7 u7 hu7-kun7 e5 kau3-hoe7 chin-choe7 lai5 hu3; u7 chhiaN2 TiuN Bok8-su, Chhi5 Bok8-su ki5-to2; Tan5 Chheng-gi7 Bok8-su, Kai Sian-siN soat-kau3; pun2-tng5 Bok8-su kong2 li2-lek8; koh u7 tiau3-su5 tiau3-tian7 chin-choe7, sek-au7 u7 sia2-chin. Chit jit8 u7 500 goa7 lang5 hoe7-chong3, chhi7-bin5 long2 choah--khi2-lai5. Goa2 sia2 tam7-poh8, thang hou7 tai7-ke lai5 siau3-liam7 i, chit8 bin7 thang siong-sim, in-ui7 kau3-hoe7 sit-loh8 chit8-ui7 Chu2 e5 tiong-pok8; chit8 bin7 thang hoaN-hi2, in-ui7 i oat8 to3-tng2, chhoa7 ke-lai7 kui Chu2, an-jian5 kau3 Pe7 e5 chhu3, hiong2-siu7 ku2-tng5 e5 hok-khi3. ChhiaN2 liat8-ui7 thoe3 i e5 ui5-chok8 ki5-to2. 
 (Tai5-oan5 Kau3-hoe7 Kong-po3 te7 601 koan3, 1935 ni5 4 goeh8) 
</CL>
<HL>

簡A-chhoan，是雞籠教會e5執事，伊ti7主後1920年，對吳廷芳聽破迷牢e5道理，對hit-tiap8就決心來信主，了後真熱心研究道理、白話字e5聖經讀到真熟。1922年，有受洗禮，對教會真熱心，禮拜真致意，入拜堂真虔誠，就是恬靜祈禱、讀聖經。伊一生是勤儉e5人，總是真甘願獻金ti7教會。 
1926年，教會有揀伊做執事，對教會逐項e5事務，真有盡責任。1931年，有koh重任執事，ti7 3年前，拜堂e5宿舍有拆大路koh改築，伊專心來監督到完成，實在真感心。無扑算，ti7舊年中，有kap教會暫時相離，去研究天主教，到今年中會前，就koh得著上帝默示，反悔，續chhoa7 家內來歸主。可惜伊久久ti7病院，伊e5病那重，ti7二月初，就退院轉來。對hit-tiap8到伊離開世間，阮有常常去探伊，kap伊祈禱，伊也kap阮祈禱。 
到2月13日，hit早起11點，安然受主揀召，進入天城，hit-tiap8伊e5大細全部，kap我e5婦人人，kap我e5子也ti7伊身邊來送伊善終。我因為去赴中會，無ti7-teh。伊e5子有用¥ 200.00獻做教會e5基本財產，有提¥ 100.00 來備辦喪事會用e5物，就是棺罩kap旗仔以及別項。2月19號頂晡，有ti7本堂舉行告別式，有真濟位e5牧師、傳道師來赴，也有附近e5教會真濟來赴；有請張牧師、徐牧師祈禱；陳清義牧師、偕先生說教；本堂牧師講履歷；koh有弔詞弔電真濟，式後有寫真。這日有500外人會葬，市民攏choah--起-來。我寫淡薄，thang hou7大家來數念伊，1面thang傷心，因為教會失落1位主e5忠僕；1面thang歡喜，因為伊越倒轉，chhoa7家內歸主，安然到父e5厝，享受久長e5福氣。請列位替伊e5遺族祈禱。 
(台灣教會公報第601卷，1935年4月) 
</HL>