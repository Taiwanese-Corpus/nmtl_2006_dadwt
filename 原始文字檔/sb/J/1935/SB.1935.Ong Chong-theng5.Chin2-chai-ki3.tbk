<CL>
 Ti7 Chu2 Ia5-sou e5 Koh-oah8-choeh, 4 geh8 21 ho7 ngou2-chian5 6 tiam2 2 hun, Tun-a2-kha toe7-hng u7 tu2-tioh8 be7-bat u7 e5 toa7 toe7-tang7. Tui3 khi2-thau5 chiu7 chin tang7,iok 2 biau2 e5 tiong-kan, kui chng e5 chhu3 choan5-pou7 to2-hoai7. Tun-a2-kha tu2-tu2 si7 ti7 chin2-tai3 e5 tiong-ng ; lang5 siu7 io5 to2, thou5-kha piak-lih8, u7 sou2-chai7 tim5-loh8 iok 5 chhioh chhim. Tun-a2-kha chit8 hiuN-chng siu7 teh-si2--e5 chheng goa7 lang5,tu2-tioh8 tang7-khin-siong--e5, boe7 sng3-tit. Chit8 keng chhu3 teh-si2 7, 8 mia5--e5 ia7 u7 ;sit8-chai7 chhiN-chham2 kau3-kek8. 
 Lan2 kau3-hoe7 chit-pang ia7 tu2-tioh8 sun2-hai7 chin toa7. Sin3-chia2 siu7 teh-si2--e5 8 mia5 ; kiu5-to7-chia2 siu7 teh-si2--e5 11 mia5. Chu7-jian5 hoe7-iu2 e5 chhu3 si7 long2 to2 kau3 piN5-toe7 ; ti7-chia u7 lang5 po2-chun5 in e5 siN3-mia7, thang kong2 si7 sin5-jiah. Le2-pai3-tng5 kap siok-sia3, tui3 toe7-ki choan5-pou7 to2 kau3 piN5-toe7. Goan2 kui ka-chok8, long2 siu7 teh kham3 ti7 lai7-bin7. Kam2-sia7 Siong7-te3 e5 ai3-kou3, sui5-si5 hou7 goan2 tit-tioh8 lang5 lai5 kiu3-oan7 kut8-chhut, kan-ta goa2 e5 te7-si3 cha-bou2-kiaN2 12 he3 tu2-tioh8 teh-si2 na7-tiaN7. Ki5-u5--e5 u7 tu2-tioh8 tang7-khin siong ; sit8-chai7 si7 poaN5-ke3 si2-soaN3, 9 si2 1 seng e5 keng-giam7. Au7-lai5 siong5-se3 kiam2-cha siu7 teh e5 sou2-chai7, chiu7 chai si7 u7 chhioh-goa7 e5 khang-toe7 thang thong khong-khi3,na7 bo5, chiu7 choan5-ke khi3-choat8 ti7 lai7-bin7.Sou2 u7 e5 mih8-kiaN7, pai3-tng5 e5 pi7-phin2 long2 teh ti7 lai7-bin7 ; kai-chai3 tit-tioh8 Tai7-kah Kau3-hoe7 Chhoa3 Kau3-su kap Tiong2-chip tek8-piat8 e5 tong5-cheng5, koaN2-kin2 chhiaN3 lang5 lai5 hoat-kut8 ; chong2-si7 khah choe7 i2-keng teh phaiN2--lah. An2-ni le2-pai3-tng5 kap siok-sia3, i2-kip8 pi7-phin2 e5 sun2-hai7 iok u7 4 chheng khou cho2-iu7. 
 Toe7-tang7 chit8-e7 khi2, kui-chng e5 toa7-chhu3, sio2-ok long2 to2 kau3 piN5-toe7. Chit8-si5 hoah-kiu3 e5 siaN, pi-chham2 e5 siaN, m7-si7 hi7 khang sou2 oe7 jim2-tit thiaN--e5. ChhiN-chham2 e5 chong7-thai3, m7-si7 pit-bak8 sou2 oe7-tit-thang heng5-iong5--e5. Na7 m7-si7 sit8-te7 e5 keng-giam7-chia2, oh-tit chhim-kam2 hit-e5 cheng5-heng5. Siok8-gu2 kong2, “Kng koaN-chha5-e5 bauh8 khau3” ; chit ku3 oe7 chin-chiaN3 u7 eng3-giam7 ti7 Tun-a2-kha lah. Kui chng-thau5 tak8-ke long2 u7 si2-siong-chia2, chhiaN3 bo5 lang5 thang tai5 sin-si ;chit8 si5 lian5-koaN-chha5 to bo5 tang3 boe2,kan-ta eng7 poh8 e5 pang lai5 teng3 choe3 lou7-eng7. Teh bo5 si2 e5 lang5, tioh8 ka-ki7 kng in ke-lai7 e5 lang5, a2-si7 chhin-chhek khi3 bai5-chong3. U7 lang5 eng7 he3-but8-chhia chai3 kui-chhia khi3 thiong2-soaN, chit8 si5 thiong2-soaN chin lau7-jiat8, bo5 kam2-kak chhiN-chhin3. Ti7 ji7-chap8-ji7 ho7, chu2-siu2 teh-si2 sin3-chia2 e5 koaN-chha5, long2 pai5 ti7 le2-pai3-tng5 cheng5 e5 cheng5-chhiu7-kha, chhiuN7 si5-siong5 ki2-heng5 ko3-piat8-sek e5 le2-pai3. Tai7-kah e5 Chhoa3 bok8-su kap Hong-goan5 e5 IuN5 thoan5-to7-su lai5 the3 lan2 chu2-li2, ia7 u7 Hong-hoan5, Tai7-kah e5 tiuN2-chip, hoe7-iu2, iok gou7-chap8-goa7 mia5 lai5 hoe7-chong7. 
 Khi2-thau5 nng7 jit8 nng7 mi5, goan2 bo5 sou2-chai7 thang hioh sin, si7 hioh ti7 le2-pai3-tng5 cheng5 e5 chheng5-chhiu7-kha ; au7-lai5 Te3 I-seng u7 lai5 thoe3 goan2 siat-hoat khi2 pang-chhu3 hou7 goan2 toa3, i ia7 kap goan2 hioh ti7 chheng5-chhiu7-kha ke3 chit8-am3. Chiau3 Te3 I-seng kong2, khoaN3-kiN3 sin-bun5 sou2 sia2, khah bo5 kam2-kak hit-e5 chhiN-chham2 ;kau3 pun2-sin lai5 chia khoaN3, lai5 chia ke3 am3, thau3-cha2 khi2-lai5 e5 si5, thiaN-kiN3 kui chng thi5-khau3 e5 siaN, sit8-chai7 hou7 lang5 oh-tit tng e5 chham2-keng2. 
 Chit pang lan2 cheng3-hu2 e5 si-siat,thang kong2 kau3-kek8 chiu-chi3. Chin2-chai hit cha2-khi2, chiu7 phai3 ti7-liau5 kiu3-hou7-pan, Chheng-lian5-thoan5, Chong3-teng-thoan5, Keng3-chhat-tui7, kun-tui7 lai5 hoat-kut8 siu7 teh, a2-si7 siu7 teh-si2 e5 lang5. Hun-phoe3 chiah8-mih8 kap chui2, am3-si5 kun-tui7, keng3-chhat-tui7 hun-phoe3 lai5 sun5-si7 ; chit8 si5 chhin-chhiuN7 pou3 giam5 kai3-beng7 e5 khoan2-sit. Chhiah-sip8-ji7-sia7 u7 chhut-tiuN lai5 ti7-liau5, ia7 u7 kian3-siat lim5-si5 piN7-sia3, siu-iong5 tang7-siong e5 lang5. Kok hong-bin7 e5 Ui3-bun7-thoan5, mui2-jit8 kui2-na7 chheng lang5. Thian-hong5 pe3-ha7 u7 phai3 khim-chhe lai5 ui3-bun7, kui chng-bin5 kam2-kek hong5-un e5 toa7. 
 Chit pang Te3 I-seng m7-na7 siat-hoat goan2 e5 ke2 siok-sia3, ia7 u7 leng7-goa7 khi2 8 keng e5 sio2-chhu3, beh hou7 song3-hiong lang5 toa3. Goan2 chit pang u7 tit-tioh8 Tai7-kah kau3-hoe7 e5 Chhoa3 Kau3-su i2-kip8 Tiong2-chip, thoe3 goan2 siat-hoat pai3-tng5 kok hang7 e5 su7, ia7 tit-tioh8 in e5 ui3-bun7 sang3 kim-phin2. ThiaN-kiN3 Chhoa3 Kau3-su kong2, Ui2 Pi2-tek Bok8-su u7 theh8 100khou hou7 i, kah i thoe3 goan2 siat-hoat lim5-si5 le2-pai3-tng5 e5 su7. Leng7-goa7 u7 siu7-tioh8 Lam5 Pak Soan-kau3-su-thoan5, Lam5-pou7 Tai7-hoe7, Ka-gi7 Tiong-hoe7 e5 Thoan5-kau3-su-hoe7, Pak-pou7 Tiong-hoe7 Thoan5-to7-kiok8, Tiong2-chip Lian5-beng5-hoe7, Pak-pou7 Thoan5-kau3-su-hoe7, Tai5-lam5 Ki-tok-kau3 Chheng-lian5-hoe7, Tai5-lam5 Sin5 Hak8-hau7, Tai5-pak Sin5 Hak8-hau7, Tai5-oan5 Ki-tok-kau3 Chheng-lian5-hoe7, Tai5-oan5 Jit8-pun2 Ki-tok Kau3-hoe7 Tiong-hoe7, Tai5-tiong Seng3-kong-hoe7, Tang-si3 Kau3-hoe7,Ba5-u5 Kau3-hoe7, Lok8-kang2 Kau3-hoe7, Khe-ou5 Kau3-hoe7, Siong5-san Kau3-hoe7 teng2 e5 tai7-piau2-chia2, lai5 ui3-bun7 kap sang3 kim-phin2 ; i2-goa7 iau2 u7 kok te7 e5 kau3-hoe7,thoan5-the2, a2-si7 ko3-jin5 e5 ui3-bun7 kap sang3 mih8 ; a2-si7 ui3-bun7 e5 phoe. Tui3 i2-siong7 chiah-e5 tong5-cheng5-chia2, a2-si7 goan2 sou2 m7-chai, un2-bat8 tiong e5 tong5-cheng5-chia2, goan2 Tun-a2-kha Kau3-hoe7, kap tit-tioh8 poaN5-ke3 si2-soaN3 e5 ka-chok8, ai3 piau2-chhut kiong-keng3 seh-sia7 e5 cheng5. Goan2 tiam3 ti7 Chu2, lai5 hiong2-siu7 chit-e5 un-kou3, ia7 tiam3 ti7 Chu2 lai5 kam2-sia7 liat8-ui7, soa3 kiu5 liat8-ui7 chiap-soa3 e5 ai3-kou3 kap thoe3 ki5-to2 ; hou7 goan2 u7 hok8-heng kau3 oan5-seng5 e5 jit8-chi2. 
 Cheng5 4 geh8 21 ho7 e5 chin2-chai, sng3-si7 han2-tit u7 e5 toa7 kiong5-chin2. Sin3-chia2 tiong choe7-choe7 lang5 teh phah-sng3 kaN2-si7 boat8-jit8 lah, u7 lang5 ti7 chhan5-nih teh choe3 kang, khoaN3-kiN3 thou2-toe7 si7 phong3-koan5 khi2-lai5, chiah koh tim5--loh8-khi3. Goa2 si7 kam2-kak chhin-chhiuN7 teh tim5--loh8-khi3 e5 khoan2-sit, chit8-si5 u7 ou-am3 kap hu7-hu7 hau2 e5 toa7-siaN, chin si7 koai3 hian7-siong7. 
 Chit-khoan2 e5 kiong5-chin2, ju2 kian-kou3 e5 chhu3-theh8, thang kong2 hit-e5 pho3-hoai7 si7 ju2 li7-hai7. Goa2 tu2-tioh8 chit khoan2 e5 keng-giam7, chhim-khek kam2-kak lang5 bo5 thang khoa-khau2 i e5 chhu3-theh8 kian-kou3. Ti7 se3-kan si7 choat8-tui3 bo5 u7 an-un2 kap kian-kou3 e5 sou2-chai7, oan5-choan5 si7 oa2-kho3 Siong7-te3 chiah u7 peng5-an e5 seng-chun5 (Heng7 17 : 28). 
 Siong7-te3 e5 siu7-khi3 kan-ta chiah 2 biau2 ku2 na7-tiaN7, lang5 siong7-chhiaN2 tam-tng boe7 tiau5 ; ho5-hong3 chiong-lai5 eng2-oan2 e5 sim2-phoaN3, lang5 thai3-tho2 oe7 kham-tit tam-tng ah ! Sou2-i2 lang5 ti7 Siong7-te3 e5 bin7-cheng5, choat8-tui3 si7 bo5 thang kiau-ngou7 e5 sou2-chai7. Choe7 choe7 lang5 siu7 chit pai2 e5 chhi3-khek, u7 hian2-chhut sin3-giong2 e5 sim. Goan2 chia u7 kui2-na7 lang5, choe7-choe7 ni5 e5 tiong-kan bo5 ai3 lai5 choe3 le2-pai3 ; taN u7 koh hoat-chhut sin3-giong2, jiat8-sim lai5 teh le2-pai3. 
 Chit-pai2 ui7-tioh8 chin2-chai e5 chhiN-chham2, sit8-chai7 si7 hui-siong5, na7 u7 chai5-san2 e5 lang5 khah bo5 tek8-piat8 e5 kam2-thong3, na7-si7 tiong-san2 e5 lang5, taN si7 pian3-choe3 pho3-san2-chia2 ;iah8 na7-si7 bu5-san2-chia2, taN si7 chhin-chhiuN7 khit-kai3 e5 khoan2-sit. KhoaN3-kiN3 chit-e5 cheng5-keng2, sit8-chai7 oe7 hou7 lang5 kam2-khai3 siong-sim bo5 chin7, lai5 hoat-chhut tong5-cheng5 kap chhek-un2 e5 sim, na7 bo5,si7 chit8-cheng2 pian3-thai3 e5 jin5-lui7 lah. 
 Ti7 5 geh8 22 ho7, tiam3 pai3-tng5 e5 ka2 siok-sia3, u7 khai-chhui Tui-to7 hoe7, tit-tioh8 Pak-pou7 Ki-tok-kau3 hiap8-lek8 hong7-su7-thoan5, Tai7-kah kau3-hoe7, Hong-goan5 kau3-hoe7, Lau5 Bok8-su, Te3 I-seng, Iap8 Bok8-su, TiuN Bok8-su teng2, choe3 hou7-oan7, u7 chhiaN2 Lau5 Bok8-su su7-sek, ku2-heng5 giam5-siok e5 tui-to7 le2-pai3. Sek-tiuN5 u7 pai5 liat8 hiah-e5 si2-bong5-chia2 e5 ui5-siong7, ia7 u7 hoe-khoan5, hoe sip8-ji7-ke3, kap tak8-ui7 kia3 lai5 tiau3-lian5, tiau3-si. Hit jit8 sui-jian5 u7 loh8 toa7-hou7, chong2-si7 sek-tiuN5 ia7-si7 boan2-cho7, u7 lang5 soa3 kiah8 hou7-soaN3 khia7 ti7 sek-tiuN5-goa7 teh chham-hoe7. TaN tioh8 ka7 liat8-ui7 hou7-oan5-chia2 kap chham-hoe7-chia2 seh to-sia7. 
 Tang5 hit-e5 e7-pou, Te3 I-seng sou2 khi2 hit 8 keng e5 BARAKU ia7 u7 soa3 ku2-heng5 lok8-seng5-sek, lai5 hun-phoe3 hou7 8 ke e5 lang5 khia7-khi2, ia7 u7 boe2 mih8-kiaN7 pun hou7 in, tai7-ke toa7 hoaN-hi2 kam2-sia7 Siong7-te3, kap Te3 I-seng e5 ho2-i3. 
 Koh hit-e5-hng, hong7-su7-thoan5 u7 khai-chhui ui3-an-hoe7,lai5 hun3-hoat sin3-chia2 phi5-pai7 e5 cheng-sin5. U7 gim5-si, kong2 kou3-su7, thiok-im-khi3, chio3 hoan3-teng, kau3 10 tiam2 goa7 chiah pi3-hoe7, siu7 kam2-kek--e5 boe7 chio2. 
 Chin2-chai au7, lai5 choe3 le2-pai3 e5 jin5-sou3,pi2-kau3 i2-cheng5 u7 khah seng7-hong2, cheng5 si7 50-60 goa7 lang5 teh chu7-chip8, taN pai5-liat8 chin2-chai au7 e5 sun7-su7 :20, 54,64, 51, 96, 102, 83, put-chi2 u7 khah seng7-hong2. 
 Chiah-e5 siu7 chai-lan7 e5 sin3-chia2, toa7 kam2-kek lin2 liat8-ui7 tong5-cheng5-chia2 e5 bi2-tek kap phok-ai3, ti7 khiam3-kheh tiong tit-tioh8 lin2 e5 tong5-cheng5, hit-e5 kam2-kak choe3 te7-it chhim-khek ; chhin-chhiuN7 kou2-cha2 lang5 u7 kong2, “渴時一滴如甘露,醉後添杯不如無” chiah-e5 oe7, si7 kim-gian5 kek-gian5 lah. 
 TaN kiong-keng3 tui3 liat8-ui7 thoe3 pe3-toe7 hoe7-iu2 ka7 lin2 seh kam2-sia7, soa3 ki3 hian3 ui3-bun7-phin2-chia2 e5 hong-beng5, lai5 choe3 leng2-siu : Pak-pou7 Thoan5-to7-su-hoe7, Tai5-tiong chhi7 Ki-tok-kau3 Lian5-beng5, Lam5-chu2 Jit8-iau7 hak8-hau7, Ka-li2 kau3-hoe7, Ka-na2-tai7 Bu2-hoe7 (u7 phai3 Koa Sian-siN-niu5 lai5), Hong-goan5 Ki-tok-kau3 Chheng-lian5-hoe7, Chiong-hoa3 kau3-hoe7, Tai5-pak chhi7 Jit8-pun2 Ki-tok kau3-hoe7, Pak-hai2-to7 mia5 kia3 Chou-hap8 kau3-hoe7, Jit8-pun2 He7 Kou-niu5, Tang-kiaN Kim Kou-niu5,Chiong-hoa3 An Kou-niu5, Jit8-pun2 Tai5-oan5 Ki-tok-kau3 Chheng-lian5-hoe7. I2-siong7 u7 chiap-tioh8 in e5 ui3-bun7-phin2 kap ui3-bun7-kim. 
 Ia7 u7 koh siu-tioh8 Te3 I-seng kia3 lai5 3 toa7 kiaN7 e5 ui3-bun7-phin2 (bang2-ta3, i-hok8,bin7-kun, i2-goa7 chin-choe7 hang7). 
 Cheng3-hu2 sun7 chit-e5 ki-hoe7, beh soa3 si-siat chhi7-khu e5 kai2-cheng3, beh khui 5 tiau5 hoaiN5-tit8 e5 toa7 kau-thong lou7, lan2 pai3-tng5 e5 hu-toe7, tioh8 3 hun7 chit8 hun7 siu7 thiah choe3 toa7-lou7 ; pai3-tng5 ui7 soa3 pian3-choe3 chhi7-koe e5 tiong-ng, put-chi2 u7 kiau2-jiau2 ti7-teh, thou2-toe7 ia7 khah bo5 kau3 eng7, na7 u7 tu2-ho2 e5 sou2-chai7, lan2 pai3-tng5 ai3 beh koh oaN7-ui7 khah ho2. 
 Ng3-bang7 khoaN3 Po3 e5 hiaN-che2, ti7 ki5-to2 tiong, chhiaN2 tioh8 thoe3 goan2 ki5-to2, ng3-bang7 Siong7-te3 si un-tian2, bo5 ku2 tiong u7 sin e5 pai3-tng5 kap hok8-heng kau3-hoe7, si7 sim sou2 goan7. 
 (Tai5-oan5-kau3-hoe7-kong-po3 te7 603-604 koan3, 1935 ni5 6-7 goeh8) 
</CL>
<HL>

Ti7 主耶穌e5 koh 活節，4月21號午前6點2分，屯仔腳地方有抵著be7-bat有e5 大地動。對起頭就真動，約兩秒e5 中間，規庄e5 厝全部倒壞。屯仔腳抵抵是ti7 震帶e5 中央；人受搖倒，土腳爆離，有所在沈落約5尺深。屯仔腳一鄉庄受teh 死--e5 千外人，抵著重輕傷--e5，be7 算得。一間厝teh 死七八名--e5 也有，實在悽慘到極。 
咱教會這pang也抵著損害真大。信者受teh 死--e5 八名，求道者受teh 死--e5 11名。自然會友e5 厝是攏倒到平地；ti7-chia 有人保存in e5 性命，thang講是神蹟。禮拜堂佮宿舍，對地基全部倒到平地。阮規家族，攏受teh kham3 ti7 內面。感謝上帝e5 愛顧，隨時hou7阮得著人來救援掘出，kan-ta我e5 第4查某子12歲抵著teh 死na7-tiaN7。其餘--e5 有抵著重輕傷，實在是盤過死線，九死一生e5 經驗。後來詳細檢查受teh e5 所在，就知是有呎外e5 空地thang 通空氣，若無，就全家氣絕ti7 內面。所有e5 物件，拜堂e5 備品攏teh ti7 內面，佳哉 得著大甲教會蔡教師佮長執特別e5 同情，趕緊倩人來發掘；總是較濟已經teh 歹--啦。An2-ni禮拜堂佮宿舍，以及備品e5 損害約有4千箍左右。
地動一下起，規庄e5 大厝、小屋攏倒到平地。一時喝救e5 聲，悲慘e5 聲，m7 是耳孔所會忍得聽--e5。悽慘e5 狀態，m7 是筆墨所會得thang 形容--e5。若m7 是實地e5 經驗者，oh 得深感hit個情形。俗語講，「扛棺材e5 貿哭」；這句話真正有應驗ti7 屯仔腳啦。規莊頭逐家攏有死傷者，chhiaN3 無人thang 埋身屍；一時連棺材to 無tang3 買，kan-ta用薄e5 枋來釘做路用。Teh 無死e5 人，著家己扛in 家內e5 人，抑是親戚去埋葬。有人用貨物車載規車去塚山，一時塚山真鬧熱，無感覺淒凊。 Ti7二十二號，貯守teh 死信者e5 棺材，攏排ti7 禮拜堂前e5 榕樹腳，像時常舉行告別式e5 禮拜。大甲e5 蔡牧師佮豐原e5 楊傳道師來替lan2主理，也有豐原、大甲e5 長執、會友，約五十外名來會葬。
起頭2日2暝，阮無所在thang 歇身，是歇ti7 禮拜堂前e5 榕樹腳；後來戴醫生有來替阮設法起枋厝hou7阮toa3，伊也佮阮歇ti7 榕樹腳過一暗。照戴醫生講，看見新聞所寫，較無感覺hit個悽慘；到本身來 chia 看，來 chia 過暗，透早起來e5 時，聽見規庄啼哭e5 聲，實在hou7人難得當e5 慘境。
這pang 咱政府e5 施設，thang講到極周至。震災hit早起，就派治療救護班、青年團、壯丁團、警察隊、軍隊來發掘受teh，抑是受teh 死e5 人。分配食物佮水，暗時軍隊、警察隊分配來巡視，一時親像佈嚴戒命e5 款式。赤十字社有出張來治療，也有建設臨時病舍，收容重傷e5 人。各方面e5 慰問團，每日幾若千人。天皇陛下有派欽差來慰問，規庄民感激皇恩e5 大。
這pang 戴醫生m7 但設法阮e5 假宿舍，也有另外起八間e5 小厝，beh hou7散hiong 人toa3 。阮這pang 有得著大甲教會e5 蔡教師以及長執，替阮設法拜堂各項e5 事，也得著in e5 慰問送金品。聽見蔡教師講，韋彼德牧師有提100箍hou7伊，教伊替阮設法臨時禮拜堂e5 事。另外有受著南北宣教師團、南部大會、嘉義中會e5 傳教師會、北部中會傳道局、長執聯盟會、北部傳教師會、台南基督教青年會、台南神學校、台北神學校、台灣基督教青年會、台灣日本基督教會中會、台中聖功會、東勢教會、貓盂教會、鹿港教會、溪湖教會、松山教會等e5 代表者，來慰問佮送金品；以外猶有各地e5 教會、團體，抑是個人e5 慰問佮送物，抑是慰問e5 批。對以上chiah-e5 同情者，抑是阮所m7 知，隱密中e5 同情者，阮屯仔腳教會，佮得著盤過死線e5 家族，愛表出恭敬說謝e5 情。阮tiam3 ti7 主，來享受這個恩顧，也tiam3 ti7 主來感謝列位，續求列位接續e5 愛顧佮替祈禱，hou7阮有復興到完成e5 日子。
前4月21號e5 震災，算是罕得有e5 大強震。信者中濟濟人teh 扑算敢是末日啦，有人ti7 田裡teh 做工，看見土地是phong3 懸起來，才 koh 沈--落去。我是感覺親像teh 沈--落去e5 款式，一時有烏暗佮hu2-hu2 哮e5 大聲，真是怪現象。 
這款e5 強震，愈堅固e5 厝宅，thang講hit個破壞是愈厲害。我抵著這款e5 經驗，深刻感覺人無thang 誇口伊e5 厝宅堅固。Ti7 世間是絕對無有安穩佮堅固e5 所在，完全是倚靠上帝才有平安e5 生存（Heng7 17：28）。
上帝e5 受氣kan-ta才2秒久na7-tiaN7，人尚且擔當be7 tiau5，何況將來永遠e5 審判，人thai3-tho2 會堪得擔當啊！所以人ti7 上帝e5 面前，絕對是無thang 驕傲e5 所在。濟濟人受這擺e5 刺激，有顯出信仰e5 心。阮 chia 有幾若人，濟濟年e5 中間無愛來做禮拜，今有 koh 發出信仰，熱心來teh 禮拜。
這擺為著震災e5 悽慘，實在是非常，若有財產e5 人較無特別e5 感痛，若是中產e5 人，今是變做破產者；亦若是無產者，今是親像乞丐e5 款式。看見這個情景，實在會hou7人感慨傷心無盡，來發出同情佮惻隱e5 心，若無，是一種變態e5 人類啦。
Ti7 5月22號，tiam3 拜堂e5 假宿舍，有開催追悼會，得著北部基督教協力奉事團、大甲教會、豐原教會、劉牧師、戴醫生、葉牧師、張牧師等，做後援，有請劉牧師su7-sek，舉行嚴肅e5 追悼禮拜。式場有排列hiah-e5 死亡者e5 遺像，也有花環，花十字架，佮逐位寄來弔聯、弔詩。Hit日雖然有落大雨，總是式場也是滿座，有人煞kiah8 雨傘企ti7 式場外teh 參會。今著ka7 列位後援者佮參會者說多謝。
同hit個下晡，戴醫生所起hit 8間e5 BARAKU也有續舉行落成式，來分配hou7八家e5 人企起，也有買物件分hou7 in，逐家大歡喜感謝上帝，佮戴醫生e5 好意。
Koh hit-e5昏，奉事團有開催慰安會，來奮發信者疲敗e5 精神。有吟詩，講故事，蓄音器，照幻燈，到10點外才閉會，受感激--e5 be7 少。
震災後，來做禮拜e5 人數，比較以前有較盛況，前是50~60外人teh聚集，今排列震災後e5 順序：20，54，64，51，96，102，83，不止有較盛況。
Chiah-e5 受災難e5 信者，大感激lin2列位同情者e5 美德佮博愛，ti7 欠缺中得著lin2 e5 同情，hit個感覺最第一深刻；親像古早人有講，「渴時一滴如甘露，醉後添杯不如無」Chiah-e5 話，是金言格言啦。
今恭敬對列位替敝地會友ka7 lin2說感謝，續記獻慰問品者e5 芳名，來做領收：北部傳道師會，台中市基督教聯盟，男子日曜學校，佳里教會，加拿大母會（有派柯先生娘來），豐原基督教青年會，彰化教會，台北市日本基督教會，北海道名寄組合教會，日本夏姑娘，東京金姑娘，彰化安姑娘，日本台灣基督教青年會。以上有接著in e5 慰問品佮慰問金。
也有 koh 收著戴醫生寄來3大件e5 慰問品（蚊罩、衣服、面巾，以外真濟項）。
政府順這個機會，beh 續施設市區e5 改正，beh 開5條橫直e5 大交通路，咱拜堂e5 墟地，著3份1份受拆做大路；拜堂位煞變做市街e5 中央，不止有攪擾ti7-teh，土地也較無夠用，若有抵好e5 所在，咱拜堂愛beh koh 換位較好。
向望看報e5 兄姊，ti7 祈禱中，請著替阮祈禱，向望上帝施恩典，無久中有新e5 拜堂佮復興教會，是心所願。
(台灣教會公報第603-604卷，1935年6-7月) 
</HL>