<CL>
Kong2-khi2 i2-keng ke3-ong2, jiat8-sim e5 seng3-tou5 e5 mia5, lai5 tui-liam7 i thang o-lo2 e5 sin3-tek, sit8-chai7 si7 choe3 lan2 tai7-ke e5 li7-ek; iah8 si7 hian2-beng5 Siong7-te3 e5 eng5-kng. Poat8-nai7 hiaN, chin-chiaN3 si7 lan2 tai7-ke sou2 tioh8 siau3-liam7 e5 seng3-tou5. I ti7 Chiau-ho5 9 ni5, 12 geh8 22 jit8 e7-pou 7 tiam2, chai-kioh Siong7-te3 tiau3 i kui-thian e5 si5 i2-keng kau3, chiu7 tiau3-chip8 ke-lai7 toa7-soe3 lai5 choe3 le2-pai3, ka-ki7 keng2 Seng3-si te7 19 siu2 “Goa2 bak8 kiah8 khi3 ng3 thiN, Siong7-te3 sou2 tiam3 sou2-chai7”, kap ke-lai7 e5 lang5 saN-kap gim5. Le2-pai3 soah, kong2 I sian7, chiu7 to2-loh8 bin5-chhng5 an-bin5, ho2 khun3; hiong2-siu7 67 hoe3.
Peng5-sou3 kap i saN-bat-e5, thiaN-tioh8 chit-e5 siau-sit, tek-khak beh kong2 Tiong-lek8 Kau3-hoe7 u7 sit-loh8 chit8 e5 ho2 bou5-iuN7 e5 sin3-chia2. Poat8-nai7 hiaN chin-chiaN3 si7 ho2 e5 bou5-iuN7; lun7 siu2 le2-pai3, tui3 goa2 ku7-ni5 4 geh8 lai5 hu3-jim7 i2-lai5, i m7-bat hioh chit8 le2-pai3, m7-na7 an2-ni, i e5 chhu3 li7 pai3-tng5 put-chi2 hng7, iau2-ku2 i si7 te7-it cha2 chiu7 kau3 pai3-tng5. Lun7 hian3-kim I iah8 put-chi2 kam, thang kong2 i sit8-chai7 si7 chin7 i e5 khui3-lat8 ti7-teh hian3. Lun7 tui3 ti7 Siong7-te3 e5 oe7 e5 thai3-tou7, iah8 si7 chin kho2-chhu2. Ti7 Seng3-keng-hoe7, ti7 thiaN soat-kau3, i bo5 peh-khi2 peh-loh8, si7 chin koan-sim aN3 hi7-khang teh thiaN. Sui-bong2 sou2 thiaN--e5 bo5 tak8-ku3 oe7 beng5-pek8, iau2-ku2 i e5 sim chin jiat8. Goa2 sin3, i teh thiaN to7-li2 e5 thai3-tou7, tek-khak m7-si7 ai3 beh thiaN kong2-kou2 lai5 tit-tioh8 ho2-chhio3; chiu7-si7 tui3 iau, chhui3-ta, him-bou7 gi7 e5 sim, ai3 beh thiaN Siong7-te3 e5 oe7. Siong7-te3 e5 oe7 kong2 chit8-pah ku3 e5 si5, I na7 oe7-thang tit-tioh8 nng7-ku3 na7-tiaN7, I iah8 si7 tek-khak chin boan2-chiok. In-ui7 i e5 choe3 lang5 sit8-chai7 khiam-pi, i chai-iaN2 ka-ki7 e5 khui3-lat8, i m7-kaN2 eng7 ka-ki7 e5 khui3-lat8, beh li2-kai2 Siong7-te3 long2-chong2 e5 chin-li2. Tui3 ti7 Siong7-te3 e5 oe7, i si7 khiam-pi, si7 eng7 kam2-sia7 e5 sim teh thiaN, tek-khak m7-si7 khia7 ti7 phoe-pheng5 e5 thai3-tou7 lai5 teh thiaN. Koh-chai3 i ti7 kau3-hoe7 e5 seng-oah8, si7 sun7-than3 e5 seng-oah8, si7 kam2-sia7 e5 seng-oah8. Ti7 kau3-hoe7, i si7 ai3 hong7-su7, m7-si7 ai3 chi-phoe3; sou2-i2 long2 m7-bat thiaN-kiN3 i tui3 kau3-hoe7 u7 khng3 sim2-mih8 put-peng5, a2-si7 sim2-mih8 bo5 hoaN-hi2. I siong5-siong5 ko3-pek8 ka-ki7 e5 bo5 kau3-giah8, m7-bat hiam5 pat8-lang5.
Chhin-chhiuN7 chit khoan2, sit8-chai7 thang kong2 si7 chin-sit8 bat Chu2 e5 Ki-tok-tou5, sit8-chai7 thang choe3 lan2 e5 ho2 bou5-iuN7. Lan2 tioh8 siau3-liam7 chit-e5 Seng3-tou5 lai5 oh8 i e5 sin3-tek.
(Tai5-oan5 Kau3-hoe7 Kong-po3 te7 600 koan3, 1935 ni5 3 geh8)
</CL>
<HL>

講起已經過往、熱心e5聖徒e5名，來追念伊thang o-lo2 e5信德，實在是做咱大家e5利益；亦是顯明上帝e5榮光。Poat8-nai7兄，真正是咱大家所著數念e5信徒。伊ti7昭和9年，12月22日e5晡7點，知kioh上帝召伊歸天e5時已經到，就召集家內大細來做禮拜，家己揀聖詩第19首「我木kiah8去向天，上帝所tiam3所在」，kap家內e5人相kap吟。禮拜煞，講伊sian7，就倒落眠床安眠、好睏，享壽67 歲。
平素kap伊相bat-e5，聽著這個消息，的確beh講中壢教會有失落1個好模樣e5信者。Poat8-nai7兄真正是好e5模樣；論守禮拜，對我舊年4月來赴任以來，伊m7-bat 歇1禮拜，m7-na7 an2-ni，伊e5厝離拜堂不止遠，iau2-ku2伊是第一早就到拜堂。論獻金伊亦不止甘，thang講伊實在是盡伊e5氣力ti7-teh 獻。論對ti7上帝e5話e5態度，也是真可取。Ti7聖經會、ti7 聽說教，伊無peh 起peh 落，是真關心aN3 耳孔teh 聽。雖罔所聽--e5無逐句會明白，iau2-ku2伊e5心真熱。我信，伊teh 聽道理e5態度，的確m7是ai3 beh 聽講古來得著好笑；就是tui3枵、嘴礁、欣慕義e5心、ai3 beh聽上帝e5話。上帝e5話講一百句e5時，伊若會thang得著兩句na7-tiaN7，伊亦是的確真滿足。因為伊e5做人實在謙卑，伊知影家己e5氣力，伊m7 敢用家己e5氣力，beh 理解上帝攏總e5真理。對ti7上帝e5話，伊是謙卑，是用感謝e5心teh聽，的確m7是khia7 ti7批評e5態度來teh聽。Koh 再伊ti7教會e5生活，是順趁e5生活，是感謝e5生活。Ti7 教會，伊是ai3奉事，m7是ai3支配；所以攏m7-bat聽見伊對教會有囥甚物不平，抑是甚物無歡喜。伊常常告白家己e5無夠額，m7-bat 嫌別人。
親像這款，實在thang 講是真實bat主e5基督徒，實在thang做咱e5好模樣。咱著數念這個聖徒來學伊e5信德。
(台灣教會公報第600卷，1935年3月)
</HL>