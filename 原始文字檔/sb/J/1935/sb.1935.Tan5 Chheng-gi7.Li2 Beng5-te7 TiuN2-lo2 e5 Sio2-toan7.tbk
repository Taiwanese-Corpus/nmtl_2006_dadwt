<CL>
Li2 TiuN2-lo2 si7 Choan5-chiu e5 lang5. I lai5 ti7 Bang2-kah choe3 kim-a2-tiam3, u7 lai5 thiaN to7-li2.  1900 ni5 u7 nia2 soe2-le2, si7 Kai Bok8-su ka7 i nia2 soe2-le2, au7-lai5 u7 choe3 chip-su7. Kau3 1905 ni5 u7 seng choe3 TiuN2-lo2.  I siong5-siong5 hu3 Sio2-hoe7, Tiong-hoe7, Tai7-hoe7, ia7 kui2-na7 pai2 khi3 Tai5-lam5. 1934 ni5 12 geh8 6 jit8 piat8-se3, an2-ni thau5 kau3 be2, choe3 TiuN2-lo2 29 ni5. Li2 TiuN2-lo2 tui3 pai3 Siong7-te3 khi2, chin jiat8-sim, han2-tit bo5 kau3 pai3-tng5 choe3 le2-pai3, i lai5 le2-pai3, si5-kan chin chun2.
1904 ni5, chiu7-si7 31 ni5 cheng5, i u7 the5-chhiong3 kau3-hoe7 tioh8 tok8-lip8.  I chiu7 kap cheng3 tiuN2-lo2, chip-su7 chham-siong5, hit-tiap8 Pak-pou7 iau2-be7 u7 Tiong-hoe7.  I kap cheng3 tiong2-chip, khi3 Tam7-sui2 kap Hoa5 Bok8-su, Gou5 Bok8-su chham-siong5, in chin hoaN-hi2, chiu7 thoe3 in pin2 Ka-na2-tai7 e5 Bu2-hoe7, chun2 in siat Tiong-hoe7 ti7 Pak-pou7.  Bu2-hoe7 u7 chun2, chiu7 teng7 hit ni5 10 geh8 4 jit8, ti7 Tam7-sui2 Sin5 Hak8-hau7 khui Pak-pou7 e5 Tiong-hoe7, tui3 hit-tiap8 khi2, chiu7 keng2 kui2-na7 lang5 lai5 kho2 kau3-su.  Kau3 1906 ni5 4 geh8 3 jit8, Bang2-kah Kau3-hoe7 chiu7 thau5-chit8 ui7 tok8-lip8 chhiaN2 bok8-su.  Kau3 chit-tiap8 bok8-su iau2 ti7-teh.  I2-keng keng-ke3 29 ni5 ku2, chit e5 si7 Li2 TiuN2-lo2 e5 kou2-chhui.  TaN i i2-keng bo5 ti7 se3-kan, Bang2-kah e5 Kau3-hoe7 tioh8 siau3-liam7 i.  TaN i i2-keng ke3-ong2, Li2 TiuN2-lo2-niu5 ti7 10 geh8 29 jit8 ia7 ke3-ong2, nng7 e5 piN5-piN5 69 he3.  Hu-hu7 chin ho5-bok8, Li2 TiuN2-lo2-niu5 chin un-sun5, m7-bat thiaN-kiN3 i kap lang5 oan-ke, nng7 e5 choe3-tin7 tng2-khi3, chin u7 hok-khi3.  TaN i u7 chit8 e5 hau7-siN, i2-keng ke3-ong2, u7 chit8 e5 sim-pu7 iau2 ti7-teh.  Koh u7 chit8 e5 toa7-sun, hian7-si5 ti7 Tam7-sui2 Tiong-oh8 teh thak8-chheh, iau2 u7 3 e5 cha-bou2-sun, i e5 ka-chok8 long2 u7 lai5 le2-pai3, chhiaN2 tai7-ke thoe3 in ki5-to2.
 (Tai5-oan5 Kau3-hoe7 Kong-po3 te7 599 koan3, 1935 ni5 2 geh8)
</CL>
<HL>

李長老是泉州e5人。伊來ti7艋舺做金仔店，有來聽道理。1900年有領洗禮，是偕牧師ka7伊領洗禮，後來有做執事。到1905年有升做長老。伊常常赴小會、中會、大會，也幾若擺去台南。1934年12月6日別世，an2-ni 頭到尾，做長老29年。李長老對拜上帝起，真熱心，罕得無到拜堂做禮拜，伊來禮拜，時間真準。
1904年，就是31年前，伊有提倡教會著獨立。伊就kap眾長老、執事參詳，hit-tiap8北部iau2-be7有中會。伊kap眾長執，去淡水kap華牧師、吳牧師參詳，in真歡喜，就替in稟加拿大e5 母會，準in設中會ti7北部。母會有准，就定hit年10 月4 日，ti7淡水神學校開北部e5中會，對hit-tiap8起，就揀幾若人來考教師。到1906年4月3 日，艋舺教會就頭1位獨立請牧師。到這tiap8牧師iau2 ti7-teh。已經經過29年久，這個是李長老e5 鼓吹。今伊已經無ti7世間，艋舺e5 教會著數念伊。今伊已經過往，李長老娘ti7 10 月29 日也過往，兩個平平69歲。夫婦真和睦，李長老娘真溫純，m7-bat聽見伊kap人冤家，兩個做陣轉去，真有福氣。今伊有1個後生，已經過往，有1個新婦iau2 ti7-teh。Koh 有1個大孫，現時ti7淡水中學teh讀冊，iau2有 3個查某孫，伊e5 家族攏有來禮拜，請大家替in祈禱。
(台灣教會公報第599卷，1935年2月)
</HL>