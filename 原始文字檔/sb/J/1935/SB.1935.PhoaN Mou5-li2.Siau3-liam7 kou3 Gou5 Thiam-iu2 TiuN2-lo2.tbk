<CL>
 Lam5-kham3 kau3-hoe7 e5 Gou5 Thiam-iu2 TiuN2-lo2, ti7 8 geh8 25 jit8 u7 siu7 Chu2 keng2-tiau3 li7-khui se3-kan to3-khi3 thian-tong5, hiong2-siu7 81 he3. Gou5 TiuN2-lo2 e5 choe3 lang5 si7 phoh-sit8 tiong-hou7, tui3 kau3-hoe7, tui3 kok-ka chin chhut-lat8 hong7-su7, u7 thau5, u7 be2; chin seng5-sit8, chheng-liam5, cheng3-khi3, jiat8-seng5 sin3 Chu2; hou7 lang5-lang5 sou2 siau3-liam7, chit8-e7 thiaN-kiN3 i li7-khui se3-kan, chin m7-kam. I 3 he3 e5 si5 chiu7 bo5 lau7-pe7, tit-tioh8 hian5-bo2 e5 khan-seng5, kau3 9 he3 e5 si5, u7 jip8 chu-pang5 thak8-chheh. Kau3 14 he3 e5 si5, chiu7 chhut ti7 sia7-hoe7 lai5 tam-tng chit8 ke e5 seng-ke3, tiam3 ti7 Lam5-kham3 tiam3-a2 choe3 sio2-khoa2 e5 seng-li2. Kau3 26 he3 e5 si5, u7 choan2-giap8 lai5 ti7 hian7-si5 e5 sou2-chai7 keng-eng5 long5-giap8, tit8-tit8 kau3 ti7 i ke3-sin e5 jit8, choe3 chit8 e5 tok-long5-ka ti7 Lam5-kham3. 
 Lun7 Gou5 TiuN2-lo2 tui3 kok-ka, tui3 kau3-hoe7, tui3 ka-teng5 e5 kong3-hian3, goa2 ai3 pai5-liat8 tam7-poh8, thang hou7 lan2 saN-kap eng5-kng Siong7-te3 e5 mia5. 
 A. Tui3 Kok-ka e5 chit-bu7. Ti7 Te3-kok leng2 Tai5 tong-si5, Beng5-ti7 29 ni5, u7 tam-tng Hun-kiat-siu2, ti7 32 ni5 u7 tong-soan2 choe3 Chong2-kiat-siu2. 33 ni5 siu7 beng7 choe3 Lim5-si5 thou2-te7 tiau-cha ui2-oan5. 34 ni5 siu7 soan2 choe3 po2-chiaN3, (Po2-kah che3-tou7 tui3 chit ni5 chhong3 khi2), tit8-tit8 ke3-siok8 kau3 ti7 hian7-kim, long2 m7-bat lang3 cham7. 38 ni5 siu7 beng7 choe3 Lam5-kham3 Kong-hak8-hau7 hak8-bu7 ui2-oan5. 39 ni5 siu7 beng7 choe3 thou2-te7 cheng2-li2 ui2-oan5. Tai7-cheng3 9 ni5, u7 tam-tng Khu-chong2-tai7. Ti7 Tai7-cheng3 4 ni5, u7 chhut-lat8 tau3 chio-hou khoan3-bian2 lang5 lai5 ka-jip8 Lam5-kham3 Sin3-iong7 chou-hap8, soa3 siu7 keng2 choe3 Pheng5-teng7 ui2-oan5. Ki5-thaN siu7 chap8-goa7 thoan5-the2 e5 chiok-thok, kong2 boe7 chin7. Tui3 ti7 i u7 tiong-sit8, i e5 kang u7 kong3-hian3 ti7 sia7-hoe7, ti3-kau3 u7 siu7 Chong2-tok e5 piau2-chiong 5 pai2. Koh-chai3 Chong2-bu7 tiuN2-koaN, chiu ti-su7, thiaN-tiuN2, kun7-siu2, chng-tiuN2, ki5-thaN kok thoan5-the2 e5 piau2-chiong sou3 chap8 pai2. Chiah-e5 thang cheng3-beng5 Gou5 TiuN2-lo2 e5 chin7-tiong po3 kok. 
 B. Tui3 Kau3-hoe7 e5 chit-bu7. Gou5 TiuN2-lo2 goan5-lai5 si7 jiat8-sim sin3 ngou2-siong7 chong-kau3 e5 lang5, put-chi2 u7 chong-kau3 sim. Ti7 Beng5-ti7 23 ni5, Lam5-kham3 chhou siat Ki-tok kau3-hoe7 e5 si5, tui3 ti7 i e5 chong-kau3-sim e5 piau2-hian7, u7 iong2-kam2 lai5 gian2-kiu3 to7-li2. Kau3 chai chit-e5 chong-kau3 si7 chin e5 si5, chiu7 pang3-khi3 i cheng5 sou2 hok8-sai7 e5, lai5 nia2-siu7 Chu2 e5 hok-im. Sui-jian5 hou7 lang5 thi2-chhio3, long2 bo5 io5-choah, it-hoat jiat8-sim; ti7 Beng5-ti7 35 ni5 siu7 keng2 choe3 chip-su7, chin7-lat8 ti7 chip-su7 e5 kang, chhut-lat8 ti7 pai3-tng5 e5 kai2-tiok. Beng5-ti7 38 ni5 siu7 keng2 choe3 TiuN2-lo2, tit8-tit8 kau3 ti7 lim5-chiong e5 jit8, long2 bo5 tng7-cham7. Siong5-siong5 khi3 hu3 Tiong-hoe7, ia7 bat khi3 hu3 Tai7-hoe7, bat I e5 lang5 long2 o-lo2 i e5 sin3-tek. I kun7 ni5 khah choe7 he3, hi7-khang tang7, sou2-i2 bo5 khi3 hu3 Tiong-hoe7; chong2-si7 i lou7-be2 pai2 e5 hu3 Tiong-hoe7 si7 7 ni5 cheng5, tu2-tu2 si7 i e5 hau7-siN Gou5 Thian-beng7 siu7 siat-lip8 choe3 Kau3-su e5 si5, Siong7-te3 e5 liap-li2 chin ki5-biau7. 
 C. Tui3 Ka-teng5 e5 chit-bu7. Thang kong2 Gou5 TiuN2-lo2 u7 toa7 heng-khi2 e5 ka-chok8. I ti7 3 he3 e5 si5 lau7-pe7 ke3-sin, i e5 lau7-pe7 nng7 hiaN-ti7, chi2-u7 kiN3 i chit8 lang5 thang thoan5-su5. Ti7 chit khoan2 e5 si5, tit-tioh8 hian5-bo2 e5 khan-seng5 kap Siong7-chu2 e5 ti3-im3, i u7 tiong2-seng5, kian3-ti3 ka-teng5. I kap TiuN2-lo2-niu5 kiat-hun i2-keng 60 ni5 ku2, lang5 teh kong2 m7-bat khoaN3-kiN3 in saN ke-oe7, thang kong2 chin ho5-bok8, saN-kap hong7-iong2 lau7-bu2, iuN2-chhi7, khan-seng5 si7-se3. SaN-kap sin3 Chu2 nia2-siu7 Chu2 e5 un-tian2. Tui3 in chit khoan2 oan5-boan2 e5 ka-teng5, Siong7-te3 u7 su3 in 50 goa7 e5 si7-soe3 ti7 in e5 sin-piN, 60 ni5 ku2 tui3 in nng7 lang5 u7 thoan5, na7 ham5 goa7-sun soa3 sng3, u7 oa2 80 goa7 lang5. Tui3 chiah-e5 si7-soe3, I chin gau5 khan-seng5 kau3-iok8, sui-jian5 I e5 ka-ke3 m7-si7 hu3-ju7, iau2-ku2 gau5 chhiaN5-ti5 si7-soe3. Toa7 kiaN2, soe3 kiaN2 u7 siat-hoat soa3-chiap i keng-long5. Te7 2 kiaN2 choe3 I-seng, te7 3 kiaN2 choe3 ioh8-kiok8-seng pang-chan7 2 hiaN. Te7 4 kiaN2 hian3 hou7 Chu2, hian7-si5 tam-jim7 Tai5-pak Sin5 Hak8-hau7 kau3-su. Cha-bou2-kiaN2 e5 tiong-kan ia7 chit8 e5 hian3 hou7 Chu2, hian7-si5 ti7 Tam7-chui2 Lu2-hak8-iN7 choe3 sia3-kam, chai-poe5 lu2-chu2. Ki5-thaN e5 sun ia7-si7 long2 tong3-liong5--e5. Toa7-sun u7 tam-jim7 lam5-kham3 kau3-hoe7 e5 chip-su7. Toa7-kiaN2 chit-pai2 u7 siu7 keng2 lai5 chiap i choe3 Po2-chiaN3. Koh-chai3 i chin ti3-i3 in2-chhoa7 chiah-e5 si7-soe3 lai5 pai3 Siong7-te3, put-si5 khoa3-lu7 si7-soe3 e5 sin3-tek. Sit8-chai7 thang kong2 tui3 ka-teng5 e5 chit-bu7 u7 chin7. 
 U7 kui2-na7 hang7 thang hou7 lan2 siau3-liam7 i :--
 (1) Jiat8-sim sin3 Chu2. Gou5 TiuN2-lo2 m7-bat hioh-khun3 le2-pai3-jit8 teng2 e7-pou e5 chu7-hoe7, na7 u7 hioh-khun3, si7 chhut-goa7 a2-si7 sin-khu bo5 song2-khoai3. Siong5-siong5 kap thoan5-kau3-chia2 khi3 pou3-to7, i khah-siong5 si7 eng7 Seng3-si lai5 thoan5 to7-li2. Chin gau5 the2-thiap thoan5-kau3-chia2, na7 bat khi3 Lam5-kham3 tam-jim7 e5 thoan5-to7-chia2, chiu7 long2 chai i e5 thiaN3-sim. 
 (2) Chheng-khi3 sim-koaN. Jiat8-sim sin3 Chu2 e5 kiat-ko2, u7 hou7 i e5 sim-koaN chheng-khi3, i long2 si7 kong2-chhut ho2-oe7, goa2 lai5 Lam5-kham3 thau5-be2 5 ni5 ku2, m7-bat thiaN-kiN3 i kong2 chhou-lou2 e5 oe7, bo5 tui3 kong2-oe7 lai5 poah8-to2. Gou5 TiuN2-lo2 sit8-chai7 u7 sun5-kiat kap bi2-le7 ti7 sia7-hoe7 jin5-kun5-tiong, bo5 m7 chhiau-koe3 cheng3-lang5. Tak8 lang5 him-soan7 i e5 chheng-khi3-siuN3. 
 (3) Siong7-te3 chin7-tiong e5 lou5-pok8. Gou5 TiuN2-lo2 chin gau5 tau3 pang-chan7 kau3-hoe7 e5 kang. Choe3 TiuN2-lo2 ia7 hoaN-hi2 tau3 pang-chan7 chip-su7 e5 kang. Chin khek-ki2, kam-goan7 kang3-ke7, lai5 hok8-sai7 lang5, sou2 choe3 u7 li7-ek lang5. KhoaN3 se3-jin5 teh iau, teh chhui3-ta, siong5-siong5 chiong Chu2 e5 to7-li2 hou7 lang5 lim, hou7 lang5 chiah8. Thang kong2 i si7 Chu2 sou2 thiaN3 e5 sin-niu5. 
 (4) Gau5 heng5-hau3 i e5 lau7-bu2. Goa2 u7 thiaN lang5 kong2, Lam5-kham3 u7 chhut nng7 e5 hau3-chu2, chit8-e5 si7 Gou5 TiuN2-lo2, koh chit8-e5 si7 TiuN Chip-su7. I siong5-siong5 ti7 kiaN2-sun e5 bin7-cheng5, lai5 kong2-beng5 i e5 lau7-bu2 e5 su7, khoan3-bian2 in lai5 siau3-liam7 i. Gou5 TiuN2-lo2 chit khoan2 e5 sin3-tou5, u7 tit-tioh8 Chu2 toa7 chiok-hok i, hou7 i tng5-he3-siu7, tit-tioh8 ki3-liam7 Soan7-chioh8-hun e5 jit8-chi2. Koh i e5 si7-soe3 long2 u7 te3 i e5 kha-pou7 hok8-sai7 Siong7-te3. Thang kong2 i si7 Chu2 e5 sin-niu5, lai7-goa7 long2 sui2, ti7 cha2-cha2 chiu7 hou7 Ia5-sou koe3-tiaN7, kau3 ti7 8 geh8 25 jit8 chiu7 hou7 Ia5-sou chhoa7-khi3. I beh ke3-si3 e5 si5 long2 bo5 khoa3-lu7, in-ui7 se3-kan e5 su7 i long2 chhong3 beng5-pek8, chhui3 long2 si7 kong2 teng2-bin7 e5 su7, kha phoat-lai5 phoat-khi3, lang5 mng7 i kan2 beh an2-ni, i kong2 Ia5-sou kap goa2 ti7-teh, Seng3 Sin5 kap goa2 ti7-teh, goa2 teh kiaN5 lou7 beh lai5 khi3 thian-tong5, choan5-jian5 bo5 chit8-sut-a2 e5 iu-chhiu5. Sit8-chai7 chin kam2-sia7 Siong7-te3 e5 sou2-chai7. 
 Lang5 chit8-e7 thiaN-kiN3 i si2, chin m7-kam, cheng3-gi7 it-koat, chiu7 phah 4 te3 chioh8-pi lai5 chhai7 ti7 i e5 bong7-nih, choe3 ku2-tng5 e5 ki3-liam7. Chng-tiuN2 chit8 te3 sia2 kong2, Hong7-kong chi3-seng5. Po2-kah lian5-hap8-hoe7 chit8 te3 sia2 kong2, Khek-chit liam5-cheng3. Sin3-iong7 chou-hap8 chit8 te3 sia2 kong2, Si2-chiong it-koan3. Lam5-kham3 kau3-hoe7 chit8 te3 sia2 kong2, Ui5 Chu2 tiong-pok8. I sit8-chai7 oe7 kham-tit siu7 chit 4 khoan2 e5 chheng-hou. 
 Ti7 9 geh8 3 jit8 u7 ko3-piat8-sek, u7 koaN-thiaN, bin5-kan, i2-kip8 kau3-hoe7 kui2-na7 pah lang5 lai5 hoe7-chong3, u7 choe7-choe7 lang5 thak8 tiau3-su5, ia7 u7 tiau3-tian7 kui2-na7 chap8 tiuN. Tui3 Tai5-pak hong-bin7 u7 kui2-na7 e5 bok8-su lai5 hoe7-chong3. Ui2 Pi2-tek Bok8-su, Sin5 Hak8-hau7 hak8-seng long2 u7 pi7-pan7 tiau3-su5 lai5 ai-tiau3. Lan2 u7 chit khoan2 sian-poe3 lai5 cho7-chiu7 chit cham7 e5 ho2 lek8-su2 ti7 kau3-hoe7, chin-chiaN3 si7 eng5-kng e5 sou2-chai7. TaN i iau2 u7 TiuN2-lo2-niu5 kap ui5-chok8, ng3-bang7 Siong7 Chu2 an-ui3 in, thau5 kau3 be2, gau5 te3 in e5 si7-toa7 e5 kha-pou7 lai5 kiaN5 thiN-lou7. 
 (Tai5-oan5 Kau3-hoe7 Kong-po3 te7 607 koan3, 1935 ni5 10 goeh8) 
</CL>
<HL>

南崁教會e5吳添友長老，ti7 8 月25日有受主揀召離開世間倒去天堂，享壽81歲。吳長老e5做人是樸實忠厚，對教會、對國家真出力奉事，有頭、有尾，真誠實、清廉、正氣，熱誠信主；hou7人人所數念，一下聽見伊離開世間，真m7甘。伊3歲e5時就無老父，得著賢母e5牽成，到9 歲e5時，有入書房讀冊。到14 歲e5時，就出ti7社會來擔當1家e5生計，tiam3 ti7南崁店仔做淡薄e5生理。到26歲e5時，有轉業來ti7現時e5所在經營農業，直直到ti7伊過身e5日，做1個篤農家ti7南崁。 
論吳長老對國家、對教會、對家庭e5貢獻，我ai3排列淡薄，thang hou7咱相kap榮光上帝e5名。 
A.對國家e5職務。Ti7帝國領台當時，明治29年，有擔當分結守，ti7 32年有當選做總結守。33年受命做臨時土地調查委員。34年受選做保正，（保甲制度對這年創起），直直繼續到ti7現今，攏m7-bat lang3 cham7。38年受命做南崁公學校學務委員。39年受命做土地整理委員。大正9年，有擔當區總代。Ti7大正4年，有出力鬥招呼勸勉人來加入南崁信用組合，續受揀做評定委員。其他受十外團體e5囑託，講be7盡。對ti7伊有忠實，伊e5工有貢獻ti7社會，致到有受總督e5表彰5擺。Koh再總務長官、州知事、廳長、郡守、庄長、其他各團體e5表彰數十擺。Chiah-e5 thang 証明吳長老e5盡忠報國。 
B.對教會e5職務。吳長老原來是熱心信偶像宗教e5人，不止有宗教心。Ti7明治23年，南崁初設基督教會e5時，對ti7伊e5宗教心e5表現，有勇敢來研究道理。到知這個宗教是真e5時，就放棄伊前所服事e5，來領受主e5福音。雖然hou7人恥笑，攏無搖choah，一發熱心；ti7明治35年受揀做執事，盡力ti7執事e5工，出力ti7拜堂e5改築。明治38年受揀做長老，直直到ti7臨終e5日，攏無斷cham7。常常去赴中會，也bat 去赴大會，bat伊e5人攏o-lo2伊e5信德。伊近年較濟歲，耳空重，所以無去赴中會；總是伊路尾擺e5赴中會是7 年前，tu2-tu2是伊e5後生吳天命受設立做教師e5時，上帝e5攝理真奇妙。 
C.對家庭e5職務。Thang講吳長老有大興起e5家族。伊ti7 3 歲e5時老父過身，伊e5老父兩兄弟，只有見伊1 人thang傳嗣。Ti7 這款e5時，得著賢母e5牽成kap上主e5致蔭，伊有長成，建置家庭。伊kap長老娘結婚已經60年久，人teh講m7-bat看見in 相加話，thang講真和睦，相kap奉養老母，養飼、牽成序細。相kap信主領受主e5恩典。對in 這款完滿e5家庭，上帝有賜in 50外個序細 ti7 in e5身邊，60年久對in兩人有傳，若含外孫續算，有倚80 外人。對chiah-e5序細，伊真gau5牽成教育，雖然伊e5家計m7是富裕，iau2-ku2 gau5 chhiaN5-ti5序細。大子、細子有設法續接伊耕農。第2子做醫生，第3子做藥局生幫贊二兄。第4子獻hou7主，現時擔任台北神學校教師。查某子e5中間也1個獻hou7主，現時ti7淡水女學院做舍監，栽培女子。其他e5孫也是攏棟樑--e5。大孫有擔任南崁教會e5執事。大子這擺有受揀來接伊做保正。Koh 再伊真致意引chhoa7 chiah-e5 序細來拜上帝，不時掛慮序細e5信德。實在thang 講對家庭e5職務有盡。 
有幾若項thang hou7 咱數念伊：--
(1)熱心信主。吳長老m7-bat 歇睏禮拜日頂e7晡e5聚會，若有歇睏，是出外抑是身軀無爽快。常常kap傳教者去佈道，伊較常是用聖詩來傳道理。真gau5體貼傳教者，若bat去南崁擔任e5傳道者，就攏知伊e5疼心。 
(2)清氣心肝。熱心信主e5結果，有hou7伊e5心肝清氣，伊攏是講出好話，我來南崁頭尾5年久，m7-bat 聽見伊講粗魯e5話，無對講話來跋倒。吳長老實在有純潔kap美麗ti7社會人群中，無m7超過眾人。逐人欣羨伊e5清氣相。 
(3)上帝盡忠e5奴僕。吳長老真gau5鬥幫贊教會e5工。做長老也歡喜鬥幫贊執事e5工。真克己，甘願降低，來服事人，所做有利益人。看世人teh枵，teh嘴礁，常常將主e5道理hou7人lim，hou7人食。Thang講伊是主所疼e5新娘。 
(4)Gau5 還孝伊e5老母。我有聽人講，南崁有出2個孝子，1個是吳長老，koh 1個是張執事。伊常常ti7子孫e5面前，來講明伊e5老母e5事，勸勉in來數念伊。吳長老這款e5信徒，有得著主大祝福伊，hou7伊長歲壽，得著紀念鑽石婚e5日子。Koh伊e5序細攏有toe3 伊e5腳步服事上帝。Thang講伊是主e5新娘，內外攏sui2，ti7早早就hou7耶穌過訂，到ti7 8月25日就hou7耶穌娶去。伊beh 過世e5時攏無掛慮，因為世間e5事伊攏創明白，嘴攏是講頂面e5事，腳phoat 來phoat 去，人問伊kan2 beh an2-ni，伊講耶穌kap我ti7-teh，聖神kap我ti7-teh，我teh行路beh 來去天堂，全然無1屑仔e5憂愁。實在真感謝上帝e5所在。 
人一下聽見伊死，真m7甘，眾議一決，就扑四塊石碑來chhai7 ti7伊e5墓nih，做久長e5紀念。庄長1塊寫講，奉公至誠。保甲聯合會1塊寫講，克職廉正。信用組合1塊寫講，始終一貫。南崁教會1塊寫講，為主忠僕。伊實在會堪tit受這 4 款e5稱呼。 
Ti7 9月3日有告別式，有官廳、民間、以及教會幾若百人來會葬，有濟濟人讀弔詞，也有弔電幾若十張。對台北方面有幾若個牧師來會葬。韋彼得牧師、神學校學生攏有備辦弔詞來哀弔。咱有這款先輩來造就這cham7 e5好歷史ti7教會，真正是榮光e5所在。今伊iau2有長老娘kap遺族，向望上主安慰in，頭到尾，gau5 toe3 in e5序大e5腳步來行天路。 
(台灣教會公報第607卷，1935年10月) 
</HL>