<CL>
Li2 Tek-bun5 si7 Kim-pau-li2 e5 lang5, tui3 siau3-lian5 e5 si5-chun7 si7 keng-long5, choe3 seng-li2, it-seng khun5-khiam7 phok-sou3, kap lang5 chin ho2 kau-poe5. Ti7 25 ni5 cheng5, Lau5 Tiong-kian Bok8-su u7 kap Iap8 Thou5-he2 Thoan5-to7 i2-kip8 goa2, khi3 Kim-pau-li2 pou3-to7, hit-tiap8 Li2 Tek-bun5 u7 thiaN-tioh8 to7-li2, sim kau3 kek8 hoaN-hi2. Chiu7 chio nng7 ui7 e5 sian-siN kau3 i e5 chhu3, kong2 to7-li2 hou7 i e5 lau7-bu2 kap i e5 TiuN2-lo2-niu5 thiaN. Hit-tiap8 liau2-au7, i e5 lau7-bu2 kap ke-lai7 e5 lang5 ia7 tang5-sim kap I sin3 to7-li2. I pun2-sin chiu7 chio i e5 peng5-iu2 tui3 Thoan5-to7-kiok8 chheng2 siat Kang2-gi7-sou2 ti7 Kim-pau-li2, Thoan5-to7-kiok8 u7 chun2 i sou2 chheng2. Hit-tiap8 u7 phai3 IuN5 Chiong khi3 thoan5-to7, i chiu7 chhut-lat8 tau3 pang-chan7 i, tui3 an2-ni kau3-hoe7 jit8-jit8 chin3-pou7. Au7-lai5 u7 hou7 kau3-hoe7 keng2 i choe3 TiuN2-lo2, i chin chhut-lat8 pang-chan7 kau3-hoe7. I si7 khun5-khiam7 e5 lang5, tui3 kau3-hoe7 tak8 hang7 e5 ian5-hang7, i chin khek-ki2 lai5 hian3, gau5 ho2 khoan2-thai7 lang5, ai3 kap lang5 tam5-lun7 to7-li2.
Iau2-be7 sin3 to7-li2 i2-cheng5, i e5 TiuN2-lo2-niu5 sou2 seng-san2--e5 long2 boe7 oah8, kau3 sin3 to7-li2 au7, chiu7 seng-san2 chit8 ui7 ta-pou kiaN2 mia5 Thian-su3, u7 khi3 Lai7-toe7 liu5-hak8 tng2-lai5, hian7-si5 ti7 Koe-lang5 chhi7-iah8-sou2 choe3 Siu3-i. Kin-ni5 u7 chou-chit Tiong-iong chhi7-tiuN5, hian7-si5 u7 choe3 Sia7-tiuN2, tui3 kau3-hoe7 iu5-goan5 put-chi2 koan-sim. Au7-lai5 u7 koh tit-tioh8 chit8 ui7 e5 ta-pou kiaN2 mia5 Chhun-seng, hian7-si5 khi3 Lai7-toe7 liu5-hak8. I ti7 Chiau-ho5 7 ni5 chiu7 khi2 chit8 keng pai3-tng5 thiaN ti7 Kim-pau-li2 lai5 hian3, hoe7-iu2 chiu7 khi2 chit8 keng siok-sia3. Kau3 pai3-tng5 lok8-seng5 au7, i chiu7 kap i e5 kiaN2 choe3-tin7 khi3 toa3 ti7 Pang-kio5, chong2-si7 i iu5-goan5 chin khoa3-lu7 Kim-pau-li2 kau3-hoe7, tak8 ni5 iu5-goan5 toe5-ian5 choe3 hit kau3-hoe7 e5 keng-hui3. Chin kho2-sioh, ti7 ku7-ni5 chiu7 khi2 piN7, seng-khu keng-ke3 choe7-choe7 kan-khou2.
I tu2-tioh8 kan-khou2 e5 si5, ka-ki7 ti3-i3 ki5-to2, ia7 kio3 i ke-lai7 e5 lang5 ki5-to2. Beh li7-piat8 se3-kan i2-cheng5, i e5 kiaN2, sim-pu7, TiuN2-lo2 u7 kap i le2-pai3, i tak8 pai2 kong2 tioh8 thoe3 i jin7-choe7. I e5 sim-pu7 kong2, A-pa li2 tui3 kau3-hoe7 u7 chiah jiat8-sim, m7 bian2 khoa3-i3. I kong2, m7-thang an2-ni khoa-khau2, tioh8 jin7-choe7. Kau3 8 geh8 8 jit8, hit e7-pou 2 tiam2 an-jian5 kui thian. Kau3 8 geh8 16 jit8, ti7 pun2-tng5 choe3 ko3-piat8-sek. Chit jit8 u7 tui3 pun2-tng5 kap hu7-kun7 kap kui2-na7 ui7 kau3-hoe7 Bok8-su, thoan5-to7, tiong2-chip, hoe7-iu2 kap Ui2 Bok8-su, Kai Sian-siN, i2-kip8 Koe-lang5-chhi7 chhi7-un2 tai7-li2, kap choe7-choe7 ui7 e5 koaN-oan5, kap toe7-hng e5 iu2-lek8-chia2, ia7 u7 choe7-choe7 hoe-khoan5, tiau3-ki5, tiau3-tian7, tiau3-su5, sit8-chai7 si7 chin seng7-hoe7, che si7 hian2-beng5 i choe3 lang5 e5 kiat-ko2. Beh li7-khui se3-kan i2-cheng5, u7 kau-tai3 i e5 kiaN2 tioh8 hian3 tam7-poh8 e5 chiN5, lai5 choe3 Koe-lang5 Kim-pau-li2 kau3-hoe7 e5 ki3-liam7 hian3-kim. Sit8-chai7 si7 chin thang siau3-liam7 e5 TiuN2-lo2, u7 ho2 bou5-iuN7 thang hou7 lang5 oh8. Kiu5 Chu2 pang-chan7 i e5 kiaN2-ji5, oe7 chiap-soa3 i e5 kha-pou7.
(Tai5-oan5 Kau3-hoe7 Kong-po3 te7 607 koan3, 1935 ni5 10 geh8)
</CL>
<HL>

李德文是金包里 e5人，對少年e5 時陣是耕農、做生理，一生勤儉樸素，kap人真好交陪。Ti7 25 年前，劉中堅牧師有kap葉塗火傳道以及我，去金包里佈道，hit-tiap8 李德文有聽著道理，心到極歡喜。就招兩位e5 先生到伊e5厝，講道理hou7 伊e5老母kap伊e5長老娘聽。Hit-tiap8了後，伊e5老母kap家內e5人也同心kap伊信道理。伊本身就招伊e5朋友對傳道局請設講議所ti7金包里，傳道局有准伊所請。Hit-tiap8有派楊Chiong去傳道；伊就出力鬥幫贊伊，對an2-ni教會日日進步。後來有hou7教會揀伊做長老，伊真出力幫贊教會。伊是勤儉e5人，對教會逐項e5 ian5項，伊真克己來獻，gau5好款待人，ai3 kap人談論道理。
Iau2-be7信道理以前，伊e5長老娘所生產--e5攏be7活，到信道理後，就生產 1位查甫子名天賜，有去內地留學轉來，現時ti7雞籠市役所做獸醫。今年有組織中央市場，現時有做社長，對教會猶原不止關心。後來有koh得著1位e5查甫子名春生，現時去內地留學。伊ti7昭和7年就起1間拜堂廳ti7金包里來獻，會友就起1間宿舍。到拜堂落成後，伊就kap伊e5子做陣去toa3 ti7板橋，總是伊猶原真掛慮金包里教會，逐年猶原toe5-ian5做hit教會e5經費。真可惜，ti7舊年就起病，身軀經過濟濟艱苦。
伊tu2著艱苦e5時，家己致意祈禱，也叫伊家內e5人祈禱。Beh離別世間以前，伊e5子、新婦、長老有kap伊禮拜，伊逐擺講著替伊認罪。伊e5新婦講，阿爸你對教會有chiah熱心，m7免掛意。伊講，M7-thang an2-ni 誇口，著認罪。到8 月8 日，hit e7晡2點安然歸天。到8 月16 日，ti7本堂做告別式。這日有對本堂kap附近kap幾若位教會牧師、傳道、長執、會友kap韋牧師、偕先生，以及雞籠市市尹代理，kap濟濟位e5官員，kap地方e5有力者，也有濟濟花環、弔旗、弔電、弔詞，實在是真盛會，這是顯明伊做人e5結果。Beh離開世間以前，有交帶伊e5子著獻淡薄e5錢，來做雞籠金包里教會e5紀念獻金。實在是真thang數念e5長老，有好模樣thang hou7人學。求主幫贊伊e5子兒，會接續伊e5腳步。
(台灣教會公報第607卷，1935年10月)
</HL>