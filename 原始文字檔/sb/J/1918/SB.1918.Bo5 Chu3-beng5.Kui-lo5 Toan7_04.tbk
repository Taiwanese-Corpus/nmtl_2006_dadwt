<CL>
 Te7 chap8 chiuN 
 Bin5-a2-jit8 Hou2-ni2 beh khi3 chiuN7 kang e5 si5 kong2, Kin-a2-jit8 beh eng7 he2 ioh8 ti7 ian5-khong3 lai7 chheng3 khui chioh8-thau5 ho2 thang iah ian5, thiaN-kiN3 teh kong2 na7 chheng3 kau3 chhut choe7 ian5 e5 sou2-chai7,goan2 e5 kang-chiN5 chiu7 beh ke-thiN. Koh kong2, Goa2 siuN7 kong2 che si7 eng-kai tioh8 e5, hian7 si5 kang-chiN5 chin-chiaN3 chio2. Hou2-ni2 khi3 liau2, lau7-bu2 kong2, Boe7 hiau2-tit chit e5 gin2-a2 si7 chaiN2-iuN7; i chi2 nng7 jit8 tiam3 ti7 goa2 sin-piN chin ho2, i u7 chit ho7 ho2 khoan2, hou7 goa2 siuN7-tioh8 in lau7-pe7; cha-bou7-jit8 le2-pai3-jit8 i pang-chan7 goa2 long2 bo5 li7-khui, siuN7 si7 beh tui3 chit tiap8 piN3 ho2 lah. Kho-ni2 kap goa2 u7 chai i m7 li7-khui lau7-bu2 e5 ian5-kou3. Kho-ni2 m7 kheng2 chiong i khi-moa5 e5 tai7-chi3 kong2 phoa3. 
 Hou2-ni2 khi3 tiap8-a2 ku2, hng7-hng7 u7 chhin-chhiuN7 lui5 tan5 e5 siaN, lau7-bu2 thiaN-kiN3 chiu7 kong2, Goa2 chin oan3-hun7 chit ho7 siaN, lin2 pe7 ti7-teh e5 jit8 sui si7 kek8 u7 tam2-liong7, iau2-ku2 siong5-siong5 teh kiaN he2 ioh8 chheng3 chioh8-thau5 e5 su7, in-ui7 bo5 lun7 sim2-mih8 tai7-chi3, na7 eng7 he2-ioh8 long2 boe7 tu2-tu2 thang chheng3 chaiN2-iuN7, chong2-si7 na7 bo5 eng7 he2-ioh8 iau2-bo5 pat8 hoat thang eng7. Goan2 chiah tu2-a2 teh kong2, hut-jian5 khoaN3-kiN3 u7 lang5 tui3 hi2 khong3-ia2-nih8 loan7 chau2, tui3 tak8 keng chhu3 ia7 u7 lang5 chhut-lai5 teh kong2-oe7. Koh khoaN3-kiN3 kui2-na7 lang5 khi3 ian5 khong3 loan7 chau2. Lau7-bu2 chiu7 kong2, Kui-lo5 ah, li2 kin2 khi3 tham3-thiaN si7 siaN2 tai7, goa2 kiaN si7 khong3-lai7 u7 sim2-mih8 gui5-hiam2, li2 kin2 khi3 lah. Goa2 chiu7 chau2 khi3 mng7 goan2 hit e5 chhu3-piN, i ka7 goa2 kong2, Ian5-khong3 lai7 u7 tu2-tioh8 hui-siong5 e5 chai-e7, khong3-lai7 u7 toa7 chioh8 to2-loh8-lai5 teh-si2 lang5, iau2 u7 lang5 hou7 chioh8 chah8 ti7 lai7-bin7 boe7-tit chhut-lai5. 
 Goa2 thiaN-liau2 kin2-me2 to3-lai5 ka7 lau7-bu2 kong2. I chiu7 kap goa2 chau2-khi3, goan2 sui-bong2 chau2 kin2, Kho-ni2 chau2 pi2 goan2 koh khah kin2. Goan2 chau2 be7 kau3, i i2-keng chau2 kau3 bo5 khoaN3-kiN3 lah. Kau3 goan2 kau3 te3 khoaN3-kiN3 u7 loa7 choe7 lang5 chu7-chip8 ti7 hi2 khong3 khau2. Koh u7 choe7-choe7 iah khong3 e5 lang5 ti7 hia, in e5 i-chiuN5 kap thau5-bin7, long2 hou7 he2-ioh8 hahN ou, na2 tui3 chau3-khang thoa-chhut-lai5 e5, in e5 bou2 kiaN2 long2 khia7 ti7 hia, u7-e5 kiN3-tioh8 bin7 chiu7 chim-chhui3 e5, si7 in-ui7 i e5 chhin-lang5 bo5 siu7 siong, ia7 u7 e5 kui7-teh ai-siong ki5-to2 e5, koh ia7 u7 chau2-lai5 chau2-khi3 e5, si7 teh chhe7 in ke-lai7 e5 lang5. Lau7-bu2 tui3 chit kun5 e5 lang5, kau3 hit kun5 e5 lang5, lai5 mng7 in kong2, Goa2 e5 kiaN2 Hou2-ni2 ti7 ta2-loh8, lin2 u7 khoaN3-kiN3 bo5? In thiaN-liau2 long2 si7 io5 thau5, ia7 u7 bin7 toa3-tioh8 kho2-lin5 goan2 e5 khoan2. Goan2 khoaN3 che kong-keng2, chiu7 chin kiaN. 
 Au7-lai5 u7 tu2-tioh8 chit8 e5 lau7-toa7 lang5, si7 ti7 chi2 khong3-lai7 choe3 kang si3-chap8 ni5 ku2, kap goan2 lau7-pe7 chin siong ho2, lau7-bu2 kau3 i hia mng7 kong2, Nga2-kok peh, li2 chai goa2 e5 kiaN2 ti7 ta2-loh8 mah? chhiaN2 li2 ka7 goa2 kong2, goa2 ai3 beh chai i si7 si2 a2 oah8, a2-si7 ti7 khong3-lai7 that teh boe7-tit chhut-lai5 nih, choe3 li2 lau2-sit8 kong2. Hit-e5 lau7-toa7 lang5 chiu7 kong2, Chit e5 tai7-chi3 si7 boe7 moa5-tit, goa2 thai2-tho2 chai oe7 m7 kong2, hian7-si5 i chun2-chun2 ti7 hia, goa2 boe7 hiau2 kong2, na7 u7 ti7 teng2-bin7 e5 Chu2 I oe7 chai, goa2 na7 u7 chai in beh chheng3 chioh8-thau5 e5 si5, Hou2-ni2 ti7 hi2 lai7-bin7. Tu2-a2 teh kong2, lang5 kng si2 lang5 tui3 bin7-cheng5 ke3, lau7-bu2 chiu7 khui siaN khau3, chau2 kau3 hia hian-khui, kham3 bin7 e5 pou3, khoaN3 m7 si7 Hou2-ni2. Hit si5 Nga2-kok peh tiaN7-tiaN7 kun7 goan2 lau7-bu2, iau2-beh kap i kong2 oe7, chong2-si7 goan2 lau7-bu2 sim-lai7 tioh8-kip, bo5 lun7 chi7-chui7 kap i kong2 sim2-mih8 oe7, bo5 thiaN siong5-se3. Nga2-kok peh koh khng3 i kong2, Li2 e5 kiaN2 m7 chai si7 oah8-teh, a2-si7 tioh8 tang7 siong, li2 na7 choe3 chit e7 tioh8-kip siN-chhut piN7 lai5, chi7-chui7 oe7 hok8-sai7 li2 e5 kiaN2 nih? li2 ti7 chia tioh8 teng7 sim-sin5, hit e5 gin2-a2 chong2 ti7 Chu2 e5 chhiu2-lai7. 
 Lau7-bu2 thiaN-liau2 chiu7 che7-teh m7 kaN2 hau2-kio3, soe3-a2-siaN khau3 kong2, Goa2 che kiong5-khou2 e5 chiu2-koaN2 lang5, sit8-chai7 kan-khou2 ah; Hou2-ni2 goa2 sim-koaN kiaN2 ah, li2 kin-a2-jit8 chiah ho2-ho2 teh kap goa2 kong2-oe7, taN siuN7 kau3 chit ho7 su7, kiaN-liau2 lin2 bu2 boe7-oe7 koh kap li2 saN-kiN3 lah. Kong2-liau2 koh toa7 siaN khau3-khi2-lai5. 
 Nga2-kok peh khoaN3-kiN3 lau7-bu2 pi-siong bo5 soah, chiu7 tui3 goa2 kong2, Li2 chhoa7 lau7-bu2 khi3 hi2 chhau2-pou chhiaN2 che7, theng3-hau7 goa2 tham3-thiaN khoaN3 chaiN2-iuN7, thang kin2-me2 ka7 lin2 kong2. Koh tui3 lau7-bu2 kong2, Kiam2-chhai2 Hou2-ni2 tai7-seng lai5 ia7 kaN2, li2 m7 sai2 khoa3 sim, phah-sng3 it-teng7 si2 bo5 ng3-bang7 lah, li2 tioh8 khoaN3 teng2-bin7, i chiu7 chhun chhiu2 ki2 thiN. Lau7-bu2 chiu7 kong2, Li2 beh khi3 khong3-lai7 chhe7 goa2 e5 kiaN2 mah? I kong2, Goa2 beh khi3 hia, khoaN3 si7 chaiN2-iuN7. 
 Hit si5 iah khong3 e5 lang5, kiaN-liau2 khong3-lai7 koh lak chioh8-thau5 loh8-lai5, long2 m7 kaN2 koh khi3 lai7-bin7 chhe7 hi2 sou2 kiam2 e5 saN lang5, liah8 choe3 hit saN lang5 it-teng7 si7 si2-lah, mih-sai2 khi3 chhe7 i, hou7 chhe7 i e5 lang5 soa3 si2 hi2 lai7-bin7. Nga2-kok peh m7 kaN2 chiong che cheng5-heng5 ka7 lau7-bu2 kong2. Tui3 chit tiap8 goa2 kun-te3 lau7-bu2 khi3 hi2 chhau2-pou-nih che7, hi2 chhau2-pou li7 khong3-ia2 u7 chit8 te3-a2 nia7-tiaN7, bo5 pat8 lang5 ti7-teh, goa2 chiu7 an-ui3 lau7-bu2, chong2-si7 i long2 bo5 beh chhap goa2, ku3-ku3 siaN-siaN, kong2, Goa2 e5 kiaN2 ah, goa2 e5 Hou2-ni2 ah, bo5 lang5 khi3 kiu3 li2, in chhut-chai7 li2 si2 ti7 hia. Goa2 e5 kiaN2 ah, goa2 e5 kiaN2 ah! 
 Goa2 chiah kong2, Nga2-kok peh kong2, ThiN Pe7 beh kap Hou2-ni2 saN-kap ti7-teh. Lau7-bu2 kong2, Goa2 m7 chai, ThiN Pe7 u7 kap Hou2-ni2 ti7-teh a2 bo5? Goa2 chai ThiN Pe7 bo5 kap goa2 ti7-teh, goa2 chiong5-lai5 bo5 ka3-si7 Hou2-ni2 i thai2-tho2 oe7 hiau2 chhe7 Chu2 kiu5 I? peng5-sou3 bo5 kiong-keng3 Chu2, kau3 beh si2 thai2-tho2 oe7 ng3-bang7 Chu2 po2-hou7. 
 Goa2 kong2, Siong7-te3 chin thiaN3-sioh lan2, ia7 tek-khak thiaN3-sioh Hou2-ni2, lan2 thang lai5 kiu5 I, bo5 hou7 Hou2-ni2 si2 ti7 lai7-bin7. 
 Lau7-bu2 kong2, Na7-si7 li2 oe7 hiau2 kiu5 Chu2, tioh8 thoe3 i kiu5, goa2 e5 sim i2-keng ta-la-khi3 lah; boe7-oe7 ki5-to2, ia7 boe7 ki3-tit tioh8 chaiN2-iuN7 kiu5. Theng5 tiap8-a2 ku2 lau7-bu2 koh mng7, Kho2-ni2 ti7 ta2-loh8 nih8, i kiam2 m7 si7 tu2-a2 ti7 chia mah? Goa2 kong2, Tui3 lan2 chau2 lai5 chia, i chiu7 chau2 cheng5-bin7 khi3, kau3 chit tiap8 long2 bo5 khoaN3-kiN3 i, tek-khak si7 kap hiah-e5 lang5 ti7 khong3 khau2 nih, li2 bian2 hoan5-lo2 i. Lau7-bu2 boe7 pang3 sim khi2-lai5 kong2, Chi2 nng7 e5 kiaN2 long2 beh bo5-khi3 lah, Kho-ni2 chin koai kiaN2, hou7 goa2 chin hoaN-hi2, chi7-chui7-a2 m7 chai? u7-si5 goa2 sui-bong2 kong2 i, i kiok m7 chai goa2 chaiN2-iuN7 thiaN3. 
 Goa2 kong2, Kho-ni2 toan3-toan3 boe7 siu7 sim2-mih8 siong-hai7, in-ui7 Seng3-keng kong2, “Ban7 hang7 su7 saN-kap lai5 hou7 thiaN3 Siong7-te3 e5 lang5 tit-tioh8 li7-ek,” Kho-ni2 sit8-chai7 si7 thiaN3 Chu2 e5 lang5. Goa2 chiu7 siuN7-khi2 Kho-ni2 cha-bou7-jit8 kap goa2 kong2-oe7. Lau7-bu2 koh ki2 ian5-khong3 kong2, Goa2 ka7 li2 kong2 lah, in nng7 e5 long2 ti7 hi2 lai7-bin7 lah. Chit piN kong2, chit8 piN thiau3-khi2-lai5, beh chau2 khi3 ian5-khong3 lai7; chau2 kau3 poaN3 lou7 bo5 khui3-lat8, chiu7 siak-to2, u7 kui2 e5 hu7-jin5-lang5 khoaN3-kiN3, chiu7 chau2 oa2-lai5, bong i e5 chhiu2, khng3 i bian2 kiaN bian2 khoa3-i3, kong2, Li2 nng7 e5 kiaN2 long2 oe7 ti7-teh. In sui si7 an2-ni teh kong2, goa2 kap lau7-bu2 khioh chai i si7 teh khng3 e5 oe7 na7-tiaN7. Goan2 tu2-a2 ti7 ian5-khong3, teh an-ui3 lau7-bu2, hut-jian5 thiaN-kiN3 khong3-goa7 u7 hiam3-kio3 e5 siaN, lau7-bu2 kong2, Li2 kin2 khi3, khoaN3 si7 siaN2-su7? Goa2 chiu7 kin2-me2 chau2-khi3, ke3 chit8 tui chit8 tui e5 lang5, thiaN-kiN3 in teh kong2, Si7 i e5 sio2-ti7. Ia7 u7-e5 kong2, M7 si7. Koh thiaN-kiN3 pat8 e5 kong2, I beh khi3 lai7-bin7, ia7 si7 tioh8 si2. Koh kong2, Che si7 peh8-peh8 khi3 e5, in hiaN tek-khak si2 lah. Goa2 tit8-tit8 chau2 kau3 khong3-khau2, khoaN3 hit e5 khong3-khau2 u7 chit8 tiau5 lou7 thang loh8-khi3, tui3 chit tiau5 lou7 loh8 kau3 chin7 thau5, koh loh8 khi3 e7-bin7 choe3 chit8 chan5 chit8 chan5 e5 thui. Goa2 mng7 khong3-khau2 teh khia7 e5 lang5 kong2, Lin2 teh kong2 Hou2-ni2 mah? i chit tiap8 ti7 ta2-loh8? 
 U7 chit8 lang5 un5-un5-a2 kong2, He2-ioh8 chheng3 chhui3 liau2, i si7 bo5 chit8 tiam2-a2 ng3-bang7 lah, kho2-sioh hit e5 kek8 ho2 e5 gin2-a2 iah8 peh8-peh8 khi3 sang3 si2, in nng7 e5 lan2 long2 bo5 thang koh khoaN3-kiN3. Goa2 thiaN-liau2 chiu7 khau3, kiu5 in kong2, Goa2 boe7 beng5-pek8, li2 koh kong2 tau3-ti2 si7 teh kong2 chi7-chui7? Hit lang5 in3 kong2, Si7 in sio2-ti7 khi3 hi2 lai7-bin7 chhe7 in hiaN leh, i tek-khak beh khi3, bo5 lang5 noa5 oe7 tiau5. Goa2 kong2 Kho-ni2 khi3 chhe7 in hiaN, chit tiap8 iau2 ti7 lai7-bin7 mah? Koh u7 lang5 kong2, Sit8-sit8 ti7 lai7-bin7, si7 si2 si7 oah8 chi7-chui7-a2 oe7 chai? 
 Hit si5 bo5 lang5 phah-sng3 goa2 beh khi3 khong3-lai7, chiah bo5 chou2-tong3 goa2, goa2 chiu7 chau2 jip8 khong3 khi3. Kau3 hit tiau5 lou7, tit8-tit8 loh8-khi3 kau3 chin7-thau5, chiah tui3 lau5-thui koh loh8-khi3, am3-am3 bong chit8 chan5 ke3 chit8 chan5 bong loh8-khi3, chit8 piN bong loh8-khi3 chit8 piN kio3, Kho-ni2 li2 ti7 ta2-loh8? Kui-lo5 lai5 lah. Kio3-liau2-bo5 lang5 in3, ia7 m7 chai u7 loa7 ku2 e5 kang-hu, chiah bong kau3 be2 chan5; siuN7-khi2 peng5 jit8 thiaN lang5 kong2, che lau5-thui chit8 chan5 chit8 chan5 lai5 sng3, kiong7 u7 kui2 chap8 tng7 tng5. Hit si5 ia7 bo5 iau3-kin2 tioh8 loa7 choe7 kang-hu, tioh8 loa7 hng7, sim7-lai7 na7 u7 chit8 i3, na2 chhin-chhiuN7 khoaN3-kiN3 goa2 hit e5 saN-thiaN3 e5 Kho-ni2 to2 ti7 khong3-lai7 si2 lah, ia7 boe7 hiau2-tit chaiN2-iuN7 oe7-tit bong loh8-khi3. 
 Kau3 ti7 hi2 chin7 toe2, lai7-bin7 ou-ou am3-am3, chiu7 khia7 ti7 hia; tai7-seng goa2 chit8 sim bo5 kou3 ka-ki7, ia7 bo5 kiaN, au7-lai5 chiu7 thong sin-khu gi7-gi7-chhoah, lai7-bin7 ia7 bo5 thiaN-kiN3 sim2-mih8, chi2 u7 thiaN-kiN3 goa2 kio3 Kho-ni2 kek8 toa7 e5 in3 siaN. Goa2 bong-tioh8 lou7, m7 kaN2 kiaN5 khah hng7, na7 u7 kiaN5 nng7 saN pou7, na2 beh koh kiaN5 na2 chai kiaN, soa3 na2 beh hun7-khi3 nih, siuN7 beh to3-tng2, mi7 m7 kaN2 peh hit e5 lau5-thui. Ti7 hia ia7 bo5 thiaN-kiN3 u7 pat8 lang5 e5 chhoan2-khui3, eng7 chhiu2 ti7 lai7-bin7 si3-koe3 bong, bong-tioh8 chit8 e5 leng2 piang-piang e5, m7 sai2 bong-tioh8 bin7 kap thau5-mng5, chiu7 chai si7 si2 lang5, phah-sng3 si7 Kho-ni2. Ki3-tit hit si5, goa2 chhin-chhiuN7 beh si2, chiu7 to2 ti7 sin-si e5 sin-piN, put-seng2 jin5-su7. 
 Te7 chap8-it chiuN 
 Kau3 au7-lai5 Kho-ni2 u7 ka7 goa2 kong2 i ti7 khong3-lai7 sou2 tu2-tioh8 e5 tai7-chi3, taN thang lai5 kong2 i. I kong2, Goa2 chau2 khi3 ian5-khong3 hit si5, pi2 goan2 lau7-bu2 kap li2 chau2 khah kin2; kau3 khong3-khau2, chiu7 mng7 iah khong3 e5 lang5 kong2, Hou2-ni2 ti7 ta2-loh8? In kong2, I kap nng7 e5 tang5-phoaN7 e5, long2 ti7 khong3-lai7, phah-sng3 long2 si2 lah. Goa2 chiu7 khan hit lang5 e5 chhiu2, kiu5 kong2, In saN lang5 lau5 ti7 hia, bo5 lang5 khi3 lai7-bin7 chhe7 i, lan2 thang jip8-lai5 khi3 chhi3-khoaN3 oe7 kiu3 in boe7? U7 chit8 e5 iah khong3 e5 tui3 goa2 kong2, Li2 siuN7 goan2 tau u7 chit8 e5 bou2 si3 e5 kiaN2, thang pang3-sak siN3-mia7 thoe3 li2 mou7-hiam2 mah? in saN e5 si2, bo5 chit8 tiam2-a2 thang ng3-bang7 oah8 lah, taN put-ko3 chiong chit e5 khi3 ka7 lin2 lau7-bu2 kong2 chiu7 ho2, tioh8 chhut-lat8 an-ui3 i; tu5-liau2 an2-ni, iau2-bo5 pat8 e5 hoat-tou7, li2 thang choe3 li2 khi3. Ti7 hia khia7 e5 lang5 long2 thim3 thau5 kong2, An2-ni tioh8. Hiah-e5 lang5 pun2 m7 si7 bo5 sim kou3 pat8 lang5 e5 su7, na7 u7 chit8 tiam2-a2 ng3-bang7 thang kiu3 lang5 e5 siN3-mia7, in ia7 bo5 kiaN gui5-hiam2, na7-si7 tai7-chi3 kau3 chit e5 te7-pou7, in khoaN3 jip8-khi3 ia7 bo5 li7-ek, koh-chai3 jip8 khong3 khi3 chin7 gui5-hiam2. Khong3 siu7 chheng3 pang e5 si5, lai7-bin7 bo5 siu7 hai7 e5 lang5, long2 chiong teng chek he2-ioh8 hiat ti7 khong3-lai7, kok lang5 to5-mia7, hian7 si5 teh kiaN sou2 chhun e5 he2-ioh8 koh toh8, sou2-i2 m7 kaN2 jip8-khi3. 
 Kho-ni2 sui-jian5 chai gui5-hiam2, m7 ku2 put-jim2 Hou2-ni2 si2 ti7 lai7-bin7, ia7 m7 kaN2 to3-tng2 lai5 ka7 lau7-bu2 kong2 Hou2-ni2 kiu3 boe7 tioh8 lah, sou2-i2 bo5 koh kiu5 pat8 lang5 kap i khi3, chiu7 ka-ki7 chit8 e5 jip8 khong3 khi3. Chiu7 koaN2-kin2 loh8 hit e5 lau5-thui kau3 chin7 toe2, khoaN3-kiN3 u7 iah khong3 e5 lang5 sou2 ti3 e5 bo7-a2, teng2-bin7 u7 tiam2 lah8-chek teng, chiu7 kiah8 teng beh khi3 Hou2-ni2 choe3 kang e5 sou2-chai7. KiaN5 bo5 loa7 hng7, chiu7 khoaN3-kiN3 chit8 e5 sin-si ti7 hit tiau5 oeh8-lou7 nih, u7 tu2-a2 loh8-lai5 oe7 tin2-tang7 e5 chioh8-thau5, kak chiam pi2 to khah lai7, kha-chhiu2 khap8-tioh8 chiu7 lau5 huih, i chit8 sim siuN7 beh kin2 chau2, chheng-chheng kiaN Hou2-ni2 beh si2, bo5 lang5 kiu3 i. 
 Hit si5 Kho-ni2 sim-lai7 tit8-tit8 kiu5 Chu2, ai3 Chu2 chhoa7 i kau3 Hou2-ni2 hia, chiu7 chai tit-tioh8 Chu2 u7 thiaN i ki5-to2. Teh siuN7 e5 si5 hong2-hut si7 kap Ia5-sou saN-kap ti7-teh, u7-si5 khoaN3-kiN3 siang-chhe lou7, sim-lai7 teh gi5, m7 chai tioh8 kiaN5 ta2-loh8 chit8 tiau5 lou7, na2 chhin-chhiuN7 Ia5-sou teh chi2-si7 i chit8 poaN, long2 bo5 chit8 tiam2-a2 kiaN, ia7 m7 chai u7 loa7 ku2, chiah thiaN-kiN3 u7 chit8 tiam2-a2 e5 siaN-im, chiu7 chai chia iau2 u7 oah8 lang5. Koh siong5-se3 thiaN hit e5 siaN-im si7 haiN7-haiN7, na2 si7 tui3 hit tui toa7 chioh8-thau5 e7-toe2 chhut-lai5, che chioh8-thau5 tu2-a2 loh8 ti7 lou7-tiong, ti7 hia u7 soaN3 e5 he2-ioh8. I khoaN3-kiN3 chiu7 chiong teng khoa3 khah hng7, m7 kaN2 theh8 chin3-cheng5 khi3, chiu7 am3-am3 bong, bong kau3 hit tui, chioh8-thau5 e5 sou2-chai7, chit8 te3 chit8 te3 chhut-lat8 soa2-khui, thong chit tiau5 lou7, kau3 hit e5 lang5 to2 e5 sou2-chai7, ng3-bang7 bong-tioh8 hit e5 haiN7-haiN7 e5 si7 Hou2-ni2. Hit e5 kek8 tang7 e5 chioh8-thau5, chin7 oh-tit poaN, cham2-jian5 chhut-lat8 poaN, chiah kau3 hit e5 haiN7-haiN7 e5 sou2-chai7, chiu7 bong-tioh8 chit8 khia oe5, kap chit8 tiau5 phoa3 bin7-kun, ti7 am3-am3 e5 sou2-chai7 khoaN3 khah siong5-se3 lioh8-a2 oe7 khoaN3-kiN3, jin7-tioh8 to2-teh m7 si7 pat8 lang5, si7 Hou2-ni2, ia7 khoaN3-chhut i ti7 hia to2-teh e5 cheng5-heng5. Ti7 hia kai-chai3 u7 nng7 te3 toa7 chioh8-thau5 saN-khe3, po2-hou7 i e5 thau5-khak, loh8-lai5 e5 soe3 te3 chioh8-thau5, sui-jian5 tim3 siong seng-khu, i khiok iau2-ku2 oah8-teh. Kho-ni2 boe7-oe7 pho7 i chhut-lai5, na7 oe7 chiong i seng-khu sou2 teh soe3 te3 chioh8-thau5 poaN khui, hou7 i thang chhoan2-khui3, koh chhe7 chit8 tiam2-a2 chui2 boah i e5 chhui3, chiong i e5 bin7 kap chhiu2 e5 huih soe2-khi3. 
 Hou2-ni2 chiah oe7 tin2-tang7, chiu7 haiN7-haiN7 e5 siaN lioh8-a2 khah toa7. Theng5 tiap8-a2 ku2, Kho-ni2 khoaN3 i sin-khu khin-sang lioh8-a2 khah peng5-an, chiu7 che7 Hou2-ni2 sin-piN, teh siuN7 tioh8 eng7 sim2-mih8 hoat-tou7 lai5 kiu3 i chhut-khi3, siuN7 long2 bo5. Lou7-be2 siuN7 tioh8 chiuN7-khi3 kio3 lang5 lai5 tau3 kha-chhiu2; khah-sng3 khong3-goa7 e5 lang5 na7 thiaN-kiN3 Hou2-ni2 iau2 oah8-teh, liong7 in tek-khak long2 kheng2 loh8-lai5 kiu3 i. Chu2-i3 tiaN7-tioh8, chiu7 tui3 lau5-thui hia khi3. Keng-ke3 si2 lang5 to2-teh e5 sou2-chai7, khoaN3-kiN3 goa2 ia7 to2 ti7 hia. 
 SiuN7 goa2 jip8 khong3 e5 si5, pun2 beh chan7 i kap Hou2-ni2, bo5 phah-sng3 boe7-oe7 chan7 i, hoan2-tng2 hou7 i ke kan-khou2. Hit si5 i kio3 goa2 e5 mia5, goa2 chiu7 cheng-sin5, iau2 ki3-tit chit8 e7 cheng-sin5, tai7-seng khoaN3-kiN3 Kho-ni2 kap i pho7 thau5-khak thi5-khau3, bo5 phah-sng3 sou2 thiaN3 e5 a-hiaN, iau2 kap goa2 ti7 chit sou2-chai7. Theng5 chit8 bak8-nih ku2, i ka7 goa2 kong2 sou2 tu2-tioh8 e5 tai7-chi3, goa2 chiah oe7 beng5-pek8, ia7 chai Hou2-ni2 siu7 tang7-siong iau2-bo5 si2, to2 ti7 hia li7 goa2 bo5 hng7. 
 Kho-ni2 kong2, Li2 khah ho2 khi3 kap Hou2-ni2 hia che7, theng3-hau7 goa2 khi3 khong3-goa7 chhe7 lang5 loh8-lai5 kiu3 i. Hit si5 goa2 siuN7 Kho-ni2 na7 chiuN7-khi3, lau5 goa2 kap Hou2-ni2 ti7 hi2 ou-ou am3-am3 e5 sou2-chai7, kiam2-chhai2 na7 si2, kiam2 m7 si7 sin7 goa2 chit8 e5? chiu7 kiu5 i chhoa7 goa2 saN-kap chiuN7-khi3, a2-si7 i kap goa2 tiam3 chia. 
 Kho-ni2 kong2, Li2 tioh8 siuN7 a-hiaN kap li2 ti7-teh. Goa2 iau2-ku2 tit8-tit8 kong2, Goa2 kiaN, goa2 kiaN. I kong2, Ia5-sou ia7 ti7 chia. Hit si5 goa2 long2 bo5 siuN7-tioh8 Ia5-sou, tai7-seng chiah u7 hiah kiaN, ia7 bo5 siuN7-khi2 goan2 e5 Kiu3-chu2 Ia5-sou ti7 hia, koh bo5 siuN7 kau3 ti7 hi2 ou-am3 e5 sou2-chai7 oe7 kiaN, koh bo5 khui3-lat8, Ia5-sou bo5 kap goa2 saN-li7, siong7-chhiaN2 goan2 e5 tai7-chi3 I long2 chai, ia7 hoaN-hi2 pang-chan7 goan2. Sou2-i2 goa2 chit8 e7 thiaN che oe7, liam5-piN choe3 chit8 e7 siuN7-khi2-lai5, tui3 i kong2, Li2 tai7-seng chiong khi3 Hou2-ni2 hia e5 lou7 ka7 goa2 kong2, chiah khi3 khong3-goa7, goa2 beh kap i hia che7, theng3-hau7 li2 koh lai5. Chiu7 kiah8 teng thiaN i hoan-hu3, beh siam2 u7 he2-ioh8 e5 sou2-chai7, chit8 piN kiaN5 chit8 piN ka-ki7 kong2, Ia5-sou ti7 chi2 khong3-lai7. U7 chit ho7 e5 i3-su3 chiu7 peng5-an, bo5 chit8 li5-si-a2 kiaN, ia7 kiu5 Chu2 kap Kho-ni2 ti7-teh, koh lin5-bin2 Hou2-ni2, hou7 hiah-e5 beh kiu3 lang5 e5 m7 thang ian5-chhian5. 
 KiaN5 kau3 Hou2-ni2 hia, chiah beh iuN2 chui2, khoa3 i chhui3-tun5, chiu7 thiaN-kiN3 u7 kha-pou7 siaN, ia7 thiaN-kiN3 u7 lang5 ian5 lou7 teh kong2-oe7, si7 Kho-ni2 e5 siaN teh kong2, Kui-lo5, Kui-lo5, goan2 lai5 lah. 
 Goan5-lai5 si7 Kho-ni2 tu2-a2 chiuN7 thau5 chit8 chan3 lau5-thui, chiu7 khoaN3-kiN3 teng kng, koh thiaN-kiN3 lang5 e5 siaN teh loh8-lai5; kau3 kun7-oa2 chiah chai si7 Nga2-kok peh kap kui2 e5 iah khong3 e5 lang5 lai5 chhe7 goan2. Nga2-kok peh kiaN5 kau3 Kho-ni2 e5 bin7-cheng5, thiaN-kiN3 Kho-ni2 kong2-oe7, chiu7 khan i e5 chhiu2 o-lo2 i ho2-taN2, koh tui3 i kong2, Goa2 thiaN gin2-a2 loh8 kau3 khong3-lai7, chiu7 siuN7 goan2 chiah toa7 lang5, hoan2-tng2 m7 kaN2 loh8-khi3, sim-lai7 boe7 bian2-tit kian3-siau3. Iau2-be7 loh8-lai5 e5 si5, tui3 hiah-e5 khong3-goa7 e5 cheng3 lang5 kong2, Chit tiap8 chiu7 beh kau3 khong3-lai7 chhe7 in. Goa2 chit8 e7 kong2 an2-ni, hiah-e5 iah khong3 e5 lang5 toa7 poaN3 beh te3 goa2 loh8-lai5, sou2-i2 long2 lai5. 
 Kho-ni2 kap goa2 kiu5 in tai7-seng kng Hou2-ni2 chiuN7-khi3, in-ui7 i to2 ti7 chia, bin7-sek piN3 peh8, boe7 siaN2 oe7 tin2-tang7, hun7 lau7-bu2 boe7-tit khah cha2 lai5-teh, than3 i iau2 oah8 thang kiN3 i chit8 bin7. In u7 toa3 chit8 nia2 than2-a2, chiu7 chiong Hou2-ni2 he7 ti7 teng2-bin7, kng kau3 u7 kng thong-hong e5 sou2-chai7, ia7 pho7 goa2 lai5. Lau7-bu2 tu2-a2 ti7 khong3-khau2 teh theng3-hau7, in-ui7 u7 lang5 tai7-seng po3 khong3-khau2 e5 lang5 kong2, Hou2-ni2 iau2 oah8-teh, hi2 nng7 e5 choe3 kang phoaN7 long2 si2 lah. Lau7-bu2 bo5 chap8 hun sin3. Kau3 in chiong Hou2-ni2 kng chhut-lai5 khoa3 ti7 chhau2-pou teng2, lau7-bu2 khoaN3-kiN3 hit iuN7 chiu7 kong2, Si7 si2 lah, si7 si2 lah; koaN2-kin2 khu5 ti7 i sin-piN, eng7 chhiu2 bong i e5 sim-koaN khut-a2, beh khoaN3 i iau2 oah8-teh. 
 Lau7-bu2 chiu7 kong2, Chit tiap8 goa2 oe7 ki5-to2 lah. Chiu7 in-ui7 Chu2 e5 toa7 un, o-lo2 Chu2, u7 koaN2 hu7-jin5 lang5 ia7 te3 i kui7-teh, ia7 u7-e5 ti7 piN-a2 teh khia7 kong2, Goa2 pe7 ah; bin7 oat8 ke3-khi3 lau5 bak8-sai2, in-ui7 m7 ai3 hou7 lang5 khoaN3-kiN3. Koh tiap8-a2 ku2 i-seng lai5 khoaN3 Hou2-ni2, chhong3 ioh8 hou7 i chiah8, chiu7 liam5-piN thi2-khui bak8-chiu, oe7 jin7-tit lau7-bu2; bo5 loa7 ku2 koh sit-khi3. Hit e5 i-seng kio3 lang5 chiong i kng kau3 goan2 tau; goan2 lau7-bu2 tai7-seng to3-khi3 pi7-pan7 bin5-chhng5. Kho-ni2 ia7 kap goa2 saN-khan chhiu2 to3-khi3, teh kiaN5 lou7 e5 si5 i tui3 goa2 kong2, U7 chit8 hang7 su7 goa2 m7 kheng2 tui3 pat8 lang5 kong2, chheng-chheng ka7 li2 kong2 na7-tiaN7. Cha-bou7-jit8 bat kong2 chin7 ai3 choe3 Ia5-sou sou2 hoaN-hi2 e5 su7, goa2 siuN7 kin-a2-jit8 hou7 goa2 oe7 chou7 Hou2-ni2, chiah si7 hou7 i chai-kio3 goa2 e5 sim i3, liong7 pit li2 ia7 chai na7 m7 si7 Ia5-sou kap goa2 ti7 hia, chiu7 boe7 choe3 sim2-mih8. TaN choe3 chit e5 tai7-chi3, hou7 goa2 koh khah thiaN3 Ia5-sou. 
 Au7-lai5 Hou2-ni2 sou2 teh e5 siong u7 kui2 jit8 chin7 tim5-tang7, boe7 tiaN7-tioh8 si7 oe7 si2 a2-si7 oe7 oah8. Lau7-bu2 chiu7 mi5 jit8 bo5 li7-khui i. U7 ho2 seng3-cheng5 e5 i-seng siong5-siong5 lai5 ka7 i i-ti7. Chit e5 tai7-chi3 long2 si7 au7-lai5 thiaN lang5 ka7 goa2 kong2 e5, in-ui7 hit jit8 to3-lai5 goan2 tau liau2-au7, goa2 chiu7 hoan7-tioh8 jiat8 piN7, tit8-tit8 piN7 kau3 kui2-na7 le2-pai3 ku2. Hit kui2 jit8, goa2 u7-si5 cheng-sin5 cheng-sin5, u7-si5 bang5-bang5, sou2-i2 ke-lai7 su7 choan5-jian5 m7 chai, si7 au7-lai5 chiah thiaN-kiN3 lang5 ka7 goa2 kong2 e5. 
 Te7 chap8-ji7 chiuN 
 U7 chit8 cha2-khi2 goa2 piN7 lioh8-a2 khah khin, sim-lai7 bo5 put-chi2 bang5, to2 ti7 hia ia7 oe7 jin7-tit sou2-chai7, chong2-si7 chhu3-lai7 siuN kng, bak8-chiu koh khoeh-khi3. Kho-ni2 khoaN3-kiN3 goa2 boe7 bang5 oe7 jin7-tit i, chiu7 khan goa2 e5 chhiu2 kong2, Kui-lo5, Kui-lo5, li2 khah cheng-sin5 cheh. 
 Hit si5 goa2 thong sin-khu long2 bo5 lat8, ia7 boe7 in3, na7 u7 chiong chhiu2 chhun chhut-lai5. I chiu7 eng7 nng7 chhiu2 ka7 goa2 phou5-teh. Tiap8-a2 ku2 khoaN3 i un5-un5-a2 chhut-khi3, thiaN i soe3 siaN kap lau7-bu2 teh kong2-oe7. Lau7-bu2 kong2, I u7 khah cheng-sin5 mah? Chiah ku2 long2 bo5 thiaN-kiN3 i kah chiah ho2 siau-sit. I chiu7 pang3-loh8 sou2 soe2 e5 i-chiuN5, lai5 kau3 chhng5 piN; goa2 bin7 oat8 ke3-lai5 khoaN3 i. I kong2, M7 thang tin2-tang7, m7 thang tin2-tang7; che si7 Kho-ni2 ka7 li2 kun5 e5 thng, li2 chiah8 lah; i ti7 chia teh chiau3-kou3 li2, u7 saN le2-pai3 lah, long2 bo5 li7-khui li2. Goa2 sim siuN7 u7 hiah ku2, chiah kong2, U7 saN le2-pai3 mah? Hit e5 cha2 cheng5 e5 su7, long2 ki3 boe7 chheng-chho2, beh siuN7-chhut-lai5, iu7 bo5 cheng-sin5. Au7-lai5 chiah chit8 jit8 chit8 jit8 khah ho2 na7-si7 iau2-boe7 khi2 lai5 che7, kou-put-chiong to2-teh, khoaN3-kiN3 lau7-bu2 chhut-chhut jip8-jip8, teh choe3 kang, Pi2-tek ti7 mng5-khau2 teh so soh-a2, Kho-ni2 ti7 goa7-bin7, u7-si5 pou2 bang7, u7-si5 phak8 bang7, u7-si5 ka-ki7 jip8 siaN5 khi3 boe7 he5. 
 Koh koe3 kui2-jit8 iu7-koh khah ho2, chiah e7 kho3 chim2-thau5 che7 ti7 chhng5-nih. Chit-si5 goa2 beh khoann3 seng3-chheh, ka3 Kho-ni2 chiong hit-pun2 chheh tiong po2-poe3 e5 oe7 thak8 hou7 goa2 thiann, in-ui7 ka-ti7 beh khoann3-chheh iau2-bo5-lat8. Kho-ni2 tak8-e7-hng kang cho3 liau2, chiu7 toa3 goa2 sin-pinn che7 teh thak8 seng3-chheh, lau7-bu2 khoan2-sit ia7 chin ai3 thiann, un5-un5-a2 koe3-lai5 khi3 cho3-kang. Pi2-tek che7 ti7 goa2 e5 chhng5-pinn, theh8 tioh8 chhau2-a2, chit8-peng5 thiann chit8-peng5 so soh-a2. Hou2-ni2 che7 ti7 chhu3-lai7 bin7, oat8 lin3-tng2, long2 bo5 choe3 siaN, m7 chai i ai3 thiaN a2 m7 ai3 thiaN, chit si5 i chha-put-to long2 ho2 lah. Lun7 i e5 tai7-chi3, Kho-ni2 u7 choe7-choe7 bo5 ka7 goa2 kong2, sou2 kong2 e5 si7 Hou2-ni2 e5 tang7 piN7 beh si2 tiaN7-tiaN7, chin7 kiaN i si2-au7 e5 tai7-chi3. Iok u7 saN jit8, Hou2-ni2 tit8-tit8 kong2 ka-ki7 hoan2-hoe2 e5 oe7, kiaN-liau2 chiong-lai5 bo5 ng3-bang7. 
 Hit si5 u7 bok8-su lai5 kap Hou2-ni2 kong2, Kiu3-chu2 si2 si7 ui7-tioh8 siok8 lan2 e5 choe7, ia7 kong2 Siong7-te3 thiaN3-sioh lang5, chhin-chhiuN7 pe7 thiaN3 kiaN2, eng7 tok8 siN e5 KiaN2 thoe3 u7 choe7 e5 lang5 pang3-sak siN3-mia7; koh kui7-loh8 thoe3 sit-bang7 e5 lang5 ki5-to2. Chong2-si7 bok8-su ka3-si7 Hou2-ni2 e5 oe7, kap i sou2 kiu5 e5, long2 boe7-oe7 hou7 Hou2-ni2 e5 sim peng5-an. Kai-chai3 Chu2 kho2-lin5 Hou2-ni2, hou7 i bo5 si2, kau3 khah ho2, i e5 sim-su7, chiu7 m7 kheng2 kong2. Bok8-su na7 lai5 kap Hou2-ni2 kong2-oe7, i bak8-chiu kim-kim siong3 teh thiaN, long2 bo5 mng7 sim2-mih8. Bok8-su mng7 i, ia7 bo5 in3. Kau3 chit si5 Hou2-ni2 put-chi2 u7 un-jiu5 thun-lun2 e5 khoan2-sit, kap cha2-cheng5 toa7 koh-iuN7; goan2 iau2 m7 chai i sim-lai7 u7 tit-tioh8 peng5-an a2 bo5. Che long2 si7 Kho-ni2 ka7 goa2 kong2 e5. 
 Hit e5-hng le2-pai3-tng5 kong3-cheng e5 si5, khoaN3-kiN3 goan2 lau7-bu2 jip8-khi3 pang5-nih, theh8 bo7 chheng7 ho2 i-chiuN5, na2 beh chhut mng5 nih, chiu7 mng7, Chi7-chui7 beh kap goa2 khi3 le2-pai3-tng5? Hit si5 Pi2-tek bo5 ti7 chhu3-lai7, Hou2-ni2 ia7 bo5 choe3 siaN, Kho-ni2 kong2, goa2 m7 si7 bo5 beh kap li2 khi3, si7 in-ui7 Kui-lo5 ti7 chia. Lau7-bu2 kong2, Goan2 boe7-tit thang pang3 i ka-ki7 chit8 e5 ti7-teh, si7 beh hou7 li2 kap i tiam3 chit chhu3 nih. Koh ka7 Hou2-ni2 kong2, Li2 beh kap goa2 khi3 mah? I chiu7 un5-un5-a2 peh-khi2-lai5, ia7 bo5 kong2 sim2-mih8, na2 m7 ai3 khi3 e5 khoan2, u7 chhin-chhiuN7 chin7 kian3-siau3; goa2 khoaN3 an2-ni chin7 ki5-koai3. Kho-ni2 khoaN3-kiN3 goa2 u7 che i3-su3, chiu7 kong2, Lau7-bu2 chi2 kui2 pai2 tak8 le2-pai3 long2 u7 khi3, iau2 u7 chit8 hang7 li2 m7 chai, i u7 chit8 pun2 Seng3-chheh. Goa2 kong2, I hit pun2 kap lan2 e5 saN chhin-chhiuN7 mah? I kong2, Bo5; i hit pun2 si7 Ui-li7-su7 oe7 e5, chin7 toa7 pun2, pi2 Lek8-tek-kou hit pun2 iau2 khah toa7; chit pun2 chheh si7 goan2 m2 e5, i chi2 kui2 ni5 siu ti7 siuN-lai7. 
 Goa2 kong2, Lau7-bu2 u7 thak8 a2 bo5? I kong2, U7. Koh ka7 goan2 kong2, I siau3-lian5 e5 si5 long2 oe7 thak8, kau3 chi2 kui2 ni5 toa7 poaN3 boe7 ki3-tit lah, hou7 i chin kian3-siau3. Koh kong2, tui3 i bo5 than3 chit e5 to7-li2, sim-lai7 long2 bo5 peng5-an, taN beh koe2-piN3 lah, ia7 ng3-bang7 lan2 hak8-sip8 chit e5 chheh, oe7 than3 chit e5 to7-li2. Koh kong2, i sui-jian5 beng5-pek8 to7-li2 bo5 joa7 choe7, tek-khak chai lang5 bo5 lun7 sim2-mih8 m7 tioh8, u7 sim2-mih8 tang7 choe7, na7 beh hoan2-hoe2 koe2-piN3, oa2-kho3 Kiu3-chu2 Ia5-sou kiu5 sia3-bian2, hit e5 thiaN3 lan2 e5 ThiN Pe7, tek-khak m7 chau5-biat8 hit lang5. 
 Goa2 thiaN Kho-ni2 an2-ni kong2, chiu7 ka7 i kong2, Goa2 sit8-chai7 ai3 thiaN chit ho7 oe7; goa2 tak8 jit8 kap li2 choe3 chit8 tui, thai2-tho2 m7 chai chit e5 tai7-chi3? I kong2, Long2 si7 in-ui7 li2 piN7 tim5-tang7, lian5 lang5 to boe7 jin7-tit lah, beh thai2 oe7 koe3-tit li2 m7 chai! Goa2 kong2, Goa2 piN7 tang7 e5 si5, li2 u7 kiu5 Siong7-te3 hou7 goa2 ho2 mah? I kong2, Bo5 an2-ni kiu5. Goa2 kong2, Li2 bo5 an2-ni kiu5, u7 sim2-mih8 i3-su3? I kong2, Goa2 ki5-to2 Chu2, siong5-siong5 ui7-tioh8 li2 e5 tai7-chi3, kong2, Che sio2 Kui-lo5 piN7 chin7 tang7, kiaN-liau2 oe7 si2, Chu2 li2 na7 m7 ai3 lau5 i ti7 se3-kan, goa2 ia7 m7 kaN2 kiong5 kiu5, chong2-si7 i na7 si2-liau2, chiu7 sin7 goa2 chit8 e5. Kui-lo5 li2 siuN7-khoaN3 cheh, goa2 thai2-tho2 oe7 chai lau5 li2 ti7 se3-kan a2-si7 hou7 li2 li7-khui se3-kan, ta2-loh8 chit8 hang7 si7 khah ho2? Chu2 tek-khak oe7 chai, sou2-i2 goan7 than3 I e5 chi2-i3. 
 Goa2 kong2, Goa2 phah-sng3 li2 beh thoe3 goa2 pek-chhiat kiu5 Chu2, lau5 goa2 ti7 se3-kan. Kho-ni2 chiu7 khan goa2 e5 chhiu2 kong2, Goa2 sui si7 chin7 ai3 li2 tiam3 ti7 se3-kan, na7-si7 Chu2 pi2 goa2 khah thiaN3 li2, pi2 goa2 khah chai tioh8 chaiN2-iuN7 khah ho2. Goa2 kong2, Li2 na7 u7 piN7 goa2 tek-khak thong jit8 kiu5 Chu2 hou7 li2 tiam3 ti7 se3-kan. I kong2, Kui-lo5, li2 bo5 siuN7 kau3 Chu2 Ia5-sou tiam3 e5 sou2-chai7 si7 chaiN2-iuN7 ho2 mah? Hian7-si5 u7 lau7-bu2 kap li2 koh choe7-choe7, goa2 sim sou2 thiaN3 e5, chin-chiaN3 goan7 tiam3 ti7 se3-kan, chong2-si7 goa2 e5 i3-su3, tiaN7-tiaN7 teh siuN7 theng3-hau7 Chu2 chiap-lap8 kau3 I hia e5 si5, he chiah sng3 si7 khah ho2 lah. 
 Ti7 chi2 pai3-si3, lau7-bu2 kap goa2 kap Kho-ni2 long2 ti7 chhu3-lai7, lau7-bu2 teh choe3 chiam-chi2, goa2 ti7 toa7 i2-teng2 kho3-tioh8 chim2-thau5, theh8-tioh8 hit jit8 sou2 boe2 ni5 soaN3 chhiah beh8, Kho-ni2 tu2-tu2 teh thak8 Seng3-chheh hou7 goa2 thiaN. Hou2-ni2 tui3 goa7-bin7 jip8-lai5, khia7 ti7 lau7-bu2 hia, bin7-sek piN3 peh8, chhiu2 na2 teh so chiu7 kong2, Lau7-bu2 kap Kho-ni2 ah, goa2 beh ka7 lin2 kong2 chit8 hang7 tai7-chi3, goa2 siuN7 chit e5 tai7-chi3 si7 lin2 eng-kai tioh8 chai e5. Kho-ni2 kap Kui-lo5 i2-keng lioh8-a2 chai, li2 iau2-be7 u7 thiaN-kiN3. Chit e5 tai7-chi3 li2 na7 chai sit8-chai7 si7 hou7 li2 e5 sim kan-khou2, phah-sng3 li2 koat-toan3 m7 jiau5 goa2. 
 Lau7-bu2 thiaN i chiah-e5 oe7, ia7 bo5 in3 i, chi2 u7 thong sin-khu gi7-gi7 chhoah. Tiap8-a2 ku2 i koh un5-un5-a2 kong2, Goa2 bat choe3 chhat8, thau khong3-lai7 e5 ian5. I kong2 chiah-e5 oe7, chhui3 e2-siaN kong2 boe7 sim2-mih8 chhut chhui3. Lau7-bu2 iau2-bo5 kong2 chit8 ku3 oe7 na2 chhin-chhiuN7 chhiu2 teh thiaN3, tit8-tit8 so chhiu2. I iu7-koh kong2, Goa2 chai put-hau3 lau7-bu2, si7 kek8 m7 ho2; m7 ku2 i2-keng choe3 liau2 chit ho7 su7, iau2 u7 sim2-mih8 oe7 thang the-si5? Chong2-si7 chit e5 tai7-chi3 sit8-chai7 si7 goa2 bu5 i3-tiong khi3 choe3 e5, in-ui7 goa2 tai7-seng u7 khiam3 lang5 e5 chiN5. Au7-lai5 hit e5 che3-chu2 tek-khak kah goa2 tioh8 pang i thau ian5, sou2-i2 chiah khi3 choe3. I thau-tioh8 ian5 chiu7 kah goa2 khi3 lok ti7 chit8 e5 chioh8 tong7 lai7, beh theng3-hau7 kau3 u7 chit8 chun5-chai7, chiah chai3 khi3. 
 Kho-ni2 kap goa2 thiaN-liau2, chiu7 chai hit jit8 ti7 soaN tong7-lai7, i choe3 chit ho7 tai7-chi3, ia7 chai i siaN2-su7 kau3 chiah kiaN. Hou2-ni2 oe7 kong2-liau2 iau2 khia7 ti7 hia, si7 beh thiaN khoaN3 u7 lang5 kong2 sim2-mih8 a2 bo5. Khia7 tiap8-a2 ku2, bo5 lang5 kong2 sim2-mih8, i chiu7 bin7 oat8-ke3-khi3, bin7-sek piN3 kong2, Sou2 choe3 e5 su7, goa2 long2 ka7 lin2 kong2 lah, chai lin2 tek-khak m7 jiau5 goa2; chhut-chai7 lin2 chiu7-si7 lah. Kong2-liau2 chiu7 kiaN5 kau3 mng5 beh chhut-khi3. Lau7-bu2 chiu7 khi2-lai5 te3 i, pho7 i e5 am7-kun2 kong2, Goa2 e5 kiaN2 ah, kho2-sioh goa2 che thiaN3 e5 kiaN2 ah! I kong2 Lau7-bu2 siaN2-su7 in-ui7 goa2 lai5 khau3? goa2 boe7 kham-tit u7 lang5 khau3. Chit8 piN kong2, chit8 piN kap lau7-bu2 to3-tng2-lai5, che7 ti7 i e5 sin-piN. 
 Lau7-bu2 kong2, M7 si7 goa2 tioh8 jiau5 li2; hit-e5 jiau5 li2 e5 si7 li2 sou2 tek-choe7 e5 lang5, li2 toan3-toan3 tioh8 ka7 khong3-chu2 kong2. Hou2-ni2 kin2-me2 in3 kong2, Khong3-chu2 i2-keng chai lah, goa2 ti7 piN7 iau2-be7 ho2 e5 si5, chit e5 tai7-chi3 i2-keng lou7-chhut lah; chong2-si7 m7 chai choe3 che su7 goa2 ia7 u7 hun7. Tu2-a2-chiah i2-keng khi3 ka7 khong3-chu2 kong2 lah. Tui3 goa2 ho2-liau2 e5 si5, siong5-siong5 siuN7 tioh8 chiong che tai7-chi3 ka7 khong3-chu2 kong2, chong2-si7 beh kong2 chit e5 tai7-chi3, sim-lai7 chin hoan5-lo2, pi2 beh si2 khah kan-khou2. Pat8 lang5 beh thai2 oe7 chai goa2 e5 sim tong3 boe7 tiau5 kap sit-bang7 nih? 
 Lau7-bu2 kong2, Li2 ka7 khong3-chu2 kong2, i tek-khak m7 eng7 li2, ia7-si7 bo5 iau3-kin2; chong2-si7 li2 tui3 chit tiap8 tioh8 koe2-piN3 choe3 ho2 lang5; goan2 ia7 chiu7 chiong cheng5 e5 su7 bo5 the5-khi2 lah. 
 Hou2-ni2 kong2, Ku2 bo5 beh m7 eng7 goa2, hit-e5 khong3-chu2 kong2, TaN toa3-tioh8 lin2 lau7-pe7, beh koh chhi3-khoaN3 li2 thang eng7, a2 m7 thang eng7. Lau7-bu2 kong2, Goan7 Chu2 po3-tap i chit ho7 e5 un-tian2, li2 taN tioh8 choe3 ho2 lang5, m7 thang hou7 i in-ui7 eng7 li2 au7-lai5 siuN hoan2-hoe2. 
 Hou2-ni2 kong2, TaN chin beh an2-ni lah. Chit tiap8 u7 chin7 choe7 oe7, goa2 kong2 boe7 chhut, pun2 phah-sng3 li2 kap khong3-chu2, eng2 bo5 beh jiau5 goa2, taN long2 khoan2-thai7 goa2 an2-ni, si7 hou7 goa2 kau3 se3-boat8 e5 si5, u7 thang ng3-bang7 Chu2 e5 jiau5 goa2. Lau7-bu2 chiu7 kap i ban7-ban7-a2 kong2, Goa2 e5 kiaN2 ah, chit e5 to7-li2 goa2 bo5 sim2-mih8 oe7 hiau2 kong2, in-ui7 goa2 ia7 si7 chiah beng5-pek8 sio2-khoa2-a2; na7-si7 goa2 sui-bong2 boe7 hiau2-tit kong2, m7 ku2 chai lang5 na7 hoe2 choe7 koe2-piN3, chin sim ng3 Chu2, I chiu7 liam5-piN jiau5 i, m7 sai2 tioh8 theng3-hau7 kau3 au7-lai5 chiah jiau5 i. Li2 tu2-a2-chiah be7 kong2-chhut, Chu2 Ia5-sou i2-keng jiau5 li2 lah. Li2 siuN7-khoaN3 goa2 chit ho7 u7 choe7 e5 lang5, khoaN3-kiN3 li2 hoan2-hoe2 beh choe3 ho2 lang5, siong7-chhiaN2 hoaN-hi2, ho5-hong3 hit e5 thiaN3-sioh li2 e5 ThiN Pe7, I thai2-tho2 kheng2 pang3-sak li2? 
 Hou2-ni2 kong2, Che long2 si7 goa2 tui3 cha2 bo5 thiaN-kiN3 chit e5 sin to7-li2, i3-su3 chin o3-biau7 hou7 goa2 un5-un5-a2 siuN7-siuN7 khoaN3 cheh; li2 kap Kho-ni2 tioh8 thoe3 goa2 ki5-to2. Kong2-liau2 ia7 bo5 koh kong2 sim2-mih8, chiu7 khi3. 
 Te7 chap8-saN chiuN 
 U7 chit8 jit8 tu2-a2 khun3-chhiN2, khoaN3-kiN3 ti7 goa2 chim2-thau5 piN khoa3-tioh8 chit8 ki kek8 sui2 e5 geh8-kiN3 hoe, goa2 kong2, Kho-ni2 li2 tui3 ta2-loh8 theh8-lai5? I kong2, Li2 ioh khoaN3 goa2 tui3 ta2-loh8 tit-tioh8 che ho2 hoe, li2 na7 ioh m7 tioh8, thang koh-chai3 ioh. Goa2 kong2, KaN2 si7 hit e5 i-seng theh8-lai5 mah? I chiu7 chhio3 kong2, M7 tioh8, li2 koh ioh khoaN3 cheh. 
 Goa2 khoaN3 i e5 bin7 hiah hoaN-hi2, chiu7 siuN7 khi2-lai5, mng7 i kong2, Si7 goa2 hit ui7 thai3-thai3 mah? I kong2, Si7 hit ui7 thai3-thai3 kap I-ti2 kou-niu5 to3-lai5 lah, beh ti7 chia ke3 tang-thiN. Teng2 e5 pai3-si3, goa2 khi3 boe7 he5, in khoaN3-kiN3 iau2 oe7 jin7-tit goa2, ia7 chin7 hoaN-hi2, mng7 goa2 kong2, Sio2 Kui-lo5 ti7 ta2-loh8? Goa2 ka7 i kong2 li2 phoa3-piN7 iau2-be7 oe7 khi2-lai5, na7 beh lai5 siaN5 boe7 he5, kiaN-liau2 tioh8 khah chhian5 teh. Hit e5 thai3-thai3 mng7 goa2 tiam3 ti7 ta2-loh8? Goa2 chiu7 chiong lan2 tiam3 ti7 ta2-loh8 ka7 i kong2. I kong2, Li2 to3-khi3, m7 sai2 ka7 Kui-lo5 kong2 goa2 lai5 chia lah, theng3-hau7 goa2 ke3-khi3 tham3 i. Kin cha2-khi2 i kap I-ti2 kou-niu5 lai5, chhin chhiu2 chiong che hoe khoa3 ti7 chia. Goa2 kong2, In lai5 goa2 ia7 bo5 kiN3-tioh8 in. Kong2-liau2 chiu7 beh khau3, si7 in-ui7 tui3 goa2 piN7 e5 si5, chiuN7 siau3-liam7 i, chit tiap8 lai5 goan2 tau, ia7 m7 chai, iau2-bo5 kiN3-tioh8 i. 
 Kho-ni2 kong2, Li2 m7 sai2 hau2; che si7 thai3-thai3 m7 hou7 lau7-bu2 kio3 li2 chhiN2 e5. Lau7-bu2 ia7 kong2, li2 na7 chhiN2 chai i lai5, tek-khak kong2, Hit si5 siaN2-su7 bo5 beh kio3 goa2 chhiN2. Hit e5 thai3-thai3 kong2, Bin5-a2-jit8 goa2 beh koh lai5. 
 Ke3 jit8 i chin-chiaN3 koh lai5, khoeh ti7 goa2 e5 bin5-chhng5 che7, goa2 chiu7 chiong tui3 i khi2-sin liau2, kui2 geh8-jit8 e5 tai7-chi3 ka7 i kong2, ia7 chiong goa2 e5 Seng3-keng theh8 lai5 hou7 i khoaN3. Sui-jian5 chheh phe5 kap chheh piN e5 kim long2 ku7 lah, i ia7 bo5 kong2 sim2-mih8, chin7 hoaN-hi2 goa2 oe7 beng5-pek8 chheh tiong e5 i3-su3. Goa2 koh chiong Lek8-tek-kou sou2 ka3 e5 hi2 kui2 chiuN chheh, thak8 hou7 i thiaN. Hi2 tiong-ng iau2 u7 choe7-choe7 i3-su3 boe7 hiau2-tit e5, i long2 siong5-se3 ka7 goa2 kong2 beng5. 
 Au7-lai5 hit e5 thai3-thai3 tak8 jit8 lai5 ka3-si7 goa2, lau7-bu2 ia7 siong5-siong5 lai5 thiaN. Hi2 kui2 jit8 sng3 si7 kek8 ho2 ki-hoe7, goa2 chin hoaN-hi2, sin-khu ia7 chai-kio3 khah u7 khui3-lat8, chiam7-chiam7 thang chhut-khi3 mng5-khau2, kap Pi2-tek che7 ti7 soa thou5 teng2, a2-si7 Kho-ni2 hu5 goa2, ia7 thang kau3 hai2 piN. 
 U7 chit8 jit8, si7 chap8-it geh8 chhoe nih, hit e5 thai3-thai3 tui3 goa2 kong2, Kui-lo5, chit tiap8 si7 tang-thiN, goa2 beh to3-khi3 goan2 chhu3; ti7 hia iau2 u7 nng7 e5 kou-niu5 pi2 I-ti2 kou-niu5 khah soe3, goa2 chin7 ai3 in thiaN-kiN3 li2 e5 tai7-chi3, li2 chiong sou2 u7 e5 tai7-chi3, li2 long2 siong5-se3 ka7 goa2 kong2, goa2 beh sia2 i, theng3-hau7 kau3 goan2 chhu3 thak8 hou7 in thiaN. 
 In-ui7 chit e5 thai3-thai3 siuN7 beh sia2 goa2 e5 tai7-chi3, goa2 chiu7 kong2 chhut-lai5, i chiah chhong3 choe3 chit8 pun2 chheh. Goa2 siuN7 ia7 bo5 sim2-mih8 oe7 kham-tit sia2, chong2-si7 u7 chit8 hang7 goa2 chin hoaN-hi2, lang5 khoaN3 chit pun2 chheh, thang chai Kho-ni2 u7 sim2-mih8 ho2 phin2-heng7, chaiN2-iuN7 toa7 taN2. Tui3 cha2 kau3 chit tiap8 Kho-ni2 bo5 lun7 choe3 sim2-mih8 tai7-chi3, long2 bo5 kong2 ka-ki7 ho2, tau3-ti2 si7 goan2 ke-lai7 e5 hok-khi3, toa7 poaN3 si7 i e5 khui3-lat8. 
 Goa2 sou2 ka7 thai3-thai3 kong2 e5 tai7-chi3, i long2 sia2-liau2, koh mng7, Lou7-be2 kui2 ku3 li2 beh sia2 mah? Goa2 kong2, Lou7-be2 beh sia2 Kho-ni2 chit chat chheh. Mng7 goa2, Ta2-loh8 chit8 chat sng3 si7 i e5? Goa2 chiu7 oat8-liam7 hit jit8 goan2 tui3 Lek8-tek-kou hit pun2 toa7 pun2 sou2 thak8 e5 chheh kui2 ku3 kong2, “Lan2 chiah-e5 oe7 e5 lang5 eng-kai tioh8 tam-tai3 boe7 e5 lang5 e5 loan2-jiok8, m7 thang kiu5 ka-ki7 e5 hoaN-hi2.... Ki-tok ia7 bo5 kiu5 ka-ki7 e5 hoaN-hi2;” che sng3 si7 Kho-ni2 chit8 chat e5 chheh. 
 Kui-lo5 toan7 e5 lou7-be2.
</CL>
<HL>

第十章 
明仔日Hou2-ni2 beh去上工e5時講，今仔日beh用火藥ti7 鉛礦內銃開石頭好thang iah 鉛，聽見teh講若銃到出濟鉛e5 所在，阮 e5工錢就beh加添。Koh講，我想講che是應該著e5，現時工錢真正少。Hou2-ni2去了，老母講，Boe7曉tit這個囡仔是怎樣；伊chi2兩日tiam3 ti7 我身邊真好，伊有這號好款，hou7 我想著in老父；昨暮日禮拜日伊幫贊我攏無離開，想是beh tui3這tiap8變好lah。Kho-ni2 kap我有知伊 m7離開老母e5緣故。Kho-ni2 m7 肯將伊欺瞞e5代誌講破。 
Hou2-ni2去tiap8-a2久，遠遠有親像雷彈e5聲，老母聽見就講，我真怨恨這號聲，lin2父ti7-teh e5日雖是極有膽量，iau2-ku2常常teh驚火藥銃石頭e5事，因為無論啥物代誌，若用火藥攏boe7 tu2-tu2 thang銃怎樣，總是若無用火藥iau2無別法thang用。阮才tu2仔 teh講，忽然看見有人tui3 hi2 曠野nih8 亂走，tui3逐間厝也有人出來teh講話。Koh看見幾若人去鉛礦亂走。老母就講，Kui-lo5 ah，你緊去探聽是啥代，我驚是礦內有啥物危險，你緊去lah。我就走去問阮hit e5厝邊，伊ka7我講，鉛礦內有tu2著非常e5災禍，礦內有大石倒落來teh死人，iau2有人hou7 石截ti7 內面boe7-tit出來。
我聽了緊猛倒來ka7老母講。伊就kap我走去，阮雖罔走緊，Kho-ni2走比阮koh較緊。阮走be7到，伊已經走到無看見lah。到阮到塊看見有偌濟人聚集ti7 hi2礦口。Koh有濟濟iah礦e5人ti7 hia，in e5衣裳kap 頭面，攏hou7 火藥hahN 烏，若tui3 灶空拖出來e5，in e5某子攏企ti7 hia，有e5見著面就chim嘴e5，是因為伊e5親人無受傷，也有e5跪teh哀傷祈禱e5，koh也有走來走去e5，是teh chhe7 in家內e5人。老母tui3這群e5人，到hit群e5人，來問in講，我e5子Hou2-ni2 ti7 ta2落，lin2有看見無？In聽了攏是搖頭，也有面帶著可憐阮e5款。阮看che光景，就真驚。 
後來有tu2著一個老大人，是ti7 chi2礦內做工四十年久，kap阮老父真相好，老母到伊hia問講，雅各伯，你知我e5子ti7 ta2落mah？請你ka7我講，我ai3 beh知伊是死抑活，抑是ti7礦內塞teh boe7-tit出來nih，做你老實講。Hit個老大人就講，這個代誌是boe7瞞tit ，我thai2-tho2知會m7 講，現時伊準準ti7 hia，我boe7曉講，若有ti7 頂面e5主伊會知，我若有知in beh銃石頭e5時，Hou2-ni2 ti7 hi2內面。Tu2仔 teh講，人扛死人tui3面前過，老母就開聲哭，走到hia掀開，kham3面e5布，看m7 是Hou2-ni2。Hit時雅各伯定定近阮老母，iau2-beh kap伊講會，總是阮老母心內著急，無論是誰kap伊講啥物話，無聽詳細。雅各伯koh勸伊講，你e5子m7 知是活teh，抑是著重傷，你若做這下著急生出病來，是誰會服事你e5子nih？你ti7 chia著定心神，hit e5囡仔總ti7 主e5 手內。
老母聽了就坐teh m7 敢哮叫，細仔聲哭講，我che窮苦e5守寡人，實在艱苦ah；Hou2-ni2我心肝子ah，你今仔日才好好teh kap我講話，今想到這號事，驚了lin2母boe7會 koh kap你相見lah。講了koh大聲哭起來。 
雅各伯看見老母悲傷無煞，就tui3我講，你chhoa7老母去hi2草埔且坐，聽候我探聽看怎樣，thang緊me2 ka7 lin2講。Koh tui3老母講，Kiam2-chhai2 Hou2-ni2代先來也kaN2，你m7 sai2掛心，扑算一定死無向望lah，你著看頂面，伊就chhun手指天。老母就講，你beh去礦內chhe7我e5子mah？伊講，我beh去hia，看是怎樣。
Hit時iah礦e5人，驚了礦內koh落石頭落來，攏m7 敢koh去內面chhe7 hi2所減e5三人，掠做hit 3人一定是死lah，mih-sai2去chhe7伊，hou7 chhe7伊e5人續死hi2內面。雅各伯m7 敢將che情形ka7老母講。Tui3這tiap8我跟te3 老母去hi2草埔nih 坐，hi2草埔離曠野有一te3仔nia7-tiaN7，無別人ti7-teh，我就安慰老母，總是伊攏無beh chhap我，句句聲聲，講，我e5子ah，我e5 Hou2-ni2 ah，無人去救你，in出在你死ti7 hia。我e5子ah，我e5子ah！
我才講，雅各伯講，天父beh kap Hou2-ni2相kap ti7-teh。老母講，我m7 知，天父有kap Hou2-ni2 ti7-teh抑無？我知天父無kap我ti7-teh，我從來無教示Hou2-ni2伊thai2-tho2會曉chhe7主求伊？平素無恭敬主，到beh死thai2-tho2會向望主保護。
我講，上帝真疼惜咱，也的確疼惜Hou2-ni2，咱thang來求伊，無hou7 Hou2-ni2死ti7 內面。
老母講，若是你會曉求主，著替伊求，我e5心已經ta-la去lah；boe7會祈禱，也boe7記得著怎樣求。停tiap8仔久老母koh問，Kho-ni2 ti7 ta2落nih8，伊kiam2 m7 是tu2仔 ti7 chia mah？我講，Tui3咱走來chia，伊就走前面去，到這tiap8攏無看見伊，的確是kap hiah-e5人ti7 礦口nih，你免煩惱伊。老母boe7放心起來講，Chi2兩個子攏beh無去lah，Kho-ni2真乖子，hou7 我真歡喜，是誰仔m7 知？有時我雖罔講伊，伊kiok m7 知我怎樣疼。
我講，Kho-ni2斷斷boe7受啥物傷害，因為聖經講，「萬項事相kap來hou7 疼上帝e5人得著利益，」Kho-ni2實在是疼主e5人。我就想起Kho-ni2昨暮日kap我講話。老母koh指鉛礦講，我ka7你講lah，in兩個攏ti7 hi2內面lah。這邊講，一邊跳起來，beh走去鉛礦內；走到半路無氣力，就摔倒，有幾個婦人人看見，就走倚來，摸伊e5手，勸伊免驚免掛意，講，你兩個子攏會ti7-teh。In雖是an2-ni teh講，我kap老母卻知伊是teh勸e5話na7-tiaN7。阮tu2仔 ti7 鉛礦，teh安慰老母，忽然聽見礦外有喊叫e5聲，老母講，你緊去，看是啥事？我就緊me2走去，過一堆一堆e5人，聽見in teh講，是伊e5小弟。也有e5講，m7是。Koh聽見別個講，伊beh去內面，也是著死。Koh講，Che是白白去e5，in兄的確死lah。我直直走到礦口，看hit 個礦口有一條路thang落去，tui3這條路落到chin7頭，koh落去下面做一層一層e5 梯。我問礦口teh企e5人講，Lin2 teh講Hou2-ni2 mah？伊這tiap8 ti7 ta2落？
有一人勻勻仔講，火藥chheng3嘴了，伊是無一點仔向望lah，可惜hit個極好e5囡仔亦白白去送死，in兩個咱攏無thang koh看見。我聽了就哭，求in講，我boe7明白，你koh講到底是teh講是誰？Hit人應講，是in小弟去hi2內面chhe7 in兄leh，伊的確beh去，無人攔會tiau5。我講Kho-ni2去chhe7 in兄，這tiap8 iau2 ti7 內面mah？Koh有人講，實實ti7 內面，是死是活是誰仔會知？ 
Hit時無人扑算我beh去礦內，才無阻擋我，我就走入礦去。到hit條路，直直落去到chin7頭，才tui3樓梯koh落去，暗暗摸一層過一層摸落去，一邊摸落去一邊叫，Kho-ni2你ti7 ta2落？Kui-lo5來lah。叫了無人應，也m7知有偌久e5功夫，才摸到尾層；想起平日聽人講，che樓梯一層一層來算，共有幾十丈長。Hit時也無要緊著偌濟功夫，著偌遠，心內若有一意，那親像看見我hit e5相疼e5 Kho-ni2倒ti7 礦內死lah，也boe7曉得怎樣會tit摸落去。 
到ti7 hi2 chin7底，內面烏烏暗暗，就企ti7 hia；代先我一心無顧家己，也無驚，後來就通身軀gi7-gi7-chhoah，內面也無聽見啥物，只有聽見我叫Kho-ni2極大e5應聲。我摸著路，m7 敢行較遠，若有行兩三步，那beh koh行那知驚，續那beh暈去nih，想beh倒轉，mi7 m7 敢peh hit e5樓梯。Ti7 hia也無聽見有別人e5喘氣，用手ti7 內面四界摸，摸著一個冷piang-piang e5，m7 sai2摸著面kap頭毛，就知是死人，打算是Kho-ni2。記得hit時，我親像beh死，就倒 ti7身屍e5身邊，不醒人事。 
第十一章 
到後來Kho-ni2有ka7我講伊ti7礦內所tu2著 e5代誌，今thang來講伊。伊講，我走去鉛礦hit時，比阮老母kap你走較緊；到礦口，就問iah礦e5人講，Hou2-ni2 ti7 ta2落？In講，伊kap兩個同伴e5，攏ti7 礦內，扑算攏死lah。我就牽hit人e5手，求講， In三人留ti7 hia，無人去內面chhe7伊，咱thang入來去試看會救in boe7？有一個iah礦e5 tui3我講，你想阮兜有一個某四個子，thang放sak性命替你冒險mah？in三個死，無一點仔thang 向望活lah，今不過將這個去ka7 lin2老母講就好，著出力安慰伊；除了an2-ni，iau2無別e5法度，你thang做你去。Ti7 hia企e5人攏thim3頭講，An2-ni著。Hiah-e5人本m7 是無心顧別人e5事，若有一點仔向望 thang救人e5性命，in也無驚危險，但是代誌到這個地步，in看入去也無利益，koh再入礦去chin7危險。礦受銃崩e5時，內面無受害e5人，攏將燈燭火藥hiat ti7 礦內，各人逃命，現時teh驚所chhun e5火藥koh著，所以m7 敢入去。 
Kho-ni2雖然知危險，m7 ku2不忍Hou2-ni2死ti7 內面，也m7 敢倒轉來ka7老母講Hou2-ni2救boe7著lah，所以無koh求別人kap伊去，就家己一個入礦去。就趕緊落hit e5樓梯到chin7底，看見有iah礦e5人所戴e5帽仔，頂面有點蠟燭燈，就kiah8 燈beh去Hou2-ni2做工e5所在。行無偌遠，就看見一個身屍ti7 hit條隘路nih，有tu2仔落來會振動e5石頭，角尖比刀較利，腳手磕著就流血，伊一心想beh緊走，千千驚Hou2-ni2 beh死，無人救伊。 
Hit時Kho-ni2心內直直求主，ai3主chhoa7伊到Hou2-ni2 hia，就知得著主有聽伊祈禱。Teh想e5時彷彿是kap耶穌相kap ti7-teh，有時看見雙叉路，心內teh疑，m7 知著行ta2 落一條路，那親像耶穌teh指示伊一般，攏無一點仔驚，也m7 知有偌久，才聽見有一點仔e5聲音，就知chia iau2有活人。Koh詳細聽hit e5聲音是haiN7-haiN7，那是tui3 hit堆大石頭下底出來，che石頭tu2仔落ti7 路中，ti7 hia有散e5火藥。伊看見就將燈掛較遠，m7 敢提進前去，就暗暗摸，摸到hit堆，石頭e5所在，一塊一塊出力徙開，通這條路，到hit e5人倒 e5所在，向望摸著hit e5 haiN7-haiN7 e5是Hou2-ni2。Hit e5極重e5石頭，chin7 oh-tit搬，cham2然出力搬，才到hit e5 haiN7-haiN7 e5所在，就摸著一khia鞋，kap一條破面巾，ti7 暗暗e5所在看較詳細略仔會看見，認著倒teh m7 是別人，是Hou2-ni2，也看出伊ti7 hia倒teh e5情形。Ti7 hia佳哉有兩塊大石頭相khe3，保護伊e5頭殼，落來e5細塊石頭，雖然擲傷身軀，伊卻iau2-ku2活teh。Kho-ni2 boe7會抱伊出來，但會將伊身軀所teh細塊石頭搬開，hou7 伊thang喘氣，koh chhe7一點仔水抹伊e5嘴，將伊e5面kap手e5血洗去。 
Hou2-ni2才會振動，就haiN7-haiN7 e5聲略仔較大。停tiap8仔久，Kho-ni2看伊身軀輕鬆略仔較平安，就坐Hou2-ni2身邊，teh想著用啥物法度來救伊出去，想攏無。路尾想著上去叫人來鬥腳手；扑算礦外 e5人若聽見Hou2-ni2 iau2活teh，量in的確攏肯落來救伊。主意定著，就tui3樓梯hia去。經過死人倒teh e5所在，看見我也倒 ti7 hia。 
想我入礦e5時，本beh贊伊kap Hou2-ni2，無扑算boe7會贊伊，反轉hou7 伊加艱苦。Hit時伊叫我e5名，我就精神，iau2記得一下精神，代先看見Kho-ni2 kap伊抱頭殼啼哭，無扑算所疼e5 阿兄，iau2 kap我ti7 這所在。停一目nih 久，伊ka7我講所tu2著 e5代誌，我才會明白，也知Hou2-ni2受重傷iau2無死，倒 ti7 hia離我無遠。 
Kho-ni2講，你較好去kap Hou2-ni2 hia坐，聽候我去礦外chhe7人落來救伊。Hit時我想Kho-ni2若上去，留我kap Hou2-ni ti7 hi2烏烏暗暗e5所在，kiam2-chhai2 若死，kiam2 m7 是sin7我一個？就求伊chhoa7我相kap上去，抑是伊kap我tiam3 chia。 
Kho-ni2講，你著想阿兄kap你ti7-teh。我iau2-ku2直直講，我驚，我驚。伊講，耶穌也ti7 chia。Hit時我攏無想著耶穌，代先才有hiah驚，也無想起阮e5救主耶穌ti7 hia，koh無想到ti7 hi2烏暗e5所在會驚，koh無氣力，耶穌無kap我相離，尚且阮e5代誌伊攏知，也歡喜幫贊阮。所以我一下聽che話，liam5-piN 做一下想起來，tui3伊講，你代先將去Hou2-ni2 hia e5路ka7我講，才去礦外，我beh kap伊hia坐，聽候你koh來。就kiah8燈聽伊吩咐，beh閃有火藥e5所在，一邊行一邊家己講，耶穌ti7 chi2礦內。有這號e5意思就平安，無一釐絲仔驚，也求主kap Kho-ni2 ti7-teh，koh憐憫Hou2-ni2，hou7 hiah-e5 beh救人e5 m7 thang延chhian5。 
行到Hou2-ni2 hia，才 beh舀水，掛伊嘴唇，就聽見有腳步聲，也聽見有人沿路teh講話，是Kho-ni2 e5聲teh講，Kui-lo5，Kui-lo5，阮來lah。
原來是Kho-ni tu2仔上頭一層樓梯，就看見燈光，koh聽見人e5聲teh落來；到近倚才知是雅各伯kap幾個iah礦e5人來chhe7阮。雅各伯行到Kho-ni2 e5面前，聽見Kho-ni2講話，就牽伊e5手o-lo2伊好膽，koh tui3伊講，我聽囡仔落到礦內，就想阮chiah大人，反轉m7 敢落去，心內boe7免得見笑。Iau2-be7落來e5時，tui3 hiah-e5 礦外e5眾人講，這tiap8就beh到礦內chhe7 in。我一下講an2-ni，hiah-e5 iah礦e5人大半beh te3我落來，所以攏來。 
Kho-ni2 kap我求in代先扛Hou2-ni2上去，因為伊倒 ti7 chia，面色變白，boe7啥會振動，恨老母boe7-tit較早來teh ，趁伊iau2活thang見伊一面。In有帶一領毯仔，就將Hou2-ni2 he7 ti7 頂面，扛到有光通風 e5所在，也抱我來。老母tu2仔 ti7 礦外teh聽候，因為有人代先報礦口e5人講，Hou2-ni2 iau2活teh，hi2兩個做工伴攏死lah。老母無十分信。到in將Hou2-ni2扛出來掛ti7 草埔頂，老母看見hit樣就講，是死lah，是死lah；趕緊khu5 ti7 伊身邊，用手摸伊e5心肝窟仔，beh看伊iau2活teh。 
老母就講，這tiap8我會祈禱lah。就因為主e5大恩，o-lo2主，有寡婦人人也te3伊跪teh，也有e5 ti7邊仔teh企講，我父ah；面越過去流目屎，因為m7 ai3 hou7 人看見。Koh tiap8-a2久醫生來看Hou2-ni2，創藥hou7 伊食，就liam5-piN thi2開目珠，會認得老母；無偌久koh息去。Hit e5醫生叫人將伊扛到阮兜；阮老母代先倒去備辦眠床。Kho-ni2也kap我相牽手倒去，teh行路e5時伊tui3我講，有一項事我m7肯tui3別人講，千千ka7你講na7-tiaN7。昨暮日bat講chin7愛做耶穌所歡喜e5事，我想今仔日hou7 我會助Hou2-ni2，才是hou7 伊知叫我e5心意，量必你也知若m7 是耶穌kap我ti7 hia，就boe7做啥物。今做這個代誌，hou7 我koh較疼耶穌。
後來Hou2-ni2所teh e5傷有幾日chin7沈重，boe7定著是會死抑是會活。老母就暝日無離開伊。有好性情e5醫生常常來ka7伊醫治。這個代誌攏是後來聽人ka7我講e5，因為hit日倒來阮兜了後，我就犯著熱病，直直病到幾若禮拜久。Hit幾日，我有時精神精神，有時茫茫，所以家內事全然m7 知，是後來才聽見人ka7我講e5。 
第十二章 
有一早起我病略仔較輕，心內無不止茫，倒ti7 hia也會認得所在，總是厝內siuN 光，目珠koh khoeh去。Kho-ni2看見我boe7茫會認得伊，就牽我e5手講，Kui-lo5，Kui-lo5，你較精神cheh。
Hit時我通身軀攏無力，也boe7應，但有將手chhun出來。伊就用兩手ka7我扶teh。Tiap8-a2久看伊勻勻仔出去，聽伊細聲kap老母teh講話。老母講，伊有較精神mah？ Chiah久攏無聽見伊kah chiah好消息。伊就放落所洗e5衣裳，來到床邊；我面越過來看伊。伊講，M7 thang振動，m7 thang振動；che是Kho-ni2 ka7你kun5 e5 湯，你食lah；伊ti7 chia teh照顧你，有3禮拜lah，攏無離開你。我心想有hiah久，才講，有三禮拜mah？Hit e5早前e5事，攏記boe7清楚，beh想出來，又無精神。後來才一日一日較好但是iau2-boe7起來坐，姑不將倒teh，看見老母出出入入，teh做工，彼得ti7 門口teh so索仔，Kho-ni2 ti7 外面，有時補網，有時曝網，有時家己入城去賣蝦。 
Koh過幾日又koh較好，才會靠枕頭坐ti7 床nih 。這時我beh看聖冊，教Kho-ni2將hit本冊中寶貝e5話讀hou7 我聽，因為家己beh看冊iau2無力。Kho-ni2逐e7昏工做了，就toa3我身邊坐teh 讀聖冊，老母款式也真愛聽，勻勻仔過來去做工。彼得坐ti7 我e5床邊，提著草仔，一邊聽一邊so索仔。Hou2-ni2坐ti7 厝內面，越lin3轉，攏無做聲，m7 知伊愛聽抑m7愛聽，這時伊差不多攏好lah。論伊e5代誌，Kho-ni2有濟濟無ka7我講，所講e5是Hou2-ni2 e5重病beh死定定，chin7驚伊死後e5代誌。約有三日，Hou2-ni2直直講家己反悔e5會，驚了將來無向望。 
Hit時有牧師來kap Hou2-ni2講，救主死是為著贖咱e5罪，也講上帝疼惜人，親像父疼子，用獨生e5子替有罪e5人放sak性命；koh跪落替失望e5人祈禱。總是牧師教示Hou2-ni2 e5話，kap伊所求e5，攏boe7會hou7 Hou2-ni2 e5心平安。佳哉主可憐Hou2-ni2，hou7 伊無死，到較好，伊e5心事，就m7 肯講。牧師若來kap Hou2-ni2講話，伊目珠金金相teh聽，攏無問啥物。牧師問伊，也無應。到這時Hou2-ni2不止有溫柔吞忍e5款式，kap早前大各樣；阮iau2 m7 知伊心內有得著平安抑無。Che攏是Kho-ni2 ka7我講e5。 
Hit e5昏禮拜堂kong3鐘 e5時，看見阮老母入去房nih，提帽穿好衣裳，那beh出門nih，就問，是誰 beh kap我去禮拜堂？Hit時彼得無ti7 厝內，Hou2-ni2也無做聲，Kho-ni2講，我m7 是無beh kap你去，是因為Kui-lo5 ti7 chia。老母講，阮boe7-tit thang放伊家己一個 ti7-teh，是beh hou7 你kap伊tiam3這厝nih。Koh ka7 Hou2-ni2講，你beh kap我去mah？伊就勻勻仔peh起來，也無講啥物，那m7 ai3去e5款，有親像chin7見笑；我看an2-ni chin7奇怪。Kho-ni2看見我有che意思，就講，老母chi2幾擺逐禮拜攏有去，iau2有一項你m7知，伊有一本聖冊。我講，伊hit本kap咱e5相親像mah？伊講，無；伊hit本是Ui-li7-su7話e5，chin7大本，比Lek8-tek-kou hit本iau2較大；這本冊是阮姆e5，伊這幾年收ti7 箱內。
我講，老母有讀抑無？伊講，有。Koh ka7阮講，伊少年e5時攏會讀，到chi2幾年大半boe7記tit lah，hou7 伊真見笑。Koh講，tui3伊無趁這個道理，心內攏無平安，今beh改變lah，也向望咱學習這個冊，會趁這個道理。Koh講，伊雖然明白道理無偌濟，的確知人無論啥物 m7 著，有啥物重罪，若beh反悔改變，倚靠救主耶穌求赦免，hit 個疼咱e5天父，的確m7 剿滅hit人。
我聽Kho-ni2 an2-ni講，就ka7伊講，我實在愛聽這號話；我逐日kap你做一堆，thai2-tho2 m7知這個代誌？伊講，攏是因為你病沈重，連人都boe7認得lah，beh thai2會怪tit 你m7 知！我講，我病重e5時，你有求上帝hou7 我好mah？伊講，無an2-ni求。我講，你無an2-ni求，有啥物意思？伊講，我祈禱主，常常為著你e5代誌，講，Che小Kui-lo5病chin7重，驚了會死，主你若m7 ai3留伊ti7 世間，我也m7 敢強求，總是伊若死了，就sin7我一個。Kui-lo5你想看cheh，我thai2-tho2會知留你ti7世間抑是hou7 你離開世間，ta2落一項是較好？主的確會知，所以願趁伊e5旨意。
我講，我扑算你beh替我迫切求主，留我ti7 世間。Kho-ni2就牽我e5手講，我雖是chin7愛你tiam3 ti7 世間，若是主比我較疼你，比我較知著怎樣較好。我講，你若有病我的確通日求主hou7 你tiam3 ti7 世間。伊講，Kui-lo5，你無想到主耶穌tiam3 e5所在是怎樣好mah？現時有老母kap你koh濟濟，我心所疼e5，真正願tiam3 ti7 世間，總是我e5意思，定定teh想聽候主接納到伊hia e5時，he 才算是較好lah。
Ti7 chi2拜四，老母kap我kap Kho-ni2攏ti7 厝內，老母teh做針黹，我ti7 大椅頂靠著枕頭，提著hit日所買ni5線刺襪，Kho-ni2 tu2-tu2 teh讀聖冊hou7 我聽。Hou2-ni2 tui3外面入來，企ti7 老母hia，面色變白，手那teh so就講，老母kap Kho-ni2 ah，我beh ka7 lin2講一項代誌，我想這個代誌是lin2應該著知e5。Kho-ni2 kap Kui-lo5已經略仔知，你iau2-be7有聽見。這個代誌你若知實在是hou7 你e5心艱苦，扑算你決斷m7 饒我。
老母聽伊chiah-e5話，也無應伊，只有通身軀gi7-gi7 chhoah。Tiap8-a2久伊koh勻勻仔講，我bat做賊，偷礦內e5鉛。伊講chiah-e5話，嘴啞聲講boe7啥物出嘴。老母iau2無講一句話若親像手teh疼，直直so手。伊又koh講，我知不孝老母，是極m7 好；m7 ku2已經做了這號事，iau2有啥物話thang推辭？總是這e5代誌實在是我無意中去做e5，因為我代先有欠人e5錢。後來hit e5債主的確教我著幫伊偷鉛，所以才去做。伊偷著鉛就教我去lok ti7 一個石洞內，beh聽候到有一船在，才載去。
Kho-ni2 kap我聽了，就知hit日ti7 山洞內，伊做這號代誌，也知伊啥事到chiah驚。Hou2-ni2話講了iau2企ti7 hia，是beh聽看有人講啥物抑無。企tiap8仔久，無人講啥物，伊就面越過去，面色變講，所做e5事，我攏ka7 lin2講lah，知lin2的確m7 饒我；出在 lin2就是lah。講了就行到門beh出去。老母就起來te3伊，抱伊e5頷頸講，我e5子ah，可惜我che疼e5子ah！伊講，老母啥事因為我來哭？我boe7堪得有人哭。一邊講，一邊kap老母倒轉來，坐ti7 伊e5身邊。 
老母講，M7 是我著饒你；hit-e5饒你e5是你所得罪e5人，你斷斷著ka7礦主講。Hou2-ni2緊me2應講，礦主已經知lah，我ti7 病iau2-be7好e5時，這個代誌已經露出lah；總是m7 知做che事我也有份。tu2仔chiah已經去ka7礦主講lah。Tui3我好了 e5時，常常想著將che代誌ka7礦主講，總是beh講這個代誌，心內真煩惱，比beh死較艱苦。別人beh thai2會知我e5心擋boe7 tiau5 kap失望nih？
老母講，你ka7礦主講，伊的確m7 用你，也是無要緊；總是你tui3這tiap8著改變做好人；阮也就將前e5事無提起lah。
Hou2-ni2講，Ku2無beh m7 用我，hit-e5礦主講，今帶著 lin2老父，beh koh試看你thang用，抑m7 thang用。老母講，願主報答伊這號e5恩典，你今著做好人，m7 thang hou7 伊因為用你後來siuN反悔。
Hou2-ni2講，今真beh an2-ni lah。這tiap8有chin7濟話，我講boe7出，本扑算你kap礦主，永無beh饒我，今攏款待我an2-ni，是hou7 我到世末 e5時，有thang向望主e5饒我。老母就kap伊慢慢仔講，我e5子ah，這個道理我無啥物會曉講，因為我也是才明白小可仔；但是我雖罔boe7曉得講，m7 久知人若悔罪改變，真心向主，伊就liam5-piN 饒伊，m7 sai2著聽候到後來才饒伊。你tu2仔chiah be7講出，主耶穌已經饒你lah。你想看我這號有罪e5人，看見你反悔beh做好人，尚且歡喜，何況hit e5疼惜你e5天父，伊thai2-tho2肯放sak你？
Hou2-ni2講，Che攏是我tui3早無聽見這個新道理，意思真奧妙hou7 我勻勻仔想想看cheh；你kap Kho-ni2著替我祈禱。講了也無koh講啥物，就去。 
第十三章 
有一日tu2仔睏醒，看見ti7我枕頭邊掛著一枝極sui2 e5 月見花，我講，Kho-ni2你tui3 ta2落提來？伊講，你臆看我tui3 ta2落得著che好花，你若臆m7 著，thang koh再臆。我講，KaN2是hit 個醫生提來mah？伊就笑講，M7 著，你koh臆看cheh。
我看伊e5面hiah歡喜，就想起來，問伊講，是我hit位太太mah？伊講，是hit位太太kap I-ti2姑娘倒來lah，beh ti7 chia過冬天。頂e5拜四，我去賣蝦，in看見iau2會認得我，也chin7歡喜，問我講，小Kui-lo5 ti7 ta2落？我ka7伊講你破病iau2-be7會起來，若beh來城賣蝦，驚了著較chhian5 teh。Hit個太太問我tiam3 ti7 ta2 落？我就將咱tiam3 ti7 ta2落ka7伊講。伊講，你倒去，m7 sai2 ka7 Kui-lo5講我來chia lah，聽候我過去探伊。今早起伊kap I-ti2姑娘來，親手將che 花掛ti7 chia。我講，In來我也無見著in。講了就beh哭，是因為tui3我病e5時，尚數念伊，這tiap8來阮兜，也m7 知，iau2無見著伊。 
Kho-ni2講，你m7 sai2哮；che是太太m7 hou7 老母叫你醒e5。老母也講，你若醒知伊來，的確講，Hit時啥事無beh叫我醒。Hit個太太講，明仔日我beh koh來。
過日伊真正koh來，khoeh ti7我e5眠床坐，我就將tui3伊起身了，幾月日e5代誌ka7伊講，也將我e5聖經提來hou7 伊看。雖然冊皮kap冊邊e5金攏舊lah，伊也無講啥物，chin7歡喜我會明白冊中e5意思。我koh將Lek8-tek-kou 所教e5 hi2幾章冊，讀hou7 伊聽。Hi2中央iau2有濟濟意思boe7曉得e5，伊攏詳細ka7我講明。 
後來hit e5太太逐日來教示我，老母也常常來聽。Hi2幾日算是極好機會，我真歡喜，身軀也知叫較有氣力，漸漸thang出去門口，kap彼得坐ti7 沙塗頂，抑是Kho-ni2扶我，也thang到海邊。 
有一日，是十一月初nih，hit個太太tui3我講，「Kui-lo5，這tiap8是冬天，我beh倒去阮厝；ti7 hia iau2有兩個姑娘比I-ti2姑娘較細，我chin7愛in聽見你e5代誌，你將所有e5代誌，你攏詳細ka7我講，我beh寫伊，聽候到阮厝讀hou7 in聽。」 
因為這個太太想beh寫我e5代誌，我就講出來，伊才創做一本冊。我想也無啥物會堪得寫，總是有一項我真歡喜，人看這本冊，thang知Kho-ni2有啥物好品行，怎樣大膽。tui3早到這tiap8 Kho-ni2無論做啥物代誌，攏無講家己好，到底是阮家內e5福氣，大半是伊e5氣力。 
我所ka7太太講e5代誌，伊攏寫了，koh問，路尾幾句你beh寫mah？我講，路尾beh寫Kho-ni2這節冊。問我，Ta2落一節算是伊e5？我就曰唸hit日阮tui3 Lek8-tek-kou hit本大本所讀e5冊幾句講，咱chiah-e5會e5人應該著擔代boe7 e5人e5軟弱，m7 thang求家己e5歡喜...基督也無求家己e5歡喜；che算是Kho-ni2一節e5冊。 
Kui-lo5傳e5路尾。 
</HL>