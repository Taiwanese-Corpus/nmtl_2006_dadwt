<CL>
Joah8-thiN i2-keng kun7 lah.  Khong- khi3 jit8-jit8 na2 sio-lo7.  Koh bo5 ku2 chiu7 toa7 joah8.  Joah8 na7 kau3 tai7-ke chiu7 kan- khou2. Sui-jian5 chheng7 joah8-saN chhut- lat8 iat8 siN3, a2-si7 chiah8 peng chui2 ia7 si7 boe7 chhiu-chhin3. Jit8-thau5 chit8-e7 iam7 chhu3-lai7 liam5-piN jiat8 phong2-phong2. Chhu3-teng2 phak8 chit8-e7 sio, sio-khi3 tui3 teng2-bin7 hah loh8-lai5, bo5 ku2 koaN7 chiu7 chhap-chhap tih, siN3 koh khah iat8 to boe7 chhiu-chhin3.
Chhu3-lai7 phak8 kau3 jiat8 kun2-kun2, gin2- na2 toa7-soe3 tai7-ke ia7 si7 kan-khou2.  Hip joah8 liau2 piN7 ia7 liam5-piN kau3. U7-e5 siN pui3-a2, u7-e5 siN liap8-a2, u7-e5 hoat-khi2 jiat8- cheng3, joah8 kau3, cheng3-thau5 ia7 kau3.
TaN m7-chai u7 sim2-mih8 ho2 hoat-tou7 thang hou7 chhu3-lai7 khah liang5,khah chhiu-chhin3 bo5 ? U7, u7 chit8 e5 ho2 hoat- tou7. Chhu3-lai7 tioh8 teng3 thian-lo5-pan2. Chhu3 na7 bo5 thian-lo5-pan2, chhu3-teng2 phak8 sio, sio khi3 liam5-piN hah loh8-lai5. Chhu3-lai7 na7 u7 thian-lo5-pan2 sio khi3 chiu7 hah boe7 loh8-lai5. Sio khi3 ka-ki7 oe7 tui3 ian-lau5 chhut-khi3. An2-ni chhu3-lai7 khah bo5 sio khi3. Chhu3 na7 chhong3 thian-lo5- pan2 chi3-chio2 oe7 ke chhiu-chhin3 5 tou7. An2-ni m7-si7 sio2-khoa2. Koh chit8 hang7. Thian-lo5-pan2 m7-na7 oe7 hou7 chhu3-lai7 khah liang5, u7 thian-lo5-pan2 chhu3-lai7 ia7 oe7 khah chheng-khi3, khah boe7 eng-ia. Koh-chai3 ke ho2 khoaN3 chin-choe7.
Lan2 Tai5-oan5 e5 chhu3 te7-it khiam3 si7 2 hang7. It: thian-lo5-pan2; ji7: toa7 e5  thang-a2.  In-ui7 chhu3 bo5 thian-lo5-pan2, thang-a2 bo5 kau3-giah8 toa7, sou2-i2 joah8-thiN e5 si5 chhu3 oe7 hiah-nih8 hip. Thang-a2 na7 chhong3 khah toa7, chhu3-lai7 khah u7 khong-khi3, chu7-jian5 chiu7 khah chhiu- chhin3.  Koh-chai3 oe7 khah kng.
In-ui7 u7 chiah e5 li7-ek e5 sou2-chai7, taN bang7 tai7-ke na7 choe3 oe7 kau3, kin-ni5 joah8-thiN ka7 i chhi3-khoaN3. Chhu3-lai7 kin2 teng3 thian-lo5-pan2. Eng7 pang teng3 Jit8- pun2 khoan2 m7 bian2 loa7-choe7 chiN5. Ia7 thang-a2 thiah khah toa7 leh.  Joah8-thiN na7 kau3 chiu7 m7 bian2 koh hip joah8 lai5 tu2-tioh8 piN7. Siat-su2 kok pai3-tng5 e5 siok-sia3 na7 chhong3, ia7 oe7 chin toa7 li7-ek ti7 thoan5-to7-su e5 sin-the2.
(Tai5-oan5 Kau3-hoe7-po3 te7 400 koan3, 1918 ni5 7 geh8)
</CL>
<HL>

熱天已經近lah。空氣日日那燒lo7。Koh無久就大熱。熱若到大家就艱苦。雖然穿熱衫出力iat8扇，抑是吃冰水也是boe7秋chhin3。日頭一下炎厝內liam-piN熱phong2-phong2。厝頂曝一下燒，燒氣tui3頂面hah落來，無久汗就chhap-chhap滴，扇koh較iat8都boe7秋chhin3。
厝內曝到熱滾滾，囝仔大細大家也是艱苦。Hip熱了病也liam5-piN到。有e5生痱子，有e5生粒仔，有e5發起熱症，熱到，症頭也到。
今m7知有甚物好法度thang hou7厝內較涼，較秋chhin3無？有，有一個好法度。厝內著釘天羅板。厝若無天羅板，厝頂曝燒，燒氣liam5-piN hah落來。厝內若有天羅板燒氣就hah boe7落來。燒氣家己會tui3煙樓出去。An2-ni 厝內較無燒氣。厝若創天羅板至少會加秋chhin3 5度。An2-ni m7是小可。Koh一項。天羅板m7-na7會hou7厝內較涼，有天羅板厝內也會較清氣，較boe7 eng-ia。Koh再加好看真濟。
咱台灣e5厝第一欠是2項。1：天羅板；2：大e5窗仔。因為厝無天羅板，窗仔無到額大，所以熱天e5時厝會hiah-nih8翕。窗仔若創較大，厝內較有空氣，自然就較秋chhin3。Koh再會較光。
因為有chiah e5利益e5所在，今望大家若做會到，今年熱天ka7伊試看。厝內緊釘天羅板。用板釘日本款m7免偌濟錢。也窗仔拆較大leh。熱天若到就m7免koh翕熱來抵著病。設使各拜堂e5宿舍若創，也會真大利益ti7傳道師e5身體。
(台灣教會報第400卷，1918年7月)
</HL>