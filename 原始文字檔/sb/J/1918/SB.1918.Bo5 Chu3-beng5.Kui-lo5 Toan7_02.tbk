<CL>
 Te7 si3 chiuN 
 Tui3 hit jit8 liau2-au7, bo5 lun7 cha2-khi2 jit8-tau3 e5-hng, chheng-chheng siuN7-tioh8 hit e5 sin tit-tioh8 e5 po2-poe3. Cha2 goa2 long2 be7 bat khoaN3-kiN3 chit ho7 sui2 chheh, bo5 phah-sng3 goa2 hian7 si5 u7 tit-tioh8, chheh-tiong e5 oe7, sui-jian5 boe7 hiau2-tit, m7 ku2 chin7 po2-sioh; tak8 jit8 chheh bo5 pang3 chhiu2, u7 eng5 chiu7 iah8-iah8 khoaN3, na7-si7 goa2 sou2 ai3 e5 m7 si7 chheh-tiong e5 to7-li2, si7 ai3 hit pun2 chheh choa2 chin peh8, ji7 chin ou, kap chin sui2. Cha2 goa2 u7 sim2-mih8 sou2 ai3 e5 , long2 khit goan2 lau7-bu2 siu-khi3, so2 ti7 siuN-lai7, i chun2, goa2 chiah kaN2 theh8-chhut-lai5, sou2-i2 hit e5 mih8 long2 boe7 sng3-tit si7 goa2 e5. Chit e5 chheh si7 hit e5 thai3-thai3 hou7 goa2, chiong i kap goa2 e5 mia5-ji7 long2 sia2 ti7 chheh-nih8, goa2 chiah chin7 po2-sioh. Hit jit8 chiong chheh theh8 kau3 goan2 tau hou7 goan2 lau7-bu2 khoaN3, i ia7 beh soa3 siu-khi3, theng3-hau7 toa7-han3 chiah beh hou7 goa2. I kong2, Chiong chit ho7 sui2 chheh, hou7 chit e5 m7-bat ji7 e5 gin2-a2, u7 sim2-mih8 lou7-eng7? Hit e5 thai3-thai3 na7-si7 hou7 li2 koaN2-chiN5, choe3 saN boe2 oe5, ia7 si7 ho2; li2 khoaN3 li2 e5 saN long2 phoa3 lah, goa2 ia7 bo5 eng5 thang siong5-siong5 ka7 li2 pou2. 
 Goa2 kong2, KhoaN3 chit e5 chheh, pi2 saN khah ho2, goa2 chit e5 phoa3 saN chheng7 koaiN3-si3 lah, chiu7 bo5 iau3-kin2. Goan2 lau7-bu2 kong2, Tioh8 chiong li2 e5 chheh, he7 ti7 ke3-a2 teng2, boe7 phah phaiN2. Goa2 kong2, Hit e5 ke3-a2 teng2 siuN koaiN5, theh8 boe7 tioh8. Goan2 lau7-bu2 kong2, Li2 theh8 boe7 tioh8, iau2-ku2 oe7 khoaN3-kiN3, li2 m7-bat ji7, theh8 ia7 bo5 lou7-eng7. Goa2 chiu7 hau2, kah i boh8-tit he7 ti7 hia. I kong2, Chhut-chai7 li2. Chiah goa2 tak8 jit8 theh8-tioh8 chheh, si5-khek bo5 pang3 chhiu2, lian5 mi5-si5 khun3-chhiN2, ia7 theh8 chheh he7 ti7 heng-kham2. 
 Hit pun2 chheh phe5 kap chheh piN e5 kim, loe3 kau3 long2 ku7. Tauh8-tauh8 teh siuN7 hit e5 thai3-thai3 sou2 kong2 e5 oe7, ai3 goa2 tioh8 chhe7 lang5 ka3 goa2 bat ji7, oh8 thak8 chheh, ng3-bang7 na7 oe7 hiau2 thak8, hit e5 thai3-thai3 kap I-ti2 kou-niu5 me5 ni5 to3-lai5, tek-khak hoaN-hi2, chong2-si7 m7 chai beh chaiN2-iuN7 chiah oh8 oe7 hiau2-tit. U7-si5 siuN7 kau3 goan2 kui2-e5 chhu3-piN u7 chheh khoaN3 i siong5-siong5 theh8 teh thak8, na7-si7 in e5 chheh long2 si7 Ui-li7-su7 kok oe7, goa2 chit pun2 Seng3-keng, ku2 si7 Eng-kok oe7, chai in ia7 m7-bat. U7-si5 siuN7 kau3 Hou2-ni2, i ti7 oh8-nih8 bat thak8 Eng-kok oe7 e5 chheh, beh kah i ka3 goa2, mi7 kiaN-liau2-boe7 choe3 tit, it-lai5 Hou2-ni2 bo5 tiaN7-tioh8 ti7 ke-nih8, ji7-lai5 chiu7-si7 ti7 ke-nih8, i ia7 m7 ai3 kong2-oe7, lang5 na7 beh chhiaN2 i choe3 chit8 e5 sio2-khoa2, i e5 bak8-chiu chiu7 tiN3 kau3 hiong5 kai3-kai3, i pun2 phaiN2 seng3-te7, taN koh khah chham2. KhoaN3 i e5 sim na2 chun2 u7 teh siuN7 sim2-mih8, in-ui7 Kho-ni2 ka7 goa2 kong2, u7 chit8 jit8 khoaN3-kiN3 i to2 ti7 hi2 soaN-nih8 teh hau2, chiah m7 kaN2 kah i ka3 goa2. In-ui7 beh bat ji7, goa2 eng2-si5 ka7 Kho-ni2 kong2, siuN7 khoaN3 u7 sim2-mih8 hoat chiah oe7 tit-tioh8, chong2-si7 siuN7 long2 bo5. 
 U7 chit8 jit8 hut-jian5 siuN7-khi2 hit e5 thai3-thai3 kong2, Li2 na7 u7 sim2-mih8 oh kap gi5-ngai2 e5 su7, thang tui3 Ia5-sou kiu5, I si7 thiaN3 li2, beh pang-chan7 li2. Koh kong2, Li2 kong2 sim2-mih8 oe7, Ia5-sou long2 oe7 thiaN-kiN3. Goa2 chiu7 phah-sng3 jit8 am3 khi3 hai2-piN bo5 lang5 khoaN3-kiN3 e5 sou2-chai7, chiong goa2 e5 sim-su7 ka7 I kong2, siuN7 tek-khak oe7 hou7 goa2 bat ji7. 
 Tai7-chi3 chhong3 liau2, chiu7 chau2 kau3 chit8 e5 soaN khut-a2, hia li7 goan2 tau hng7-hng7, chai bo5 lang5 oe7 thiaN-kiN3 goa2 e5 oe7, chiu7 chiong sim-lai7 e5 kan-khou2 ka7 Ia5-sou kong2, Goa2 u7 chit8 pun2 Seng3-keng, chheh-lai7 e5 i3-su3 chin7 ai3 chai, na7-si7 m7-bat ji7, ia7 chhe7 bo5 lang5 thang ka3-si7 goa2, thiaN-kiN3 kong2 li2 chin7 thiaN3 gin2-a2, kiu5 li2 pang-chan7 ka3 goa2 oe7 bat ji7. Kong2 liau2 chiu7 chau2 to3-khi3 goan2 tau. Hit si5 i2-keng am3 lah, boe7 khoaN3-kiN3 ji7, kou-put-chiong tioh8 theng3-hau7 kau3 thiN-kng chiah koh khoaN3. 
 Kau3 bin5-a2 cha2-khi2, jit8 chhim2-a2 chhut, chiu7 tui3 chim2-thau5 kha theh8 chheh chhut-lai5, phah-sng3 oe7 bat ji7, bo5 phai3-phe khoaN3-liau2, lian5 chit8 ji7 ia7 m7-bat, goa2 e5 sim toa7 sit-bang7, chiu7 soa3 khau3. SiuN7 beh koh chhi3-khoaN3, in-ui7 hit e5 thai3-thai3 ka7 goa2 kong2, na7 chiong sim-lai7 e5 kan-khou2 long2 ka7 Ia5-sou kong2, I tek-khak pang-chan7 goa2. SiuN7 i u7 kong2 an2-ni, tek-khak si7 chai, sou2-i2 koh khi3 tiam3 hit e5 soaN khut-a2 kiu5 Ia5-sou hou7 goa2 oe7 bat ji7, pi2 teng2-pai2 khah pek-chhiat, lian5-lian5 kui2-na7 jit8 siong5-siong5 si7 an2-ni ki5-to2, long2 boe7-oe7 chiau3 goa2 e5 sim sou2 ai3. 
 U7 chit8 cha2-khi2 goan2 lau7-bu2 kah goa2 khi3 ni5 cha-bou7-jit8 sou2 soe2 e5 saN, goa2 thiaN-liau2 chiu7 khi3 ni5; chit8 piN ni5, chit8 piN khiok si7 kan-khou2, in-ui7 siuN7 Ia5-sou bo5 thiaN-kiN3 goa2 e5 oe7, kiaN-liau2 si7 boe7 hiau2-tit ki5-to2; chin ai3 hit e5 thai3-thai3 kin2 lai5 ka3-si7 goa2. Tu2-a2 chiong Pi2-tek e5 te2 saN, tui3 kha-thang2 theh8-khi2-lai5, beh ni5 ti7 chhiu7-ki-nih8, thiaN-kiN3 Kho-ni2 e5 siaN kio3 goa2 kong2, Kui-lo5 Kui-lo5, li2 ti7 ta2-loh8? Goa2 in3 kong2, Ti7 chia. I chiu7 chau2 lai5 kong2, U7 lah, U7 lah, tit-tioh8 lah. KhoaN3 i si7 khang chhiu2 lai5, goa2 kong2, Li2 tit-tioh8 sim2-mih8? I kong2, Goa2 tit-tioh8 chit8 e5 hoat-tou7, hou7 li2 thang bat ji7. Goa2 thiaN-liau2-bo5 tiuN-ti5 chhiu2 chit8 e7 sang, chiong Pi2-tek e5 te2 saN ka-lauh8 thou5-kha, tah-tioh8 chhiu2 kong2, Li2 tit-tioh8 sim2-mih8 hoat-tou7? kin2 lai5 ka7 goa2 kong2. I chau2 kau3 soa tui teng2 kong2, Li2 chiuN7 lai5 chia. Goa2 ia7 chiu7 chau2 kau3 hia. I kong2, Hit hai2-piN li7 chia saN si3 li2 lou7, hit keng sio2 chhu3-teng2, li2 u7 khoaN3-kiN3 bo5? Goa2 kong2, U7 ah, hit keng si7 Phok-lok8-kou e5 chhu3. I kong2, Li2 iau2 m7 chai mah? Hit e5 Phok-lok8-kou poaN-khi3 u7 poaN3 geh8-jit8 ku2 lah, chit tiap8 u7 chit8 e5 chiu2-koaN2 e5 Lek8-tek-kou poaN lai5 khia7 hia. Goa2 kong2, Chit e5 chiu2-koaN2 lang5 si7 sim2-mih8 ho7 lang5? Kho-ni2 kong2, Bo5 sim2-mih8 chai; thiaN-kiN3 kong2 si7 ka-ki7 chit8 e5, koh bat Eng-kok ji7, ia7 oe7 sia2. Goa2 kong2, Li2 siuN7 i beh ka3 lan2 mah? Kho-ni2 kong2, Lan2 lai5 khi3 kiN3 i, saN-kap kiu5 i, tek-khak tioh8 ka7 i kong2, beh ka7 i tau3 choe3 sim2-mih8. Chit tiap8 goa2 u7 teh phah-sng3 tioh8 ka7 li2 kong2, goa2 beh ka7 I kong2, kiam2-chhai2 choh chhai3-hng5, poaN thou5-thoaN3, a2-si7 choe3 sio2-khoa2 kang, chong2 bo5 goa2 kau3 chiah toa7-han3 lah, iau2-ku2 si7 bo5 lou7-eng7 lah? li2 m7 sai2 kiaN boe7, goa2 na7 an2-ni, i kiam2-chhai2 oe7 ka3 li2 thak8 chheh. 
 Goa2 kong2, Li2 chin ho2 khoan2-thai7 goa2, chong2-si7 tioh8 oe7 ki3-tit goa2 e5 tai7-chi3. I boe7 kou3-tit theng3-hau7, thiaN kau3 liau2, chiu7 koaN2-kin2 chau2 to3 hoan-khi3, khi3 choe3 kang. Goa2 ia7 chiong iau2-be7 ni5 e5 saN chiu7 ni5 i. Tai7-seng goa2 ng3-bang7 bat ji7, i2-keng sit-bang7, ia7 teh siuN7 Ia5-sou bo5 thiaN goa2 ki5-to2, na7 u7 Kho-ni2 teh chiau3-kou3 goa2. Koh siuN7 chit e5 i3-su3, a2-si7 Ia5-sou tiam3 ti7 i sim-nih8, chhin-chhiuN7 goan2 gi7-hu7 ti7 hai2-piN khioh goa2 e5 si5, si7 Ia5-sou kah i kho2-lin5 goa2, chit tiap8 na7 Lek8-tek-kou beh ka3 goa2 thak8 chheh, ia7 sng3 si7 Ia5-sou thiaN goa2 ki5-to2. Bin5-a2-jit8 Kho-ni2 kap goa2 beh khi3 Lek8-tek-kou in tau, ti7 lou7-nih teh kiaN5, goa2 kiaN5 chin kin2, siong5-siong5 pi2 Kho-ni2 khah choe3 thau5, thoa i e5 chhiu2-ng2, kah i khah kin2 kiaN5. KoaN2 kau3 li7 in tau bo5 hng7, chiu7 kiaN kian3-siau3, kah Kho-ni2 khi3 phah mng5, goa2 toa3 ti7 au7-bin7 teh theng3-hau7. I phah mng5, chiu7 thiaN-kiN3 lai7-bin7 u7 lang5 kong2, Jip8-lai5, I chiu7 sak khui mng5 khoaN3 hit keng chhu3 na7 u7 chit8 keng, piaN3 kau3 chheng-khi3 chheng-khi3, pi2 goan2 tau khah sui2, piN-a2 phah chit8 tiuN bin5-chhng5 ah-nng7-chhiN bang2-ta3, hoe-phe7, piah-nih u7 ke3-a2, khoa3 oaN2-poaN5, e7-kha u7 kim tang-tang e5 thih-lou5, lai7-bin7 u7 khi2-he2 teh. Hit piN-a2 che7 chit8 ui7 lau7-toa7 lang5, chheng7 hoe-pou3 saN, peh8 chhiu2-kun phoah8 ti7 keng-thau5, thau5-khak ti3 chit8 teng2 koaiN5 e5 peh8 bo7, koh koa3 bak8-kiaN3 teh khoaN3 chheh. Goa2 teh siuN7 hit e5 lau7-toa7 teh khoaN3 e5 kaN2 si7 Seng3-chheh. I khoaN3-kiN3 goa2, bak8-kiaN3 chiu7 thng3-khi2-lai5 kong2, Choe3 li2 jip8-lai5 lah; goa2 sui-jian5 m7-bat lin2, ku2 hoaN-hi2 khoaN3 lin2 gin2-a2. 
 Goa2 thiaN-liau2 iau2 m7 kaN2 jip8-khi3. Kho-ni2 khiN5 goa2 e5 chhiu2 jip8-khi3, khia7 ti7 hit e5 lau7-toa7 e5 sin-piN kong2, Goa2 kio3 choe3 Kho-ni2, chiaN3 mia5 siN3 kio3-choe3 Hoan7 Ko-li5-niu5. Koh ki2 goa2 kong2, I mia5 Kui-lo5, goan2 khia7-khi2 ti7 chi2 hai2-piN, goa2 oe7 hiau2-tit choe3 kang, Kui-lo5 i chai, li2 na7 beh kah goa2 ka7 li2 choe3 kang, put-koan2 choh chhai3-hng5, piaN3-sau3, phoa3-chha5, goa2 long2 oe7. Hit e5 Lek8-tek-kou thiaN i kong2 an2-ni, long2 boe7 hiau2-tit i teh kong2 chaiN2-iuN7, chiu7 kong2, Ko-li5-niu5 ah, kong2 long2 bo5 beng5 bo5 pek8, li2 beh ka7 goa2 choe3 kang, si7 ui7-tioh8 siaN2-tai7 nih? Kho-ni2 kong2, Tah chit e5 Kui-lo5 chin ai3 bat ji7 thang thak8 chheh, chong2-si7 bo5 lang5 thang ka3 i; thiaN-kiN3 lang5 kong2 li2 bat Eng-kok ji7, goa2 u7 kap Kui-lo5 kong2, na7 goa2 ka7 li2 choe3 kang, kiam2-chhai2 li2 chiah ka3 i bat ji7. Lek8-tek-kou khoaN3-kiN3 goa2 tiam3 ti7 Kho-ni2 ka-chiah-au7 teh khia7, bi5-bi5-a2 chhio3 kong2, Li2 chiu7-si7 Kui-lo5 mah? thang lai5 goa2 chia, ka-ki7 ka7 goa2 kong2, li2 siaN2-su7 ai3 beh thak8 chheh. Goa2 in3 kong2, U7 chit8 e5 thai3-thai3 sang3 goa2 chit8 pun2 Seng3-chheh, kah goa2 tioh8 thak8, chong2-si7 goa2 lian5 chit8 ji7 ia7 m7-bat. Kho-ni2 kin2-me2 chhap-chhui3 kong2, I hit pun2 si7 Eng-kok chheh, na7-si7 Eng-kok oe7 i oe7 hiau2-tit kong2, m7 ku2 m7-bat ji7, lian5 ji7-bu2 ia7 m7-bat, i iu7-koh ni5-ki2 chio2. 
 Hit e5 Lek8-tek-kou kong2, Kui-lo5 li2 ai3 beh chai hit e5 Seng3-keng sou2 ka3-si7 li2 e5 mah? Goa2 in3 kong2, Chin ai3, chin ai3, kiu5 li2 ka3 goa2. Hit e5 Lek8-tek-kou kong2, Ho2 lah, khoaN3 li2 sim2-mih8 si5 oe7 lai5? Goa2 chiu7 kin2-me2 chiap-chhui3 kong2, Bin5-a2 am3-thau5 chiu7 beh lai5, chiu7 tak8 am3-thau5 ia7 long2 beh lai5. I kong2, Li2 am3-thau5 chiah beh lai5 an2-ni ho2, tui3 bin5-a2 cha2-khi2, goa2 tai7-seng chhi3-khoaN3 teh. Koh ka7 Kho-ni2 kong2, Li2 na7 beh lai5 thak8, ia7 thang. Kho-ni2 kong2, Goa2 e5 ni5-ki2 sui-bong2 m7 si7 chio2-chio2 u7 khah choe7 kui2 he3 lah, choe3 kang khiok-ki5 oe7, m7 ku2 thak8 chheh chin tun7. 
 Hit e5 Lek8-tek-kou kong2, He2, bo5 iau3-kin2, li2 na7 beh, goa2 chiu7 oe7 ka3 li2; goa2 tu2-tioh8 choe7-choe7 e5 gin2-a2 pi2 li2 khah tun7 lah, au7-lai5 long2 bat ji7 oe7 thak8 chheh, li2 na7 beh thak8, ia7 thang lou7-nih8 kap i choe3 phoaN7 bian2-tit hou7 i ka-ki7 chit8 e5 lai5. Kho-ni2 kong2, An2-ni put-chi2 ho2. Goa2 chin kam2-sia7 li2, chong2-si7 kiaN-liau2 goa2 boe7 hiau2-tit thak8, hou7 li2 hui3-sin5 na7-tiaN7. Hit e5 Lek8-tek-kou koh chhio3 kong2, Che si7 goa2 e5 tai7-chi3, goa2 bo5 kiaN hui3-sin5. Kong2-liau2, i chiu7 kah goan2 to3-khi3. 
 Goan2 chin hoaN-hi2, to3-lai5 goan2 tau, ti7 lou7-nih8 teh kiaN5 kap Kho-ni2 kong2, Goa2 siong5-siong5 kiu5 Ia5-sou hou7 goa2 bat ji7, an2-ni chit e5 lau7-toa7 chin ai3 ka3 lan2, phah-sng3 tek-khak si7 Ia5-sou hou7 i an2-ni. I thiaN-liau2 long2 bo5 in3, goa2 chai i sim-lai7 si7 teh siuN7 sim2-mih8, chiu7 chhut-chai7 i, bo5 koh kap i kong2. U7 hiah ku2 i chiu7 kong2, Li2 sou2 phah-sng3 e5 si7 chin tioh8, chin si7 Ia5-sou hou7 i an2-ni khoan2-thai7 lan2, siuN7 kau3 an2-ni tioh8 kam2-sia7 Chu2, in-ui7 lan2 beh sim2-mih8 chiu7 kiu5 Chu2, tit-tioh8 liau2 ai3 boe7 ki3-tit Chu2 e5 un, che chin bo5 hap8 li2; pi2-pheng7 lan2 iau koaN5 go7, chiu7 khi3 ka7 lau7-bu2 tho2 chiah8-chheng7, au7-lai5 chiu7 long2 bo5 beh kap i kong2 chit8 ku3 oe7, li2 phah-sng3 he si7 ho2 gin2-a2 mah? Goa2 kong2, Goa2 khoaN3 ia7 si7 an2-ni, tek-khak tioh8 kam2-sia7 Chu2 Ia5-sou e5 un chiah tioh8, kin-am3 lan2 tioh8 kam2-sia7 Chu2. Hit si5 goan2 iau2-boe7 hiau2-tit put-lun7 ti7 sim2-mih8 sou2-chai7 long2 thang eng7 sim ki5-to2, na7 u7 siuN7 khi3 hit e5 soa khut ki5-to2, Chu2 chiah oe7 thiaN-kiN3. Tui3 hit jit8 khi2, goa2 chiu7 tak8 jit8 ki5-to2 Ia5-sou, na2 ki5-to2 na2 sin3 Ia5-sou kap goa2 chin kun7, oe7 thiaN goa2 e5 oe7, ia7 tek-khak beh chun2 goa2 e5 sou2 kiu5. 
 Te7 gou7 chiuN 
 Lian5-lian5 kui2-na7 le2-pai3, goa2 kap Kho-ni2 chha-put-to tak8 jit8 khi3 Lek8-tek-kou in tau, chiong i hit pun2 toa7 pun2 chheh lai5 thak8. I hit pun2 chheh e5 ji7, pi2 goa2 e5 khah ho2 jin7, in-ui7 i hit pun2 chheh u7 ui7 jin5-but8 hoe-chhau2, goan2 siong5-siong5 iah8 khi2-lai5 khoaN3. Lun7 ji7 goa2 pi2 Kho-ni2 khah khoai3 bat, lun7 i3-su3 i pi2 goa2 khah choe7 beng5-pek8. 
 Hit e5 Lek8-tek-kou m7-na7-ka3 goan2 bat ji7, ia7 siong5-siong5 khui-thiah hou7 goan2 thiaN, ka3 goan2 tioh8 chiau3 to7-li2 khi3 kiaN5. U7 chit8 e5-hng, goa2 tai7-seng thak8 Lo5-ma2 chap8-gou7 chiuN, kong2, “Lan2 iong2-kiaN7 tioh8 iong5-un2 hit e5 loan2-jiok8 e5, m7 thang kiu5 ka-ki7 hoaN-hi2;” chiah-e5 ji7 goa2 chha-put-to long2 bat, na7 u7 chit8 nng7 ji7 m7-bat. Kho-ni2 m7-bat e5 si7 khah choe7; thak8-liau2, goa2 chiu7 beh thak8 te7 ji7 chat. Kho-ni2 kong2, Bian2 koh thak8 e7-bin7, tioh8 thiaN khoaN3 si7 sim2-mih8 i3-su3. Chiu7 tui3 Lek8-tek-kou kong2, Li2 khoaN3 goa2 si7 iong2-kiaN7 e5, ti7 chia bo5 chit8 e5 gin2-a2 chhin-chhiuN7 goa2 iong2-kiaN7, siuN7 chit ho7 oe7 na2 chhin-chhiuN7 teh ki2 goa2. Lek8-tek-kou kong2, Chheh-lai7 e5 i3-su3, chit tiap8 li2 boe7 hiau2-tit, ia7 u7 li2 oe7 hiau2-tit e5. Chit chat chheh si7 kong2, li2 si7 iong2-kiaN7 e5 gin2-a2, tioh8 iong5-un2 hit e5 soe3-han3 loan2-jiok8 e5, beh eng7 li2 e5 khui3-lat8 pang-chan7 in, m7 si7 choan-choan keng2 ka-ki7 sou2 hoaN-hi2 e5 tai7-chi3. Kho-ni2 thiaN i, chiu7 un5-un5-a2 teh kong2, Sit8-chai7 tioh8 an2-ni. Goa2 chiu7 koaN2-kin2 kong2, I chin7 ho2 khoan2-thai7 goa2, i si7 the2-thiap loan2-jiok8 e5. Kho-ni2 chiu7 khoaN3 goa2 kong2, Li2 si7 cha-bou2 e5, koh soe3-han3, kou-put-chiong tioh8 an2-ni khoan2-thai7 li2, siuN7 goa2 khoan2-thai7 Pi2-tek chu7-jian5 u7 cheng-chha. Kho-ni2 kong2 liau2, goa2 chiu7 kong2, SiuN7 chit chat chheh sou2 ki2 e5, m7 si7 ki2 Pi2-tek, in-ui7 i pi2 li2 khah choe7 he3 lah. Lek8-tek-kou kong2, Pi2-tek si7 chi7-chui7? Goa2 in3 kong2, I si7 Kho-ni2 e5 ji7 ko, chap8-saN he3 lah, i e5 io poah8 phoa3-siuN3, na7 oe7 to2-teh boe7 choe3 sim2-mih8, pat8 lang5 teh choe3 sim2-mih8 i long2 boe7, i ia7 bo5 chhap lang5. Lek8-tek-kou kong2, Kho2-sioh! i boe7 choe3 sim2-mih8, siaN2-su7 i m7 oh8 chhiah beh8, so soh-a2 ah? Kui-lo5 li2 ka3 i, ho2 m7 ho2? Goa2 kong2 nng7 hang7 goa2 long2 boe7 hiau2-tit. 
 Lek8-tek-kou kong2, Goa2 long2 oe7 ka3 li2, goa2 tui3 soe3-han3 choe3 koaiN3-si3 lah, chit tiap8 iau2-ku2 ki3-tit, li2 beh oh8 mah? Goa2 in3 i kong2, Oh8 hit e5, beh-thai2 u7 thang thak8 chheh nih8, goa2 na7 u7 am3-thau5 chit8 tiap8-a2 ku2 eng5, thang lai5 thak8 chheh, pat8 si5 goan2 lau7-bu2 m7 chun2 goa2 lai5. 
 Kho-ni2 kong2, Goa2 oh8 hit e5, thang a2 m7 thang? thak8 chheh si7 khah bo5 iau3-kin2, in-ui7 goa2 chin7 tun7. Lek8-tek-kou kong2, KhoaN3 li2 hit ki chhiu2 hiah chhou-lou2, ia7 m7 ho2 so soh-a2. Koh ka7 goa2 kong2, Li2 thak8 te7 ji7 chat. Goa2 chiu7 thak8, hit si5 sim-lai7 long2 bo5 siuN7 ji7, in-ui7 goa2 su-sim beh choe3 e5, kap chai tioh8 choe3 e5, nng7 ho7 e5 liam7-thau5, chhap-chhap ju5 ti7 sim-lai7. Kho-ni2 chiu7 un5-un5-a2 teh thak8 hit e5 te7 saN chat kong2, “Ki-tok bo5 kiu5 ka-ki7 e5 hoaN-hi2.” Goa2 thiaN chit chat chheh, ti7 sim-lai7 na2 si7 teh tui3 goa2 kong2 e5, goa2 thak8 liau2, chiu7 chu2-i3 tiaN7-tioh8 beh oh8 so soh-a2, ka7 Lek8-tek-kou kong2, ChhiaN2 li2 ka3 goa2 an3-choaN2 so. I kong2, Li2 an2-ni chiah si7 ho2 gin2-a2, li2 tiam3 hia oh8 so, goa2 tiam3 chia ka3 Kho-ni2 thak8, kau3 li2 oe7 so, i iah8 oe7 thak8. Hia u7 koa2 ta chhau2-a2, li2 theh8-lai5, goa2 ka3 li2 so, chi2 kui2 jit8 Kho-ni2 tioh8 koah koa2 chhau2-a2, ka7 Pi2-tek pi7-pan7 he7-teh. Kho-ni2 kong2, An2-ni chin7 ho2, goa2 ka7 i pi7-pan7. 
 Goan2 chiu7 to3-khi3 goan2 tau. Lun7 hit e5 so soh-a2 chin7 koe7 oh8, koh goa2 ia7 ai3 so, oh8 chit8 le2-pai3 ku2, hit e5 Lek8-tek-kou khoaN3 liau2 chiu7 kong2, Li2 oe7 hiau2-tit so lah, thang khi3 ka3 Pi2-tek. 
 Goan2 hit jit8 to3-lai5 e5 si5, Kho-ni2 chiu7 koah chit8 khun2 chhau2-a2, goa2 theh8 sou2 so e5 soh-a2, beh to3-khi3 hou7 Pi2-tek khoaN3, hou7 i chai goa2 oe7 hiau2-tit so, ia7 so chin7 ho2. KiaN5 beh kau3 goan2 tau, khoaN3-kiN3 Pi2-tek iu5-goan5 to2 ti7 hi2 soa-nih8, goa2 chiu7 chau2 kau3 hia kong2, Pi2-tek, goa2 ka7 li2 kong2 chit8 hang7 tai7-chi3, goa2 beh ka3 li2 so soh-a2; hit e5 Lek8-tek-kou kong2 goa2 si7 iong2-kiaN7 e5, li2 si7 loan2-jiok8 e5, goa2 eng-kai pang-chan7 li2. Goa2 i2-keng oh8 oe7 hiau2-tit so lah, beh lai5 ka3 li2. 
 Pi2-tek bin7 choe3 i oat8-khi3 bo5 beh khoaN3, goa2 chai i bo5 sim2-mih8 hoaN-hi2, chiu7 khoeh i hia che7, kong2, Li2 m7 sai2 siu7-khi3, tu2-a2 chiah teh kong2 li2 loan2-jiok8 e5, si7 kong2 li2 tak8 jit8 tiaN7-tiaN7 toa3 chia, boe7-oe7 thang khi3 thit-tho5, bo5 chhin-chhiuN7 goan2 thang khi3 siaN5-nih8, he kiam2 bo5 ut-ut chut-chut mah? I thiaN liau2 iau2-ku2 bin7 choe3 i oat8-teh. Goa2 koh kong2, Kho-ni2 lian5 goa2 kap hit e5 Lek8-tek-kou, long2 siuN7 li2 tek-khak beh oh8 so soh-a2, goa2 u7 toa3 chit8 tiau5 pan7 lai5, li2 siaN2-su7 m7 khoaN3-khoaN3 cheh? Kho-ni2 ka7 li2 koah hiah choe7 chhau2-a2 hiahN lai5. 
 Pi2-tek iau2-bo5 beh chhiu3-chhai2, ia7 bo5 beh khoaN3, choe3 i teh so chhiu2, chhin-chhiuN7 chin kan-khou2. Bo5 loa7 ku2 i chiu7 eng7 chhiu2 ng bin7 khau3-khi2-lai5. Goa2 kong2, Li2 m7 sai2 khau3, m7 sai2 khau3. I kong2, Goa2 chin iu-bun7 ah; goa2 si7 bo5 lou7-eng7 e5 lang5, chit8-si3-lang5 si7 an2-ni lah, goa2 siuN7 Kho-ni2 ti7 hi2 chhu3 nih8, lau7-bu2 bin7-thau5-cheng5 sui-jian5 u7 hiam5 i, m7 ku2 ka-chiah-au7 teh o-lo2 i si7 chin ho2 e5 gin2-a2, si7 chit ke sou2 oa2-kho3 e5. Chhin-chhiuN7 li2 si7 cha-bou2 e5, m7 ku2 oe7 bang7 he5, ia7 oe7 thak8 chheh, goa2 si7 boe7 choe3 poaN3 hang7, ia7 long2 boe7 hiau2-tit sim2-mih8 tai7-chi3 e5 lang5. SiuN7 se3-kan siaN2-su7 siN goa2 che bo5 lou7-eng7 e5 lang5? I na2 kong2 na2 khau3, khau3 kau3 sau siaN, goa2 chiu7 chin kiaN, in-ui7 i eng2 si5 long2 m7-bat khau3 kau3 an2-ni, i ia7 eng2 m7-bat kong2 ka-ki7 e5 tai7-chi3. TaN an2-ni kong2, chiu7 bo5 hoat thang an-ui3 i, na7 u7 che7 ti7 i sin-piN, thiaN i koh kong2 sim2-mih8 oe7. Tiap8-a2 ku2 i koh kong2, Eng2 siong5-si5 li2 kap Kho-ni2 choe3-tui, sin7 goa2 ka-ki7 chit8 e5, taN li2 beh ka3 goa2 choe3 chit e5, si7 siaN2-su7 nih? phah-sng3 li2 kap Kho-ni2 long2 bo5 beh chhap goa2. 
 Goa2 kong2, Goa2 long2 m7 chai li2 u7 an2-ni siuN7, Kho-ni2 i ia7 m7 chai; li2 boh8-tit an2-ni siuN7, li2 thang kap goa2 oh8 so soh-a2, li2 na7 oh8 oe7 hiau2-tit chiu7 thang choe3 u7 lou7-eng7 e5 lang5. Che soh-a2 na7 khi3 boe7, oe7 tat8 choe7-choe7 chiN5. Chit tiap8 lang5 long2 koaN2-kin2 teh siu-li2 chhu3, soh-a2 si7 choe3 chhu3-teng2 e5 lou7-eng7, ke-ke hou7-hou7 long2 tioh8 eng7. Li2 na7 so soh-a2, oe7 hou7 lau7-bu2 hoaN-hi2, kiam2 m7 si7 u7 lou7-eng7 e5 lang5 mah? 
 I thiaN chiah-e5 oe7, chiu7 na2 bo5 khau3, chiong i e5 chhiu2 tui3 bin7-nih pang3-loh8-khi3, khoaN3 goa2 sou2 so e5 soh-a2. Kho-ni2 ia7 ka7 i hiahN chhau2-a2 lai5. Pi2-tek khoaN3-kiN3 chiu7 chin7 hoaN-hi2, beh tai7-seng so chit8 tiau5 chat-a2 khoaN3 oe7 sai2-tit a2 boe7 sai2-tit. Goan2 saN lang5 tiaN7-tioh8 chu2-i3, chiong so soh-a2 e5 tai7-chi3, bo5 beh hou7 goan2 lau7-bu2 chai, chiu7 ti7 li7-khui ke bo5 hng7 khi3 so soh-a2. Goan2 lau7-bu2 tak8 jit8 bo5 eng5, teh koaN2 choe3 kang, ia7 bo5 chhap goan2. Pi2-tek so chit8 tiau5, chiu7 khoan5 khi2-lai5, Kho-ni2 ka7 i theh8-khi3 siu phoa3 chun5 lai7. Che chun5 si7 peng2-phak khoa3 ti7 hai2-kiN5. Theng3-hau7 i so kau3 choe7-choe7, chiah khi3 boe7 chiN5, hou7 lau7-bu2. 
 Kho-ni2 ka7 i kong2, Goa2 ka7 li2 chhong3 choe7-choe7 chhau2-a2, khoaN3 li2 kau3 loa7 gau5 so, long2 hu3 chiok li2 eng7. Goa2 in-ui7 tai7-seng bo5 kap Kho-ni2 iau3-kin2 Pi2-tek e5 su7, taN khioh u7 teh hoan2-hoe2. Hit chit8 am3 to ia7 chin hoaN-hi2, kau3 to2-teh khun3 e5 si5, goa2 am3-chiN7 teh ka-ki7 siuN7, Ia5-sou chai Pi2-tek oe7 oh8 an2-ni choe3, ia7 tek-khak hoaN-hi2. 
 Te7 lak8 chiuN 
 Kau3 poeh geh8, tiong-chhiu chiu7 kin2 kau3, siuN7 liau2-au7 jit8 te2, chin koe7 am3, am3-thau5 chin7 oe7 bo5 eng5, kiaN-liau2-boe7-oe7 thak8 khah choe7, phah-sng3 tioh8 pat8 si5 chiah oe7 kap hit e5 Lek8-tek-kou thak8, in-ui7 goa2 na2 siuN7, sim-lai7 na2 tioh8-kip, ai3 kau3 boe7-tit chit8 si5 kin2-me2 oe7. 
 U7 chit8 jit8 khi3 mng7 Lek8-tek-kou kong2, Tak8 le2-pai3-jit8 cha2-khi2, goa2 ia7 lai5 thak8, ho2 a2 m7? I kong2, Thang lai5, chong2-si7 hit jit8 goa2 bo5 ti7-teh. Goa2 kong2, Le2-pai3-jit8 cha2-khi2 li2 ta2-loh8 khi3 nih? I kong2, Khi3 le2-pai3-tng5. Goa2 chiu7 houN3 chit8 siaN kong2, To bo5 khoaN3 li2 u7 sim2-mih8 ho2 saN, chheng-chheng khoaN3-kiN3 li2 chi2 piah-teng2 kui3 chit8 teng2 chhiN2 bo7-a2 na7-tiaN7. I chiu7 chhio3 kong2, Ho2 i-chiuN5 khiok ki5 bo5, che bo7-a2 ti3 u7 chap8 sou3 ni5 lah. 
 Goa2 kong2, Chit teng2 bo7-a2 si7 oe7 ti3-tit, na7-si7 ti3 khi3 le2-pai3-tng5 chiu7 boe7 choe3-tit. I kong2, SiaN2-su7 boe7 choe3-tit? thiaN li2 an2-ni kong2, chiu7 chai li2 be7 bat khi3 le2-pai3-tng5. Goa2 kong2, U7 khi3 lah, chong2-si7 put-ko3 tiam3 ti7 hi2 mng5-khau2, bo5 jip8-khi3 lai7-bin7, khoaN3 hiah-e5 jip8-khi3 e5 hu7-jin5-lang5, long2 si7 chheng7 tiu5-toan7, ti3 sui2 bo7 koa3 chhah khong2-chhiok mng5, long2 bo5 lang5 ti3 chhin-chhiuN7 li2 chit teng2 chhiN2 bo7-a2. I kong2, He2 si7 ta2-loh8 chit8 keng e5? Goa2 kong2, Chiu7-si7 siaN5-lai7 sin khi2 e5. I kong2, Hit keng lang5 si7 ti7 siaN5-lai7 tiau5-kou3-i3 khi2 beh hou7 chhut-goa7 lang5 le2-pai3 e5, in gim5 si ki5-to2, long2 eng7 Eng-kok oe7. Goan2 peng5-siong5 lang5 chiu7 bo5 khi3 hia, si7 in-ui7 beh thiaN goan2 e5 thou2-im, chiah siong5-siong5 khi3 kap goan2 saN-kun7 hit keng e5 le2-pai3-tng5. Chit keng si7 kong2 Ui-li7-su7 oe7 e5, li2 na7 kap goa2 khi3, chiu7 oe7 khoaN3-kiN3 choe7-choe7 ti3 chhin-chhiuN7 goa2 ti3 chit ho7 chhiN2 bo7-a2 e5; e7 le2-pai3-jit8 li2 tioh8 kap goa2 khi3. 
 Goa2 kong2, Lang5 khi3 hi2 le2-pai3-tng5 si7 choe3 sim2-mih8? I chiu7 khi2 iu-bun7 e5 khoan2, liong7-iok i ka-ki7 teh siuN7 gin2-a2 kau3 chiah toa7-han3, iau2-boe7 hiau2-tit khi3 le2-pai3-tng5 si7 choe3 sim2-mih8. Lek8-tek-kou chiu7 kong2, EN-a2, goan2 khi3 le2-pai3-tng5, chiu7-si7 beh ki5-to2 Chu2, o-lo2 Chu2, ia7 beh thiaN Chu2 e5 Seng3-keng, kap lang5 teh khui-thiah Seng3-keng e5 to7-li2. 
 Goa2 kong2, Na7-si7 u7 ki5-to2, goa2 chiu7 beh khi3, in-ui7 goa2 siong5-siong5 kiaN boe7 hiau2 ki5-to2. Cha2-cheng5 u7 chit8 ui7 thai3-thai3 ka7 goa2 kong2 tioh8 ki5-to2, goa2 tiaN7-tiaN7 iu-bun7 bo5 lang5 ka3 goa2, li2 na7 chhoa7 goa2 khi3, goa2 chin ai3 khi3 lah. Hit si5 sim-lai7 ai3 kau3 boe7 kou3-tit thang liam5-piN kau3 le2-pai3-jit8. 
 Kau3 pai3-lak8 e5-hng, chiu7 long2 boe7 khun3-tit, ai3 thiN kin2-me2 kng. Kau3 thiN chhim2-chhim2-a2 kng, goan2 lau7-bu2 khun3 iau2-be7 chhiN2, siuN7-tioh8 hit e5 Lek8-tek-kou bat kong2, put-koan2 chheng7 sim2-mih8 saN khi3, long2 thang. Sou2-i2 bo5 theng3-hau7 ka7 goan2 lau7-bu2 hiahN sin saN, chiu7 chheng7 pun2 teh chheng7 e5 saN, thng3 chhiah kha, khi3 chhe7 Lek8-tek-kou. Chit8 e7 jip8 mng5 i khoaN3-kiN3 goa2, chiu7 u7 lioh8-a2 ki5-koai3, ia7 bo5 kap goa2 kong2 sim2-mih8. 
 ThiaN-kiN3 le2-pai3-tng5 teh kong3 cheng, goan2 chiu7 khi2-sin khi3. Jip8 le2-pai3-tng5 iau2-be7 u7 lang5 lai5, goa2 khoaN3 goa2 ka-ki7 e5 saN kiaN-lang5, chiu7 chin7 kian3-siau3. Tu2-a2 kap Lek8-tek-kou ti7 hia teh che7, hut-jian5 thiaN-kiN3 u7 hiah choe7 kha-pou7 siaN, oat8-thau5 chit8 e7 ka7 i khoaN3-cheh, u7 hiah choe7 e5 gin2-a2 chit8 tui3 chit8 tui3 saN-khan chhiu2 jip8-lai5, sim-lai7 chin ki5-koai3, siuN7 chiah-e5 gin2-a2, long2 beh lai5 choe3 sim2-mih8. Bo5 loa7 ku2, bok8-su chiu7 chiuN7 tai5, thak8 Seng3-chheh, khui-thiah to7-li2. Hit jit8 ti7 le2-pai3-tng5 u7 choe7-choe7 goa2 thiaN boe7 hiau2-tit, chong2-si7 hong2-hut na2 u7 chit8 ui7, goan2 khoaN3 boe7 kiN3 e5 ti7 hia thiaN goan2 sou2 kiu5. Cha2 goa2 ti7 hit soa-khut-nih8 ki5-to2, bo5 an2-ni, put-ko3 sin3 Ia5-sou beh thiaN goa2 na7-tiaN7. Lek8-tek-kou ka7 goa2 kong2, TaN ti7 chi2 le2-pai3-tng5 nih8, chiu7 chai Ia5-sou u7 kap lan2 ti7-teh. Goan2 ki5-to2 liau2, chiu7 gim5 chit8 siu2 si, bok8-su koh teh kong2 to7-li2, goa2 che7 kau3 chit tiap8, chiu7 ia3-sian7, sim chin ai3 thiaN, m7 ku2 chin sian7, chiu7 thau5-khak tuh ti7 Lek8-tek-kou e5 keng-thau5 piN teh khun3, kau3 lang5 beh kui7-loh8-khi3 ki5-to2, goa2 chiah chhiN2. Kau3 le2-pai3 soah, chiu7 kap Lek8-tek-kou to3-lai5, chit8 lou7 ia7 bo5 kong2 sim2-mih8 oe7. 
 Bin5-a2 e5-hng, goa2 khi3 thak8 chheh e5 si5, mng7 i kong2, Le2-pai3-tng5 nih8 hiah-e5 gin2-a2 teh chhong3 sim2-mih8? I kong2, In si7 oh8 Seng3-keng Hoe7 e5 hak8-seng, kap in sian-siN thak8, choe3 chit8 e7 khi3 le2-pai3-tng5 thak8 Seng3-chheh, thak8 si, oh8 gim5 si. Goa2 kong2, Put-lun7 chhin3-chhai2 e5 gin2-a2 long2 thang khi3 mah? I kong2, Li2 na7 ai3 khi3, na7 lin2 lau7-bu2 beh hou7 li2 khi3, he si7 chin ho2. Goa2 kong2, Goa2 chin ai3 khi3 lah, theng3-hau7 goa2 to3-lai5 khi3 mng7 goan2 lau7-bu2, i na7 beh hou7 goa2 khi3, goa2 chiu7 khi3. 
 Chheh thak8 liau2 chiu7 kin2-me2 to3-khi3, beh mng7 goan2 lau7-bu2 chun2 goa2 khi3 Seng3-keng Hoe7 thak8 mah. Sim-lai7 ka-ki7 teh phah-sng3 i tek-khak chun2 goa2 khi3. Chit8 e7 jip8 mng5, ia7 bo5 koan2 i chhu3-lai7 u7 sim2-mih8 tai7-chi3, tit8-tit8 chau2-kau3 goan2 lau7-bu2 bin7-cheng5 kong2, Li2 beh hou7 goa2 chheng7 hit nia2 chui2-ang5 saN, khi3 Seng3-keng Hoe7 thak8 mah? I chiu7 soa3 siu7-khi3 kong2, Hit e5 khi3 oh8 Seng3-keng Hoe7, goa2 long2 m7 chun2 li2, li2 beh oh8 chit e5, oh8 hit e5, chiong-lai5 soa3 bo5 chit8 e5 thang saN-pang, li2 khoaN3 hiah-e5 mi7-pau teh, chi7-chui7 beh chiah8 ah? Goa2 thiaN-kiN3 kong2, chiu7 oa2 khi3 toh-teng2 chit8 e7 khoaN3, khoaN3-kiN3 kui2 e5 mi7-pau, long2 pek kau3 chhau3-ta toh8-he2, ou ma-ma, chha-put-to long2 boe7 chiah8 tit. Goan2 lau7-bu2 koh kong2, Che long2 si7 in-ui7 lin2 thak8 chheh sou2 ti3 e5. Au7-lai5 goa2 tek-khak lun2 boe7 tiau5, chhut-chai7 lin2 lah. 
 Goa2 thiaN-kiN3 i an2-ni kong2, long2 bo5 beng5-pek8 si7 ui7-tioh8 chaiN2-iuN7 chiah kong2 an2-ni. Chi2-si7 Kho-ni2 tiam3 ti7 hia thau5 tam3-tam3, bin7 mi7 hoat ang5 kong2, Che si7 goa2 pek kau3 chhau3-he2-ta, ou chhau3-chhau3 e5. Goan2 lau7-bu2 koh kong2, Goa2 boe7 hiau2-tit lin2 long2 si7 he7-choe5 teh chaiN2-iuN7. Lian5 Pi2-tek chit8 e5 sin5-iaN2 ia7 long2 bo5 khoaN3-kiN3, phah-sng3 ia7 si7 khi3 thak8 chheh. Lun7 che Kui-lo5 pun2 m7 si7 sng3 lan2 ke-lai7 e5 lang5, chiau3 hoat-tou7 koh khah tioh8 pang-chan7 goa2, i ia7 bo5 beh chai7 chhu3, na2 chhin-chhiuN7 hit e5 chai5-chu2 lang5 e5 cha-bou2 kiaN2, jit8-jit8 khi3 thak8 chheh, sin7 che Kho-ni2, i sui-jian5 ti7 ke-nih8, kah i khi3 kou3 pek-lou5, i khioh khoaN3 hit e5 mi7-pau choe3 bo5 iau3-kin2 na2 chhin-chhiuN7 chioh8-thau5, choe3 i khoaN3 Seng3-chheh; chiong pek-lou5 e5 su7, bo5 chit8 tiam2-a2 koan-sim. 
 Kho-ni2 kong2, Chiau3 goa2 siuN7 ia7 si7 chin kho2-sioh. Lau7-bu2 kong2, Li2 choe3 li2 teh liam7 kho2-sioh, hit e5 mi7-pau chiu7 ka-ki7 oe7 piN3 ho2 mah? kau3 e5-hng, li2 beh chiah8 chiu7 chai ou koah khou2, hit si5 chiu7 chai kio3 koh khah kho2-sioh. Koh ki2 hi2 piah-teng2 e5 ke3-a2 kong2, Hit e5 chheh tioh8 ka7 goa2 tiaN7-tiaN7 khoa3 hia, m7 chun2 li2 kap Kho-ni2 khi3 ka7 goa2 tin2-tang7 tioh8; au7-lai5 bo5 lun7 peng5-siong5 jit8, le2-pai3-jit8, beh khi3 thak8 chheh, a2-si7 thak8 Seng3-keng Hoe7 long2 m7 chun2 li2 khi3. 
 Goa2 thiaN chiah-e5 oe7, sim chiu7 chin kan-khou2 tong3-boe7-tiau5, chiu7 chhut-khi3 che7 teh khau3. Chit8 sim teh siuN7 oe7 hiau2-tit thak8 Seng3-chheh, theng3-hau7 hit e5 thai3-thai3 na7 to3-lai5, ho2 thang thak8 hou7 i thiaN, ia7 siuN7 beh kap hiah-e5 gin2-a2, saN-kap khi3 thak8 Seng3-keng Hoe7, taN long2 boe7 choe3 tit lah, chiu7 chiong pun2 teh sim-sek-heng3 e5, choe3 chit8 e7 bo5-khi3. Goa2 pun2 teh siuN7 beh choe3 chit8 e5 ho2 gin2-a2, lai5 oh8 Ia5-sou sou2 ka3-si7 e5 oe7, taN boe7 lah, m7 si7 goa2 e5 chho3, si7 in-ui7 m7-bat Seng3-chheh, bo5 te3 thang khi3 oh8 ho2, chiu7 hou7 goan2 lau7-bu2 teh siu7-khi3, khiok ia7 bo5 siuN7 kau3 goan2 u7 hiah choe7 hou7 i kan-khou2 tioh8-kip; koh ia7 bo5 phah-sng3 Kho-ni2 chiong chit le2-pai3 beh chiah8 e5 mi7-pau, pek kau3 chit iuN7, sit8-chai7 si7 i bo5 soe3-ji7. Koh hit si5 goa2 ia7 khi2 gong7-seng3 kong2, na7-si7 Chu2 Ia5-sou beh hou7 goa2 choe3 ho2 gin2-a2, chiu7 bo5 hou7 goa2 tu2-tioh8 chit ho7 e5 tai7-chi3, tek-khak oe7 hou7 goa2 khi3 Seng3-keng Hoe7 thak8 chheh, oh8 to7-li2. 
 Kau3 te7 ji7 jit8 cha2-khi2, goa2 iau2-ku2 si7 chit ho7 khoan2. Goan2 lau7-bu2 kong2, Li2 na7 tiaN7-tiaN7 chhai7 chi2 chhu3-lai7 u7 sim2-mih8 ho2? Li2 khah ho2 chhut-khi3. Goa2 thiaN-liau2, chhut-lai5 beh khi3 hai2-piN, kiaN5 bo5 loa7 hng7, thiaN-kiN3 Pi2-tek teh kio3 goa2, thiaN i e5 siaN-seh chhin-chhiuN7 kek8 hoaN-hi2 e5, pi2 cheng5 tai7-put siong-tong5, chi2 khoaN3-kiN3 i oa2 ti7 hi2 phoa3 chun5 che7 teh so soh-a2, piN-a2 lok koaN2 chhau2-a2. I so-khi3 chin kin2, chha-put-to bo5 khoaN3-kiN3 chhiu2. I kong2, Goa2 so loa7 choe7 lah, li2 chai mah? Kho-ni2 chiong goa2 sou2 so e5, choe3 chit8 e7 siu ti7 hi2 chun5-lai7, li2 khi3 khoaN3-khoaN3 cheh. 
 Goa2 chiu7 un5-un5-a2 kiaN5 beh khi3 ka7 i khoaN3 cheh, sim-lai7 khioh bo5 phah-sng3 i so kau3 hiah choe7, kau3 chit8 e7 khoaN3-kiN3 chiu7 chin7 ki5-koai3, m7-na7 so choe7 koah ho2 lah. Chiu7 to3-tng2 lai5 ka7 Pi2-tek kong2, Hiah-e5 oe7 tat8-tit chap8-sou2 chheng chiN5. I kong2, Chit e5 soh-a2 goa2 u7 teh siuN7 hit e5 choh-sit e5 Iok-lok8 peh, i tek-khak oe7 ka7 goa2 boe2, in-ui7 chit si5 i chiah teh siu tang, tioh8 khiam3-eng7 soh-a2; che si7 Ma2-li7-che2 ka7 goa2 kong2 e5. Hit e5 Iok-lok8 peh ku2 si7 i e5 thau5-ke, li2 kin cha2-khi2, na7 bo5 tai7-chi3 thang khi3 ka7 i kong2, boe7 chiN5 chiu7 thang kau lau7-bu2, kiam2 m7 si7 hou7 i kong2 koai eN ah? Goa2 kong2, Goa2 bo5 eng5 thang khi3, kong2 liau2 chiu7 beh kiaN5. I koh kong2, Kui-lo5 ah, kiu5 li2 khi3 choh-chhan5 hia kiaN5 chit8 e7, li2 na7 khi3 ka7 lau7-bu2 kong2, i ia7 tek-khak beh hou7 li2 khi3. Goa2 kong2, M7 sai2 khi3 mng7, goa2 ia7 bo5 beh khi3 hia. Chit8 piN kong2, chit8 piN beh kiaN5, sui-jian5 an2-ni teh kong2, sim-lai7 khiok bo5 peng5-an, oh8 to7-li2 sui be7 chhim, khioh chai Ia5-sou bo5 hoaN-hi2 an2-ni kiaN5, chiu7 che7 ti7 hi2 soa-nih, ka-ki7 teh siuN7. Hut-jian5 siuN7-tioh8 Lek8-tek-kou sou2 ka3 e5 Seng3-chheh kong2, “Ki-tok ia7 bo5 kiu5 ka-ki7 e5 hoaN-hi2.” In-ui7 siuN7 kau3 an2-ni khoan2-thai7 Pi2-tek koh khah tui3 i boe7-tit ke3, ka-ki7 chu2-i3 tiaN7-tioh8, beh to3-tng2 khi3 ka7 Pi2-tek kong2. Chiu7 kiaN5 kau3 i hia kong2, Pi2-tek ah, tu2-a2 kap li2 tou2-khi3 kong2 m7 khi3, he sit8 si7 goa2 m7 tioh8, chit tiap8 taN chiu7 beh khi3 hia, li2 hou7 goa2 chit8 tiau5 soh-a2 choe3 pan7, theh8-khi3 hou7 i khoaN3. 
 Pi2-tek chiu7 hoaN-hi2 kau3 boe7 kou3-tit, kong2, Goa2 toa3 ti7 chia theng3-hau7 li2, i beh boe2 m7 boe2 li2 long2 tioh8 lai5 ka7 goa2 kong2. Goa2 kong2, Li2 choe3 li2 theng3-hau7, khi3 m7 sai2 loa7 ku2, chit8 tiap8-a2 ku2 chiu7 lai5. Goa2 chit8 piN teh kiaN5, sim-lai7 chit8 piN teh siuN7 sui-jian5 bo5 Seng3-keng ti7 chhiu2-nih, iau2-ku2 tioh8 ki3-tit i2-keng thiaN-liau2 e5 oe7, kiu5 Ia5-sou hou7 goa2 khah beng5-pek8; goa2 koh siuN7 i tek-khak u7 sim2-mih8 hoat-tou7, hou7 goa2 oe7 thak8 chheh. 
</CL>
<HL>

第4章 
Tui3 hit日了後，無論早起日晝e5昏，千千想著hit e5新得著e5寶貝。早我攏be7 bat看見這號sui2冊，無扑算我現時有得著，冊中e5話，雖然boe7曉tit，m7 ku2 chin7保惜；逐日冊無放手，有閒就頁頁看，若是我所ai3 e5 m7是冊中e5道理，是ai3 hit本冊紙真白、字真烏，kap真sui2。早我有啥物所ai3 e5，攏乞阮老母收去，鎖ti7箱內，伊準，我才敢提出來，所以hit 個物攏boe7算tit是我e5。這個冊是hit 個太太hou7我，將伊kap我e5名字攏寫ti7冊nih8，我chiah chin7保惜。Hit日將冊提到阮兜hou7阮老母看，伊也beh續收去，聽候大漢chiah beh hou7我。伊講，將這號sui2冊，hou7這個 m7-bat字e5囡仔，有啥物路用？ Hit個太太若是hou7你寡錢，做衫買鞋，也是好；你看你e5衫攏破lah，我也無閒thang常常ka7你補。
我講，看這e5冊，比衫較好，我這e5破衫穿慣勢lah，就無要緊。阮老母講，著將你e5冊，下ti7架仔頂，boe7扑歹。我講，Hit e5架仔頂siuN懸，提boe7著。阮老母講，你提boe7著，iau2-ku2會看見，你m7-bat字，提也無路用。我就哮，kah伊莫得下ti7 hia。伊講，出在你。Chiah我逐日提著冊，時刻無放手，連暝時睏醒，也提冊下ti7胸坎。 
Hit本冊皮kap冊邊e5金，loe3到攏舊。Tauh8-tauh8 teh想hit個太太所講e5話，ai3我著chhe7人教我bat字，學讀冊，向望若會曉讀，hit 個太太kap I-ti2姑娘明年倒來，的確歡喜，總是m7知beh怎樣才學會曉tit。有時想到阮幾e5厝邊有冊看伊常常提teh讀，若是in e5冊攏是Ui-li7-su7國話，我這本聖經，ku2是英國話，知in也m7-bat。有時想到Hou2-ni2，伊ti7學nih8 bat讀英國話e5冊，beh kah伊教我，mi7驚了boe7做tit，一來Hou2-ni2無定著ti7家nih8，二來就是ti7家nih8，伊也m7 ai3講話，人若beh請伊做一個小可，伊e5目珠就tiN3 到雄kai3-kai3，伊本歹性地，今koh較慘。看伊e5心那準有teh想啥物，因為Kho-ni2 ka7我講，有一日看見伊倒ti7 hi2山nih8 teh哮，chiah m7敢kah伊教我。因為beh bat字，我eng2-si5 ka7 Kho-ni2講，想看有啥物法才會得著，總是想攏無。 
有一日忽然想起hit 個太太講，你若有啥物難kap疑ngai2 e5事，thang tui3耶穌求，伊是疼你，beh幫贊你。Koh講，你講啥物話，耶穌攏會聽見。我就打算日暗去海邊無人看見e5所在，將我e5心事ka7伊講，想的確會hou7我bat字。 
代誌創了，就走到一個山窟仔，hia離阮兜遠遠，知無人會聽見我e5話，就將心內e5艱苦ka7耶穌講，我有一本聖經，冊內e5意思chin7 ai3知，若是m7-bat字，也chhe7無人thang教示我，聽見講你chin7疼囡仔，求你幫贊教我會bat字。講了就走倒去阮兜。Hit時已經暗lah，boe7看見字，姑不chiong著聽候到天光chiah koh看。 
到明仔早起，日chhim2仔出，就tui3枕頭腳提冊出來，打算會bat字，無phai3-phe 看了，連一字也m7-bat，我e5心大失望，就續哭。想beh koh試看，因為hit 個太太ka7我講，若將心內e5艱苦攏ka7耶穌講，伊的確幫贊我。想伊有講an2-ni，的確是知，所以koh去tiam3 hit 個山窟仔求耶穌hou7我會bat字，比頂擺較迫切，連連幾若日常常是an2-ni祈禱，攏boe7會照我e5心所ai3。 
有一早起阮老母教我去ni5昨暮日所洗e5衫，我聽了就去ni5；一邊ni5，一邊卻是艱苦，因為想耶穌無聽見我e5話，驚了是boe7曉tit祈禱；真ai3 hit個太太緊來教示我。Tu2仔將彼得e5 短衫，tui3腳桶提起來，beh ni5 ti7樹枝nih8，聽見Kho-ni2 e5聲叫我講，Kui-lo5 Kui-lo5，你ti7 ta2落？我應講，Ti7 chia。伊就走來講，有lah，有lah，得著lah。看伊是空手來，我講，你得著啥物？伊講，我得著一個法度，hou7你thang bat字。我聽了無張持手一會鬆，將彼得e5短衫ka落塗腳，tah著手講，你得著啥物法度？緊來ka7我講。伊走到沙堆頂講，你上來chia。我也就走到hia。伊講，Hit海邊離chia三四哩路，hit間小厝頂，你有看見無？我講，有ah，hit間是Phok-lok8-kou e5厝。伊講，你iau2 m7知mah？Hit個Phok-lok8-kou搬去有半月日久lah，這tiap8有一個守寡e5 Lek8-tek-kou搬來企hia。我講，這個守寡人是啥物號人？科爾講，無啥物知；聽見講是家己一個，koh bat英國字，也會寫。我講，你想伊beh教咱mah？Kho-ni2講，咱來去見伊，相kap求伊，的確著ka7伊講，beh ka7伊鬥做啥物。這tiap8我有teh打算著ka7你講，我beh ka7伊講，kiam2-chhai2作菜園，搬土炭，抑是做小可工，總無我到chiah大漢lah，iau2-ku2是無路用lah？你m7 sai2驚boe7，我若an2-ni，伊kiam2-chhai2會教你讀冊。
我講，你真好款待我，總是著會記得我e5代誌。伊boe7顧tit聽候，聽到了，就趕緊走倒翻去，去做工。我也將iau2-be7 ni5 e5衫就ni5伊。代先我向望bat字，已經失望，也teh想耶穌無聽我祈禱，若有Kho-ni2 teh照顧我。Koh想這個意思，抑是耶穌tiam3 ti7伊心裡，親像阮義父ti7海邊拾我e5時，是耶穌kah伊可憐我，這tiap8若Lek8-tek-kou beh教我讀冊，也算是耶穌聽我祈禱。明仔日Kho-ni2 kap我beh去Lek8-tek-kou in兜，ti7路nih8 teh行，我行真緊，常常比Kho-ni2較做頭，拖伊e5手ng2，kah伊較緊行。趕到離in兜無遠，就驚見笑，kah Kho-ni2去扑門，我toa3 ti7後面teh聽候。伊扑門，就聽見內面有人講，入來，伊就sak開門看hit間厝若有一間，拚到清氣清氣，比阮兜較sui2，邊仔扑一張眠床鴨卵青蚊罩、花被，壁nih有架仔，掛碗盤，下腳有金噹噹e5鐵爐，內面有起火teh。Hit邊仔坐一位老大人，穿花布衫，白手巾phoah8 ti7肩頭，頭殼戴一頂懸e5白帽，koh掛目鏡teh看冊。我teh想hit個老大teh看e5 kaN2是聖冊。伊看見我，目鏡就褪起來講，做你入來lah；我雖然m7-bat lin2，ku2歡喜看lin2囡仔。
我聽了iau2 m7敢入去。Kho-ni2 khiN5 我e5手入去，企ti7 hit個老大e5身邊講，我叫做Kho-ni2，正名姓叫做范哥尼流。Koh舉我講，伊名Kui-lo5，阮企起ti7 這海邊，我會曉tit做工，Kui-lo5伊知，你若beh kah我ka7你做工，不管作菜園、拚掃、剖柴，我攏會。Hit e5 Lek8-tek-kou聽伊講an2-ni，攏boe7曉tit伊teh講怎樣，就講，哥尼流ah，講攏無明無白，你beh ka7我做工，是為著啥代nih？Kho-ni2講，Tah這e5 Kui-lo5真ai3 bat字thang讀冊，總是無人thang教伊；聽見人講你bat英國字，我有kap Kui-lo5講，若我ka7你做工，kiam2-chhai2你chiah教伊bat字。Lek8-tek-kou看見我tiam3 ti7 Kho-ni2 ka-chiah後teh企，微微仔笑講，你就是Kui-lo5 mah？Thang來我chia，家己ka7我講，你啥事ai3 beh讀冊。我應講，有一個太太送我一本聖冊，kah我著讀，總是我連一字也m7-bat。Kho-ni2緊me2插嘴講，伊hit本是英國冊，若是英國話伊會曉tit講，m7 ku2 m7-bat字，連字母也m7-bat，伊又koh年紀少。
Hit e5 Lek8-tek-kou講，Kui-lo5你ai3 beh知hit個聖經所教示你e5 mah？我應講，真ai3、真ai3，求你教我。Hit e5 Lek8-tek-kou講，好lah，看你啥物時會來？我就緊me2接嘴講，明仔暗頭就beh來，就逐暗頭也攏beh來。伊講，你暗頭chiah beh來an2-ni好，tui3明仔早起，我代先試看teh。Koh ka7 Kho-ni2講，你若beh來讀，也thang。Kho-ni2講，我e5年紀雖罔m7是少少有較濟幾歲lah，做工卻奇會，m7 ku2讀冊真鈍。
Hit 個 Lek8-tek-kou講，He2，無要緊，你若beh，我就會教你；我tu2著濟濟e5囡仔比你較鈍lah，後來攏bat字會讀冊，你若beh讀，也thang路nih8 kap伊做伴免 tit hou7伊家己一個來。Kho-ni2講，An2-ni不止好。我真感謝你，總是驚了我boe7曉tit讀，hou7你費神na7-tiaN7。Hit個Lek8-tek-kou koh笑講，Che是我e5代誌，我無驚費神。講了，伊就教阮倒去。 
阮真歡喜，倒來阮兜，ti7路nih8 teh行kap Kho-ni2講，我常常求耶穌hou7我bat字，an2-ni這個老大真ai3教咱，打算的確是耶穌hou7伊an2-ni。伊聽了攏無應，我知伊心內是teh想啥物，就出在伊，無koh kap伊講。有hiah久伊就講，你所打算e5是真著，真是耶穌hou7伊an2-ni款待咱，想到an2-ni著感謝主，因為咱beh啥物就求主，得著了ai3 boe7記得主e5恩，che真無合理；比並咱枵寒餓，就去ka7老母討食穿，後來就攏無beh kap伊講一句話，你打算he是好囡仔mah？我講，我看也是an2-ni，的確著感謝主耶穌e5恩才著，今暗咱著感謝主。Hit時阮iau2-boe7曉得不論ti7啥物所在攏thang用心祈禱，若有想去hit 個沙窟祈禱，主才會聽見。Tui3 hit日起，我就逐日祈禱耶穌，那祈禱那信耶穌kap我真近，會聽我e5話，也的確beh準我e5所求。 
第5章 
連連幾若禮拜，我kap Kho-ni2差不多逐日去Lek8-tek-kou in兜，將伊hit本大本冊來讀。伊hit本冊e5字，比我e5較好認，因為伊hit本冊有畫人物花草，阮常常亦起來看。論字我比Kho-ni2較快bat，論意思伊比我較濟明白。 
Hit 個 Lek8-tek-kou m7-na7教阮bat字，也常常開拆hou7阮聽，教阮著照道理去行。有一e5昏，我代先讀羅馬十五章，講，「咱勇健著容允hit個軟弱e5，m7 thang求家己歡喜；」chiah-e5字我差不多攏bat，若有一兩字m7-bat。Kho-ni2 m7-bat e5是較濟；讀了，我就beh讀第2節。Kho-ni2講，免koh讀下面，著聽看是啥物意思。就tui3 Lek8-tek-kou講，你看我是勇健e5，ti7 chia無一個囡仔親像我勇健，想這號會那親像teh舉我。Lek8-tek-kou講，冊內e5意思，這tiap8你boe7曉tit，也有你會曉tit e5。這節冊是講，你是勇健e5囡仔，著容允hit 個細漢軟弱e5，beh用你e5氣力幫贊in，m7是專專揀家己所歡喜e5代誌。Kho-ni2聽伊，就勻勻仔teh講，實在著an2-ni。我就趕緊講，伊chin7好款待我，伊是體貼軟弱e5。Kho-ni2就看我講，你是查某e5，koh細漢，姑不chiong著an2-ni款待你，想我款待彼得自然有增差。Kho-ni2講了，我就講，想這節冊所舉e5，m7是舉彼得，因為伊比你較濟歲lah。Lek8-tek-kou講，彼得是是誰？我應講，伊是Kho-ni2 e5二哥，十三歲lah，伊e5 io跋破相，若會倒teh boe7做啥物，別人teh做啥物伊攏boe7，伊也無chhap人。Lek8-tek-kou講，可惜！伊boe7做啥物，啥事伊m7學刺襪、so索仔ah？Kui-lo5你教伊，好m7好？我講兩項我攏boe7曉tit。 
Lek8-tek-kou講，我攏會教你，我tui3細漢做慣勢lah，這tiap8 iau2-ku2記得，你beh學mah？我應伊講，學hit個，beh-thai2有thang讀冊nih8，我若有暗頭一tiap8仔久閒，thang來讀冊，別時阮老母m7準我來。
Kho-ni2講，我學hit e5，thang仔m7 thang？讀冊是較無要緊，因為我chin7鈍。Lek8-tek-kou講，看你hit支手hiah粗魯，也m7好so索仔。Koh ka7我講，你讀第2節。我就讀，hit時心內攏無想字，因為我私心beh做e5，kap知著做e5，兩號e5念頭，chhap-chhap如ti7心內。Kho-ni2就勻勻仔teh讀hit 個第3節講，「基督無求家己e5歡喜。」我聽這節冊，ti7心內那是teh tui3我講e5，我讀了，就主意定著beh學so索仔，ka7 Lek8-tek-kou講，請你教我an3-choaN3 so。伊講，你an2-ni chiah是好囡仔，你tiam3 hia學so，我tiam3 chia教Kho-ni2讀，到你會so，伊亦會讀。Hia有寡礁草仔，你提來，我教你so，這幾日Kho-ni2著割寡草仔，ka7彼得備辦下teh。Kho-ni2講，An2-ni chin7好，我ka7伊備辦。
阮就倒去阮兜。論hit 個so索仔chin7會學，koh我也ai3 so，學一禮拜久，hit 個Lek8-tek-kou看了就講，你會曉tit so lah，thang去教彼得。
阮hit日倒來e5時，Kho-ni2就割一捆草仔，我提所so e5索仔，beh倒去hou7彼得看，hou7伊知我會曉tit so，也 so chin7好。行beh到阮兜，看見彼得猶原倒ti7 hi2沙nih8，我就走到hia講，彼得，我ka7你講一項代誌，我beh教你so索仔；hit 個Lek8-tek-kou講我是勇健e5，你是軟弱e5，我應該幫贊你。我已經學會曉 tit so lah，beh來教你。
彼得面做伊越去無beh看，我知伊無啥物歡喜，就khoeh伊hia坐，講，你m7 sai2受氣，tu2仔chiah teh講你軟弱e5，是講你逐日定定toa3 chia，boe7會thang去thit-tho5，無親像阮thang去城nih8，he kiam2無鬱鬱卒卒mah？伊聽了iau2-ku2面做伊越teh。我koh講，Kho-ni2連我kap hit 個Lek-tek-kou，攏想你的確beh學so索仔，我有toa3一條pan7來，你啥事m7看看cheh？Kho-ni2 ka7你割hiah濟草仔hiahN來。
彼得iau2無beh chhiu3-chhai2，也無beh看，做伊teh so手，親像真艱苦。無偌久伊就用手央面哭起來。我講，你m7 sai2哭，m7 sai2哭。伊講，我真憂悶ah；我是無路用e5人，一世人是an2-ni lah，我想Kho-ni2 ti7 hi2厝nih8，老母面頭前雖然有嫌伊，m7 ku2 ka-chiah後teh o-lo2伊是真好e5囡仔，是這家所倚靠e5。親像你是查某e5，m7 ku2會網蝦，也會讀冊，我是boe7做半項，也攏boe7曉得啥物代誌e5人。想世間啥事生我che無路用e5人？伊那講那哭，哭到嗓聲，我就真驚，因為伊往時攏m7-bat哭到an2-ni，伊也永m7-bat講家己e5代誌。今an2-ni講，就無法thang安慰伊，若有坐ti7伊身邊，聽伊koh講啥物話。Tiap8仔久伊koh講，往常時你kap Kho-ni2做堆，sin7我家己一個，今你beh教我做這個，是啥事nih？打算你kap Kho-ni2攏無beh chhap我。
我講，我攏m7知你有an2-ni想，Kho-ni2伊也m7知；你莫 tit an2-ni想，你thang kap我學so索仔，你若學會曉tit就thang做有路用e5人。Che索仔若去賣，會值濟濟錢。這tiap8人攏趕緊teh修理厝，索仔是做厝頂e5路用，家家戶戶攏著用。你若so索仔，會hou7老母歡喜，kiam2 m7是有路用e5人mah？
伊聽chiah-e5話，就那無哭，將伊e5手對面nih8放落去，看我所so e5索仔。Kho-ni2也ka7伊hiahN草仔來。彼得看見就chin7歡喜，beh代先so一條節仔看會使得抑boe7使得。阮3人定著主意，將so索仔e5代誌，無beh hou7阮老母知，就ti7離開家無遠去so索仔。阮老母逐日無閒，teh趕做工，也無chhap阮。彼得so一條，就蜷起來，Kho-ni2 ka7伊提去收破船內。Che船是反仆跨ti7海墘。聽候伊so到濟濟，才去賣錢，hou7老母。 
Kho-ni2 ka7伊講，我ka7你創濟濟草仔，看你到偌gau5 so，攏富足你用。我因為代先無kap Kho-ni2要緊彼得e5事，今卻有teh反悔。Hit一暗都也真歡喜，到倒teh睏e5時，我暗靜teh家己想，耶穌知彼得會學an2-ni做，也的確歡喜。 
第6章 
到8月，中秋就緊到，想了後日短，真koe7暗，暗頭chin7會無閒，驚了boe7會讀較濟，打算著別時才會kap hit 個 Lek8-tek-kou讀，因為我那想，心內那著急，ai3到boe7-tit一時緊猛會。 
有一日去問Lek8-tek-kou講，逐禮拜日早起，我也來讀，好抑m7？伊講，Thang來，總是hit日我無ti7-teh。我講，禮拜日早起你ta2落去nih？伊講，去禮拜堂。我就好一聲講，都無看你有啥物好衫，千千看見你只壁頂kui3一頂chhiN2帽仔na7-tiaN7。伊就笑講，好衣裳卻其無，che帽仔戴有十數年lah。
我講，這頂帽仔是會戴tit，若是戴去禮拜堂就boe7做tit。伊講，啥事boe7做tit？聽你an2-ni講，就知你be7 bat去禮拜堂。我講，有去lah，總是不過tiam3 ti7 hi2門口，無入去內面，看hiah-e5入去e5婦人人，攏是穿綢緞，戴sui2帽koa3插孔雀毛，攏無人戴親像你這等淺帽仔。伊講，He2是ta2落一間e5？我講，就是城內新起e5。伊講，Hit間人是ti7城內刁故意起beh hou7出外人禮拜e5，in吟詩祈禱，攏用英國話。阮平常人就無去hia，是因為beh聽阮e5土音，chiah常常去kap阮相近hit間e5禮拜堂。這間是講Ui-li7-su7話e5，你若kap我去，就會看見濟濟戴親像我戴這號淺帽仔e5；下禮拜日你著kap我去。
我講，人去hi2禮拜堂是做啥物？伊就起憂悶e5款，量約伊家己teh想囡仔到chiah大漢，iau2-boe7曉tit去禮拜堂是做啥物。Lek8-tek-kou就講，嬰仔，阮去禮拜堂，就是beh祈禱主，o-lo2主，也beh聽主e5聖經，kap人teh開拆聖經e5道理。
我講，若是有祈禱，我就beh去，因為我常常驚boe7曉祈禱。早前有一位太太ka7我講著祈禱，我定定憂悶無人教我，你若chhoa7我去，我真ai3去lah。Hit時心內ai3到boe7顧tit thang liam5-piN到禮拜日。 
到拜六e5昏，就攏boe7睏得，ai3天緊猛光。到天chhim2-chhim2-a2光，阮老母睏iau2-be7醒，想著hit 個 Lek8-tek-kou bat講，不管穿啥物衫去，攏thang。所以無聽候ka7阮老母hiahN新衫，就穿本teh穿e5衫，褪赤腳，去chhe7 Lek8-tek-kou。一下入門伊看見我，就有略仔奇怪，也無kap我講啥物。 
聽見禮拜堂teh摃鐘，阮就起身去。入禮拜堂iau2-be7有人來，我看我家己e5衫kiaN-lang5 ，就chin7見笑。Tu2仔kap Lek8-tek-kou7 ti7 hia teh坐，忽然聽見有hiah濟腳步聲，越頭一下ka7伊看cheh，有hiah濟e5囡仔一對一對相牽手入來，心內真奇怪，想chiah-e5囡仔，攏beh來做啥物。無偌久，牧師就上台，讀聖冊，開拆道理。Hit日ti7禮拜堂有濟濟我聽boe7曉tit，總是恍惚若有一位，阮看boe7見e5 ti7 hia聽阮所求。早我ti7 hit沙窟nih8祈禱，無an2-ni，不過信耶穌beh聽我na7-tiaN7。Lek8-tek-kou ka7我講，今ti7 chi2禮拜堂nih8，就知耶穌有kap咱ti7-teh。阮祈禱了，就吟一首詩，牧師koh teh講道理，我坐到這tiap8，就厭sian7，心真ai3聽，m7 ku2真sain7，就頭殼tuh ti7 Lek8-tek-kou e5肩頭邊teh睏，到人beh跪落去祈禱，我才醒。到禮拜煞，就kap Lek8-tek-kou倒來，一路也無講啥物話。 
明仔e5昏，我去讀冊e5時，問伊講，禮拜堂nih8 hiah-e5囡仔teh創啥物？伊講，In是學聖經會e5學生，kap in先生讀，做一下去禮拜堂讀聖冊、讀詩、學吟詩。我講，不論chhin3-chhai2 e5囡仔攏thang去mah？伊講，你若ai3去，若lin2老母beh hou7你去，he是真好。我講，我真ai3去lah，聽候我倒來去問阮老母，伊若beh hou7我去，我就去。 
冊讀了就緊me2倒去，beh問阮老母準我去聖經會讀mah。心內家己teh打算伊的確準我去。一下入門，也無管伊厝內有啥物代誌，直直走到阮老母面前講，你beh hou7我穿hit領水紅衫，去聖經會讀mah？伊就續受氣講，Hit 個去學聖經會，我攏m7準你，你beh學這個，學hit 個，將來續無一個thang相幫，你看hiah-e5麵包teh，是誰beh食ah？我聽見講，就倚去桌頂一下看，看見幾個麵包，攏pek到臭礁著火，烏ma-ma，差不多攏boe7食得。阮老母koh講，Che攏是因為lin2讀冊所致e5。後來我的確忍boe7 tiau5，出在lin2 lah。
我聽見伊an2-ni講，攏無明白是為著怎樣chiah講an2-ni。只是Kho-ni2 tiam3 ti7 hia頭tam3-tam3，面mi7發紅講，Che是我pek到臭火礁，烏臭臭e5。阮老母koh講，我boe7曉得lin2攏是he7-choe5 teh怎樣。連彼得一個神影也攏無看見，打算也是去讀冊。論che Kui-lo5本m7是算咱家內e5人，照法度koh較著幫贊我，伊也無beh在厝，那親像hit 個財主人e5查某子，日日去讀冊，sin7 che Kho-ni2，伊雖然ti7家nih8，教伊去顧pek爐，伊卻看hit 個麵包做無要緊若親像石頭，做伊看聖冊；將pek爐 e5事，無一點仔關心。
Kho-ni2講，照我想也是真可惜。老母講，你做你teh念可惜，hit e5麵包就家己會變好mah？到e5昏，你beh食就知烏koah苦，hit時就知叫koh較可惜。Koh舉hi2壁頂e5架仔講，Hit e5冊著ka7我定定掛hia，m7準你kap Kho-ni2去ka7我振動著；後來無論平常日、禮拜日，beh去讀冊，抑是讀聖經會攏m7準你去。
我聽chiah-e5話，心就真艱苦擋boe7-tiau5，就出去坐teh哭。一心teh想會曉tit讀聖冊，聽候hit 個太太若倒來，好thang讀hou7伊聽，也想beh kap hiah-e5囡仔，相kap去讀聖經會，今攏boe7做tit lah，就將本teh心適興e5，做一下無去。我本teh想beh做一個好囡仔，來學耶穌所教示e5話，今boe7 lah，m7是我e5錯，是因為m7-bat聖冊，無te3 thang去學好，就hou7阮老母teh受氣，卻也無想到阮有hiah濟hou7伊艱苦著急；koh也無打算Kho-ni2將這禮拜beh食e5麵包，pek到這樣，實在是伊無細膩。Koh hit時我也起憨性講，若是主耶穌beh hou7我做好囡仔，就無hou7我tu2著這號e5代誌，的確會hou7我去聖經會讀冊，學道理。 
到第二日早起，我iau2-ku2是這號款。阮老母講，你若定定chhai7 chi2厝內有啥物好？你較好出去。我聽了，出來beh去海邊，行無偌遠，聽見彼得teh叫我，聽伊e5聲說親像極歡喜e5，比前大不相同，只看見伊倚ti7 hi2破船坐teh so索仔，邊仔lok寡草仔。伊so去真緊，差不多無看見手。伊講，我so偌濟lah，你知mah？ Kho-ni2將我所so e5，做一下收ti7 hi2船內，你去看看cheh。
我就勻勻仔行beh去ka7伊看cheh，心內拾無打算伊so到hiah濟，到一會看見就chin7奇怪，m7若so濟koah好lah。就倒轉來ka7彼得講，Hiah-e5會值得十所千錢。伊講，這個索仔我有teh想hit e5作穡e5育祿伯，伊的確會ka7我買，因為這時伊chiah teh收冬，著欠用索仔；che是瑪莉姐ka7我講e5。Hit 個育祿伯ku2是伊e5頭家，你今早起，若無代誌thang去ka7伊講，賣錢就 thang交老母，kiam2 m7是hou7伊講乖嬰ah？我講，我無閒thang去，講了就 beh行。伊koh講，Kui-lo5 ah，求你去作田hia行一下，你若去ka7老母講，伊也的確beh hou7你去。我講，M7 sai2去問，我也無beh去hia。一邊講，一邊beh行，雖然an2-ni teh講，心內卻無平安，學道理雖be7深，卻知耶穌無歡喜an2-ni行，就坐ti7 hi2沙nih，家己teh想。忽然想著Lek8-tek-kou所教e5聖冊講，「基督也無求家己e5歡喜。」因為想到an2-ni款待彼得koh較tui3伊boe7-tit過，家己主意定著，beh倒轉去ka7彼得講。就行到伊hia講，彼得ah，tu2仔kap你睹氣講m7去，he實是我m7著，這tiap8今就beh去hia，你hou7我一條索仔做pan7，提去hou7伊看。
彼得就歡喜到boe7顧tit，講，我toa3 ti7 chia聽候你，伊beh買m7買你攏著來ka7我講。我講，你做你聽候，去m7 sai2偌久，一tiap8仔久就來。我一邊teh行，心內一邊teh想雖然無聖經ti7手nih，iau2-ku2著記得已經聽了e5話，求耶穌hou7我較明白；我koh想伊的確有啥物法度，hou7我會讀冊。 
</HL>