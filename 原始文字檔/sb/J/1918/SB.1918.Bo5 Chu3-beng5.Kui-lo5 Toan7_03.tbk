<CL>
 Te7 chhit chiuN 
 KiaN5 kau3 poaN3 lou7, thiaN-kiN3 u7 chhia siaN, lai5 kau3 bin7-cheng5, che7 chhia e5 lang5 mng7 goa2 kong2, Li2 beh kap goa2 che7 chhia mah? Goa2 khoaN3-kiN3 hit tiuN chhia chai3 gou7-kak, teng2-bin7 choh-chhan5 chu2 teh che7 chiu7-si7 Iok-lok8 peh, chhia chiu7 theng5-teh, i chiu7 khan goa2 chiuN7 chhia, mng7 goa2 kong2, Li2 beh ta2-loh8 khi3? Goa2 phah-sng3 li2 si7 beh khi3 goan2 tau khoaN3 lin2 toa7-chi2. Goa2 kong2, M7 si7 ah, tiau5-kou3-i3 si7 beh lai5 chhe7 li2. I kong2, Li2 si7 beh chhe7 goa2, che chin chhau3-tu2-kham2, chit tiap8 si7 siu gou7-kak e5 si5, goa2 han2-tit tiam3 ti7 hi2 chhu3; lin2 lau7-bu2 kah li2 lai5 sim2-mih8 tai7-chi3? Goa2 kong2, M7 si7 goan2 lau7-bu2 kah goa2 lai5, si7 Pi2-tek kah goa2 lai5. I chit tiap8 u7 so hiah-e5 chhau2-soh, siuN7 li2 kaN2 tioh8 eng7, chiah kah goa2 lai5 mng7 li2. I kong2, Tioh8, tioh8 eng7, che teh siu tang e5 si5, chhau2-soh u7 joa7 choe7 lou7-eng7, koh kin-ni5 khah bo5 te3 thang khi3 boe2. I u7 loa7 choe7? long2 ka7 goa2 lau5-teh. TaN thiaN-kiN3 i oe7 so soh-a2, chin si7 thang hoaN-hi2. 
 Goa2 kong2, Pi2-tek i ia7 chin ai3 choe3 sio2-khoa2 kang, pang-chan7 lau7-bu2, na7-si7 bang7 he5 e5 tai7-chi3, i si7 boe7-oe7 tau3 pang-chan7. Iok-lok8 peh kong2, Kho2-sioh hit e5 gin2-a2 oe7 chit e5, boe7 hit e5, hian7-chai7 i u7 loa7 choe7 soh-a2 beh boe7? Goa2 chiu7 chiong Pi2-tek sou2 so e5, ka7 i kong2. I kong2, He2 ku2 choe7, ia7 cham2-jian5 boe7-tit choe7 chiN5; li2 kap Kho-ni2 na7 beh ka7 i theh8-lai5, thang chiong soh-a2 choe3 chit8-e7 khun2-khi2-lai5, kin e7-pou lin2 nng7 lang5 kng kau3 goan2 tau, khoaN3 tat8-tit loa7 choe7 chiN5 chiu7 hou7 li2, li2 chiah theh8 khi3 hou7 Pi2-tek; goa2 siuN7 i tek-khak ai3 ka-ki7 theh8 kau lin2 lau7-bu2. Goa2 ki3-tit soe3-han3 e5 si5, ia7 si7 an2-ni, li2 chit tiap8 lai5 ka7 goa2 kong2, chin si7 ho2 gin2-a2, m7 si7 khang-khang kiaN5 e5. I an2-ni teh o-lo2 goa2, goa2 hoan2-tng2 kian3-siau3, in-ui7 i m7 chai goa2 kin cha2-khi2 u7 khi2 siu7-khi3, bo5 iau3-kin2 Pi2-tek, chi2 kou3 ka-ki7. 
 Iok-lok8 peh tui3 goa2 thau5-khak tah-tah teh kong2, Li2 toa7-han3 lah, tioh8 choe3 chit8 e5 ho2 cha-bou2 gin2-a2, chhin-chhiuN7 lin2 toa7-chi2 Ma2-li7, chiah oe7 an-ui3 lin2 lau7-bu2 e5 sim. Goa2 thiaN-liau2, koh khah chai tng boe7 khi2, chong2-si7 sim-lai7 teh siuN7 kong2, boe7 kham-tit hou7 i o-lo2 kau3 an2-ni. Kau3 in tau, u7 choe3 kang e5 lang5, ka7 goa2 hu5-loh8 chhia, kah goa2 khi3 chau3-kha chhe7 goan2 toa7-chi2. Kau3 chau3-kha, khoaN3-kiN3 goan2 toa7-chi2 kap in thau5-ke-niu5, koaN2-kin2 teh chu2 jit8-tau3, beh hou7 choe3 kang lang5 chiah8, i kah goa2 hi2 i2-liau5 che7, phang5 chit8 oaN2 lin kap mi7-pau beh hou7 goa2 chiah8. In thau5-ke-niu5 m7 si7 teh chu2 png7 si7 teh chu2 chhai3, chit8 piN choe3 i chu2, chit8 piN kap goa2 kong2-oe7, mng7 goan2 tau e5 tai7-chi3, un-un khun5-khun5 phang5 hou7 goa2, chong2-si7 kiaN goa2 chiah8 boe7 pa2. Goa2 chiah8-liau2, chiu7 peh-khi2-lai5 beh to3-khi3. I kong2, U7 chit8 koan3 lin hou7 li2 theh8-khi3 hou7 lin2 lau7-bu2 chiah8, chiu7 theh8 chit8 e5 kim-kim e5 be2-khau2-thih koan3, chiong lin to3 he7 teh. Goa2 chiu7 chiong ui5-sin-kun5 thng3-khi2-lai5, chih choe3 chit8 thiap8, he7 ti7 thau5-khak teng2, chiong hit koan3 lin khoa3 ti7 teng2-bin7, chiu7 ti3 to3-lai5 khi3 goan2 tau. 
 Hit si5 sim-lai7 pi2 cha2-khi2 khah khoaN3-oah8. KiaN5 kau3 Pi2-tek teh theng3-hau7 goa2 hia, khoaN3-kiN3 i, chiu7 chiong Iok-lok8 peh sou2 kong2 e5 oe7, long2 ka7 i kong2. I ia7 in2 theng3-hau7 kau3 e7-pou, kah goa2 kap Kho-ni2 chiah kng soh-a2 khi3 hou7 i. Kau3 goan2 tau chiong lin-koan3 lok ti7 mng5-khau2, chiu7 jip8-khi3 ka7 goan2 lau7-bu2 kong2, Cha2-khi2 goa2 u7 khi2 siu7-khi3, he m7 si7 ho2 gin2-a2 e5 khoan2-sit, taN beh koe2-piN3 oh8 ho2 lah, li2 na7 u7 sim2-mih8 tai7-chi3, tek-khak beh chin7 sim koaN2-kin2 khi3 choe3. I thiaN chit e5 oe7, chiu7 oat8-thau5 khoaN3 goa2, liam5-piN ka7 goa2 chim chhui3; cha2-cheng5 goan2 lau7-bu2 long2 bo5 an2-ni, taN ka7 goa2 chim chhui3, goa2 chin7 hoaN-hi2 kau3 boe7 kou3-tit. 
 Lau7-bu2 kong2, Goa2 e5 tai7-chi3 long2 boe7 than3 sim, chit8 poaN3 si7 ai3 siu7-khi3, goa2 thong jit8 chhiu2 bang5 kha loan7, tai7-chi3 siuN choe7, sim kap sin-khu long2 bo5 thang eng5, siuN7 beh hioh-khun3 chit8 tiap8-a2 ku2 ia7 boe7-oe7, ti5-hui tioh8 kau3 bong7-nih, chiah oe7. Goa2 chiu7 oa2 i sin-piN khia7-teh kong2, Goa2 beh kap li2 kong2 chit8 chat Seng3-chheh, li2 beh siu7-khi3 mah? I kong2, EN-a2 goa2 m7 siu7-khi3, li2 beh kong2 sim2-mih8, choe3 li2 kong2. Goa2 chiu7 chiong hit e5 Lek8-tek-kou sou2 ka3 e5 hit chat Seng3-chheh liam7 hou7 i thiaN, kong2, “Lin2 kiN3-na7 tioh8-boa5 taN tang7 taN3 e5, tioh8 chiu7-kun7 goa2, goa2 beh hou7 lin2 an-hioh.” 
 Liam7 liau2, i hut-jian5 che7-teh thi5-khau3, goa2 chin7 ki5-koai3, koh kiaN, in-ui7 tui3 goan2 gi7-hu7 si2-liau2, long2 bo5 khoaN3-kiN3 i khau3 kau3 an2-ni. Hit si5 goa2 chiu7 soah bo5 i3-su3, m7 chai tioh8 chaiN2-iuN7 kong2 chiah ho2, koh siuN7 kaN2 tioh8 lai5 khi3 kio3 Kho-ni2. Tiap8-a2 ku2 i khau3 soah, eng7 ui5-sin-kun5 chhit bak8-sai2 kong2, Li2 khoaN3 goa2 an2-ni khau3, liah8 choe3 ki5-koai3 mah? cha2-cheng5 goa2 ia7 bat thiaN-kiN3, soe3-han3 ia7 oe7 liam7-tit, li2 thang koh liam7 chit8 pian3. 
 Goa2 chiu7 kah liam7 chit8 pian3, soa3 kong2, Che si7 Ia5-sou kong2 e5, tek-khak si7 u7 iaN2. I koh kong2, Sit8-chai7 si7 u7 iaN2, na7-si7 kiaN-liau2 m7 si7 tui3 goa2 kong2 e5. Cha2-cheng5 goan2 lau7-bu2 ia7 ka7 goa2 kong2 lah, na7-si7 sou2 kiaN5 e5 lou7, kap goan2 bu2 bo5 saN-tang5, kiaN-liau2 chiong lai5 boe7 choe3 chit8 tui. Li2 tioh8 choe3 ho2 gin2-a2, u7-si5 siu7-khi3 li2, li2 m7 sai2 khng3 ti7 sim-nih; hian7 si5 chin bo5 eng5, li2 m7 sai2 koh kap goa2 kong2. Goa2 chiu7 cheng7-cheng7 bo5 choe3 siaN, chiong lin koan3 theh8-jip8-lai5, chiau3 siong5 kap i choe3 kang. 
 E7-pou goa2 kap Kho-ni2 khi3 siaN5-lai7 boe7 he5, boe7 liau2 to3-lai5, koh chiong soh-a2 kng khi3 hou7 hit e5 choh-chhan5 e5 thau5-ke, chiu7 chiong-kun7 beh am3 lah. Tui3 hia to3-lai5, boe7 gou7 e5 sio2 kim-a2 ti7 chhiu2-nih, chha-put-to tat8-tit se-kok chiN5 chap8 chheng chiN5, Tiong-kok chiN5 ji7-chap8-goa7 chheng, pi2 cheng5 sou2 kou2 e5 ke3, hoan2-tng2 boe7 khah ke, chiu7 koaN2-kin2 to3-lai5. Ti7 lou7-nih teh kiaN5, siuN7 khah-theng5 Pi2-tek na7 khoaN3-kiN3 boe7 chiah-e5 chiN5, tek-khak hoaN-hi2 kau3 boe7 kou3-tit, siuN7 chiu7 lau7-bu2 ia7 tek-khak hoaN-hi2. KiaN5 kau3 Pi2-tek hia, Kho-ni2 chiong hit-e5 kim-a2 chit8-e5 chit8-e5 sng3 he7 ti7 i chhiu2-nih. I chiu7 toa7 hoaN-hi2, in-ui7 chit-e5 si7 i thau5 chit8 pai2 e5 than3-chiN5. I kong2, Beh theh8-khi3 hou7 lau7-bu2, lin2 nng7 lang5 kap goa2 lai5 khi3, m7 ku2 chit si5 lau7-bu2 bo5 ti7 lan2 tau, chhiaN2 che7 chi2 soa-nih theng3-hau7 i to3-lai5. 
 Tui3 goa2 khi3 Lek8-tek-kou in tau thak8-chheh, chit pai2 khiok si7 thau5 chit8 pai2 bo5 khi3, sim chin m7 chheng3-i3. Kho-ni2 tui3 goa2 kong2, Lan2 lai5 khi3 hi2 hoaN7-nih liah8 koaN2 sui2-koe, thang choe3 mih8-phe3. Pi2-tek ia7 in2 beh theng3-hau7 goan2 to3-lai5, chiah chiong gun5 kau hou7 lau7-bu2. Goan2 bo5 liah8 kau3 loa7 choe7 chiu7 to3-lai5, kiaN5 kau3 li7 Pi2-tek hia bo5 loa7 hng7, thiaN-kiN3 i e5 siaN na2 teh khau3, chiu7 kin2-me2 chau2 kau3 i e5 bin7-cheng5, khoaN3-kiN3 Hou2-ni2 ti7 i bin7-cheng5, bin7 chhau3 kia5-kia5, kap i teh chhau2-lau7. Pi2-tek khoaN3-kiN3 goan2 kau3 chiu7 kong2, Kho-ni2, Kho-ni2, Hou2-ni2 kim-a2 ka7 goa2 theh8-khi3. Hou2-ni2 kong2, Li2 che chin gong7-ah, goa2 kiam2 m7 si7 kong2 theh8 chi2 gou7-e5 khi3, ke3 kui2 jit8 chiu7 beh heng5 li2 chap8 e5, che kiam2 m7 si7 hou7 li2 khah phiN mah? Pi2-tek koh khau3 kong2, Kho-ni2 boh8-tit hou7 i ka7 goa2 theh8-khi3, na7 i theh8-khi3 si7 long2 boe7 choe3-tit, goa2 pun2 u7 kong2 beh chiong che kim-a2 hou7 lan2 lau7-bu2. 
 Hou2-ni2 thiaN-liau2 che oe7, eng7 chhiu2 tah i e5 te7-a2 kong2, chiN5 ti7 chi2 lai7-bin7 lah, khoaN3 chi7-chui7-a2 kaN2 lai5 theh8? Chiu7 che3 Kho-ni2 hou7 goa2 chit8 e7 chhia i chiu7 to2-loh8-khi3, long2 m7 sai2 chhut-lat8. Kho-ni2 khoaN3 kiN3 Pi2-tek tit8-tit8 khau3, sim-lai7 tong3-boe7-tiau5, chiu7 nih8 kun5-thau5-bu2, chhin-chhiuN7 beh khi3 kap Hou2-ni2 saN-cheng. Hou2-ni2 chhio3 kong2, Choe3 li2 lai5, choe3 li2 lai5. Goa2 chiu7 ka7 Kho-ni2 pho7 teh, m7 hou7 i khi3, chit8 piN tui3 Hou2-ni2 kong2, Li2 beh kah chiah ho2-taN2 ah? ki3-jian5 choe3 chhat8, chhiuN2-liau2 Pi2-tek e5 kim-a2, koh beh toa7-han3 phah soe3-han3? 
 Hou2-ni2 kong2, Chi7-chui7 kong2 si7 chhiuN2 i, goa2 ka7 sio2-ti7 chioh chiN5, kiam2 oe7 kong2 si7 chhiuN2 i mah? Goa2 kong2, goa2 ka7 li2 kong2, li2 sit8-chai7 kap choe3 chhat8 bo5 siaN2 cheng-chha, Pi2-tek tek-khak si7 m7 chioh li2, li2 chit tiap8 na7 bo5 beh heng5 i, goa2 beh khi3 ka7 lan2 lau7-bu2 kong2, li2 khoaN3 i lai5 li2 beh chaiN2-iuN7? Hou2-ni2 pun2 bo5 kiaN goan2 lau7-bu2, m7 chai beh thai2 chit tiap8 bo5 beh hou7 goa2 khi3 kio3 goan2 lau7-bu2, kiaN-liau2 hou7 i chai, chiu7 chiong te7-a2 e5 kim-a2 to3-chhut-lai5, iu5-goan5 heng5 Pi2-tek kong2, Goa2 si7 kap li2 kun2-chhio3, beh chhi3 Kho-ni2, khoaN3 i kaN2 kap goa2 chaiN2-iuN7 mah? Koh ka7 Kho-ni2 kong2, Li2 chin si7 u7 tam2-ti3, che sio2 Kui-lo5 chhui3 ia7 chin lai7. Kong2-liau2 chiu7 choe3 i khi3. Chiah-e5 oe7 sui si7 chhio3-chhio3 teh kong2, i khiok siu7-khi3, bin7 piN3 peh8. Goan2 long2 u7 khoaN3-kiN3, koh kiaN, koh kho2-lin5. 
 Goan2 lau7-bu2 lai5 kau3 goan2 e5 sou2-chai7 kong2, Lin2 chhau2-lau7 sim2-mih8 tai7-chi3? Hou2-ni2 tah-loh8 khi3? i chit geh8 e5 kang-chiN5 long2 bo5 lai5 kau goa2. Pi2-tek kong2, I tu2-a2 tui3 chia khi3, chit tiap8 m7 sai2 khi3 mng7 i; goa2 chiong sou2 than3 e5 kau li2, chiu7 theh8 gou7 e5 sio2 kim-a2 kau hou7 lau7-bu2. Lau7-bu2 kong2, Li2 sou2 kong2 goa2 bo5 siaN2 beng5, che chiN5 li2 than3 e5 mah? I kong2, Si7 ah, che si7 Kui-lo5 ka3 goa2 so soh-a2, goa2 so loa7 choe7 lah, khi3 boe7 Iok-lok8 peh, tit-tioh8 gou7 e5 sio2 kim-a2. Iau2-ku2 beh so choe7-choe7, thang than3 choe7-choe7 gun5. 
 Lau7-bu2 kong2, Che chiah si7 koai eN, li2 choe3 an2-ni oe7 hou7 li2 hoaN-hi2 sim, bian2-tit che7 kau3 ut-ut chut-chut, koh thang chan7 goa2 ke3 jit8-chi2, chi2 kui2 jit8 bo5 khoaN3-kiN3 li2 e5 bin7, chiu7-si7 teh choe3 an2-ni, goa2 sit8-chai7 siuN7 bo5 kau3. Pi2-tek hoaN-hi2 kau3 tah chhiu2 chhio3 kong2, Goa2 choe3 chit-e5, siuN7 chiong-lai5 oe7 chiam7-chiam7 chiaN5 choe3 pu3 lang5, ka7 li2 khi2 chit8 keng toa7 chhu3, hou7 li2 chheng7 ho2 chiah8 ho2, chit8 jit8 kau3 am3, long2 m7 sai2 choe3 chit8 hang7 a2. Kho-ni2 kap Kui-lo5 ia7 thang choe3 chit8 e7 tiam3. Hou2-ni2 na7 ho2 khoan2-thai7 goa2, chiu7 ia7 beh hou7 i saN-kap tiam3. I kong2 liau2, chiu7 hah8-hah8 toa7 chhio3. Goan2 lau7-bu2 ia7 te3 i chhio3 khi2-lai5, hoaN-hi2 kau3 lau5 bak8-sai2, chit8 pak ut-ut chut-chut, ka7 Pi2-tek kong2, Kho2-sioh lin2 pe7 si2 lah, boe7 khoaN3-kiN3 li2 choe3 kang, na7-si7 khoaN3-kiN3 chiu7 m7 chai beh hoaN-hi2 kau3 chai2-iuN7. 
 Pi2-tek chiu7 kong2, Au7-lai5 li2 m7 sai2 kong2 bo5 lou7-eng7 e5 lang5 lah; cha2 m7 si7 goa2 bo5 beh tau3 choe3 kang, si7 Kui-lo5 bo5 ka3 goa2, goa2 chiah boe7 oe7 poaN3 hang7. Goa2 kong2, Che m7 si7 goa2 e5 i3-su3, si7 Lek8-tek-kou beh tai7-seng ka3 goa2 oe7, chiah kah goa2 ka3 li2. Lau7-bu2 kong2, chit e5 chu2-i3 si7 chhut tui3 Lek8-tek-kou mah? Goa2 thiaN i an2-ni mng7, ng3-bang7 i kah goa2 koh khi3 thak8 chheh, i to long2 bo5 kong2. Koh ka7 Pi2-tek kong2, Goa2 beh khi3 chu2 e5-hng, li2 thang lau5 chit8 e5 ka-ki7 eng7, in-ui7 che si7 thau5 chit8 pai2 than3 e5, li2 beh boe2 sim2-mih8, theng3-hau7 Kho-ni2 jip8 siaN5, chiah kah i ka7 li2 boe2. Pi2-tek lian5 che chiN5 ia7 m7 lau5-teh, kong2, Long2 kau li2, u7 chit8 hang7 tai7-chi3 ng3-bang7 li2 in2, pi2 goa2 lau5 che kim-a2 khah ho2. Lau7-bu2 kong2, Choe3 li2 khah kin2 kong2 si7 sim2-mih8 tai7-chi3? goa2 bo5 eng5 thang theng3-hau7, kiaN-liau2 han-chu5 tau7-a2 chu2 kau3 noa7 kou5-kou5. 
 Pi2-tek kong2, Kiu5 lau7-bu2 chun2 Kui-lo5 theh8 Seng3-chheh khi3 Lek8-tek-kou hia khi3 thak8. Goa2 thiaN i an2-ni kong2, kiaN lau7-bu2 siu7-khi3; i ia7 bo5 oat8 ke3-lai5 khoaN3 goa2, kong2, Ho2, goa2 chun2 i khi3, sui-jian5 an2-ni, chong2-si7 m7-na7 tit8-tit8 khi3 thak8-chheh, ia7 tioh8 sio2-khoa2 pang goa2 choe3 kang. Koh tui3 goa2 kong2, Liau2-au7 li2 koh khi3 thak8 chheh, ia7 thang khi3 oh8 Seng3-keng Hoe7, goa2 tui3 soe3-han3 ia7 bat thak8, na7-si7 sou2 thak8 e5 chha-put-to long2 boe7 ki3-tit. I kong2-liau2, chiu7 koaN2-kin2 jip8 khi3 chhu3-lai7. Goa2 bo5 phai3-phe hiah kan-khou2, taN liam-piN kau3 chiah khuiN3-oah8, chiu7 hoaN-thiN hi2-toe7, put-ko3 ui7-tioh8 Hou2-ni2 kun7-lai5 e5 khoan2-sit, u7 lioh8-a2 m7 pang3 sim. 
 Te7 poeh chiuN 
 Tui3 goa2 khi3 oh8 Seng3-keng Hoe7, sim long2 bo5 sng3 choe3 kau3-giah8, koh siong5-siong5 chiong sou2 oh8 e5, to3-lai5 thak8 hou7 Kho-ni2 thiaN. Ke3 nng7 saN le2-pai3, i ia7 siuN7 beh kap goa2 khi3, goan2 nng7 lang5 chiu7 chiong che i3-su3 ka7 Lek8-tek-kou kong2. Kho-ni2 koh kong2, Kong2 kau3 khi3 goa2 chin beh, na7-si7 iau2 u7 lioh8-a2 m7 ai3. Lek8-tek-kou kong2, SiaN2-su7 m7 nih? KaN2 si7 bo5 beh kap pi2 li2 khah soe3-han3 e5 gin2-a2 choe3 chit8 tui thak8 mah? I kong2, M7 si7 lah, si7 ui7-tioh8 i-chiuN5. Tak8 jit8 chheng7 khi3 loh8-hai2, che oe7 choe3-tit, na7 beh chheng7 khi3 Seng3-keng Hoe7, he2 kiaN-liau2 kian3-siau3, boe7 kiN3-tit lang5; na7 beh ka7 goan2 lau7-bu2 kong2, kah i hou7 goa2 chheng7 pat8 nia2, he2 kiaN-liau2 oh-tit, in-ui7 i iuN2-chhi7 goan2, thong jit8 choe3 kang, chiah tit-tioh8 ke3 jit8, beh thai2-tho2 kaN2 ka7 i kong2 beh i-chiuN5. Goa2 kong2, Li2 khoaN3 goa2 e5 saN kiam2 m7 si7 kap li2 piN5 phaiN2 mah? Lek8-tek-kou kong2, Lin2 nng7 lang5 e5 saN chha-put-to, put-ko3 Kho-ni2 hit nia2 pou2 khah chhou na7-tiaN7. Goa2 kong2, Bo5 lang5 ka7 goa2 pou2, li2 na7 beh ka3 goa2, chiu7 thang chiong Kho-ni2 e5 saN pou2 khah iu3, piN5-pang7 koh teng7-tauh. 
 Lek8-tek-kou kong2, Chit nia2 si7 boe7 pou2-tit lah, pou3 long2 hu, chiam thiN7 ke3-khi3, soaN3 chit8 e7 tioh8, chiu7 lih8-lih8-khi3. Koh ka7 Kho-ni2 kong2, Li2 ka-ki7 khi3 than3 chiN5, lai5 choe3 chit8 sin-khu sin e5 khah ho2. I in3 kong2, Goa2 long2 boe7 choe3 pat8 hang7 su7 na7 oe7 hiau2-tit bang7 he5, sou2 boe7 e5 chiN5 long2 kau goan2 lau7-bu2. Lek8-tek-kou kong2, He, si7 eng-kai e5, goa2 siuN7 li2 ia7 m7 si7 thong jit8 teh bang7-he5. 
 Kho-ni2 kong2, khah siong5 si7 poaN3 jit8 eng5, chong2-si7 sim2-mih8 lang5 beh chhiaN3 goa2 chit e5 gin2-na2 choe3 kang? Lek8-tek-kou kong2, Goa2 u7 chu2-i3, lin2 toa3 teh che7, thiaN goa2 kong2. Goa2 chiu7 kin2 ai3 thiaN i chu2-i3 chaiN2-iuN7. Lek8-tek-kou kong2, Li2 bat Au7-bun5 mah? i ia7 si7 kap lin2 ti7 hai2-piN khia7, si7 pai2-kha e5. Kho-ni2 thiaN liau2 thim3 thau5. Lek8-tek-kou koh kong2, Au7-bun5 si7 goa2 e5 goa7 sun, si7 chin ho2 e5 gin2-a2, ia7 kap goa2 chin chhin-jiat8. Teng2 le2-pai3 lai5 chia ka7 goa2 kong2, Hit-e5 ia2-chhai3 chin7 ho2, liam5-piN oe7 sek8, chi2 kui2 ni5 long2 bo5 chhin-chhiuN7 kin-ni5 chiah toa7 chang5, koh am7; goa2 na7 si7 bo5 pai2-kha, chiu7 khi3 khau thang than3 chiN5 hou7 pe7-bu2, in-ui7 chit tiap8 lau7-pe7 phoa3-piN7 long2 bo5 chek-thiok, beh siuN7-khoaN3 u7 hoat-tou7 thang lai5 pou2-thiap. 
 Cha2 goa2 kap Kho-ni2 sui-jian5 chai soaN-piN, hai2-chui2 im-tioh8 hit-e5 chioh8 phang7, chiu7 siN-chhut hit e5 ia2-chhai3, u7 lang5 eng7 chhou3 chim3 choe3 chhai3, khiok bo5 siuN7 kau3 khau lai5 thang boe7. Koh thiaN-kiN3 Lek8-tek-kou kong2, Goa2 in-ui7 Au7-bun5 kong2 che oe7, chiu7 siuN7 Kho-ni2 thang kap i saN-kap khi3. Au7-bun5 in u7 chit8 chiah lu5, ia7 u7 chit8 tiuN chhia, li2 khi3 ka7 in lau7-pe7 chioh, i tek-khak beh chioh li2. Goa2 kah Au7-bun5 chhoa7 li2 khi3 chhut chhai3 e5 sou2-chai7, ka7 li2 kong2 tah-loh8 chit8 ui7 chhai3 toa7 chang5 khah ho2, li2 thang tah8 chioh8-thau5 chit8 chan5 chit8 chan5 peh kau3 koaiN5 e5 sou2-chai7 khi3 khau chhai3, theng3-hau7 chhia tiN7, chiah thoa-khi3 siaN5-lai7 boe7; sou2 boe7 e5 chiN5 lin2 piN5 pun, Kho-ni2 na7 pun chit8 poaN3 goa2 siuN7 chiu7 thang boe2 chit8 sin i-chiuN5. 
 Kho-ni2 thiaN liau2, chiu7 tah chhiu2 kong2, He2, an2-ni chin ho2, chhiaN2 li2 ka7 Au7-bun5 kong2, mng7 i beh siaN2 si5 khi3. Chiu7 siaN2 si5 khi3, hit e5 peh soaN poaN5 nia2 goa2 chin oe7, na7 m7 si7 li2 tiam2-chhiN2 goa2 chit-e5 hoat-tou7 than3 chiN5, goa2 long2 ia7 siuN7 bo5 kau3. Hit-e5 Lek8-tek-kou chiu7 koh kong2, Long2 si7 in-ui7 Au7-bun5 chit-e5 gin2-a2 kek8 ho2, m7 si7 an2-ni, chiu7 bo5 hou7 li2 kap i khi3, goa2 ia7 siuN7 i kap li2 choe3 tui, si7 hou7 goa2 an sim. 
 Lek8-tek-kou au7-lai5 kap Au7-bun5 kong2 beng5, koh kap goa2 iok tiaN7 jit8-chi2 khi3 khau chhai3. Kau3 hit jit8, goa2 kap Kho-ni2 chiu7 saN-kap khi3, khi2-thau5 i m7 hou7 goa2 khi3, goa2 kah i hou7 goa2 khi3, beh kap i tau3 pang-chan7, chiah hou7 goa2 khi3. Goan2 kau3 Au7-bun5 in tau, i chhia i2-keng tau3 ho2, long2 chhong3 chiau5-pi7. Che chhia pun2 si7 eng7 be2 thoa, eng7 lu5 lai5 thoa khah bo5 hap8-sek. Goa2 kap Kho-ni2 che7 ti7 chhia-teng2, Au7-bun5 chiu7 khia7 ti7 chhia-nih koaN2 chhia. Kho-ni2 ka7 goa2 pho7-teh, in-ui7 hia long2 si7 chhan5-nih e5 chhiN lou7, chin7 bo5 piN5. 
 Kho-ni2 mng7 Au7-bun5 kong2, Li2 phah-sng3 chiong chhia lai5 khoa3 ti7 hai2 piN teng2, a2-si7 thoa khi3 soaN-nih, khoa3 ti7 soaN-pho teng2, theng3-hau7 goa2 khau chhai3? I kong2, Khoa3 ti7 hai2-piN boe7 choe3-tit, chui2 the3 e5 si5, put-ko3 lou7-chhut kui2 chhioh soa-toe7, ia7 boe7 khoa3-tit chhia. Goa2 i2-keng siuN7 lah, chit tiap8 sou2 kiaN5 e5 lou7, chiu7 phah-sng3 chiong chhia thoa chiuN7 soaN khi3, khoa3 ti7 oe7 thoa-tit chhia e5 sou2-chai7; goa2 kap li2 tau3 theh8 soh-a2 kap kheng, kau3 kek8 koaiN5 e5 sou2-chai7, li2 chiah khi3 hi2 soaN-pou-nih khau chhai3, theng3-hau7 khau kau3 kheng moa2, goa2 kap Kui-lo5 eng7 soh-a2 tioh8 chiuN7-lai5, khi3 he7 chhia-nih, li2 chiah eng7 kheng koh khi3 khau, chi2 nng7 khia kheng oaN7-lai5 oaN7-khi3. Kho-ni2 kong2, He2, chin ho2-se3, lan2 chiu7 thang chai3-tit chit8 chhia chhai3. Chit e5 soaN si7 ti7 hai2-piN, kap chhut ian5-khong3 e5 soaN saN-lian5, ti7 hit-e5 sio2 soaN-teng2 u7 chit8 tiau5 lou7, Au7-bun5 siuN7 beh tui3 chit tiau5 lou7 chiong chhia thoa kau3 hai2-piN e5 soaN-teng2, bo5 phah-sng3 na2 kiaN5 lou7 na2 kham2-khiat8. Kho-ni2 chiu7 kap goa2 loh8 chhia. 
 Au7-bun5 kong2, Che chhia boe7 koh chin3 lah, tioh8 khoa3-he7 chia. Goan2 chiu7 sia3 chhia, pang3 lu5 khi3 chiah8 chhau2. Goan2 saN lang5 toa3 kheng kap soh-a2, un5-un5-a2 chin3-cheng5 khi3. Che lou7 sui-bong2 phaiN2-kiaN5, pi2 pe5 kau3 soaN-piN khi3 khau chhai3 khiok u7 khah koe7. Goan2 kau3 kek8 koaiN5 e5 sou2-chai7 Au7-bun5 m7 kaN2 pe5 loh8 soaN. Kho-ni2 chiu7 thng3 saN beh ka-ki7 loh8-khi3, goa2 chiu7 kah i hou7 goa2 kap i saN-kap loh8-khi3, kong2, Li2 chai goa2 kap li2 chit8 iuN7 oe7 peh soaN poaN5 nia2, long2 bo5 chit8 tiam2-a2 kiaN, na7 si7 lan2 nng7 lang5 loh8-khi3, tau3 kha-chhiu2, khau khah kin2. Koh sou2 khau e5 chhai3, than3 hai2-piN e5 chui2, soe2 thoa7 chheng-khi3 chiah ho2, na7 tiam3 teng2-bin7, chi7-chui7-a2 oe7 ka7 li2 soe2? Kho-ni2 kong2, Li2 beh kap goa2 loh8-khi3 ia7 oe7 choe3-tit; na7 sai2 theh8 soh-a2, kau3 hit e5 oe7 khia7-tit e5 sou2-chai7, chiu7 toa3 hia soe2 chhai3, hou7 goa2 ka-ki7 chit8 lang5 khi3 khau. 
 Goan2 tiam3 ti7 soaN-teng2 si3-ui5 khoaN3, chi2 kiN3 cheng5-bin7 u7 toa7 hai2, hai2 piN u7 choe7-choe7 tho2-hi5 chun5, khoaN3 khah hng7-nih, chui2-bin7 u7 chit8 chiah toa7 chun5; au7-bin7 u7 chan5-chan5 thah8-thah8 e5 soaN, u7 lek8-lek8 e5 chhiu7-na5, khoaN3-kiN3 ian-tang5 lai7 kek ian chhut-lai5, chhin-chhiuN7 ou hun5, cho2-iu7 u7 choe7-choe7 siaN5, kap hiuN-sia7, koh u7 choe7-choe7 beh8-hng5, thiaN-kiN3 hng7-hng7 u7 liam5-a2 kap chhiuN3 koa e5 siaN. Kau3 goan2 pe5 loh8 soaN kui2 pou7, chiu7 long2 bo5 khoaN3-kiN3, tui3 e7-toe2 chit8 e7 khoaN3, khoaN3-kiN3 ou kham5-kham5 e5 hai2-chui2, sou2 thiaN-kiN3 na7 u7 kek8 toa7 hai2-eng2 e5 siaN, chit sou2-chai7 leng2-cheng7, bo5 poaN3 lang5, sui si7 chheng-thian pek8-jit8, goa2 e5 sim iah8 kiaN. Kho-ni2 ti7 thau5-cheng5 kiaN5, goa2 kio3 i to3-tng2 lai5 hu5 goa2 loh8-khi3. Goan2 kau3 lou7 e5 poaN3 io, keng-ke3 chit8 e5 sio2 soaN-tong7, Kho-ni2 beh khia7-teh khoaN3 lai7-bin7, goa2 thiaN-kiN3 lai7-bin7 na2 chhin-chhiuN7 u7 thou2-khui3 e5 siaN, chiu7 khiN5 i, kah i kin2 chau2, i khoaN3 goa2 e5 bin7-sek, kiaN kau3 tng7 tih huih-sek, chiu7 chhio3 goa2 kong2, Kui-lo5, li2 phah-sng3 hi2 lai7-bin7 u7 sai mah? m7 sai2 kiaN, na7 u7, goa2 oe7 po2-hou7 li2. I an2-ni an-ui3 goa2, si7 beh kah goa2 m7 sai2 kiaN, ho2 thang choe3 goan2 e5 kang. 
 Kau3 hit e5 chhut chhai3 e5 sou2-chai7, Kho-ni2 ka7 goa2 chhe7 chit8 e5 piN5 chheng-khi3 e5 sou2-chai7, kah goa2 toa3 hia soe2 chhai3. I khau chhai3 long2 khoa3 ti7 goa2 e5 sin-piN, goa2 soe2 chheng-khi3 chiah khoa3 ti7 kheng-nih, na7 u7 hou7 Au7-bun5 thoa oe7 tin2-tang7 na7-tiaN7, goa2 chiu7 chhut ki3-ho7, kah i thoa chiuN7-khi3, i thoa e5 si5 chi2 kiN3 hit e5 kheng tit8-tit8 chiuN7-khi3. Au7-bun5 chit8 piN thoa goan2 chit8 piN koh he7, theng3-hau7 i lui7 khang kheng loh8-lai5, chiah koh chiong toe2 chhai3 e5 kheng hou7 i thoa chiuN7-khi3, goan2 eng7 nng7 khia kheng lai5 saN thoe3-oaN7. 
 Kau3 khau u7 choe7-choe7 kheng, Au7-bun5 tui3 teng2-bin7 chhut ki3-ho7, goan2 chiu7 chai toe2 tiN7-lah, m7 sai2 koh khau. Chit si5 thiN beh am3-lah, goan2 tioh8 un5-un5-a2 khi2 khi3, in-ui7 lou7 khoaN3 bo5 sim2-mih8 hian7, kau3 tu2-a2-chiah kiaN5 ke3 e5 soaN-tong7 Kho-ni2 kong2, Li2 toa3 chia theng3-hau7 bak8-nih-a2 ku2, goa2 beh khi3 lai7-bin7 ka7 i khoaN3-khoaN3 cheh, ian5-chhian5 ia7 m7 sai2 loa7 ku2. Goa2 kong2, Ku2 am3-lah, li2 kau3 lai7-bin7 ia7 boe7 khoaN3-kiN3 sim2-mih8. Goa2 chin m7 ai3 i jip8 khi3 hi2 lai7-bin7, koh m7 ai3 kong2-chhut, kou-put-chiong tiam3 ti7 goa7-bin7 teh theng3-hau7 i, i khi3 chit8 bak8-nih-a2 ku2, chiu7 thiaN-kiN3 u7 kha-pou7 siaN, khoaN3-kiN3 chit8 lang5 pi2 Kho-ni2 khah toa7-han3, tui3 soaN-tong7-nih chhut lai5, koaN2-kin2 chiuN7-khi3, goa2 chin kiaN, in-ui7 chit8 e7 khoaN3 chit lang5 na2 bin7-sek8 bin7-sek8, lai5 kau3 tui3 goa2 bin7-cheng5 ke3, siong5-se3 khoaN3 i e5 khoan2-sit, si7 Hou7-ni2. Kho-ni2 ia7 te3 au7-bin7 kin2 chhut-lai5, khia7 ti7 goa2 sin-piN, sui si7 jit8 am3 goa2 iau2-ku2 oe7 khoaN3-kiN3 i e5 bin7-sek u7 piN3, i chiu7 soe3-a2 siaN mng7 goa2 kong2, Kui-lo5, li2 u7 khoaN3-kiN3 mah? Goa2 kong2, U7 lah, tu2-a2 ke3-khi3, si7 Hou2-ni2. Kho-ni2 kong2, Bo5 chho3, i ti7 hi2 lai7-bin7, m7 chai choe3 sim2-mih8, i kiaN goa2 khoaN3-kiN3 u7 ng i e5 bin7, ke2 choe3 m7-bat goa2, kaN2 si7 i u7 choe3 sim2-mih8 put-hoat e5 tai7-chi3. 
 Goa2 kong2, Am3 lah; boh8-tit toa3 chia lan2 tioh8 lai5 khi3, ban7-ban7 chiah lai5 kong2 lah. Kho-ni2 chiu7 beng5-beng5 hoan-hu3 goa2 kong2, M7 sai2 ka7 Au7-bun5 kong2, ia7 boh8-tit ka7 lau7-bu2 kong2. 
 Te7 kau2 chiuN 
 Goan2 kiN3-tioh8 Au7-bun5 kap i su-niu5 beng5-pek8, kah i bin5-a2 cha2-khi2 jip8 siaN5 khi3 boe7 chhai3. Goa2 kap Kho-ni2 chiu7 saN-kap to3-khi3, na2 kiaN5 na2 kong2 goan2 kin-a2-jit8 oe7 khau chiah choe7 chhai3. Koh the5-khi2 tu2-a2-chiah Hou2-ni2 e5 su7. Kho-ni2 kong2, I khi3 hia, kaN2 ia7 bo5 sim2-mih8 tai7-chi3, phah-sng3 si7 thit-tho5. Goa2 kong2, Na7 bo5 sim2-mih8 tai7-chi3, i siaN2-su7 kiaN, chiu7 choe3 i chau2? Kho-ni2 kong2, M7 chai i khoaN3-kiN3 si7 goa2 a2 m7 si7,hit si5 goa2 ia7 chin kiaN. Goa2 kong2, Li2 to3-khi3 beh ka7 lau7-bu2 kong2 mah? I kong2, U7 sim2-mih8 thang kong2? I na7 bo5 kong2, lan2 chiu7 m7 sai2 kong2; i na7 u7 kong2-khi2, lan2 chiah kong2, li2 m7 sai2 chiong chit e5 tai7-chi3 khoa3 sim. 
 Ke3 bin5-a2 cha2-khi3, Au7-bun5 chhai3 boe7-liau2, boe7 chin7 choe7 chiN5. Kho-ni2 chiu7 pun kui2 chheng chiN5, hiah-e5 chiN5 chha-put-to u7 kau3-giah8 i boe2 tit chit8 sin i-chiuN5. Lau7-bu2 chiu7 chin hoaN-hi2, in2 beh ka7 i boe2 pou3, soa3 ka7 i choe3 i-chiuN5. Koh kong2, Pai3-lak8 hiuN-chng u7 chu7-chip8, lin2 thang kap goa2 khi3 chian2-pou3. 
 Kau3 hit jit8 lak8 tiam2 cheng, goan2 chiu7 beh khi3, Hou2-ni2 iau2-be7 to3-lai5. Lau7-bu2 chiong choan7-si5 khoa3 ti7 tiaN7-tioh8 e5 sou2-chai7, khah koe7 chhe7, chiu7 saN-kap chhut-lai5. Goan2 chioh chit8 chiah lu5 hou7 Pi2-tek khia5, Kho-ni2 ka7 i khan, lau7-bu2 kap goa2 ti7 au7-bin7 te3 in kiaN5, goan2 long2 hoaN-hi2, in-ui7 m7-na7 beh ka7 Kho-ni2 boe2 pou3 choe3 i-chiuN7, lau7-bu2 ia7 beh boe2 oaN2-poaN5, kap ka-ki7 chheng7 e5 i-chiuN5, koh in2 beh ka7 goa2 boe2 ni5-soaN3 kah goa2 khi3 kiu5 Lek8-tek-kou ka3 goa2 chhiah beh8. Hiah-e5 teh chu7-chip8 e5, si7 ti7 hiuN-li2 tiong chit8 e5 khang3-toe7, chit jit8 si7 ti7 ian5-khong3 choe3 kang lang5 theh8 kang-chiN5 e5 jit8-chi2, in e5 hu7-jin5-lang5 choe7-choe7 chu7-chip8 khi3 boe2 mih8, sou2-i2 khi3 chu7-chip8 e5 lang5 choe7, ia7 u7 thang khoaN3 piN3 kau5-lang7. Goan2 tai7-seng bo5 khi3 khoaN3 hiah-e5, chiu7 khi3 boe7 hui5-khi3 e5 sou2-chai7, lau7-bu2 boe2 oaN2-phiat, koh ka7 Pi2-tek boe2 chit8 te3 te5-au, hit e5 te5-au u7 kim-ji7, chhau3-tu2-kham2 si7 i e5 mia5-ji7. Te7 it iau3-kin2 si7 beh chian2 pou3, bo5 siuN7 khi3 khoaN3 pat8 hang7, ti7 hia goan2 keng2 chit8 phit kek8 ho2 chin7 pui5 e5 pou3 si7 he-sek e5. Lau7-bu2 mng7 i e5 ke3-chiN5, si7 pi2 Koh-ni2 sou2 than3-e5 ke nng7 chheng chiN5. Kho-ni2 bo5 kong2 beh hit e5 pou3 ia7 bo5 kong2 poaN3 ku3 oe7, goa2 chiu7 beh koh khi3 pat8 ui7 khoaN3, goan2 lau7-bu2 chit8 e7 siuN7 kong2, che pou3 chap8 hun7 ho2, ia7 bo5 kui3, chiu7 thiN chiN5 ka7 i boe2. 
 Goa2 long2 bo5 kong2 sim2-mih8, i ka-ki7 ia7 bo5 boe2 poaN3 hang7, au7-lai5 chiah chai sou2 sin7 e5 chiN5 bo5 kau3 boe2 i sou2 chheng7 e5. Goa2 chiong pou3 pau ho2, chiu7 khi3 boe2 ni5 soaN3, boe2-liau2 goan2 chiah khi3 khoaN3 piN3 kau5-lang7. KhoaN3 ia3 lah, chiu7 siuN7 beh to3-khi3, goan2 tai7-ke chiu7 saN-kap to3-khi3; kiaN5 kau3 poaN3-lou7 Hou2-ni2 tui3 au7-bin7 koaN2 lai5, chiong i e5 chhiu2 moa ti7 Kho-ni2 e5 keng-thau5 un5-un5-a2 kiaN5, goa2 ti7 au7-bin7 te3 in, lau7-bu2 kap Pi2-tek ti7 thau5-cheng5. Hou2-ni2 kong2, Kho-ni2 li2 tioh8 choe3 ho2 lang5, bian2-tit hou7 goa2 kong2 peh8-chhat8, cha-bou7-jit8 li2 tu2-tioh8 goa2, m7 thang ka7 lau7-bu2 kong2. Kho-ni2 kong2, Li2 ti7 hi2 tong7-lai7 chhong3 sim2-mih8? I kong2, Li2 m7 sai2 koan2 goa2, beh ta2-loh8 khi3 si7 chhut-chai7 goa2, li2 thang khi3 hi2 chioh8 tong7-nih, goa2 chiu7 m7 thang khi3 mah? Li2 beh ka7 lau7-bu2 kong2, goa2 iau2-beh koh khah hou7 li2 ka7 lau7-bu2 kong2 nih. Hou2-ni2 chit8 piN kong2, chit8 piN chhio3. 
 Kho-ni2 kong2, Goa2 si7 khi3 khau chhai3, he li2 chai. Hou2-ni2 kong2, li2 thai2-tho2 chai goa2 m7 si7 khi3 khau chhai3 ah? Kho-ni2 kong2, Li2 na7 bo5 choe3 m7 tioh8 e5 su7, siaN2-su7 beh moa5 lau7-bu2? KhoaN3 li2 chit ho7 khoan2 sit8-chai7 boe7 pin5-sin3-tit, li2 ka7 goa2 kong2, tau3-ti2 si7-sim2-mih8 tai7-chi3? na7 bo5 beh chiu7 tioh8 kong2 hou7 lau7-bu2 chai; li2 na7 kong2, goa2 kap Kui-lo5 chiu7 bo5 the5-khi3. 
 I kong2, Li2 sit8-chai7 si7 ho2 gin2-a2, chong2-si7 ni5-he3 khah chio2, u7 loa7 choe7 tai7-chi3 li2 boe7 hiau2-tit, cha-bou7-jit8 goa2 ti7 hia u7 boe7-tit thang ka7 li2 kong2, kap ka7 lau7-bu2 kong2 e5 ian5-kou3, li2 boh8-tit ka7 i kong2 chiu7 ho2. 
 Kho-ni2 chiu7 khia7-teh tiam7-tiam7 ka-ki7 siuN7. Hou2-ni2 koh kong2, Goa2 si7 li2 e5 an2 hiaN, chin thiaN3 li2, sui-bong2 u7-si5-a2 khoan2-thai7 li2 khah m7 ho2, sim-lai7 m7 ku2 chai li2 si7 kek8 ho2 e5 gin2-a2, li2 na7 bo5 tai7-seng khi3 kong2, sin7 Kui-lo5 chit8 e5, li2 na7 kah i chaiN2-iuN7 i chiu7 chaiN2-iuN7. 
 Hou2-ni2 teh chiong chit ho7 ho2 oe7 ka7 i kong2, goa2 kiaN Kho-ni2 in2 i, chiu7 tui3 saN ka7 i tioh8 chit8 e7, kah i boh8-tit in2 i. Goa2 siuN7 na7 in2 i si7 m7 tioh8. Kho-ni2 iau2-be7 in3 i, Hou2-ni2 koh tui3 chiN5 te7-a2 lai7, to3-chhut chit8 e5 gun5-a2 kong2, Li2 na7 bo5 beh kong2 chit e5 tai7-chi3, chiu7 chiong che gun5-a2 hou7 lin2 nng7 lang5. Kho-ni2 kong2, M7 ah, goa2 siuN7-siuN7 khoaN3 cheh, ti7 hia tu2-tioh8 li2 e5 si5 bo5 siuN7 li2 u7 sim2-mih8 m7 ho2 e5 tai7-chi3, au7-lai5 khoaN3 li2 u7 hit e5 khoan2, kap kin-a2-jit8 sou2 kong2 e5 oe7 hoan2-tng2 hou7 goa2 u7 gi5-ngai2 m7 pang3-sim, goa2 sit8-chai7 m7 hou7 li2 jia-moa5, chong2-si7 beh kah goa2 bo5 khi3 ka7 lau7-bu2 kong2, goa2 bo5 beh. 
 Hou2-ni2 kong2, Li2 chin-chiaN3 bo5 beh mah? goa2 beh hou7 li2 chhi3 chu-bi7 cheh, khoaN3 chi7-chui7-a2 khah-iaN5. Hou2-ni2 chiu7 tui3 i e5 keng-thau5 thoa-lai5 sak-khi3, hiam2-hiam2 chhia-to2. Goa2 kiah8 bak8 si3-koe3 khoaN3, bo5 lang5 thang pang-chan7 goa2, chiu7 khiN5 Kho-ni2 e5 saN kong2, Li2 lai5, li2 lai5; lan2 kin2 chau2 to3-lai5 khi3 lah. Hou2-ni2 kong2, Choe3 li2 siuN7 goa2 beh hou7 li2 chau2-khi3, na7 li2 kap Kui-lo5 bo5 beh ka7 goa2 moa5-khi2-lai5, chiu7 phah li2. 
 Kho-ni2 kong2, Goa2 kiam2 bo5 kong2 boe7 choe3 tit mah? Hou2-ni2 chiu7 chhut-lat8 ka7 i phah chit8 e7. Goa2 chiu7 kin2 toa7 siaN au5-kio3, ia7 si7 khang-khang. Kho-ni2 kong2 Kui-lo5 li2 m7 sai2 jiong2, i beh phah chiu7 chhut-chai7 i phah. Hou2-ni2 chin7 lat8 phah i, chi2 kiN3 i ka-tioh8 chhui3-khi2 kun long2 bo5 tin2-tang7 ia7 bo5 choe3 siaN. Hou2-ni2 phah kau3 bo5 khui3-lat8 chiah theng5 chhiu2, kong2, Li2 che kian7-koai e5 gin2-a2, taN khoaN3 li2 in2 a2 m7 in2. Kho-ni2 iau2 si7 io5 thau5 bo5 beh in2, pun2 Kho-ni2 si7 chin u7 tam2-liong7 e5, tu2-tioh8 chit si5-chun7, bak8-sai2 tit8-tit8 lau5, oe7 kong2 boe7 chhut, sou2-i2 io5 thau5. 
 Hou2-ni2 kong2, Li2 phah-sng3 an2-ni chiu7 beh soah mah? goa2 ka7 li2 kong2, li2 na7 chiong cha7-bou7-jit8 kap kin-a2-jit8 e5 tai7-chi3 ka7 lau7-bu2 kong2, goa2 u7 hoat-tou7 hou7 li2 siuN7 hoan2-hoe2. Kong2-liau2 chiu7 choe3 i khi3. 
 Goa2 kah Kho-ni2 che7 ti7 thou5-kha nih, bin7 ka7 i chhit-chhit kong2, Goa2 na7 si7 beh khah toa7-han3 cheh, tek-khak ka7 i phah, pi2 i phah li2 khah tang7. Kho-ni2 kong2, Goa2 m7 ai3 thiaN li2 chit ho7 oe7; Hou2-ni2 pi2 goa2 koh khah thang kho2-lin5, goa2 m7 ai3 li2 chhin-chhiuN7 i. Kho-ni2 kong2-liau2, goa2 chiu7 mng7 i kong2, Hou2-ni2 phah li2 e5 si5, li2 beh thai2 hiah oe7 thun-lun2 tit? Kho-ni2 chiu7 ban7-ban7 kong2, Hit si5 teh siuN7 Lek8-tek-kou sou2 ka3 Seng3-keng e5 oe7, chong2-si7 m7 chai hit e5 i3-su3 si7 hap8 a2 m7 hap8. Goa2 thiaN-liau2, beng5-pek8 i kong2 e5 si7 sim2-mih8 i3-su3, chiu7 thim3 thau5. 
 I koh kong2, Tng hit jit8 Ia5-sou bo5 choe3 siaN put-lun7 sim2-mih8 lang5 chaiN2-iuN7 khoan2-thai7 I, long2 chhut-chai7 i; sou2 siuN7 e5, chiu7-si7 chit-e5, li2 siuN7-khoaN3 tioh8 a2 m7 tioh8? Goa2 hit si5 boe7 in3 i poaN3 ku3, chiu7 ka7 i chim-chhui3, eng7 chhiu2 pho7 i e5 bin7, soa3 khoeh i e5 sin-piN saN-kap hau2. 
 Koh tiap8-a2 ku2 kho-ni2 kong2, Lan2 tioh8 to3-lai5-khi3, bian2 hou7 lau7-bu2 teh khoa3 sim. Goa2 kong2, E5-hng li2 beh ka7 lau7-bu2 kong2 mah? I kong2, Bo5 tiaN7-tioh8, m7 chai tioh8 chaiN2-iuN7 chiah ho2, phah-sng3 m7 kong2. Goa2 kong2, Li2 khi3 mng7 Lek8-tek-kou ho2 a2 m7 ho2? I kong2, theng3-hau7 goa2 siuN7-khoaN3 teh, chong2-si7 bin5-a2-chai3 si7 le2-pai3-jit8 siuN7 chit-e5 tai7-chi3 m7 sai2 ka7 lang5 kong2. Goan2 chiu7 khi3 hai2-piN soe2 bin7, si7 bo5 beh hou7 lau7-bu2 khoaN3 chhut goan2 e5 hau2. Chit tiap8 Kho-ni2 kiaN5 lou7 long2 bo5 ho2-se3, chhin-chhiuN7 u7 phoa3-piN7, goa2 kiaN lau7-bu2 khoaN3-kiN3 beh mng7; kai-chai3 goan2 kau3 te3, i tu2-tu2 bo5 eng5, bo5 chhap goan2. Kho-ni2 chiu7 khi3 bin5-chhng5 nih to2, kau3 goan2 beh khun3 e5 si5, Hou2-ni2 iau2-bo5 to3-lai5, kau3 poaN3 mi5, u7 thiaN-kiN3 kha-pou7 siaN, si7 i to3-lai5. 
 Bin5-a2-jit8 si7 an-hioh jit8, e7 poaN3-pou Kho-ni2 kap goa2 khi3 hai2-hoaN7 nih che7. I kong2, Chit tiap8 u7 goan7 i3 koh khah tioh8 koe2 e5 tai7-chi3. Goa2 mng7 i, Sim2-mih8 tai7-chi3? I kong2, Thau5 chit8 hang7 beh choe3 ho2 gin2-a2, cha-bou7 jit8 mng2-pou li2 khoaN3 goa2 hiah thun-lun2, chhin-chhiuN7 si7 ho2 lang5, beh thai2 oe7 chai goa2 e5 sim-lai7 iau2 u7 oan3-hun7 e5 i3-su3? SiuN7 kau3 cha-bou7-jit8 ka7 li2 kong2 e5 oe7, hit ho7 i3-su3 chiah bo5 khi3, goa2 ia7 goan7 i3 sou2 kiaN5 sou2 choe3, thang hou7 Ia5-sou hoaN-hi2, in-ui7 i thoe3 goa2 siu7 tak8 ho7 e5 kan-khou2, goa2 bo5 sim2-mih8 thang po3-tap I. Goa2 kong2, Lek8-tek-kou kiam2 bo5 kong2-liau2 mah? Lan2 sui-jian5 si7 bu5-ti e5 song3-hiong kiaN2, Ia5-sou chiu7 ai3 lan2 thiaN3 i. 
 Kho-ni2 un5-un5-a2 kong2, Sit8-chai7 thiaN3 I, chong2-si7 he beh sng3 sim2-mih8? Goa2 chit ho7 bo5 ti3-sek e5 gong7 gin2-a2, lian5 I e5 mia5 iau2-ku2 m7 chai, I chiu7 chin thiaN3 goa2 chiau3-kou3 goa2, sou2-i2 ai3 choe3 tai7-chi3 hou7 I hoaN-hi2 ia7 put-ko3 si7 ki3-liam7 I khoan2-thai7 goa2 e5 un-tian2. Theng5 tiap8-a2 ku2 i koh kong2, Iau2-ku2 lau7-bu2 u7-si5 bo5 eng5 tioh8-kip, siuN7 i na7 chai u7 Ia5-sou e5 thiaN3-sioh, sim-lai7 chiu7 bian2 hiah choe7 iu-bun7, i na7 chin thiaN3 lan2, siong5-siong5 thoe3 lan2 hun sim lo5-khou2, goa2 chin ai3 i beng5-pek8 chit e5 to7-li2. 
 Goa2 kong2, Li2 bat eng7 che i3-su3 tui3 Ia5-sou kong2 a2 bo5? I kong2, Goa2 u7 kong2 kui2-na7 pai2 lah, siuN7 i tek-khak oe7 thiaN-kiN3, chu7-jian5 beh chiau3-kou3 lan2 an-ui3 lan2. Goa2 kong2, Ki3-tit Seng3-chheh u7 chit8 ku3 kong2; nng7 saN lang5 saN-kap ki5-to2, goa2 siuN7 li2 kap goa2 ki5-to2, ho2 mah? I chiu7 khan goa2 e5 chhiu2, saN-kap kui7-loh8 khi3 liam7 Chu2 e5 ki5-to2-bun5, liam7 liau2, i chiu7 chiong tu2-a2-chiah kap goa2 kong2 e5 tai7-chi3 lai5 ki5-to2 Chu2, kiu5 Chu2 pang-chan7, ia7 kiu5 Chu2 hou7 goan2 oe7 choe3 I sou2 hoaN-hi2 e5 su7, jiat8-sim thiaN3 I. Ki5-to2 liau2 goan2 chiu7 to3-khi3, chit8 lou7 bo5 oe7 kong2. 
</CL>
<HL>

第7章 
行到半路，聽見有車聲，來到面前，坐車e5人問我講，你beh kap我坐車mah？我看見hit張車載五穀，頂面作田主teh坐就是育祿伯，車就停teh，伊就牽我上車，問我講，你beh ta2落去？我扑算你是beh去阮兜看lin2大姊。我講，M7是ah，刁故意是beh來chhe7你。伊講，你是beh chhe7我，che真chhau3-tu2-kham2，這tiap8是收五穀e5時，我罕 tit tiam3 ti7 hi2厝；lin2老母教你來啥物代誌？我講，M7是阮老母kah我來，是彼得kah我來。伊這tiap8有so hiah-e5草索，想你kaN2著用，才教我來問你。伊講，著，著用，che teh收冬e5時，草索有偌濟路用，koh今年較無te3 thang去買。伊有偌濟？攏ka7我留teh。今聽見伊會so索仔，真是thang歡喜。
我講，彼得伊也真ai3做小可工，幫贊老母，若是網蝦e5代誌，伊是boe7會鬥幫贊。育祿伯講，可惜hit 個囡仔會這個，boe7 hit個，現在伊有偌濟索仔beh賣？我就將彼得所so e5，ka7伊講。伊講，He2 ku2濟，也嶄然賣得濟錢；你kap Kho-ni2若beh ka7伊提來，thang將索仔做一下捆起來，今e7晡lin2兩人扛到阮兜，看值得偌濟錢就hou7你，你才提去hou7彼得；我想伊的確ai3家己提交lin2老母。我記得細漢e5時，也是an2-ni，你這 tiap8來ka7我講，真是好囡仔，m7是空空行e5。伊an2-ni teh o-lo2我，我反轉見笑，因為伊m7知我今早起有起受氣，無要緊彼得，只顧家己。 
育祿伯tui3我頭殼tah-tah teh講，你大漢lah，著做一個好查某囡仔，親像lin2大姊瑪莉，chiah會安慰lin2老母e5心。我聽了，koh較知tng boe7起，總是心內teh想講，boe7堪 tit hou7伊o-lo2到an2-ni。到in兜，有做工e5人，ka7我扶落車，kah我去灶腳chhe7阮大姊。到灶腳，看見阮大姊kap in頭家娘，趕緊teh煮日晝，beh hou7做工人食，伊kah我hi2椅寮坐，捧一碗奶kap麵包beh hou7我食。In頭家娘m7是teh煮飯是teh煮菜，一邊做伊煮，一邊kap我講話，問阮兜e5代誌，殷殷勤勤捧hou7我，總是驚我食boe7飽。我食了，就爬起來beh倒去。伊講，有一罐奶hou7你提去hou7 lin2老母食，就提一個金金e5馬口鐵罐，將奶倒下teh。我就將圍身裙褪起來，折做一疊，下ti7頭殼頂，將hit罐奶跨ti7頂面，就戴倒來去阮兜。 
Hit時心內比早起較看活。行到彼得teh聽候我hia，看見伊，就將育祿伯所講e5話，攏ka7伊講。伊也允聽候到e7晡，教我kap Kho-ni2 才扛索仔去hou7伊。到阮兜將奶罐lok ti7門口，就入去ka7阮老母講，早起我有起受氣，he m7是好囡仔e5款式，今beh改變學好lah，你若有啥物代誌，的確beh chin7心趕緊去做。伊聽這個話，就越頭看我，liam5-piN ka7我chim嘴；早前阮老母攏無an2-ni，今ka7我chim嘴，我chin7歡喜到boe7顧tit。 
老母講，我e5代誌攏boe7趁心，一半是ai3受氣，我通日手忙腳亂，代誌siuN濟，心kap身軀攏無thang閒，想beh歇睏一tiap8仔久也boe7會，除非著到夢nih，chiah會。我就倚伊身邊企teh講，我beh kap你講一節聖冊，你beh受氣mah？伊講，嬰仔我m7受氣，你beh講啥物，做你講。我就將hit 個 Lek8-tek-kou所教e5 hit節聖冊念hou7伊聽，講，「Lin2見若著磨擔重擔e5，著就近我，我beh hou7 lin2安歇。」 
念了，伊忽然坐teh啼哭，我chin7奇怪，koh驚，因為tui3阮義父死了，攏無看見伊哭到an2-ni。Hit時我就煞無意思，m7知著怎樣講chiah好，koh想kaN2著來去叫Kho-ni2。Tiap8仔久伊哭煞，用圍身裙拭目屎講，你看我an2-ni哭，掠做奇怪mah？早前我也bat聽見，細漢也會唸tit，你thang koh念一遍。
我就kah念一遍，續講，Che是耶穌講e5，的確是有影。伊koh講，實在是有影，若是驚了m7是tui3我講e5。早前阮老母也ka7我講lah，若是所行e5路，kap阮母無相同，驚了將來boe7做一堆。你著做好囝仔，有時受氣你，你m7 sai2囥ti7心nih；現時真無閒，你m7 sai2 koh kap我講。我就靜靜無做聲，將奶罐提入來，照常kap伊做工。 
E7晡我kap Kho-ni2去城內賣蝦，賣了倒來，koh將索仔扛去hou7 hit 個作田e5頭家，就將近beh暗lah。Tui3 hia倒來，賣5個小金仔ti7手nih，差不多值得西國錢十千錢，中國錢二十外千，比前所估e5價，反轉boe7較加，就趕緊倒來。Ti7路nih8 teh行，想較停彼得若看見賣chiah-e5錢，的確歡喜到boe7顧得，想就老母也的確歡喜。行到彼得hia，Kho-ni2將hit個金仔一個一個算下ti7伊手nih。伊就大歡喜，因為這個是伊頭一擺e5趁錢。伊講，Beh提去hou7老母，lin2兩人kap我來去，m7 ku2這時老母無ti7咱兜，請坐chi2沙nih聽候伊倒來。
Tui3我去Lek8-tek-kou in兜讀冊，這擺卻是頭一擺無去，心真m7稱意。Kho-ni2 tui3我講，咱來去hi2岸nih掠寡水雞，thang做物配。彼得也允beh聽候阮倒來，才將銀交hou7老母。阮無掠到偌濟就倒來，行到離彼得hia無偌遠，聽見伊e5聲那teh哭，就緊me2走到伊e5面前，看見Hou2-ni2 ti7伊面前，面臭kia5-kia5，kap伊teh吵鬧。彼得看見阮到就講，Kho-ni2、Kho-ni2、Hou2-ni2金仔ka7我提去。Hou2-ni2講，你che真憨ah，我kiam2 m7是講提這5個去，過幾日就beh還你十個，che kiam2 m7是hou7你較phiN mah？彼得 koh哭講，Kho-ni2莫得 hou7伊ka7我提去，若伊提去是攏boe7做tit，我本有講beh將che金仔hou7咱老母。
Hou2-ni2聽了che話，用手tah伊e5袋仔講，錢ti7 chi2內面lah，看是誰仔敢來提？就che3 Kho-ni2 hou7我一下chhia伊就倒落去，攏m7 sai2出力。Kho-ni2看見彼得直直哭，心內擋boe7-tiau5，就nih8拳頭姆，親像beh去kap Hou2-ni2相cheng。Hou2-ni2笑講，做你來，做你來。我就ka7 Kho-ni2抱teh，m7 hou7伊去，一邊tui3 Hou2-ni2講，你beh kah chiah好膽ah？既然做賊，搶了彼得e5金仔，koh beh大漢扑細漢？
Hou2-ni2講，是誰講是搶伊，我ka7小弟借錢，kiam2會講是搶伊mah？我講，我ka7你講，你實在kap做賊無啥增差，彼得的確是m7借你，你這tiap8若無beh還伊，我beh去ka7咱老母講，你看伊來你beh怎樣？Hou2-ni2本無驚阮老母，m7知beh thai2這tiap8無beh hou7我去叫阮老母，驚了hou7伊知，就將袋仔e5金仔倒出來，猶原還彼得講，我是kap你滾笑，beh試Kho-ni2，看伊敢kap我怎樣mah？Koh ka7 Kho-ni2講，你真是有膽智，che小Kui-lo5嘴也真利。講了就做伊去。Chiah-e5話雖是笑笑teh講，伊卻受氣，面變白。阮攏有看見，koh驚，koh可憐。 
阮老母來到阮e5所在講，Lin2吵鬧啥物代誌？Hou2-ni2 tah落去？伊這月e5工錢攏無來交我。彼得講，伊tu2仔tui3 chia去，這tiap8 m7 sai2去問伊；我將所趁e5交你，就提五個小金仔交hou7老母。老母講，你所講我無啥明，che錢你趁e5 mah？伊講，是ah，che是Kui-lo5教我so索仔，我so偌濟lah，去賣育祿伯，得著5個小金仔 。iau2-ku2 beh so濟濟，thang趁濟濟銀。
老母講，Che 才是乖嬰，你做an2-ni會hou7 你歡喜心，免tit坐到鬱鬱卒卒，koh thang贊我過日子，這幾日無看見你e5面，就是teh做an2-ni，我實在想無到。彼得歡喜到搭手笑講，我做這個，想將來會漸漸成做富人，ka7你起一間大厝，hou7 你穿好食好，一日到暗，攏m7 sai2做一項仔。Kho-ni2 kap Kui-lo5也thang做一會tiam3。Hou2-ni2若好款待我，就也beh hou7 伊相kap tiam3。伊講了，就hah8-hah8大笑。阮老母也te3伊笑起來，歡喜到流目屎，一腹鬱鬱卒卒，ka7彼得講，可惜lin2父死lah，boe7看見你做工，若是看見就m7 知beh歡喜到怎樣。
彼得就講，後來你m7 sai2講無路用e5人lah；早m7 是我無beh鬥做工，是Kui-lo5無教我，我才 boe7會半項。我講，Che m7 是我e5意思，是Lek8-tek-kou beh代先教我會，才kah我教你。老母講，這個主意是出tui3 Lek8-tek-kou mah？我聽伊an2-ni問，向望伊教我koh去讀冊，伊都攏無講。Koh ka7彼得講，我beh去煮e5昏，你thang留一個家己用，因為che是頭一擺趁e5，你beh買啥物，聽候Kho-ni2入城，才教伊ka7你買。彼得連che錢也m7 留teh，講，攏交你，有一項代誌向望你允，比我留che金仔較好。老母講，做你較緊講是啥物代誌？我無閒thang聽候，驚了蕃薯豆仔煮到爛糊糊。
彼得講，求老母准Kui-lo5提聖冊去Lek8-tek-kou hia去讀。我聽伊an2-ni講，驚老母受氣；伊也無越過來看我，講，好，我准伊去，雖然an2-ni，總是m7 若直直去讀冊，也著小可幫我做工。Koh tui3我講，了後你koh去讀冊，也thang去學聖經會，我tui3細漢也bat讀，但是所讀e5 差不多攏boe7記tit。伊講了，就趕緊入去厝內。我無phai3-phe hiah艱苦，今liam-piN 到chiah快活，就歡天喜地，不過為著Hou2-ni2近來e5款式，有略仔m7 放心。 
第8章 
Tui3我去學聖經會，心攏無算做夠額，koh常常將所學e5，倒來讀hou7 Kho-ni2聽。過兩三禮拜，伊也想beh kap我去，阮兩人就將che意思ka7 Lek8-tek-kou 講。Kho-ni2 koh講，講到去我真beh，但是iau2有略仔m7 ai3。Lek8-tek-kou 講，啥事m7 nih？KaN2是無beh kap比你較細漢e5囡仔做一堆讀mah？伊講，M7是lah，是為著衣裳。逐日穿去落海，che會做tit，若beh穿去聖經會，he2驚了見笑，boe7見得人；若beh ka7阮老母講，kah伊hou7 我穿別領，he2驚了oh-tit，因為伊養飼阮，通日做工，才得著過日，beh thai2-tho2 kaN2 ka7伊講beh衣裳。我講，你看我e5衫kiam2 m7 是kap你平歹mah？Lek8-tek-kou 講，Lin2兩人e5衫差不多，不過Kho-ni2 hit領補較粗na7-tiaN7。我講，無人ka7我補，你若beh教我，就thang將Kho-ni2 e5衫補較幼，piN5-pang7 koh teng7-tauh。
Lek8-tek-kou講，這領是boe7補tit lah，布攏hu，針thiN7 過去，線一下tioh8，就裂裂去。Koh ka7 Kho-ni2講，你家己去趁錢，來做一身軀新e5較好。伊應講，我攏boe7做別項事但會曉得網蝦，所賣e5錢攏交阮老母。Lek8-tek-kou 講，He是應該e5，我想你也m7 是通日teh 網蝦。
Kho-ni2講，較常是半日閒，總是啥物人beh倩我這個囡仔做工？Lek8-tek-kou 講，我有主意，lin2 toa3 teh坐，聽我講。我就緊ai3聽伊主意怎樣。Lek8-tek-kou 講，你bat Au7-bun5 mah ？伊也是kap lin2 ti7 海邊企，是跛腳e5。Kho-ni2聽了thim3頭。Lek8-tek-kou koh講，Au7-bun5是我e5外孫，是真好e5囝仔，也kap我真親熱。頂禮拜來chia ka7我講，Hit-e5 野菜chin7好，liam5-piN 會熟，這幾年攏無親像今年chiah大欉，koh am7；我若是無跛腳，就去khau thang趁錢hou7 父母，因為這tiap8老父破病攏無積蓄，beh想看有法度thang來補貼。
早我kap Kho-ni2雖然知山邊，海水淹著hit個石縫，就生出hit e5野菜，有人用醋浸做菜，卻無想到khau來thang 賣。Koh聽見Lek8-tek-kou講，我因為Au7-bun5講che話，就想Kho-ni2 thang kap伊相kap去。Au7-bun5 in有一隻驢，也有一張車，你去ka7 in老父借，伊的確beh借你。我教 Au7-bun5 chhoa7你去出菜e5所在，ka7你講tah落一位菜大欉較好，你thang踏石頭一層一層peh到懸e5所在去khau菜，聽候車tiN7，才拖去城內賣；所賣e5錢lin2平分，Kho-ni2若分一半我想就thang買一身衣裳。 
Kho-ni2聽了，就搭手講，He2，an2-ni真好，請你ka7 Au7-bun5講，問伊beh啥時去。就啥時去，hit e5 peh山盤嶺我真會，若m7 是你點醒我這個法度趁錢，我攏也想無到。Hit個Lek8-tek-kou 就koh講，攏是因為Au7-bun5這個囡仔極好，m7是an2-ni，就無hou7 你kap伊去，我也想伊kap你做堆，是hou7 我安心。
Lek8-tek-kou 後來kap Au7-bun5講明，koh kap我約定日子去khau菜。到hit日，我kap Kho-ni2就相kap去，起頭伊m7 hou7 我去，我教伊hou7 我去，beh kap伊鬥幫贊，chiah hou7 我去。阮到Au7-bun5 in兜，伊車已經鬥好，攏創齊備。che車本是用馬拖，用驢來拖較無合適。我kap Kho-ni2坐ti7 車頂，Au7-bun5就企ti7 車nih 趕車。Kho-ni2 ka7我抱teh ，因為hia攏是田nih e5 生路，chin7無平。 
Kho-ni2問Au7-bun5講，你扑算將車來掛ti7 海邊等，抑是拖去山nih，掛ti7 山坡等，聽候我khau菜？伊講，掛ti7 海邊boe7做tit，水退e5時，不過露出幾尺沙地，也boe7掛tit 車。我已經想lah，這tiap8所行e5路，就扑算將車拖上山去，掛ti7 會拖tit 車e5所在；我kap你鬥提索仔kap筐，到極懸e5所在，你才去hi2 山埔nih khau菜，聽候khau到筐滿，我kap Kui-lo5用索仔tioh8上來，去he7車nih，你才用筐koh去khau，只兩khia筐換來換去。Kho-ni2講，He2，真好勢，咱就thang 載tit 一車菜。這個山是ti7 海邊，kap出鉛礦e5山相連，ti7 hit-e5小山頂有一條路，Au7-bun5想beh tui3這條路將車拖到海邊e5山頂，無扑算那行路那坎坷。Kho-ni2就kap我落車。 
Au7-bun5講，Che車boe7 koh進lah，著掛he7 chia。阮就捨車，放驢去食草。阮三人toa3筐kap索仔，勻勻仔進前去。Che路雖罔歹行，比爬到山邊去khau菜卻有較低。阮到極懸e5所在Au7-bun5 m7 敢爬落山。Kho-ni2就褪衫beh家己落去，我就教伊hou7 我kap伊相kap落去，講，你知我kap你一樣會peh山盤嶺，攏無一點仔驚，若是咱兩人落去，鬥腳手，khau較緊。Koh所khau e5菜，趁海邊e5水，洗thoa7清氣才好，若tiam3頂面，是誰仔會ka7你洗？Kho-ni2講，你beh kap我落去也會做tit；na7 sai2 提索仔，到hit e5會企tit e5所在，就toa3 hia洗菜，hou7 我家己一人去khau。
阮tiam3 ti7 山頂四圍看，只見前面有大海，海邊有濟濟討漁船，看較遠nih，水面有一隻大船；後面有層層疊疊 e5山，有綠綠 e5樹林，看見煙筒內激煙出來，親像烏雲，左右有濟濟城，kap鄉社，koh有濟濟麥園，聽見遠遠有帘仔 kap唱歌e5聲。到阮爬落山幾步，就攏無看見，tui3下底一下看，看見烏kham5-kham5 e5海水，所聽見若有極大海湧e5聲，這所在冷靜，無半人，雖是青天白日，我e5心亦驚。Kho-ni2 ti7 頭前行，我叫伊倒轉來扶我落去。阮到路e5半腰，經過一個小山洞，Kho-ni2 beh企teh看內面，我聽見內面那親像有吐氣e5聲，就khiN5伊，教伊緊走，伊看我e5面色，驚到當滴血色，就笑我講，Kui-lo5，你扑算hi2內面有獅mah？m7 sai2驚，若有，我會保護你。伊an2-ni安慰我，是beh教我m7 sai2驚，好thang做阮e5工。 
到hit e5出菜e5所在，Kho-ni2 ka7我chhe7一個平清氣e5所在，教我toa3 hia洗菜。伊khau菜攏掛ti7 我e5身邊，我洗清氣才掛ti7 筐nih，若有hou7 Au7-bun5拖會振動na7-tiaN7，我就出記號，教伊拖上去，伊拖e5時只見hit e5筐直直上去。Au7-bun5一邊拖阮一邊koh he7，聽候伊lui7空筐落來，才 koh將toe2菜e5筐hou7 伊拖上去，阮用兩khia筐來相替換。 
到khau有濟濟筐，Au7-bun5 tui3頂面出記號，阮就知toe2 tiN7-lah，m7 sai2 koh khau。這時天beh 暗lah，阮著勻勻仔起去，因為路看無啥物現，到tu2仔chiah行過e5 山洞Kho-ni2講，你toa3 chia聽候目nih仔久，我beh去內面ka7伊看看cheh，延chhian5也m7 sai2偌久。我講，Ku2暗lah，你到內面也boe7看見啥物。我真m7 ai3伊入去hi2內面，koh m7 ai3講出，姑不將tiam3 ti7 外面teh聽候伊，伊去一目nih仔久，就聽見有腳步聲，看見一人比Kho-ni2較大漢，tui3 山洞nih 出來，趕緊上去，我真驚，因為一下看這人那面熟面熟，來到tui3我面前過，詳細看伊e5款式，是Hou2-ni2。Kho-ni2也te3後面緊出來，企ti7 我身邊，雖是日暗我iau2-ku2會看見伊e5 面色有變，伊就細仔聲問我講，Kui-lo5，你有看見mah？我講，有lah，tu2仔過去，是Hou2-ni2。Kho-ni2講，無錯，伊ti7 hi2內面，m7 知做啥物，伊驚我看見有掩伊e5面，假做m7-bat我，kaN2 是伊有做啥物不法e5代誌。
我講，暗lah；莫得toa3 chia咱著來去，慢慢才來講lah。Kho-ni2就明明吩咐我講，M7 sai2 ka7 Au7-bun5講，也莫得ka7老母講。
第9章 
阮見著Au7-bun5 kap伊思量明白，kah伊明仔早起入城去賣菜。我kap Kho-ni2就相kap倒去，那行那講阮今仔日會khau chiah濟菜。Koh 提起 tu2仔chiah Hou2-ni2 e5事。Kho-ni2講，伊去hia，kaN2 也無啥物代誌，扑算是thit-tho5。我講，若無啥物代誌，伊啥事驚，就做伊走？Kho-ni2講，M7 知伊看見是我抑m7 是，hit時我也真驚。我講，你倒去beh ka7老母講mah？伊講，有啥物 thang講？伊若無講，咱就m7 sai2講；伊若有講起，咱才講，你m7 sai2將這個代誌掛心。
過明仔早起，Au7-bun5菜賣了，賣chin7濟錢。Kho-ni2就分幾千錢，hiah-e5錢差不多有夠額伊買得一身衣裳。老母就真歡喜，允beh ka7伊買布，續ka7伊做衣裳。Koh講，拜六鄉庄有聚集，lin2 thang kap我去剪布。
到hit日六點鐘，阮就beh去，Hou2-ni2 iau2-be7倒來。老母將choan7匙掛ti7 定著e5所在，較會chhe7，就相kap出來。阮借一隻驢hou7 彼得騎，Kho-ni2 ka7伊牽，老母kap我ti7 後面te3 in行，阮攏歡喜，因為m7 若beh ka7 Kho-ni2買布做衣裳，老母也beh買碗盤，kap家己穿e5衣裳，koh允beh ka7我買ni5線kah我去求Lek8-tek-kou教我刺襪。Hiah-e5 teh聚集e5，是ti7 鄉里中一個空地，這日是ti7 鉛礦做工人提工錢e5日子，in e5婦人人濟濟聚集去買物，所以去聚集e5人濟，也有thang看變猴弄。阮代先無去看hiah-e5，就去賣hui5器e5所在，老母買碗phiat，koh ka7彼得買一塊茶甌，hit e5茶甌有金字，chhau3-tu2-kham2是伊e5名字。第一要緊是beh剪布，無想去看別項，ti7 hia阮揀一匹極好chin7肥e5布是灰色e5。老母問伊e5價錢，是比Kho-ni2所than3-e5 加兩千錢。Kho-ni2無講beh hit e5布也無講半句會，我就beh koh去別位看，阮老母一下想講，che布十分好，也無貴，就添錢ka7伊買。 
我攏無講啥物，伊家己也無買半項，後來才知所剩e5錢無到買伊所穿e5。我將布包好，就去買ni5線，買了阮才去看變猴弄。看厭lah，就想beh倒去，阮逐家就相kap倒去；行到半路Hou2-ni2 tui3後面趕來，將伊e5手moa ti7 Kho-ni2 e5肩頭勻勻仔行，我ti7 後面te3 in，老母kap彼得ti7 頭前。Hou2-ni2講，Kho-ni2你著做好人，免tit hou7 我講白賊，昨暮日你tu2著我，m7 thang ka7老母講。Kho-ni2講，你ti7 hi2洞內創啥物？伊講，你m7 sai2管我，beh ta2落去是出在我，你thang去hi2石洞nih，我就m7 thang去mah？你beh ka7老母講，我iau2-beh koh較hou7 你ka7老母講nih。Hou2-ni2一邊講，一邊笑。 
Kho-ni2講，我是去khau菜，he你知。Hou2-ni2講，你thai2-tho2知我m7 是去khau菜ah？Kho-ni2講，你若無做m7 著e5事，啥事beh瞞老母？看你這號款實在boe7憑信tit ，你ka7我講，到底是啥物 代誌？若無beh就著講hou7 老母知；你若講，我kap Kui-lo5就無提起。
伊講，你實在是好囡仔，總是年歲較少，有偌濟代誌你boe7曉得，昨暮日我ti7 hia有boe7-tit thang ka7你講，kap ka7老母講e5緣故，你莫得ka7伊講就好。
Kho-ni2就企teh恬恬家己想。Hou2-ni2 koh講，我是你e5 an2兄，真疼你，雖罔有時仔款待你較m7 好，心內m7 ku2知你是極好e5囡仔，你若無代先去講，剩Kui-lo5一個，你若教伊怎樣伊就怎樣。
Hou2-ni2 teh將這號好話ka7伊講，我驚Kho-ni2允伊，就tui3衫ka7伊tioh8 一會，教伊莫得允伊。我想若允伊是m7 著。Kho-ni2 iau2-be7應伊，Hou2-ni2 koh tui3錢袋仔內，倒出一個銀仔講，你若無beh講這個代誌，就將che銀仔hou7 lin2兩人。Kho-ni2講，M7 ah，我想想看cheh，ti7 hia tu2著你e5時無想你有啥物 m7 好e5代誌，後來看你有hit e5款，kap今仔日所講e5話反轉hou7 我有疑ngai2 m7 放心，我實在m7 hou7 你遮瞞，總是beh 教我無去ka7老母講，我無beh。
Hou2-ni2講，你真正無beh mah？我beh hou7 你試滋味cheh，看是誰仔較贏。Hou2-ni2就tui3伊e5肩頭拖來sak去，險險chhia倒。我kiah8目四界看，無人thang幫贊我，就khiN5 Kho-ni2 e5衫講，你來，你來；咱緊走倒來去lah。Hou2-ni2講，做你想我beh hou7 你走去，若你kap Kui-lo5無beh ka7我瞞起來，就扑你。
Kho-ni2講，我kiam2無講boe7做tit mah？Hou2-ni2就出力ka7伊扑一下。我就緊大聲喉叫，也是空空。Kho-ni2講Kui-lo5你m7 sai2嚷，伊beh扑就出在伊扑。Hou2-ni2 chin7力扑伊，只見伊咬著嘴齒筋攏無振動也無做聲。Hou2-ni2扑到無氣力才停手，講，你che kian7乖e5囡仔，今看你允抑m7 允。Kho-ni2 iau2是搖頭無beh允，本Kho-ni2是真有膽量e5，tu2著這時陣，目屎直直流，會講boe7出，所以搖頭。 
Hou2-ni2講，你扑算an2-ni就beh煞mah？我ka7你講，你若將昨暮日 kap今仔日e5代誌ka7老母講，我有法度hou7 你想反悔。講了就做伊去。 
我kah Kho-ni2坐ti7 塗腳nih，面ka7伊拭拭講，我若是beh較大漢cheh，的確ka7伊扑，比伊扑你較重。Kho-ni2講，我m7 ai3聽你這號話；Hou2-ni2比我koh較thang可憐，我m7 ai3你親像伊。Kho-ni2講了，我就問伊講，Hou2-ni2扑你e5時，你beh thai2 hiah會吞忍tit？Kho-ni2就慢慢講，Hit時teh想Lek8-tek-kou 所教聖經e5話，總是m7 知hit個意思是合抑m7 合。我聽了，明白伊講e5是啥物意思，就thim3頭。 
伊koh講，當hit日耶穌無做聲不論啥物人怎樣款待伊，攏出在伊；所想e5，就是這個，你想看著抑m7 著？我hit時boe7應伊半句，就ka7伊chim嘴，用手抱伊e5面，續khoeh伊e5身邊相kap哮。 
Koh tiap8-a2久Kho-ni2講，咱著倒來去，免hou7 老母teh掛心。我講，E5昏你beh ka7老母講mah？伊講，無定著，m7 知著怎樣才好，扑算m7 講。我講，你去問Lek8-tek-kou 好抑m7 好？伊講，聽候我想看teh，總是明仔再是禮拜日想這個代誌m7 sai2 ka7人講。阮就去海邊洗面，是無beh hou7 老母看出阮e5哮。這tiap8 Kho-ni2行路攏無好勢，親像有破病，我驚老母看見beh問；佳哉阮到te3，伊tu2-tu2無閒，無chhap阮。Kho-ni2就去眠床nih 倒，到阮beh睏e5時，Hou2-ni2 iau2無倒來，到半暝，有聽見腳步聲，是伊倒來。 
明仔日是安歇日，下半晡Kho-ni2 kap我去海岸nih坐。伊講，這tiap8有願意koh較著改e5代誌。我問伊，啥物代誌？伊講，頭一項beh做好囡仔，昨暮日晚晡你看我hiah吞忍，親像是好人，beh thai2會知我e5心內iau2有怨恨e5意思？想到昨暮日ka7你講e5話，hit號意思才無去，我也願意所行所做，thang hou7 耶穌歡喜，因為伊替我受逐號e5艱苦，我無啥物 thang報答伊。我講，Lek8-tek-kou kiam2無講了mah？咱雖然是無知e5散hiong子，耶穌就ai3咱疼伊。
Kho-ni2勻勻仔講，實在疼伊，總是he beh算啥物？我這號無智識e5憨囡仔，連伊e5名iau2-ku2 m7 知，伊就真疼我照顧我，所以ai3做代誌hou7 伊歡喜也不過是紀念伊款待我e5恩典。停tiap8仔久伊koh講，Iau2-ku2老母有時無閒著急，想伊若知有耶穌e5 疼惜，心內就免hiah濟憂悶，伊若真疼咱，常常替咱分心勞苦，我真ai3伊明白這個道理。
我講，你bat用che意思tui3耶穌講抑無？伊講，我有講幾若擺lah，想伊的確會聽見，自然beh照顧咱安慰咱。我講，記得聖冊有一句講；兩三人相kap祈禱，我想你kap我祈禱，好mah？伊就牽我e5手，相kap跪落去唸主e5祈禱文，唸了，伊就將tu2仔chiah kap我講e5代誌來祈禱主，求主幫贊，也求主hou7 阮會做伊所歡喜e5事，熱心疼伊。祈禱了阮就倒去，一路無會講。 
</HL>