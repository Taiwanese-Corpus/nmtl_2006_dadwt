<CL>
 Lang5 mi5-si5 khun3 siong5-siong5 ai3 bang7-kiN3. U7-si5 sou2 bang7-kiN3-e5 put-chi2 sim-sek, ia7 u7-si5 sit8-chai7 hou7 lang5 thang kiaN. U7 lang5 phah-sng3 lang5 oe7 bin5-bang7 si7 in-ui7 leng5-hun5 li7-khui seng-khu, si3-koe3 khi3 lu2-heng5, kiam2-chhai2 khi3 hng7-hng7 goa7-kok e5 sou2-chai7. Sou2-i2 lang5 teh khun3 m7 thang hiong5-hiong5 ka7 i phah-chhiN2, kiaN-liau2 leng5-hun5 to3-lai5 chhe7 bo5 lang5. TaN lang5 oe7 bin5-bang7 m7 si7 in-ui7 an2-ni. Lan2 e5 leng5-hun5 ki5-sit8 long2 bo5 li7-khui seng-khu; na7 u7, lan2 tek-khak si2. Lan2 khun3 loh8-bin5 e5 si5 khah han2-tit bang7-kiN3. Te7-it siong5 bang7 si7 bi5-khi3, a2-si7 tu2 beh cheng-sin5 e5 si5. Koh-chai3 lan2 na7 toa7 hoan5-lo2, a2-si7 toa7 hoaN-hi2, a2-si7 seng-khu khah bo5 khoaN3-oah8, ia7 oe7 khah chiap8 bang7-kiN3. Che si7 in-ui7 lan2 e5 jiok8-the2 kap lan2 e5 sim-sin5 u7 saN lian5-lok8 e5 sou2-chai7 ti7-teh. 
 Phi3-ju7 chit8 e5 lang5 teh khun3 ia7 i e5 mi5-phe7 phah ka-lauh8, Hit-tiap8 i seng-khu khah leng2, i chiu7 bang7-kiN3 tang-thiN chin koaN5, a2-si7 khi3 kau3 u7 seh e5 sou2-chai7. A2-si7 i kah phe7 siuN sio, bo5-ku2 i chiu7 teh-beh bang7-kiN3 joah8-thiN che7 ti7 chau3-cheng5 teh hang-he2, a2-si7 ti7 sim2-mih8 joah8 e5 sou2-chai7. TaN theh8 tam7-poh8 leng2-chui2 lai5 tih ti7 i e5 bin7 i oe7 sui5-si5 bang7-kiN3 teh loh8 hou7, a2-si7 poah8-loh8 chui2.Koh kiah8 chit8 ki siN3 ka7 i iat8, taN i beh bang7-kiN3 choe3 hong-thai. I2-keng u7 lang5 eng7 chit khoan2 e5 hong-hoat lai5 sit8-giam7 ia7 ko2-jian5 si7 an2-ni. Sou2-i2 lan2 siong5-siong5 oe7 bang7-kiN3 si7 in-ui7 chhu3-lai7 e5 sio-leng2 teh cheng-chha, U7-si5 kiam2-chhai2 si7 hou7 hong chhe tioh8, a2-si7 phe7 siuN choe7 nia2,a2-si7 phe7 ka-lauh8. Put-lun7 sim2-mih8 gai7-tioh8 lan2 e5 seng-khu lan2 siong5-siong5 oe7 bin5-bang7. Ia7 teh bin5-bang7 e5 si5, si7 kau3-kek8 kin2. Kui2 biau2-ku2 oe7 bang7-kiN3 chin choe7. 
 Koh chit8 khoan2 e5 bin5-bang7 chiu7-si7 ki3-ti5 siu7-tioh8 kio3-chhiN2 e5 bin5-bang7. A2-si7 kong2 bang7-kiN3 lan2 i2-cheng5 sou2 keng-ke3 e5 su7. Bang7-kiN3 soe3-han3 lan2 chaiN2-iuN7 teh thit-tho5, bang7-kiN3 lan2 e5 pe7-bu2, lan2 e5 kou2 peng5-iu2. Chit khoan2 e5 bang7 long2 si7 tui3 lan2 e5 ki3-ti5 siuN7 chhut. In-ui7 sui-jian5 teh khun3 iau2-ku2 lan2 e5 nau2 bo5 chiau5-chng5 hioh-khun3, sou2-i2 bi5-khi3 e5 si5, a2-si7 tu2 beh cheng-sin5 e5 si5, lan2 e5 ki3-ti5 iu5-goan5 teh bo5 eng5. Khun3 e5 si5 ki3-ti5 siu7-tioh8 hoat-kian3 chiu7 chiaN5 choe3 bang7. 
 Cheng-sin5 e5 si5 lan2 siong5-siong5 ai3 siuN7 tang, siuN7 sai. U7-si5 ia7 bat loan7 siuN7. M7-ku2 cheng-sin5 e5 si5 lan2 u7 chu3-i3 ti7-teh,sou2-i2 sou2 siuN7 khah siong5 u7 chiap-soa3, ia7 u7 thau5 u7 be2. Na7-si7 khun3-khi3 lan2 chiu7 bo5 teh chu3-i3 lan2 e5 siuN7, a2-si7 lan2 sou2 oe7 ki3-tit-e5, sou2-i2 ki3-ti5 na7 hoat-kian3, hit-tiap8 khiam3-kheh sim-sin5 ka7 i chu3-i3, i chiu7 chiaN5 choe3 loan7 bang7. 
 Koh chit8 khoan2 chiu7-si7 bang7-kiN3 lan2 peng5-sou3 sou2 boe7 ki3-tit-e5. Chit khoan2 chin ki5-koai3. Phi3-ju7 chit8 e5 lang5 bang7-kiN3 i poah8-loh8 chui2, ia7 chit8 e5 lang5 thiau3 loh8-khi3 chui2-nih8 kiu3-i. Au7-lai5 chhoa7 i to3-khi3 chhu3-nih8 hang-he2, koh chiong tiam2-sim hou7 i chiah8, TaN thai2-tho2 oe7 an2-ni bang7. Hit e5 lang5 beh kong2, Goa2 to m7 bat poah8-loh8 chui2, chaiN2-iuN7 oe7 bang7-kiN3 an2-ni. Ko2-jian5 i boe7 ki3-tit. TaN tui3 i e5 pe7-bu2, chhu3-piN lai5 khi3 chha5-khoaN3. Lou7-be2 chiu7 chai i soe3-han3 e5 si5 bat chit8 pai2 tu2-tu2 an2-ni poah8-loh8 chui2,ia7 tu2-tu2 u7 hit e5 lang5 khi3 kiu3 i , koh hou7 i hang-he2 kap chiah8 tiam2-sim. Sou2-i2 u7-si5 lan2 bang7-kiN3 chhin-chhiuN7 chin ki5-koai3, m7-ku2 kau3 be2 chha5 khi2-lai5 sit8-chai7 si7 bang7-kiN3 lan2 sou2 boe7 ki3-tit-e5 na7-tiaN7. Koh chit8 khoan2 si7 bo5-iaN2-chiah-e5 bang7. Phi3-ju7 bang7-kiN3 khi3 phah-hou2, chhut-goa7 khi3 pat8 kok, hou7 lang5 liah8, a2-si7 sim2-mih8 ki5-kha2 e5 su7. Chit khoan2 e5 bang7 u7-si5 si7 tui3 lan2 khoaN3 chheh, u7-si5 tui3 thiaN lang5 kong2, u7-si5 si7 tui3 lan2 khoaN3 tioh8 sim2-mih8 ang-a2-tou5, a2-si7 sim2-mih8 pat8 mih8. Chiah-e5 long2 oe7 chiaN5-choe3 bang7. 
 Tai7-khai3 na7-si7 chiong lan2 sou2 bin5-bang7 e5 chit8 ni5 ke3 chit8 ni5 long2 sia2 khi2-lai5, chiu7 kau3-be2 oe7 chiaN5-choe3 lan2 e5 lek8-su2. In-ui7 lan2 sou2 bang7-kiN3-e5 long2 u7 saN kan-siap8 ti7 lan2 i2-cheng5 sou2 bat keng-ke3 e5 tai7-chi3, a2-si7 lan2 e5 ki3-ti5, a2-si7 lan2 sou2 bat khoaN3 a2-si7 thiaN-kiN3-e5. Mi5-si5 seng-khu tu2-tioh8 kan-gai7, hek8-si7 siuN leng2, siuN joah8, ia7 oe7 hou7 lan2 e5 sim-sin5 siN-khi2 bin5-bang7. 
 Lun7 bin5-bang7 tak8 kok u7 i e5 khian3-sng2. Ti7 Tai5-oan5 iu5-goan5 bo5 koh-iuN7. U7 lang5 bang7-kiN3 ho2-su7 chiu7 chin hoaN-hi2.phaiN2-su7 chiu7 toa7-kiaN. Sit8-chai7 m7 bian2 ke3-thau5 khoa3-lu7 lan2 sou2 bang7-kiN3. In-ui7 kheng5-chin lai5 kong2, bin5-bang7 put-ko3 si7 lan2 sou2 lek8-ke3 e5 su7, mi5-si5 lai5 hoat-kian3 ti7 lan2 e5 sim-sin5 na7-tiaN7. 
 Kai Joe7-liam5 ki3 
 (Tai5-lam5-kau3-hoe7-po3 te7 394 koan3, 1918 ni5 1 goeh8) 
</CL>
<HL>

人暝時睏常常愛夢見。有時所夢見e5 不止心適，也有時實在hou7人thang驚。有人扑算人會眠夢是因為靈魂離開身軀，四界去旅行，kiam2-chhai2 去遠遠外國e5 所在。所以人teh 睏m7 thang雄雄ka7 伊扑醒，驚了靈魂倒來chhoe7 無人。今人會眠夢m7 是因為an2-ni。咱e5 靈魂其實攏無離開身軀；若有，咱的確死。咱睏落眠e5 時較罕得夢見。第一常夢是眯去，抑是抵beh精神e5 時。 Koh 再咱若大煩惱，抑是大歡喜，抑是身軀較無快活，也會較捷夢見。這是因為咱e5 肉體佮咱e5 心神有相聯絡e5 所在ti7-teh。 
譬喻一個人teh 睏也伊e5棉被扑加落，hit-tiap8 伊身軀較冷，伊就夢見冬天真寒，抑是去到有雪e5 所在。抑是伊kah 被傷燒，無久伊就teh-beh 夢見熱天坐ti7 灶前teh 烘火，抑是ti7 甚物熱e5 所在。今提淡薄冷水來滴ti7 伊e5 面伊會隨時夢見teh 落雨，抑是跋落水。 Koh 舉一枝扇ka7 伊iat8 ，今伊beh 夢見做風颱。已經有人用這款e5 方法來實驗也果然是an2-ni。所以咱常常會夢見是因為厝內e5 燒冷 teh增差，有時kiam2-chhai2 是hou7風吹著，抑是被傷濟領，抑是被加落。不論甚物礙著咱e5 身軀咱常常會眠夢。也 teh 眠夢e5 時，是到極緊。幾秒久會夢見真濟。
Koh 一款e5 眠夢就是記持受著叫醒e5 眠夢。抑是講夢見咱以前所經過e5 事。夢見細漢咱怎樣teh thit-tho5 ，夢見咱e5 父母，咱e5 古朋友。這款e5 夢攏是對咱e5 記持想出。因為雖然teh 睏iau2-ku2咱e5 腦無齊全歇睏，所以眯去e5 時，抑是抵beh 精神e5 時，咱e5 記持猶原teh 無閒。睏e5 時記持受著發見就成做夢。 
精神e5 時咱常常愛想東、想西。有時也bat亂想。M7-ku2精神e5 時咱有注意ti7-teh，所以所想較常有接續，也有頭有尾。若是睏去咱就無teh 注意咱e5 想，抑是咱所會記得e5，所以記持若發見，hit-tiap8欠缺心神ka7 伊注意，伊就成做亂夢。 
Koh 一款就是夢見咱平素所be7 記得e5。這款真奇怪。譬喻一個人夢見伊跋落水，也一個人跳落去水nih8救伊。後來chhoa7 伊倒去厝nih8烘火，koh 將點心hou7伊食。今thai2-tho2 會an2-ni夢。 Hit個人beh 講，我to m7 bat跋落水，怎樣會夢見an2-ni。果然伊be7 記得，今對伊e5 父母、厝邊來去查看。路尾就知伊細漢e5 時bat一擺抵抵an2-ni跋落水，也抵抵有 hit個人去救伊，koh hou7伊烘火佮食點心。所以有時咱夢見親像真奇怪，m7-ku2到尾查起來實在是夢見咱所be7 記得e5 na7-tiaN7。 Koh 一款是無影隻e5 夢。譬喻夢見去扑虎，出外去別國，hou7人掠，抑是甚物奇巧e5 事。這款e5 夢有時是對咱看冊，有時對聽人講，有時是對咱看著甚物尪仔圖，抑是甚物別物。chiah-e5 攏會成做夢。 
大概若是將咱所眠夢e5 一年過一年攏寫起來，就到尾會成做咱e5 歷史。因為咱所夢見e5 攏有相干涉ti7 咱以前所bat經過e5 事誌，抑是咱e5 記持，抑是咱所bat看抑是聽見e5 。暝時身軀抵著干礙，或是傷冷、傷熱，也會hou7咱e5心神生起眠夢。 
論眠夢逐國有伊e5 khian3-sng2。Ti7台灣猶原無koh樣。有人夢見好事就真歡喜。歹事就真驚。實在m7 免過頭掛慮咱所夢見。因為窮真來講，眠夢不過是咱所歷過e5 事，暝時來發見ti7 咱e5 心神na7-tiaN7。 
偕睿廉記 
(台南教會報第394卷，1918年1月) 
</HL>