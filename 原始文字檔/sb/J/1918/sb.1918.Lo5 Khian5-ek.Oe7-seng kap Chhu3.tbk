<CL>
Oe7-seng u7 kui2-na7 khoan2, chiong5-tiong lai5 kong2-khi2 chhu3 iah8 u7 put-chi2 toa7 iau3-kin2 e5 sou2-chai7. Chhu3 si7 lang5 khia7-khi2 e5 sou2-chai7, na7 bo5 tu2-ho2 chiu7 lang5 tiam3 hit e5 chhu3, sin-the2 siong5-siong5 boe7 peng5-an.
Pun2-toe7 lang5 e5 chhu3 khah choe7 thang-a2 kap mng5 chin soe3, koh jit8-si5 jit8-kng chio3 boe7 tioh8, mi5-si5 mng5-hou7 koh koaiN-bat8, chiu7 lian5 chit8 tiam2-a2 khong-khi3 ia7 boe7 tit thang liu5-thong. Hit e5 khong-khi3 e5 tiong-kan u7 kui2-na7 hang7 ti7-teh, chiu7-si7 u7 sng-sou3 kap chi2-sou3 kap than3-khi3, saN hang7 e5 tiong-kan sng-sou3 kap chi2-sou3 si7 te7-it choe7. Chit nng7 chiong2 si7 bo5 heng5-sek, bo5 bi7-sou3 e5 khi3. Toe7-bin7 tak8-hang7 e5 tong7-but8 a2-si7 sek8-but8, na7 bo5 oa2-kho3 chit e5 khi3 chiu7 bo5 oah8-mia7. Sou2-i2 lang5 tioh8 siong5-siong5 pou2-khip sin-sian e5 khong-khi3 jip8 kau3 hi3 e5 sou2-chai7, chiu7 lang5 oe7 chin2-khi2 cheng-sin5. 
Hit-e5 than3-khi3 si7 u7 tok8, na7 u7 ho2 e5 khong-khi3, than3-khi3 chiu7 khah chio2, sng-sou3 chiu7 khah choe7. Lang5 sou2 chhoan2 chhut-e5 u7 hit e5 than3-khi3 pi2 khong-khi3 tiong-kan e5 than3-khi3 khah choe7, sou2-i2 lang5 na7 ti7 bat8-bat8 e5 sou2-chai7 bo5 ku2 hit e5 than3-khi3 chiu7 moa2-moa2, lang5 chiu7 boe7 oah8.
M7-na7 lang5 tioh8 eng7 hit e5 khong-khi3, chiu7 hit e5 teng a2-si7 chek oe7 toh8 iu5-goan5 si7 hit e5 khong-khi3 hou7 i toh8. An2-ni na7-si7 chit8 keng chhu3 e5 lai7-bin7 chit8 pha teng chiu7-si7 chhin-chhiuN7 ke saN si3 e5 lang5. Si3 gou7 ki lah8-chek si7 chhin-chhiuN7 ke chit8 e5 lang5 teh tau3 chiah8 hit e5 sng-sou3. 
Na7-si7 chhu3-lai7 ou-am3, khong-khi3 boe7 liu5-heng5 chiu7 koaN5-jiat8 cheng3, a2-si7 hi3-piN7 chiong2-chiong2 e5 piN7 e5 thang5 chiu7 chin gau5 hoat-siN. Phi3-ju7 na7 theh8 hi3-piN7 e5 thang5 khng3 ti7 jit8-kng e5 sou2-chai7 hit e5 thang5 chiu7 liam5-piN si2.
Lang5 na7-si7 ai3 khah u7 oe7-seng chiu7 tioh8 tui3 chhu3 lai5 siu-cheng2, tai7-seng tioh8 chhong3 thang-a2 khah toa7-e5, hou7 khong-khi3 liu5-thong, kap jit8-kng oe7 chio3 jip8-lai5.  Phah-sng3 Tai5-oan5 lang5 e5 hoe-thang kap thoah-thang si7 put-chi2 ho2, chong2-si7 koaN5-thiN lang5 ai3 koaiN in-ui7 si7 kiaN koaN5.  TaN beh chaiN2-iuN7 chhong3 hou7 i boe7 koaN5?  Tioh8 tui3 lai7-bin7 chhong3 chit8 te3 pang tui3 thang-a2 ui5 chhu-chhu khi2-lai5, hou7 koaN5-khi3 tui3 thang-a2 khi2 chiah boe7 koaN5, chong2-si7 khong-khi3 oe7 liu5-thong.  In-ui7 lang5 sou2 chhoan2-chhut e5 khong-khi3 si7 khah khin, sou2-i2 oa2 thian-lo5-pan2 e5 e7-kha tioh8 chhong3 chit8 e5 hoe-thang a2-si7 thoah-thang hou7 phaiN2 e5 khong-khi3 oe7 chhut-khi3.
Chhu3-lai7 e5 thou5-kha kap chhu3-piN e5 kau-a2 na7 siong5-siong5 tam5 chiu7 oe7 siN bang2, a2-si7 tak8 hang7 e5 tok8-thang5 oe7 hai7 lang5 chin choe7.  Sou2-i2 na7-si7 ai3 thou5-kha boe7 sip tioh8 phou-chng a2-si7 boah iuN5-he, na7-si7 beh koh khi2 sin-e5 tioh8 tah te7-pan2 li7 thou5 nng7 saN chhioh, hou7 sip-khi3 boe7 khi2 lai5 chiu7 lang5 e5 seng-khu oe7 iong2.
(Tai5-oan5 Kau3-hoe7-po3 te7 403 koan3, 1918 ni5 10 geh8)
</CL>
<HL>

衛生有幾若款，從中來講起厝亦有不止大要緊e5所在。厝是人企起e5所在，若無抵好就人tiam3 hit個厝，身體常常boe7平安。
本地人e5厝較濟窗仔佮門真細，koh日時日光照boe7著，暝時門戶koh關密，就連一點仔空氣也boe7得thang流通。Hit 個空氣e5中間有幾若項ti7-teh，就是有酸素佮chi2-sou3佮炭氣，三項e5中間酸素佮chi2-sou3是第一濟。這兩種是無形式，無味素e5氣。地面逐項e5動物抑是植物，若無倚靠這個氣就無活命。所以人著常常補吸新鮮e5空氣入到肺e5所在，就人會振起精神。
Hit個炭氣是有毒，若有好e5空氣，炭氣就較少，酸素就較濟。人所喘出e5有hit個炭氣比空氣中間e5炭氣較濟，所以人若ti7 密密e5所在無久hit個炭氣就滿滿，人就boe7活。
M7-na7人著用hit個空氣，就hit個燈抑是燭會toh8猶原是hit個空氣hou7 伊著。An2-ni若是一間厝e5內面一葩燈就是親像加三四個人。四五枝蠟燭是親像加一個人teh鬥食hit個酸素。
若是厝內烏暗，空氣boe7流行就寒熱症，抑是肺病種種e5病e5 蟲就真gau5發生。譬喻若提肺病e5蟲囥ti7 日光e5所在hit個蟲就liam5-piN 死。
人若是愛較有衛生就著對厝來修整，第先著創窗仔較大e5，hou7空氣流通，佮日光會照入來。扑算台灣人e5花窗佮拖窗是不止好，總是寒天人愛關因為是驚寒。今beh怎樣創hou7 伊boe7寒？著對內面創一塊枋對窗仔圍趨趨起來，hou7 寒氣對窗仔起才boe7寒，總是空氣會流通。因為人所喘出e5空氣是較輕，所以倚天羅板e5下腳著創一個花窗抑是拖窗hou7 歹e5空氣會出去。
厝內e5塗腳佮厝邊e5溝仔若常常tam5就會生蠓，抑是逐項e5毒蟲會害人真濟。所以若是愛塗腳boe7濕著鋪磚抑是抹洋灰，若是 beh koh起新e5 著貼地板離塗兩三尺，hou7 濕氣boe7起來就人e5身軀會勇。
(台灣教會報第403卷，1918年10月)
</HL>