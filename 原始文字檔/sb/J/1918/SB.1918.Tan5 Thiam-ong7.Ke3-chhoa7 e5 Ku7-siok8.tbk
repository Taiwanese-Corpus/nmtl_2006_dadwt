<CL>
 Tai5-oan5 lang5 ke3-chhoa7 e5 hong-siok8 u7 kui2-na7 khoan2 ,koh u7 tak8 sou2-chai7 kap jin5-chiong2 e5 bo5 saN-tang5 .TaN goa2 ia7 si7 bo5 siaN2 chai-iaN2 , u7-e5 si7 chheng2-kau3 pat8 lang5 . Chit pai2 Sin-tek thoan5-to7-hoe7 u7 phai3 goa2 lui7-chip8 chit e5 su7 , ai3 sia2 tam7-poh8 in3-chiuN7 Po3 lai5 chham-kho2 ; na7 u7 put-chiok chhiaN2 chi2-kau3 , soa3 sia2 lai5 cheng pou2 , si7 u7 choe3 lan2 tai7-ke e5 li7-ek . 
 Phoe3-chhin e5 hong-hoat u7 kui2-na7 khoan2. Pe7-bu2 chu2-hun, pe7-bu2 thoe3 kiaN2-ji5 chu2-i3 . 
 1.U7-e5 toa7-han3 hun-phoe3 . Sin-kiaN2-sai3 sin-niu5 m7-bat saN-kiN3 , kan-ta pe7-bu2 chhin-lang5 khi3 khoaN3 , a2-si7 tham3-thiaN . Khah cha2 siau3-lian5 e5 lam5-lu2 na7 kong2 hun-in e5 su7 , u7-e5 chin kian3-siau3 e5 khoan2 , ia7 si7-toa7-lang5 khu-sok , kiam2-chhai2 choan oa2-kho3 hm5-lang5 siat-hoat na7-tiaN7 . Chong2-si7 u7 sit8-chai7--e5, ia7 u7 bo5 sit8-chai7--e5 ,siok8-gu2 kong2 hm5-lang5 chhui3 hou5 lui3-lui3 . 
 2.Soe3-han3 hun-phoe3--e5 . Tui3 soe3-han3 pho7 lai5 io , u7-e5 kui2-na7 he3 chhoa7 lai5 , theng3-hau7 toa7-han3 chiah kiat-hun . 
 3.Chi2-pak ui5 hun . Si7 nng7 lang5 e5 bou2 u7 sin-in7,tai7-seng kong2 tiaN7-tioh8 , na7 siN lam5 lu2 phoe3 choe3 ang-bou2 , u7-e5 tui3 soe3-han3 chiu7 ke3-mng5 , u7-e5 kau3 toa7-han3 chiah chhoa7 , ia7 u7 poe7-iok . 
 4.Khi2-thau5 chhoa7 hit-e5 ho7-choe3 kiat-hoat hu-chhe , a2-si7 kong2 thau5-mng5 liam5 chiuN7, na7-si7 bou2 koh ke3 pat8 lang5 kio3-choe3 ke3-chhe a2-si7 kong2 siok8-hian5 . Si2 ang koh ke3 si7 ji7-hun chhin , ang-bou2 saN li7-khui kio3-choe3 siN-li5 . 
 5.U7-e5 tiong7-hu jip8 lu2-ka, kio3-choe3 jip8-mng5 chin3-choe3 , u7 lu2-chu2 jip8 hu-ka , pun sun thoan5-su5 e5 koan-he7 . 
 6.U7 lang5 lu2-pi7 siu choe3 bou2 , ia7 u7 chit8 e5 cha-pou chhoa7 kui2-na7 e5 bou2 , u7-e5 si7 ng3-bang7 hou7-e3 chhiong-seng7 , u7-e5 si7 houN3-sek . Lang5 chhoa7 chhin sui si7 pin5-mui5 soat-hap8 ,chong2-si7 iau2 u7 chin choe7 iN7-toan , sia2 poeh ji7 (siN si5 jit8-geh8),lai5 teh hun-a2 ti7 thiaN-thau5,khioh chhai2-chhi7,khoaN3 saN-jit8-lai7 bo5 si2 oah8-mih8,a2-si7 phah-phoa3 oaN2, khi3-ku7 teng2-teng2 , bo5 oan-ke , chiu7-si7 ho2 chhai2-thau5 . Na7-si7 u7 sim2-mih8 chou2-gai7 chiu7 m7 ai3 , tioh8 khoaN3 mia7. U7 ho2 mia7 a2 bo5?U7 saN-chhiong a2 bo5?Tng5 he3-siu7 a2 bo5?Choe7 kiaN2-sun a2 bo5?U7 phoa3-geh8 a2 bo5?U7 tai3 liu5-he5 a2 bo5?Na7 u7 , siN kiaN2 e5 si5 chui2 m7 kaN2 tin2-tang7, thiaN chui2-siaN oe7 si2 bu2-sin,toa3 ka-chian2 peng5,thih sau3-chhiu2 a2 bo5?Na7 u7 ,si7 siong7 phaiN2-mia7 . U7 tng7-chiuN2 a2 bo5?Na7 u7 ,oe7 soah-si2 ang .Na7 u7 phoa3 geh8 jip8 ke oe7 pai7 ke , liau2 chiN5 si2 lang5 . U7 jip8 bio7 thiu chhiam,poah8 poe tho2 chun2,na7 u7 chou2-tong3 ia7 boe7 chiaN5 . Lu2-ka keng2 lam5-ka ia7 tai7-iok saN-tang5 , na7 bo5 saN-hah8 iu5-goan5 boe7 chiaN5 . Chong2-si7 lam5-jin5 phoa3-geh8 si7 12 geh8 siN siuN3 leng5 . Na7 kau3 tiuN7-lang5 tau oe7 si2 lang5 , a2-si7 si2 cheng-siN ,liau2 toa7 chiN5 , siok8 mia5 kong2 12 geh8 leng5 phoa3 choe3 nng7 peng5 . 
 I2-siong7 chiah-e5 su7 na7 siong-tong , chiu7 kong2 pheng3-kim, ke3-chng , le2-gi5 , poaN5-taN3,tak8 hang7 , au7-lai5 khoaN3 ho2 jit8 ke3 tiaN7 . U7-si5 chhoa7 soe3-han3 keng2 siang-jit8 chiu7 eng7 .Hit si5 lam5-ka pi7-pan7 toa7-piaN2, lau2-hoe, ti-kha , chhiu2-chi2 , le2-gi5 teng2 , ia7 u7 bo5-e5 si7 chiau3 hou . Lu2-ka pi7-pan7 hun-pau ,tou2-a2 ,chhiu2-kun teh--tng2-khi3 , u7-e5 bo5 saN-tang5, ia7 eng7 12 hang7 cheng2-chi2 , si7 ng3-bang7 gau5 siN-thoaN3,chhin-chhiuN7 cheng2-chi2 chit8-iuN7,nng7 chat he2-thoaN3 khong ang5-choa2 . Ke3-tiaN7 liau2-au7 lu2-ka pi7-pan7 ke3-chng chin choe7 , u7-e5 saN-khou3 kui si3-lang5 chheng7 boe7 liau2, chha5-liau7 toa7 soe3 tu5 , siuN,teng2-teng2 chin choe7 , u7-e5 kah nng7-khu7 koaN-chha5 , eng7 pou3 pau soa3 gia5 khi3 . Ho2-giah8 saN-phoe3 u7 kah kim-gun5 chin choe7 , chhan5-khoe3 , lau7-po5,cha-bou2-kan2,peng5-siong5 ke chiu7-si7 ke3-chng na7-tiaN7,choe7 chio2 bo5 saN-tang5. Lam5-ka ia7 choe5-cheng2 ke-lai7 tak8 hang7 , u7-e5 sang3 pheng3-kim kui2-na7 chheng , kui2-na7 pah , kui2 chap8 bo5 tang5 , chiau3 in u7 bo5 e5 lek8-liong7 .
 Sang3 tiaN7 i2-au7 , chhoa7 e5 si5-kan bo5 tiaN7-tioh8,khoaN3 ho2 jit8 nng7 ke u7 hap8 , bo5 saN-chhiong , jian5-au7 sang3 jit8-kho3 ,tioh8 le2-gi5 tak8 hang7 , ia7 teng7 jit8 oan5-pheng3 . PoaN5-taN3 u7 kui2-na7 jit8 cheng5 sang3 khi3,u7-e5 tang5 si5 , hit si5 pheng3-kim le2-gi5 it-chin7 chheng-chho2 . Ia7 sou2 tioh8 sia2 ji7-e5 , choan5 sia2 ho2 ji7 , toa7-piaN2 kap pat8 hang7 sia2 pek-chu2 chhian-sun , pek-lian5 kai-lo2 , khim5-sek ho5-beng5 , thian-sang3 lin5-ji5 .Chhoa7 e5 si5 khah chhia-hoa5-e5 u7 taN teng chhoa7-ke3 , pang3-phau3 , eng7 chhun-siaN7 kou2-gak8 ngia5 ke3-chng , u7-e5 cheng5 jit8 seng ngia5 khi3. Lu2-ka u7 ka3 lu2-chu2 eng7 oe7 eng7 hoat , tu2-tak tiong7-hu that kio7-mng5 choe3 khio3 . ThiaN-mng5 cheng5 he7 chit8 te3 kou2-i2, khoa3 chit8 siang oe5, bin7-teng2 chit8 ki hou7-soaN3 , chu2-si5 kau3--lah na7 m7 chiau3 si5 hou7 lang5 chhoa7 ,chiu7 u7 an2-ni . Chiah8 chi2-be7 toh , keng2 tang5 poe3-e5 ,bu2,chim2,m2,12 lang5 , kou bo5 chai7-lai7 , kiaN oe7 kou-khut8 . Kio3 ho2 mia7-e5 lai5 chhiuN7-thau5 ti3-ke3 , chheng7 ang5-o2,u7-e5 bo5, khan chiuN7-kio7 ti7 toa7 thiaN, na7-si7 ang bo5 chit e5 le7 . 
 Jip8 kio7 e5 si5 , kio7-hu kong2 ho2 oe7 chin choe7 , long2 u7 si3 ku3 ai3 than3 ang5-pau . U7 lang5 hoan-hu3 ho2 oe7 , “Che7 chiaN3-chiaN3 tit lang5 thiaN3 , che7 ho2-ho2 hu-chhe po2-lo2 , tioh8 ho2 chhui3 , chit8 siaN kio3 , siang siaN in3 , lang5 be7 kau3 ian5 seng kau3” ,tak8 hang7 ho2 oe7 chin7 hoan-hu3 . Au7-lai5 chiuN7 kio7 , teng2-bin7 chit8 liap8 ang5 kio7-chu , phoah8 ang5-lin5 , cheng5 bin7 tah chit8 tiuN hu5 , au7 bin7 chit8 te3 bi2-thai ui7 pat-koa3 , si7 ti7 hiong5-sin5 ok-soah . Chhut mng5 liau2-au7 thiaN-mng5 sui5-si5 koaiN--khi2-lai5 , kiaN-liau2 ke-he2 te3 i khi3 . Eng7 chit8 ki siN3 kap chhiu2-kun pang3 ti7 lou7--nih8 , hou7 goa7-ke khioh tng2--khi3 , ho2--e5 toa3--khi3 , phaiN2--e5 siu tng2--lai5 . Ti7 lou7-nih8 na7 khau3 , na7 kap sin-niu5 saN-tu2 , tioh8 oaN7 hoe ,kong2 au7 jit8 siN-kiaN2 chiah oe7 oah8 . Ke3 kau ,kio5 , bio7-mng5 tioh8 sio-kim , pang3-phau3, tu2-tioh8 si2 lang5 koaN-chha5 tioh8 chioh chhai2 , chit8 lou7 pang3-phau3 kau3 lam5-ka . Thau5 cheng5 thoa chit8 ki tek-soe , tek-a2 pak8 chit8 te3 ti-bah-tiau5 , kong2 si7 che3 peh8-hou2 , in-ui7 cha2 bat u7 lang5 hou7 hou2 ka7 khi3 . Kio7 au7 taN chhou-thang2 , kio3-choe3 chu2-sun-thang2 kap kha-thang2 ; kau3 ui7 kong2 ho2 oe7 , long2 u7 si3-ku3 ai3 ang5-pau . 
 Beh kau3 chhu3 tioh8 chit8 lang5 seng khi3 po3 chai , kio3 ke-lai7 e5 lang5 siam2-pi7 , kiaN saN-chhiong be2-thau5 , oe7 chiong-sin kiat-oan3 . Hit lang5 toa3 lu2-ka pi7-pan7 e5 ian5-chiN5 , ou-thng5 , au7-lai5 chiong ian5-chiN5,ou-thng5, ti sim khi3 chu2 thng hou7 chhu3-lai7 e5 lang5 lim kong2 , chiah oe7 u7 sim , u7 ian5, tiN chhin-chhiuN7 thng5 . Koh eng7 12 hang7 cheng2-chi2 , ai3 gau5 siN-thoaN3 chhin-chhiuN7 cheng2-chi2 . Ia7 u7 thih-teng kong2 gau5 chhut teng , nng7 chat he2-thoaN3 , he2-thang kong2 jiat8 chhin-chhiuN7 he2 . Tioh8 kui ki kam-chia3 u7 thau5 koa3 be2 , si7 u7 thau5 u7 be2 . Beh khui kio7-mng5 , kio7-hu beh ang5-pau , kong2 ho2 oe7 , long2 u7 si3-ku3 , Tioh8 chit8 e5 gin2-na2 phang5 te5-poaN5, nng7 liap8 kam lai5 chhiaN2 chhut kio7 , sin-niu5 tioh8 teh ang5-pau , ki5-u5 tioh8 chin choe7 ang5-pau , na7 theh8 mih8 hou7 sin-niu5 long2 tioh8 ang5-pau . 
(Tai5-lam5 Hu2-siaN5 Kau3-hoe7-po3 te7 405, 407 koan3, 1918 ni5 12 geh8, 1919 ni5 2 geh8)
</CL>
<HL>

台灣人嫁娶e5風俗有幾若款，koh有逐所在佮人種e5無相同。今我也是無啥知影，有e5是請教別人。這擺新竹傳道會有派我彙集這個事，ai3寫淡薄印上報來參考；若有不足請指教，續寫來增補，是有做咱大家e5利益。 
配親e5方法有幾若款。父母主婚，父母替子兒主意。
1.有e5大漢婚配。新子婿新娘m7-bat相見，kan-ta父母親人去看，抑是探聽。較早少年e5男女若講婚姻e5事，有e5真見笑e5款，也序大人拘束，kiam2-chhai2專倚靠媒人設法na7-tiaN7。總是有實在--e5，也有無實在--e5，俗語講媒人嘴胡lui3-lui3。
2.細漢婚配--e5。對細漢抱來io，有e5幾若歲chhoa7來，聽候大漢才結婚。 
3.指腹為婚。是兩人e5某有身孕，第先講定著，若生男女配做翁某，有e5對細漢就過門，有e5到大漢才娶，也有背約。 
4.起頭娶hit 個號做結髮夫妻，抑是講頭毛黏上，若是某koh嫁別人叫做繼妻抑是講續絃。死翁koh嫁是二婚親，翁某相離開叫做生離。 
5.有e5丈夫入女家，叫做入門進贅，有女子入夫家，分孫傳嗣e5關係。 
6. 有人女婢收做某，也有一個查甫娶幾若個某，有e5是向望後裔昌盛，有e5是好色。人娶親雖是憑媒說合，總是iau2有真濟異端，寫八字(生時日月)，來 teh 婚仔 ti7 廳頭，拾彩市，看三日內無死活物，抑是扑破碗、器具等等，無冤家，就是好彩頭。若是有甚物阻礙就m7 愛，著看命。有好命抑無？有相沖抑無？長歲壽抑無？濟子孫抑無？有破月 抑無？有tai3 liu5-he5 抑無？若有，生子e5時水m7敢振動，聽水聲會死母身，帶鉸剪爿、鐵掃帚抑無？若有，是上歹命。有斷掌抑無？若有，會煞死翁。若有破月入家會敗家，了錢死人。有入廟抽籤，poah8杯討准，若有阻擋也be7成。女家揀男家也大約相同，若無相合猶原be7成。總是男人破月是12月生相龍。若到丈人兜會死人，抑是死精牲，了大錢，俗名講12月龍剖做兩爿。 
以上Chiah-e5事若相當，就講聘金、嫁妝、禮儀、盤擔，逐項，後來看好日過定。有時娶細漢揀雙日就用。Hit時男家備辦大餅、lau2-hoe、豬腳、手指、禮儀等，也有無e5是照呼。女家備辦薰包、tou2-a2、手巾teh--轉去，有e5無相同，也用12項種子，是向望gau5 生湠，親像種子一樣，兩節火炭框紅紙。過定了後女家備辦嫁妝真濟，有e5衫褲歸世人穿be7了，柴料大細櫥、箱，等等真濟，有e5 kah 兩具棺柴，用布包續舉去。好額相配有kah 金銀真濟，田契、老婆、查某 kan2，平常家就是嫁妝na7-tiaN7，濟少無相同。男家也齊整家內逐項，有e5送聘金幾若千、幾若百、幾十無同，照in 有無e5力量。 
送定以後，娶e5時間無定著，看好日兩家有合，無相沖，然後送日課，著禮儀逐項，也定日完聘。盤擔有幾若日前送去，有e5同時，hit時聘金禮儀一盡清楚。也所著寫字e5，全寫好字，大餅佮別項寫百子千孫、百年偕老、琴瑟和鳴、天送麟兒。娶e5時較奢華e5有擔燈娶嫁、放炮，用chhun-siaN7鼓樂迎嫁妝，有e5前日先迎去。女家有教女子用話用法，抵觸丈夫踢轎門做竅。廳門前下一塊古椅，掛一雙鞋，面頂一枝雨傘，子時到--lah若m7 照時hou7 人娶，就有an2-ni。食姊妹桌，揀同輩e5、母、嬸、姆，12人，姑無在內，驚會孤khut8。叫好命e5來chhiuN7頭 戴髻，穿紅襖，有e5無，牽上轎 ti7 大廳，若是翁無這個例。 
入轎e5時，轎夫講好話真濟，攏有四句愛趁紅包。有人吩咐好話，「坐正正得人疼；坐好好夫妻po2-lo2；著好嘴，一聲叫，雙聲應，人be7到緣先到」，逐項好話盡吩咐。後來上轎，頂面一粒紅轎珠，phoah8紅綾，前面貼一張符，後面一塊米篩畫八卦，是治兇神惡煞。出門了後廳門隨時關--起-來，驚了家伙te3伊去。用一枝扇佮手巾放 ti7 路--nih8，hou7 外家拾轉--去，好--e5帶--去，歹--e5收轉--來。Ti7路--nih8若哭，若佮新娘相抵，著換花，講後日生子才會活。過溝、橋、廟門著燒金，放炮、抵著死人棺柴著借chhai2，一路放炮到男家。頭前拖一枝竹梳，竹仔縛一塊豬肉條，講是祭白虎，因為早bat有人hou7 虎咬去。轎後擔粗桶，叫做子孫桶佮腳桶；到位講好話，攏有四句ai3紅包。 
Beh 到厝著一人先去報知，叫家內e5人閃避，驚相沖碼頭，會終身結怨。Hit人 toe3 女家備辦e5緣錢、烏糖，後來將緣錢、烏糖、豬心去煮湯hou7 厝內e5人lim講，才會有心，有緣，甜親像糖。Koh用12項種子，ai3 gau5 生thoaN3親像種子。也有鐵釘講gau5出丁，兩節火炭，火窗講熱親像火。著歸枝甘蔗有頭掛尾，是有頭有尾。Beh 開轎門，轎夫beh 紅包，講好話，攏有四句，著一個囡仔捧茶盤，兩粒柑來請出轎，新娘著teh紅包，其餘著真濟紅包，若提物hou7 新娘攏著紅包。 
(台灣教會報第405、407卷，1918年12月、1919年2月) 
</HL>