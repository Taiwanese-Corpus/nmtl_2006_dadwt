<CL>
 “Tioh8 e7 kham-tit kap lang5 sio-thai5 chiah e7 kham-tit kap lang5 kong2 ho5.” Chit ku3 seng5-gu2 u7 hap8 ti7 Seng5-po3 sin-bun5 cheng5-jit8 sou2 chhut e5 lun7. TaN chiong hit-e5 tai7-chi3 ki3 ti7 e7-te2:
 Eng-kok e5 ChaiN2-siong3 Cho3-ti7 si7 toa3 ti7 Sou-kiat-lan5 e5 Ai3-teng-po2 siaN5 ian2-soat kong2, Kin7-lai5 u7 put-chi2 oh e5 toa7 bun7-te5 nng7 hang7 :--(1) Ngou5-lo5 bo5 tiuN-ti5 sit-loh8 sio-thai5 e5 khui3-lat8, ti3-kau3 tai7-kiok8 sun2-hai7. (2) Tek-kok e5 bo5-han7-che3 e5 chiam5-chui2-theng2-chian3 chou2-tong3 su3-thong pat-tat8 kiaN5 chun5 e5 giap8. 
 Lun7 Ngou5-kok ti3-kau3 loan2-jiok8. ChaiN2-siong3 kong2, Tek-kok tui3 Tang chian3-soaN3 tiau3 kau3 Sai chian3-soaN3 e5 kun-tui7 che7 koh iong2-beng2. Lan2 e5 kok oh tit-tioh8 Bi2-kok e5 pang-chou7. Chai7 kok sou2 tiau3--lai5 e5 peng, han7-tiaN7 u7 Tek-kok tui3 Ngou5-kok e5 chian3-soaN3 tiau3 kau3 kun-tui7 gou7 hun7 e5 chit8 hun7, sou2-i2 hian7-chai7 Sai-peng5 e5 chian3-soaN3 si7 te7-it gui5-hiam2 e5 te7-ui7. 
 Chit-e5 tai7-chi3, chhin-chhiuN7 Heng-teng-po2 kap Ui2-ni2-sun3 (chiu7-si7 Tek-kok e5 goan5-soe3 kap Bi2-kok e5 tai7-thong2-leng2) toa3 ti7 un7-tong7-tiuN5 sai3-hoe7 e5 sio-siang7. Chit8-e5 tui3 Ngou5-kok tiau3 tai7-kun lai5 kong-kek lan2 Hiap8-iok-kok; chit8-e5 tui3 Bi2-kok tiau3 tai7-kun lai5 pang-chou7 lan2 Hiap8-iok-kok. Chit8-e5 kong, chit8-e5 chou7, sim2-mih8 lang5 khah-kin2 chiu7-si7 hit-e5 seng-iaN5, sim2-mih8 lang5 tai7-seng chiu7 hit-e5 khah u7 li7-ek. Tek-kok te7-ji7 pai2 kong-kek e5 si5 teh-beh kau3. Chit pai2 e5 kong-kek tek-khak pi2 cheng5 koh khah toa7 sio-thai5. Chong2-si7 iaN5-su e5 eng2-hiong2 si7 u7 lek8-su2 i2-lai5 toa7 e5 tai7-chi3, se3-kai3 e5 bun5-hoa3 ia2-ban5 tui3 chit-e5 u7 hun-piat; lan2 kok e5 chun5-bong5 ia7 si7 chit-e5 koan-he7. Sou2-i2 chim2-ma2 e5 cheng5-heng5 se3-bin7, si7 sui5-lang5 sou2 te7-it eng-kai chu3-i3 e5 jit8. Sui-jian5 be7-tit bian2 chit-e5 gui5-hiam2, chong2-si7 lan2 Eng-kok, Hoat-kok, Bi2-kok kap I3-kok Sai chian3-soaN3 e5 kun-tui7 long2-chong2 lian5-lok8 tang5-i3. Bo5-lun7 Tek-kok an3-chaiN2-iuN7 beng2-iong2 kong-kek, goa2 chhim-sin3 lan2 iau2-ku2 tu2 i e7 tiau5. Theng3-hau7 kui2 goeh8-jit8 au7 Bi2-kok e5 tai7-peng long2 kau3, chiu7 chhu2 kong-phah e5 koan5-lek8, tek-khak e7 iaN5. 
 Lun7 Eng-kok chun5-lou7 e5 su7-giap8. ChaiN2-siong3 kong2, Eng-kok chun5-lou7 e5 su7-giap8 si7 na2-chun2 Hiap8-iok-kok e5 na5-au5, chit tau2-ku2-a2 hou7 lang5 thai5-koah, sui-jian5 bo5 chiap-tin7 sio-thai5 ia7 si7 su. Ku7-ni5 e5 tiong-kan chiam5-chui2-theng2-chian3 e5 eng2-hiong2 cham2-jian5 toa7, kau3 chim2-ma2 keng3-jian5 e7-tit che3-ap i, lan2 e5 hai2-kun me5-jit8 tu5-biat8 chiam5-chui2-theng2, put-chi2 chin7-lat8. Na7-si7 na2-ku2 chiu7 lan2 kong-phah chiam5-chui2-theng2 e5 hau7-ko2 tek-khak na2 toa7. Kau3 kin-a2-jit8 lan2 sou2 hui2 e5 chiam5-chui2-theng2 i2-keng poaN5-koe3 ti7 Tek-kok sou2 chou3--e5. 
 Koh-chai3 Hiap8-iok-kok che3-cho7 e5 siong-chun5, jit8-jit8 na2-che7. Kin-ni5 sou2 cho3 e5 tun7-sou3, i2-keng pi2 ku7-ni5 teng5-poe7. Me5-ni5 tek-khak pi2 kin-ni5 gou7-poe7 che7. Bi2-kok e5 cho7 siong-chun5 pi2 Eng-kok khah kin2. ThiaN-kiN3 in e5 Chun5-cheng3-pou7 Chong2-tiuN2 teh kong2, i2-au7 Bi2-kok e5 siong-chun5, tak8-jit8 cho7 ho2 e5 che7-chio2, chhe2-un5 tek-khak tak8-jit8 e7 tit-tioh8 chit8 ban7 tun7 chit8 chiah-e5 siong-chun5. Koh-chai3 Jit8-pun2 kok cho7-chun5 ia7 cham2-jian5 che7. Iu7-koh tiong-lip8-kok, chhin-chhiuN7 Na2-ui ia7 me5-jit8 keng-eng5 lai5 che3-cho7. Tui3 an2-ni khoaN3, chiam5-chui2-theng2-chian3 sui-jian5 be7-e7 khoaN3 i cho3 choan5-jian5 sit-pai7, kau3 boe2 ti7 se3-kai3 e5 chian3-cheng Hiap8-iok-kok e7 iaN5; be7-e7 hou7 chit-e5 chiam5-chui2-theng2-chian3 sou2 chou2-tong3. 
 Lun7 siong-giap8 chui2-siu2. ChaiN2-siong3 put-chi2 o-lo2 i e5 iong2-beng2, kong2, Chiap8-chiap8 khoaN3-kiN3 phah-tim5-chun5 e5 chui2-siu2 kui2-na7 me5-jit8 toa3 ti7 kiu3-seng-chun5 e5 tiong-kan, seN3-mia7 chai7 chit8 tau2-ku2-a2, chhin-chhiuN7 chit8 hioh8 chhiu7-hioh8 phiau-liu5 ti7 hai2-bin7; kau3 e7-tit chiuN7 soaN, liam5-piN khong2-khai3 thiau3-jip8 chun5-tiong iu5-goan5 chin7 i e5 gi7-bu7. Lan2 Eng-kok e5 chui2-siu2 e5 cheng-sin5 chiah-nih8 kian-kou3, chhin-chhiuN7 Si teh kong2, “Chiong3-chi3 seng5-seng5” (i3-su3 si7 cheng3-lang5 e5 siang7-sim ai3-kok chiaN5-cho3 siaN5 lai5 po2-hou7, eng2-oan2 be7 pai7-hoai7). 
 (Tai7-ke thiaN-kiN3 ChaiN2-siong3 kong2 chiah-e5 oe7, hoaN-hi2 tah chhiu2). 
 Lun7 chou-chit ho5-kiok8. ChaiN2-siong3 kong2, chit pai2 sio-thai5 choan5-pou7 chham2-khok, kong2 oh-tit liau5. Siat-su2 cheng3-hu2 ban7-it e7-tit kang2-ho5, goa2 bo5-m7 chin7 chit-e5 sim-koaN khui3-lat8 lai5 chan3-seng5. Lan2 kok-nih8 e5 tiong-kan tak8-e5 ai3 ho5 m7-ai3 chian3, in-ui7 si7 ui7-tioh8 jin5-to7 e5 khi2-kian3, chiah-e5 lang5 sui-jian5 chai chit-e5 ho5 si7 ho2, chong2-si7 m7-chai chit-e7 sui5-pian7 lai5 cho3, chiu7 ho2 e5 tai7-chi3 e7 seN-chhut m7-ho2 e5 su7. 
 U7 nng7 hang7 put-chi2 gui5-hiam2 ti7 chit-nih8. (1) Tek-kok e5 jin5-bin5 khoaN3-kiN3 lan2 kok-nih8 e5 Sin-bun5-po3, chai chiah-e5 lang5 ai3 ho5 e5 oe7, tek-khak in tak8-e5 chiu7 kong2, Eng-kok e5 jin5-bin5 kiN3-tioh8 sio-thai5 tioh8-kiaN lau5 bak8-sai2; taN, Eng-kok e5 se3-bin7 kaN2 e7 chhin-chhiuN7 Ngou5-kok su goan2. 
 An2-ne-seN chiah-e5 lang5 koaN2-kin2 ai3 beh kong2 ho5, hoan2-tng2 e7 tho2 sio-thai5, phi3-lun7 Song3-kok e5 lang5 ai3 beh pang-chan7 ng-a2 toa7 ka7 i poeh8-khi2--lai5, kiam2 m7-si7 chhin-chhiuN7 an2-ne mah ? (2) Lan2 kok-nih in-ui7 sio-thai5 lai5 li7-khui pe7-bo2 hiaN-ti7 bou2-kiaN2, be7-tit thang cho3-hoe2 chu7-chip8 e5 lang5 i2-keng u7 chheng-chheng ban7-ban7, he, m7-ai3 sio-thai5 e5 sim-koaN tek-khak put-chi2 chhiat. Chit8 tau2-ku2-a2 thiaN-kiN3 chit ho7 oe7, to him-bou7 chit e5 ho5-kiok8 u7 ian5-kou3, goa2 tek-khak kap pan7 kok-ka chian3-su7 e5 lang5 siong-liong5 chan3-seng5. 
 Chiah-e5 ai3 ho5-peng5 e5 lang5 kong2-oe7 sui-jian5 tioh8, ki5-sit8 hau7-ko2 si7 ke-thiN tui3-tek8 e5 ui-hong, soa3 biat8-bo5 lan2 chu7-ki2 e5 chi3-khi3. Be7-e7 kong2-ho5 e5 si5-chun7, m7-thang kap lang5 kong2-ho5, khoaN3-chim2-ma2 Ngou5-kok to e7 chai lah ! Na7 ho5-kiok8 kau3 hou7 lan2 e7 phah-sng3--tit, lan2 tek-khak beh chin7 hit e5 khui3-lat8 lai5 cho3 Peh-seN3 e5 sou2-ai3 chiah ai3, peh-seN3 sou2 m7-ai3 chiah m7-ai3, to si7 cheng3-ti7 e5 iau3-kin2. 
 Phi2-jin5 e5 lek8-su2 tak8-lang5 long2 chai Chhu3-lai7 san3-hiong, bo5 se3-lek8, sou2-i2 kin-a2-jit8 e7-tit tng chaiN2-siong3 e5 chit-hun7, long2 si7 chiah-e5 tong5-pau5 e5 ki2-chian3. Siat-su2 chit8 jit8 be7 thang hou7 jin5-bin5 sin3-iong7, to si7 goa2 li7-khui chek-jim7 e5 jit8-chi2. 
 HaiN ah! Sio-thai5 keng-ke3 si3-ni5, iaN5-su e5 ki-koan pek-kau3 bak8-chiu-cheng5, lin2 chiah-e5 chu2-te7 toa3-ti7 chian3-tiuN5 hian3-chhut toa7 kong-lo5, goa2 bat tit oa2-kho3 in lai5 an-un2-khun3; tok8-tok8 ng3-bang7 in kian-jim2 kau3 thai5-iaN5 to3-lai5 e5 jit8, to bo5 joa7-ku2 lah! Hit-si5 tek-khak u7 chit8-khoan2 e5 sin se3-kai3, thai3-peng5 e5 khoan2-sit.
 (Tai5-oan5 Kau3-hoe7-po3 te7 402 koan3, 1918 ni5 9 geh8) 
</CL>
<HL>

「著會堪得佮人相 thai5才會堪得佮人講和。」這句成語有合 ti7 晨報新聞前日所出的論。今將hit個事誌記 ti7 下底： 
英國 e5 宰相佐治是 toa3 ti7蘇格蘭 e5 愛登堡城演說講，近來有不只oh e5 大問題 2 項：－（1）俄羅無張持失落相 thai5 e5 氣力，致到大局損害。（2）德國e5無限制 e5 潛水艇戰阻擋四通八達行船 e5 業。
論俄國致到軟弱。宰相講，德國對東戰線調到西戰線 e5 軍隊濟koh 勇猛。咱 e5 國oh得著美國 e5 幫助。在國所調--來 e5 兵，限定有德國對俄國 e5 戰線調到軍隊 5 份 e5 1 份，所以現在西爿e5 戰線是第一 危險 e5 地位。
這個事誌，親像興登堡佮偉爾遜（就是德國e5 元帥佮美國 e5 大統領）toa3 ti7 運動場賽會 e5 相像。一 個對俄國調大軍來攻擊咱協約國；一個對美國調大軍來幫助咱協約國。一 個攻，一 個助，甚物人較緊就是hit 個先嬴，甚物人代先就hit 個較有利益。德國第2 擺攻擊 e5 時 teh-beh 到。這擺 e5 攻擊的確比前 koh 較大相 thai5 。總是贏輸 e5 影響是有歷史以來大 e5 事誌，世界 e5 文化野蠻對這個有分別；咱國 e5 存亡也是這個關係。所以 chim2-ma2 e5 情形勢面，是隨人所第一應該注意 e5 日。雖然be7得免這個危險，總是咱英國、法國、美國佮意國西戰線 e5 軍隊攏總聯絡同意。無論德國按怎樣猛勇攻擊，我深信咱 iau2-ku2 抵伊會tiau5。聽候幾月日後美國 e5 大兵攏到，就取攻扑 e5權力，的確會嬴。 
論英國船路 e5 事業。宰相講，英國船路 e5 事業是那準協約國 e5 嚨喉，這 tau2 久仔 hou7 人 thai5 割，雖然無接陣相 thai5 也是輸。 舊年 e5 中間潛水艇戰 e5 影響嶄然大，到chim2 仔竟然會得制壓伊，咱 e5 海軍暝日除滅潛水艇，不止盡力。若是那久就咱攻扑潛水艇 e5 效果的確那大。到今仔日咱所毀 e5 潛水艇已經盤過 ti7 德國所做--e5。 
Koh 再協約國製造 e5 商船，日日那濟。今年所做 e5 頓數，已經比舊年重倍。明年的確比今年 5 倍濟。美國 e5 造商船比英國較緊。 聽見 in e5 船政部總長 teh 講，以後美國 e5商船，逐日造好 e5 濟少，chhe2-un5 的確逐日會得著1萬頓1隻 e5 商船。 Koh 再日本國造船也嶄然濟。又 koh 中立國，親像娜威也暝日經營來製造。對 an2-ni 看，潛水艇戰雖然 be7會看伊作全然失敗，到尾 ti7 世界 e5 戰爭協約國會嬴；be7會 hou7 這個潛水艇戰所阻擋。 
論商業水手。宰相不止 o-lo2 伊 e5勇猛，講，捷捷看見扑沈船 e5水手幾若暝日toa3 ti7 救生船 e5 中間，性命在一 tau2 久仔，親像 1 葉樹葉漂流 ti7 海面；到會得上山，liam5-piN 慷慨跳入船中猶原盡伊 e5 義務。 咱英國 e5 水手 e5 精神 chiah-nih 堅固，親像詩 teh 講，「眾志成城」（意思是眾人 e5 siang7 心愛國成作城來保護，永遠 be7 敗壞）。 
（大家聽見宰相講 chiah-e5 話，歡喜 tah 手）。 
論組織和局。宰相講，這擺相 thai5 全部慘酷，講oh得了。設使政府萬一會得講和，我無 m7盡這個心肝氣力來贊成。咱國 nih e5 中間逐個愛和 m7愛戰，因為是為著人道 e5 起見，chiah-e5 人雖然知這個和是好，總是 m7 知這下隨便來作，就好 e5 事誌會生出 m7 好 e5 事。 
有2項不止危險 ti7 這nih 。（1） 德國 e5 人民看見咱國 nih e5 新聞報，知 chiah-e5人愛和 e5 話，的確 in 逐個就講，英國 e5 人民見著相 thai5 著驚流目屎；今，英國 e5 勢面敢會親像俄國輸阮。
An2-ne-siN chiah-e5 人趕緊愛 beh 講和，反轉會討相 thai5 ，譬論宋國 e5 人愛 beh 幫贊秧仔大 ka7 伊拔起--來，敢 m7 是親像 an2-ne mah？（2）咱國nih 因為相 thai5 來離開父母兄弟某囝，be7 得 thang 作夥聚集 e5 人已經有千千萬萬，he，m7 愛相 thai5 e5 心肝的確不止慼。1 tau2 久仔聽見這號話，都欣慕這個和局有緣故，我的確佮辦國家戰事 e5 人商量贊成。 
Chiah-e5 愛和平 e5 人講話雖然著，其實效果是加添對敵 e5 威風，續滅無咱自己 e5 志氣。 Be7 會講和 e5 時陣，m7-thang 佮人講和，看 chim2-ma2俄國to會知lah ！若和局到 hou7 咱會扑算--得，咱的確 beh 盡彼個氣力來做百姓 e5 所愛才愛，百姓所 m7愛才 m7 愛，都是政治 e5 要緊。 
鄙人 e5 歷史逐人攏知厝內散 hiong，無勢力，所以今仔日會得當宰相 e5 職份，攏是 chiah-e5 同袍 e5 舉薦。 設使一日be7 thang hou7 人民信用，to是我離開責任 e5 日子。
HaiN7 ah！相 thai5 經過 4 年，贏輸 e5 機關迫到目珠前，lin2 chiah-e5 子弟 toa3-ti7 戰場獻出大功勞，我bat得倚靠 in 來安穩睏；獨獨向望 in 堅忍到 thai5 贏倒來 e5日，都無偌久lah！ Hit時的確有一款 e5 新世界，太平 e5 款式。
(台灣教會報第402卷，1918年9月) 
</HL>