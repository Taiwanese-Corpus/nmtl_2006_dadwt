<CL>
  Koa Bok8-su si7 Toa7-tiu7-tiaN5 E7-gu5-bo7-chhia koe e5 lang5. I iau2-be7 chhut-si3 e5 si5 i e5 pe7-bu2 i2-keng si7 pai3 Siong7-te3, siok8 Toa7-tiu7-tiaN5 e5 kau3-hoe7. I soe3-han3 e5 si5 u7 thak8 kau3-hoe7 e5 Gi7-siok8. Kau3 1894 ni5 u7 jip8 Tam7-sui2 Sin5-hak8-hau7. 1899 ni5 u7 chut-giap8, chiu7 siu7 phai3 choe3 thoan5-to7-su khi3 tiam3 kui2-na7 ui7 e5 kau3-hoe7, chiu7 si7 Pat-li2-hun, IN5-khut-a2, Koe-lang5, Ki5-li2-gan7, Lam5-kham3, Toa7-kho-ham7; Pang-kio5, SaN-kak-pou. 1914 ni5 u7 kho2 choe3 Kau3-su, tang5-ni5 4 geh8 14 jit8 u7 siat-lip8 choe3 SaN-kak-pou Tong5-hoe7 e5 Bok8-su. Put-heng7 u7 jiam2-tioh8 kui2-na7 khoan2 e5 phoa3-piN7, chiah8 ioh8 bo5 eng3-hau7, chiu7 lai5 jip8 ti7 Ma2-kai i-iN7 ti7-liau5 iah8 bo5 chhai2-kang. Pun2-ni5 2 geh8 17 jit8 e7-pou 2 tiam2 poaN3 cheng ke3-ong2, hiong2-siu7 42 he3. Au7-lai5 u7 chiong si2-the2 kng tng2-khi3 in chhu3, kau3 19 jit8 e7-pou 2 tiam2 poaN3 cheng u7 lai5 Toa7-tiu7-tiaN5 le2-pai3-tng5 chong3-sek. Gou5 Bok8-su choe3 chu2-li2, Siau Bok8-su ki5-to2, Tan5 Bok8-su thak8 Seng3-keng, Keh Bok8-su kong2 lai5-lek8, Gou5 Bok8-su soat-kau3 kap chiok-to2, lai5 sang3-chong3 e5 lam5-lu2 kiong7 u7 200 goa7 lang5. 
  Sang3-chong3 e5 hang5 ngou2 put-chi2 chhu3-su7. Tak8 lang5 chin iu-bun7, in-ui7 Koa Bok8-su it-seng e5 choe3 lang5, put-chi2 tek jin5 ho5, i kau3 tak8 sou2-chai7 thoan5 to7-li2 u7 chin7 pun2-hun7, m7-na7 kau3-hoe7 lai7 e5 lang5 khim-keng3 i, chiu7 kau3-hoe7 goa7 e5 lang5 ia7 o-lo2 i, sou2-i2 it-tan3 thiaN-kiN3 i ke3-ong2 tak8 lang5 chin siong-sim. I choe3 Chu2 e5 kang thau5-be2 20 ni5, choe3 thoan5-to7-su 15 ni5, choe3 Bok8-su oa2 4 ni5. TaN i e5 kang i2-keng beng5-pek8, tit-tioh8 Chu2 e5 keng2-tiau3, tng2-khi3 chou2-ke. Si-nih8 u7 kong2: 
  “U7 thou2-toe7 i e5 kng iaN5 jit8-tau3. <BR>  Na7 chhim-sin3 chiu7 oe7 khoaN3 kau3 chin beng5. <BR>  Lan2 e5 Pe7 tiam3 ti7-hia teh theng3-hau7. <BR>  U7 pi7-pan7 kek8 an-lok8 e5 pang5-keng.” 
  Koa An-lok8 Bok8-su i2-keng khi3 kau3 an-lok8 e5 pang5-keng. Lan2 iah8 tioh8 ng3-bang7 au7-jit8 e5 an-lok8, oe7 saN-kiN3 ti7 eng5-kng e5 thian-kok, chiu7-si7 thang koh-chai3 kap Koa An-lok8 Bok8-su saN-kiN3, lai5 tiam3 ti7 an-lok8 e5 pang5-keng. 
  Hian7-si5 Koa Bok8-su niu5 kap i e5 kiaN2-ji5 iau2 tiam3 ti7 SaN-kak-pou le2-pai3-tng5, chhiaN2 tai7-ke thoe3 i ki5-to2, hou7 i e5 sim oe7 tit-tioh8 siu7 an-ui3. I e5 tiong7-hu An-lok8 i2-keng tit-tioh8 an-lok8 e5 pang5-keng, sou2-i2 m7 bian2 ke3-thau5 iu-bun7, tioh8 ng3-bang7 pat8 jit8 oe7 kau3 an-lok8 e5 pang5-keng, lai5 kap i e5 tiong7-hu An-lok8 saN-kiN3, hiong2-siu7 ku2-tng5 an-lok8 e5 hok-khi3. 
</CL>
<HL>

柯牧師是大稻埕下牛磨車街e5人。伊iau2未出世e5時伊e5父母已經是拜上帝，屬大稻程e5教會。伊細漢e5時有讀教會e5義塾。到1894 年有入淡水神學校。1899年有卒業，就受派做傳道師去tiam3 幾若位e5 教會，就是八里岔，圓堀仔、雞籠、奇里岸、南崁、大嵙崁、枋橋、三角埔。1914年有考做教師，同年4 月14日有設立做三角埔同會e5牧師。不幸有染著幾若款e5破病，食藥無應效，就來入ti7馬偕醫院治療亦無采工。本年2月17日e7晡兩點半鐘過往，享壽42歲。後來有將死體扛轉去in厝，到19日e7晡兩點半鐘有來大稻埕禮拜堂葬式。吳牧師做主理，蕭牧師祈禱，陳牧師讀聖經，郭牧師講來歷，吳牧師說教kap祝禱，來送葬e5男女共有200外人。 
送葬e5行伍不止次序。逐人真憂悶，因為柯牧師一生e5做人，不止得人和，伊到逐所在傳道理有盡本份，m7-na7教會內e5人欽敬伊，就教會外e5人也o-lo2伊，所以一旦聽見伊過往逐人真傷心。伊做主e5工頭尾20年，做傳道師15年，做牧師倚4年。今伊e5 工已經明白，得著主e5揀召，轉去祖家。詩nih8有講： 
「有土地伊e5光贏日晝。 <BR>若深信就會看到真明。<BR>咱e5父tiam3 ti7-hia teh 聽候。 <BR>有備辦極安樂e5房間。」 
柯安樂牧師已經去到安樂e5房間。咱亦著向望後日e5安樂，會相見ti7榮光e5天國，就是thang koh再kap柯安樂牧師相見，來taim3 ti7 安樂e5房間。 
現時柯牧師娘kap伊e5子兒iau2 tiam3 ti7三角埔禮拜堂，請逐家替伊祈禱，hou7伊e5心會得著受安慰。伊e5丈夫安樂已經得著安樂e5房間，所以m7免過頭憂悶，著向望別日會到安樂e5房間，來kap伊e5 丈夫安樂相見，享受久長安樂e5福氣。 
</HL>