<CL>
KhoaN3 Ma2-thai3 te7 chhit chiuN 13,14 chat kong2, “Tioh8 tui3 eh8-mng5 jip8; chhoa7 lang5 kau3 si2 hit e5 mng5 si7 khoah, hit e5 lou7 si7 toa7-tiau5, jip8 e5 lang5 che7-che7; chhoa7 lang5 kau3 oah8, hit e5 mng5 si7 eh8, hit e5 lou7 si7 se3-tiau5, jip8 e5 lang5 chio2.” 
Teng2-bin7 chit nng7 chat si7 Seng3 e5 oe7, lan2 tioh8 chat-chat ki3-sim lai5 siuN7, in-ui7 u7 ho2 kap phaiN2 e5 lou7 e5 hun-piat; chhin-chhiuN7 13 chat thau5-chit8-ku3 kong2, “Tioh8 tui3 eh8-mng5 jip8”; an3-choaN2-iuN7 tioh8 tui3 eh8-mng5 jip8; mng5 na7 eh8, lou7 chu7-jian5 ia7 si7 eh8, an2-ni lou7-tou5 un2-tang3 lan5 heng5. Seng3-keng ia7 u7 ki3 kong2, lan5-heng5 tek-khak iah8 tioh8 than3 lai5 kiaN5, kau3-boe2 m7-ku2 u7 eng2-eng2 si7 hoaN-hi2 kap khoai3-lok8 ti7-teh. 
Na7-si7 hit e5 te7-ji7 ku3 kong2,“Chhoa7 lang5 kau3-si2 hit e5 mng5 si7 khoah, hit e5 lou7 si7 toa7-tiau5, jip8 e5 lang5 che7-che7”; sui-jian5 mng5 khoah, lou7 toa7-tiau5, m7-ku2 si7 chhoa7 lang5 kau3 si2; an2-ni-siN ko2-jian5 u7 ho2 kap phaiN2 e5 lou7, sou2-i2 tioh8 chim-chiok sam3-su chiah be7 kiaN5 chho3. 
Na7 siuN7 beh kiaN5 chit-tiau5 kau3-boe2 u7 hoaN-hi2 khoai3-lok8--e5, m7-ku2 mng5-lou7 eh8-se3 phaiN2 kiaN5; sui-jian5 eh8-se3 na7 u7 mng5-lou7 khan-sin-lang5 chu7-jian5 e7 tang3-koe3, na7 beh taN-taN3 a2-si7 toa3 hiah-e5 khin-khin khiang-khiang--e5, un2-tang3 be7-tit jip8 si7 mng5 eh8, lou7 se3 e5 chou2-gai7, tek-khak tioh8 pang3-sak hiat-kak8 hiah-e5; u7 chit-ho7 e5 tiong7 lan5 ti7-teh, sou2-i2 chiah ho7-cho3 eh8-se3 e5 lou7-tou5. Phah-sng3 kaN2 tioh8 kiaN5 hit tiau5 mng5 khoah, lou7 toa7-tiau5--e5, in-ui7 lan2 na7 beh taN hit-ho7 hoaiN5-hoaiN5 keh8-keh8--e5, si7 long2 bo5 sim2-mih8 e7 chou2-tong3 lan2 e5 sou2 cho3, ia7 bo5 siaN2-lang5 e7 hiam5 lan2 taN hit-ho7; m7-ku2 Seng3-keng kong2,“Chhoa7 lang5 kau3 si2 hit-e5 mng5 si7 khoah, hit-e5 lou7 si7 toa7-tiau5”. 
TaN teng2-bin7 sou2 lun7 mng5-lou7 eh8-se3 khoah-toa7 e5 hun-piat; na7-si7 hit-e5 eh8-se3--e5, si7 chi2 sin3 Chu2 Ia5-sou Ki-tok hok8-sai7 Siong7-te3 e5 lang5 teh kiaN5 e5 lou7-theng5; hit e5 khoah-toa7--e5, si7 chi2 bo5 sin3 Chu2 bo5 hok8-sai7 Siong7-te3 hit teng2-ho7 lang5 sou2 kiaN5--e5. Sin3 Ia5-sou Ki-tok kap se3-siok8 sou2 kiaN5 e5 lou7 kiam2 u7 khah koh-iuN7 mah? Na7 beh khi3 bou2 siaN5-chhi7 a2-si7 pou-thau5 peN5-peN5 si7 chit8-iuN7; chong2--si7 sou2 kiaN5 sou2 cho3 tai7-put siong7-tong5. Chhin-chhiuN7 hit-e5 ‘Khoan-chek Lou7-tou5’u7 hun cho3 nng7-tiau5 e5 lou7-keng3; chit8-tiau5 si7 khoah-toa7, chit8-tiau5 si7 eh8-se3, tiong-kan u7 chhai7 chit8-ki e5 chi2 lou7 pai5 sia2 kong2, na7 tui3 eng2-seng-mng5 jip8--e5, si7 tit tiong5-seng; na7 tui3 ban7-ok-thong-ku5 mng5 jip8--e5, teng7 eng2 bong5. 
Na7 tui3 chit-e5 ban7-ok-thong-ku5 mng5-lou7 jip8, ko2-jian5 u7-iaN2 kau3-boe2 tioh8 biat8-bo5 mah? ChhiaN2 khoaN3 hit-e5 tou5 chiu7 chai, teng2-bin7 iam7-hoe2 tho-thian; m7-ku2 lou7-piN kong-keng2 chin-che7, tiong-kan u7 hoa-liu2-hang7, chheng-phang e5 hun-koan2 u7 Chui3-sian-lau5, u7 chhai2-phio3 e5 kong-si, u7 pok-koa3 siong3-mia7, u7 tai7-ong5-bio7, u7 hi-po3-koan2, u7 kau-chian3 kap chhiuN2-kiap put-gi7 e5 su7, i5-chia2 kong2 put chin7; chiah-e5 long2 si7 su-iok8 sou2 heng3--e5. 
TaN lai5 siuN7 hian7-kim se3-siok8 sou2 heng5-ui5--e5, ko2-jian5 in e5 lou7 chin-chiaN3 toa7 koh khoah; chhin-chhiuN7 phiau5, tou2, im2, heng5-gek8 su3-chi3, chhiuN2-kiap put-gi7 e5 chai5-li7, hi3-hiauh phu5-phio3 e5 oe7; m7-na7 an2-ni na7-tiaN7, it-gian5 to lan5-chin7; chiah-e5 in long2 liah8 cho3 bo5 iau3-kin2 e5 su7. HeN3 m7-ku2 tioh8 koh siuN7 leh! An2-ni na7 kiaN5 kau3-chin7, te7-gek8 e5 hoe2 chiu7 lan5 to5-thoat. Na7 kau3 ti7 chit ho7 e5 heng5-hoat8 eng2-eng2 biat8-bo5. Seng3-keng kong2, boh8-tit chhut-si3 si7 khah-ho2. 
Chai3 siuN7 eng2-seng mng5-lou7 chit-tiau5 kiam2 si7 sin3 Chu2 e5 lang5 kiaN5-e5 mah? Kiam2 u7 iaN2 kiat-boe2 tit tiong5-seng? Na7 khoaN3 hit e5 tou5 chiu7 it-bok8 liau3-jian5, teng2-bin7 u7 eng5-kng chhan3-lan7; chong2--si7 lou7-piN kong-keng2 bo5 loa7-ho2, ki5-tiong chiah u7 kang2-sip8-sou2, hak8-tong5, i-iN7, chheh-kiok8 na7-tiaN7, sui-bong2 bo5 loa7 lau7-jiat8, m7-ku2 long2 si7 tiong-hou7 cheng3-tit8 e5 lou7, na7 kau3 kiat-kiok8 e5 si5-chun7 koat-toan3 e7 tit tiong5 seng. KhoaN3 II The5-mou5-thai3 4: 7, 8; Iok-han7 Hok-im-toan7 14: 13. 
Chiau3 khoaN3 chit kui2 chat long2-si7 tit kiu3 e5 to7-li2; Seng3-keng e5 oe7 ka7 lan2 kong2, lan2 na7 sin3-than3 lai5 kiaN5 kau3 lim5-chiong e5 si5, Chu2 tek-khak beh chiap-lap8 jip8 chi3-seng3 eng2-oan2-oah8 e5 kok. Eh8 kap khoah chit nng7-tiau5 e5 mng5-lou7 hou7 lan2 thang chham-kho2, khoaN3 tioh8 chin3 eh8-lou7 a2-si7 tioh8 tui3 khoah-lou7 jip8? 
Na7 beh kiaN5 tui3 eh8-lou7 chit-tiau5 khi3, m7-ku2 ti7 se3-kan sou2 kiaN5 sou2 cho3 put-chi2 ui5-lan5, in-ui7 chit-tiau5 lou7 u7 kim3-leng7 chin7-giam5, na7 beh cho3 tam7-poh8 put-hoat e5 su7 si7 khi3 hoan7-tioh8 kim3-leng7. Tui3 an2-ni ka-ti7 chiu7 khah lun2-neh, na7 koh lam7-sam2 cho3 bo5 hoe2-gou7, kau3-hoe7 e5 si7-toa7 chit8-e7 chai, in beh lai5 khou2-khng3 soa3 chek-pi7, kong2 m7-thang an2-ni cho3, na7 m7 thiaN kau3-boe2 tioh8 tim5-lun5; che2 ho7 cho3 si7 mng5-lou7 eh8-se3, sou2-i2 ui5-chi lan5-heng5. 
Chit tiau5 khoah-toa7--e5, chin-chiaN3 ho2 kiaN5, khoaN3 si7 beh khi3 chiah8 a-phian3, a2-si7 beh chiah8 chiu2 lai5 phiau5, tou2, im2, teng2 e5 lam7-sam2 cho3, long2 bo5 u7 chit-ho7 kim3-leng7; sou2-i2 si7 ho7 cho3 khoah-toa7 e5 mng5-lou7. 
Thian-kok e5 mng5-lou7 ko2-jian5 m7-si7 eh8-se3; Thian-kok si7 eng2-oan2 e5 Kok. I cho3 ban7 ong5 e5 Ong5, ban7 chu2 e5 Chu2, thiN-e7 ban7-pang-kok long2 si7 cho3 I e5 siok8 kok. I cho3 sin5-leng5 e5 Chu2, koan5-peng3 long2 ti7 I e5 chhiu2-thau5, thiN-e7 kun-ong5 i2-kip8 peh-siN3; chi3-chiong e5 ki5 na7 kau3 long2 tioh8 khia7 ti7 I tai5-cheng5 lai5 siu7 sim2-phoaN3 e5 po3-eng3. Na7 ui5-hui chok-ok, Chu2 Ia5-ho5-hoa u7 toa7 khui3-lat8 thang long2-chong2 po3-eng3 in. An2-ni siN, si2, hok, long2 chai7 ti7 cho7-hoa3 e5 Chu2 Ia5-ho5-hoa chhiu2-nih8; I chiang2 chit-ho7 koan5-peng3, chiu7-si7 chi3-chun e5 Kok, se3-kan long2-chong2 e5 kok be7-e7 phit-phoe3-tit, an2-ni mng5-lou7 un2-tang3 si7 khoah-toa7 m7-si7 eh8-se3. 
(Tai5-lam5 Kau3-hoe7-po3 te7 317 koan3, 1911 ni5 8 geh8) 
</CL>
<HL>

看馬太第7章 13、14節講，「著tui3 隘門入；chhoa7人到死hit個門是闊，hit個路是大條，入e5 人濟濟；chhoa7人到活，hit個門是隘，hit個路是細條，入e5 人少。」 
 頂面這2節是聖e5 話，咱著節節記心來想，因為有好kap歹 e5 路 e5 分別；親像13 節頭一句講，「著tui3 隘門入」；an3怎樣著tui3 隘門入；門若隘，路自然也是隘，an2-ni 路途穩當難行。聖經也有記講，難行的確亦著趁來行，到尾m7-ku2 有永永是歡喜kap 快樂ti7-teh。 
若是hit個第2句講，「Chhoa7人到死hit個門是闊，hit個路是大條，入e5 人濟濟」；雖然門闊，路大條，m7-ku2是chhoa7人到死；an2-ni-siN 果然有好kap歹e5 路，所以著斟酌三思才be7 行錯。 
若想beh 行這條到尾有歡喜快樂--e5，m7-ku2 門路隘細歹行；雖然隘細若有門路牽新人自然會當過，若beh擔擔抑是toa3 hiah-e5 khin-khin khiang-khiang--e5，穩當be7-tit 入是門隘、路細 e5 阻礙，的確著放sak hiat-kak8 hiah-e5；有這號 e5重難ti7-teh，所以才號做隘細e5 路途。扑算敢著行hit條門闊、路大條--e5，因為咱若beh擔hit號 hoaiN5-hoaiN5 keh8-keh8--e5，是攏無甚物會阻擋咱 e5 所做，也無啥人會嫌咱今hit號；m7-ku2 聖經講，「Chhoa7人到死hit個門是闊，hit個路是大條」。 
 今頂面所論門路隘細闊大 e5 分別；若是hit個隘細--e5，是指信主耶穌基督服事上帝 e5 人teh 行e5 路程；hit e5 闊大--e5，是指無信主無服事上帝hit 等號人所行--e5。信耶穌基督 kap世俗所行 e5路kiam2有較各樣mah？若beh去某城市抑是埠頭平平是一樣；總--是所行所做大不相同。親像hit個‘寬chek路途’有分做2條e5 路徑；一條是闊大，一條是隘細，中間有chhai7一支e5 指路牌寫講，若tui3 永生門入--e5，是得長生；若tui3 萬惡通衢門入--e5，定永亡。 
若tui3這個萬惡通衢門路入，果然有影到尾著滅無mah？請看hit個圖就知，頂面炎火滔天；m7-ku2 路邊光景真濟，中間有花柳巷、清芳e5 薰館有醉仙樓、有彩票e5公司、有卜卦相命、有大王廟、有hi報館、有交戰kap搶劫不義e5 事，餘者講不盡；chiah-e5 攏是私欲所興--e5。 
今來想現今世俗所行為--e5，果然in e5 路真正大koh闊；親像嫖、賭、飲、橫逆肆志，搶劫不義 e5財利，戲hiauh浮漂e5 話；m7若an2-ni na7-tiaN7，一言to 難盡；chiah-e5 in 攏掠做無要緊 e5 事。HeN3 m7-ku2著koh想leh！An2-ni 若行到盡，地獄e5 火就難逃脫。若到ti7這號e5 刑罰永永滅無。聖經講，莫tit 出世是較好。 
再想永生門路這條kiam2是信主 e5 人行e5 mah？Kiam2有影結尾得長生？若看hit個圖就一目了然，頂面有榮光燦爛；總--是路邊光景無偌好，其中才有講習所、學堂、醫院、冊局na7-tiaN7，雖罔無偌鬧熱，m7-ku2攏是忠厚正直e5 路，若到結局e5 時陣決斷會得長生。看 II 提摩太 4：7，8；約翰福音傳 14：13。 
照看這幾節攏是得救 e5道理；聖經 e5 話ka7咱講，咱若信趁來行到臨終e5 時，主的確beh接納入至聖永遠活e5 國。隘kap 闊這兩條e5 門路hou7 咱thang 參考，看著進隘路抑是著tui3 闊路入？
若beh行tui3隘路這條去，m7-ku2 ti7世間所行所做不止為難，因為這條路有禁令盡嚴，若beh做淡薄不法 e5事是去犯著禁令。Tui3 an2-ni家己就較忍neh，若koh lam7-sam2 做無悔悟，教會 e5 序大一下知，in beh來苦勸續責備，講m7-thang an2-ni做，若m7聽到尾著沉淪；che2號做是門路隘細，所以為之難行。 
這條闊大--e5，真正好行，看是beh去食鴉片，抑是beh食酒來嫖、賭、飲，等e5 lam7-sam2做，攏無有這號禁令；所以是號做闊大e5 門路。 
天國 e5 門路果然m7是隘細；天國是永遠 e5 國。伊做萬王e5 王、萬主 e5 主，天下萬邦國攏是做伊e5 屬國。伊做神靈 e5 主，權柄攏ti7伊e5 手頭，天下君王以及百姓；至終e5 期若到攏著徛ti7伊台前來受審判e5報應。若為非作惡，主耶和華有大氣力thang 攏總報應in。An2-ni siN，死、福，攏在ti7 造化e5 主耶和華手nih8；伊掌這號權柄，就是至尊e5 國，世間攏總e5 國be7會匹配tit，an2-ni 門路穩當是闊大m7是隘細。 
(台南教會報第317卷，1911年8月)
</HL>
