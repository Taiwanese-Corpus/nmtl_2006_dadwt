<CL>
  [Ti7 Loe7-te7 u7 hoat-heng5 chit8 khoan2 e5 chap8-chi3 mia5-kio3“Jit8-iau7 se3-kai3”,mui2-goeh8 chit8-pai2,si7 choan-choan teh hou7 Chu2-jit8-oh8 e5 Sian-siN kap hak8-seng thak8--e5. Chit-pang chit-e5 chap8-chi3 e5 chu2-pit u7 khi3 Tai5-oan5 sun5-si7;tng2-lai5 liau2 chiu7 eng7 lak8-goeh8 ho7 e5 chap8-chi3 cho3 Tai5-oan5-ho7 lai5 kong2-khi2 Tai5-oan5 Kau3-hoe7 e5 siau-sit hong5 thiaN. Tiong-kan u7 ki3 Kai Bok8-su kian3-ti3 Kau3-hoe7 e5 su7, i2-kip8 loa7-che7 ho2-thiaN e5 tai7-chi3. U7 chit8 phiN si7 Tai5-pak chit8-e5 Thng5-bu7-he7 e5 koaN-li7, Koan2-cheng2(Sugai)kun sou2 ki3 teh kong2-khi2 Tai5-pak chit8-e5 sin3 Chu2 e5 cha-bou2 gin2-a2 e5 ho2-sim. Goa2 thak8 liau2 teh siuN7 na7 hoan-ek8 chit cham7 hou7 liat8-ui7 khoaN3 e7 saN-kap tit-tioh8 li7-ek.] 
  Goa2 si7 Tai5-oan5 Chong2-tok-hu2 lai7 Soa-Thng5-he7 e5 tng-chhe. Ia7 u7 teh ka3 chit8-pan Chu2-jit8-oh8, kap loa7-che7 gin2-a2 peN5-peN5 teh siu7 Siong7-te3 e5 ka3-si7. u7 chit8-jit8 chhut-chhe khi3 bou2 che3-thng5 hoe7-sia7 e5 si5 thiaN--tioh8 chit8-chan5 kam2-sim e5 su7, si7 chit8 e5 Jit8-pun2 cha-bou2 gin2-a2 mia5 Soat-chu2(Yuki chiang)kap chit8-e5 Tai5-oan5 cha-pou gin2-a2 e5 tiong-kan seN-khi2--e5. 
  Soat-chu2 e5 lau7-pe7 si7 teh cho3 chit8 keng hoe7-sia7 e5 be2-pan7;chiu7-si7 teh ka7 Tai5-oan5 lang5 be2 kam-chia3, tauh8-tauh8 Kap Tai5-oan5 lang5 ong2-lai5. I si7 chin gau5 cho3 lang5, long2 m7-bat khoaN3-khin pun2-te7 lang5. ThiaN-kiN3 kong2 i tui3 ti7 Loe7-te7 e5 si5 chiu7 jiat8-sim sin3-hong7 Ki-tok-kau3. Soat-chu2 si7 sio2-hak8-hau7 e5 gou7-lian5-seng. Peng5-jit8 khi3 loh8-oh8 e5 si5, ti7 lou7-nih8 tauh8-tauh8 siu7 Tai5-oan5 gin2-na2 eng7 phaiN2-chhui3 me7. Chong2-si7 Soat-chu2 eng2-siong5-si5 kap in lau7-pe7 cho3-hoe2 siong5-siong5 siu7 Siong7-te3 e5 ka3-si7;ia7 ka-ti7 kam2-kek Kiu3-chu2 e5 thiaN3-thang3. TaN teh siuN7, Hiah-e5 me7 goa2 e5 Tai5-oan5 gin2-na2 si7 khah m7-bat, goa2 tioh8 koh khah ho2 khoan2-thai7 in,chhoa7 in lai5 pai3 chin e5 Siong7-te3. Tui3 an2-ni m7-na7 bo5 siu7-khi3 in e5 phaiN2-chhui3,soa3 tian-to3 sim-lai7 the3 in ki5-to2. 
  U7 chit8 jit8 Soat-chu2 ti7 thng5-phou7 piN teh khoaN3 lang5 cho3 khang-khoe3;khoaN3 hit-e5 kheh thng5 e5 ki-khi3 hiah khiau2-lou7 teh chhia-chhia tng2. Goa7!peng5-sou3 ai3 khi-hu7 Soat-chu2 hiah-e5 pun2-te7 gin2-na2 ia7 oa2-lai5 ti7 ki-khi3 piN teh sng2. Gin2-na2 e5 tiong-kan chit8-e5 siak loh8 ki-khi3 ka2 beh jip8 khi3 kheh. Pat8-e5 khoaN3-kiN3, bin7 chheN-sun2-sun2 chau2 kau3 boe2-a2 tit8;chhun Soat-chu2 chit8-e5 ti7 piN-a2 toa7-siaN teh kio3 kiu3-lang5. Chong2-si7 ki-khi3 lin3-long3 kio3,li7 khah hng7 hian-e5 cho3-kang--e5 long2 bo5 thiaN-kiN3 i au5-kio3 e5 siaN. 
  Poah8-loh8--khi3 hit-e5 gin2-a2 kap kam-chia3 cho3 chit8-khun2 tit8-tit8 hou7 ki-khi3 ka2-khi3, teh-beh oah8-oah8 tu2-tioh8 kut-chih8 bah-lih8 e5 chhi-chham2. Hut-jian5 phong3-long3 na2 chhin-chhiuN7 tang7 e5 mih8 teh loh8--lai5 e5 siaN. Siang5 chit-e5 si5-chun7 hit-e5 teh tng2 e5 ki-khi3(roller)li-li le3-le3 hiang2 kau3 m7-si7 siaN-soeh. Hiah-e5 cho3-kang--e5 thiaN-tioh8 siaN kin2-kin2 chau2 lai5 khoaN3. Kho2-lin5 Soat-chu2 ti7 piN-a2 na2 chhin-chhiuN7 teh loan7-sim:eng7 chhui3 hiam3, eng7 chhiu2 ki2. Tai7-ke khoaN3 si7 ti7 ki-khi3 cheng5 u7 ka-lauh8 chit8-te3 toa7 chioh8, ia7 teh tng2 e5 si5 khi3 le3--tioh8 chiah u7 chit ho7 im-hiang2. Ui7-tioh8 hit te3 chioh8 tin3-teh,kam-chia3 soa3 kng2 be7-tang3 jip8. Tai7-ke chai hit te3 chioh8 si7 Soat-chu2 tim3-loh8-khi3--e5 chiu7 hiam5 i kong2,“Li2 chit-e5 gin2-na2 ia7 chin chian7-thang5--lah!”Soat-chu2 in3 kong2,“M7-si7 an2-ni, kam-chia3 lai7 u7 gin2-na2.“Hng3! Gin2-a2!”Tai7-ke koh chim-chiok khoaN3 ti7 kam-chia3 lai7 u7 gin2-na2 e5 kha.“He! Hai7--lah! Gin2-na2 poah8 ti7 chit nih8.”KoaN2-kin2 ki-khi3 chhong3 hou7 theng5. Ho2 kai-chai3!Hit-e5 kap kam-chia3 cho3-hoe2 beh jip8 khi3 ki-khi3 lai7 siu7 geng2 kau3 chhui3-kut hun2-si e5 Tai5-oan5 gin2-na2, tui3 Soat-chu2 bat to7-li2 u7 jin5-ai3 kap ti3-sek lai5 khioh--tioh8 seN3-mia7. 
  Koe3 gou7-lak8 goeh8-au7, u7 chit8 me5 chit8 tin7 ka-le2 lai5 phah chit-e5 thng5-phou7. Hit-tiap8 chit8-e5 Tai5-oan5 gin2-na2 lai5 aiN7 Soat-chu2 chau2-li7. Hit-e5 Tai5-oan5 gin2-na2 si7 sim2-mih8 lang5? Hoan-ek8 e5 lang5 kong2, “Eng7 Seng3-kau3 e5 to7-li2 lai5 cho3 ka-teng5 kau3-iok8 e5 kin-pun2, hit-e5 kam2-hoa3 e5 khui3-lat8 loa7 toa7 thang siuN7 lai5 chai”. 
  (Tai5-lam5 Kau3-hoe7-po3 te7 317 koan3, 1911 ni5 11 geh8) 
</CL>
<HL>

[Ti7內地有發行一款e5雜誌名叫「日曜世界」，每月一擺，是專專teh hou7主日學e5先生kap學生讀--e5。Chit-pang chit-e5雜誌e5主筆有去台灣巡視；轉來了就用六月號e5雜誌做台灣號來講起台灣教會e5消息hong5聽。中間有記偕牧師建置教會e5事，以及偌濟好聽e5代誌。有一篇是台北一個糖務系e5官吏，菅井(Sugai)君所記teh講起台北一個信主e5查某囡仔e5好心。我讀了teh想若翻譯這cham7 hou7列位看會相kap得著利益。] 
我是台灣總督府內砂糖系e5當差。也有teh教一班主日學，kap偌濟囡仔平平teh受上帝e5教示。有一日出差去某製糖會社e5時聽著一層感心e5事，是一個日本查某囡仔名雪子(Yuki chiang) kap一個台灣查甫囡仔e5中間生起--e5。 
雪子e5老父是teh做一間會社e5買辦；就是teh ka7台灣人買甘蔗，tauh8-tauh8 kap台灣人往來。伊是真gau5做人，攏m7-bat看輕本地人。聽見講伊tui3 ti7內地e5時就熱心信奉基督教。雪子是小學校e5五年生。平日去落學e5時，ti7路裡tauh8-tauh8受台灣囡仔用歹嘴罵。總是雪子永常時kap in老父作伙常常受上帝e5教示；也家己感激救主e5疼痛。今 teh想，hiah-e5罵我e5台灣囡仔是較m7-bat，我著koh較好款待in，chhoa7 in來拜真e5上帝。Tui3 an2-ni m7若無受氣in e5 歹嘴，續顛倒心內替in祈禱。 
有一日雪子ti7糖phou7邊teh看人做工課；看hit-e5 kheh糖e5機器hiah巧路teh chhia-chhia轉。Goa7！平素ai3欺負雪子hiah-e5本地囡仔也倚來ti7機器邊teh sng2。囡仔e5中間一個siak落機器絞beh入去kheh。別個看見，面青sun2-sun2走到尾仔直；chhun雪子一個ti7邊仔大聲teh叫救人。總是機器lin3-long3叫，離較遠hian-e5做工--e5攏無聽見伊喉叫e5聲。 
跋落去hit-e5囡仔kap甘蔗做一梱直直hou7機器絞去，teh-beh活活tu2著骨折肉裂e5悽慘。忽然phong3-long3 na2 親像重e5物teh落--來e5聲。像這個時陣hit-e5 teh轉e5機器(roller)li-li le3-le3響到m7是聲說。Hiah-e5做工e5聽著聲緊緊走來看。可憐雪子ti7邊仔若親像teh亂心：用嘴喊，用手舉。大家看是ti7機器前有ka落一塊大石，也teh轉e5時去le3--著才有這號音響。為著hit塊石tin3-teh，甘蔗續捲be7-tang3入。大家知hit塊石是雪子tim3落去--e5就嫌伊講，「你這個囡仔也真賤蟲--lah！」雪子應講，M7是an2-ni，甘蔗內有囡仔。「Hng3！囡仔！」大家koh斟酌看ti7甘蔗內有囡仔e5腳。「He！Hai7--lah！囡仔跋ti7這nih8。」趕緊機器chhong3 hou7停。好佳哉！Hit-e5 kap甘蔗作伙beh入去機器內受研到碎骨粉屍e5台灣囡仔，tui3雪子bat道理有仁愛kap智識來拾著性命。 
過五六月後，有一暝一陣ka-le2來扑這個糖phou7。Hit-tiap8一個台灣囡仔來aiN7雪子走離。Hit-e5台灣囡仔是甚物人？翻譯e5人講，「用聖教e5道理來做家庭教育e5根本，hit-e5感化e5氣力loa7大thang想來知。」 
(台南教會報第317卷，1911年11月) 
</HL>