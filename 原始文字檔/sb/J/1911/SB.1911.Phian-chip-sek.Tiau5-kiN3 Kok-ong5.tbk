<CL>
 [Tai5-Eng-kok e5 Kok-ong5 ai3 hian2-beng5 i u7 chun-tiong7 lan2-e5 Seng3-kau3, chiaN3 tiau3 Tai7-hoe7 e5 Hoe7-cheng3 jip8-tiau5 khi3 tiau5-kiN3. Chun5-ni5 Chou2-ke e5 TiuN2-lo2-kau3 chhiaN2 SoaN3-thau5 e5 Khip Bok8-su cho3 Hoe7-cheng3; sou2-i2 ku7-ni5 i ia7 u7 khi3 tiau5-kiN3. Au7-lai5 chiong i sou2 keng-koe3 e5 tai7-chi3 sia2 chit8-tiuN phoe hou7 Eng-kok Chu2-jit8-oh8 e5 hak8-seng. Chim2-ma2 hoan-ek8 Tai5-oan5 oe7, in3 ti7 e7-te2; hou7 lan2 Chu2-jit8-oh8 e5 hak8-seng thang khoaN3.] 
 Goa2 kin-ni5 hou7 goa2 e5 ong5 I-oa tiau3 goa2 khi3 tiau5-kiN3; tui3 an2-ni-siN goa2 tit-tioh8 kui2-na7 hang7 e5 ka3-si7, hou7 goa2 khah e7 chai li2 goa2 chaiN2-iuN7 e7-tit chhin-kin7 lan2 Chu2 Ia5-sou, chiu7-si7 thong thiN-kha-e7 e5 toa7 Kun-ong5. TaN ai3 chiong goa2 sou2 tit-tioh8 kui2-na7 hang7 e5 ka3-si7 kong2 hou7 lin2 thiaN. 
 Thau5-chit8-hang7 chiu7-si7 chiap-tioh8 chit8-tiuN thiap, chit-tiuN thiap khoaN3-kiN3 si7 chit8-tiuN se3-se3 tiuN e5 choa2; sui-jian5 se3 tiuN choa2, m7-ku2 si7 goa2-e5 Ong5 e5 seng3-ju7, goa2 tek-khak tioh8 chun-than3. Au7-lai5 chiap-tioh8 pou7-koaN e5 bun5-su, siong5-se3 po3 goa2 chai, goa2 tioh8 chheng7 sim2-mih8 kong-hok8. Tak8 kiaN7 sui-si7 sio2-khoa2 e5 mih8 ia7 u7 sia2-beng5, chhin-chhiuN7 bo7, saN, ou-tiu5 e5 boeh8, e5, e5 e5 teng2-bin7 tioh8 koa3 chit8-e5 gin5 khou, peh8 e5 chhiu2-lok, ia7 tioh8 chheng7 chit8-nia2 ang5 e5 tng5-phau3 cho3 goa7-bin7, tng5-phau3 e5 heng-cheng5 koa3 nng7 choa7 khoah-khoah e5 peh8-lin5; in-ui7 goa2 si7 jim7 thoan5 Siong7-te3 e5 to7-li2 Bok8-su e5 chit, sou2-i2 chiah tioh8 chheng7 chit-ho7 e5 phau3. Ai3 jip8-khi3 Ong5 be7-sai2 tit chit8-kiaN7 ka-ti7 chu2-i3-tit, long2 tioh8 chiau3 sou2 beng7-leng7 e5 kui-ki2. Seng3-keng ia7 an2-ni ka7 lan2 kong2, ai3 kiN3 Siong7-te3 tioh8 chheng7 hap8-gi5 e5 saN, chiu7-si7 chheng7 gi7 cho3 phau3, si7 Siong7-te3 e5 IuN5-ko, tam-tng se3-kan lang5 e5 choe7 e5, chiong I-e5 hoeh se2-peh8--e5. 
 Goa2 ia7-si7 kong2 chit-pai2 e7 tit-tioh8 Chheng7 ang5-phau5 koa3 peh8-toa3, goa2 chin7 hoaN-hi2, m7-chai lin2 thiaN-kiN3 e7 ki5-koai3 be7?In-ui7 chiau3 Au-lo5-pa e5 le7, cho3 Bok8-su e5 lang5 peng5-si5 tioh8 chheng7 ou-sek e5 in-chiuN5; chhut-lai5 thoan5 hok-im e5 ho2 siau-sit, le7 koh khah giam5, tiaN7-tioh8 tioh8 chheng7 ou-e5. Chiau3 se-kok e5 le7, lang5 tu2-tioh8 iu-bun7 a2-si7 toa3-ha3 chiah tioh8 chheng7-ou. Chiau3 an2-ni lai5 khoaN3, lang5 thoan5 Siong7-te3 jin5-ai3 e5 ho2 siau-sit, kap kho3 lan2 e5 Chu2 Ia5-sou Ki-tok sou2 tit-tioh8 sin e5 oah8-mia7 kap chin e5 khoai3-lok8, siat-su2 na7 lai5 chheng7-ou, kiam2 m7-si7 cham2-jian5 bo5 hap8?Sit8-chai7 chin kho2-sioh. Chiau3 goa2 phah-sng3 goa2 na7 khi3 thoan5 to7-li2, goa2 si7 ai3 chheng7 peh8 kap ang5 kap chi2-sek e5 i-hok8. Sou2-i2 goa2 hit-jit8 jip8-khi3 kiN3 ong5 e5 si5, goa2 hoaN-hi2 in-ui7 hit-chit8-pai2 goa2 sou2 chheng7 e5 le2-hok8, sit8-chai7 chin tui3-tui3 hap8-gi5,－peh8-sek lai5 ki3-liam7 ThiN-siaN5 e5 peh8-phau5, ang5-sek si7 piau2-beng5 kho3 Ki-tok e5 hoeh lai5 tek-seng3.
 Hit-jit8 khi3 ku7 e5 ong5-kiong, hit-e5 keng kio3-cho3 Seng3 Nga2-kok e5 keng, chiu7 peh-chiuN7 chit8-tiuN toa7-tiuN e5 lau5-thui, jip8 toa7-thiaN. ThiaN-nih8 e5 piah-teng2 u7 koa3 oe7-tou5; thiaN-lai7 u7 che7-che7 e5 bun5-bu2 koaN-oan5 chheng7 sui2-sui2 e5 kong-hok8, u7 siuN kim-piN, soan7-chioh8, chin-chu. Goa2 kiaN5 chin3-cheng3, chai kong2 u7 koaN-oan5 ti7-teh, chim-chiok khoaN3, khoaN3 tak8-lang5 sou2 chheng7 e5 le2-hok8 u7 hap8-gi5 a2-bo5. Ti7-hia chio2-chio2 lang5 bat goa2, chong2--si7 goa2 sou2 chheng7 e5 tak8-kiaN7 long2 chiau3 beng7-leng7, koh chhiu2--nih8 theh8 Kok-ong5 e5 thiap, bo5 lang5 kaN2 chou2-tong3 goa2. Ti7 goa2 e5 cheng5-au7 cho2-iu7 u7 che7-che7 lang5 chheng7 le2-hok8, hiah-nih8 pai5-chhiang5, ki5-tiong bo5 chit8-e5 pi2 cho3 Ki-tok e5 lou5-pok8 teh thoan5 Hok-im e5 sou2 chheng7 e5 ang5-phau5 peh8-toa3 khah-sui2; goa2 siuN7 an2-ni ia7 chin hoaN-hi2. 
 Theng3-hau7 si5-chun7 kau3, goan2 chiu7 chin3-cheng5 jip8-khi3 kok-ong5 e5 su-pang5. Chit8-pou7 chit8-pou7 kiaN5 tui3 liong2-pan koaN-oan5 e5 tiong-kan, in-e5 bak8-chiu kim-kim teh khoaN3, khoaN3 goan2 tak8-hang7 long2 u7 chiau3 le2 a2-bo5. Hit-si5 goa2 sim-lai7 teh siuN7, siat-su2 na7 u7 chit8-e5 choe7-jin5, choe7 iau2-boe7 tit-tioh8 sia3, ai3-beh tui3 hiah ui5-ui5 ti7 Siong7-te3 cho7-ui7 e5 Seng3-sai3 e5 bin7-cheng5 keng-koe3, hou7 in-e5 kng-iau7 e5 bak8-chiu khoaN3-kiN3, hit-e5 tai7-chi3 sit8-chai7 thang kiaN. 
 Goa2 tui3 mng5 jip8-khi3 tian7-tng5, khoaN3-kiN3 kok-ong5 che7 ti7 tian7-teng2. Goa2 chiu7 chiong hit-tiuN thiap kau-tai7 mng5-lai7 e5 si7-sin5. In-ui7 au7-lai5 chit tiuN bo5 koh lou7 eng7; lang5 na7 e7-tit-thang jip8 kau3 chit-e5 sou2-chai7 un2-tang3 m7-bian2 kiaN hou7 lang5 koaN2 to3-tng2. Goa2 hit-si5 sim-koaN siuN7-tioh8 Thian-lou7 lek8-theng5 sou2 ki3-chai3 thiN-sai3 theh8 hou7 Ki-tok-tou5 hit-kng2 e5 bun5-pin5, teng2-bin7 kham3-in3, kah i kau3 ThiN-siaN5 e5 mng5 chiaN3 kiau2-lap8, kap chit-e5 tai7-chi3 u7 saN chhin-chhiuN7. Goa2 chin3-cheng5 kau3 tian7-cheng5, si7-sin5 chiong hit-tiuN thiap chiau3 chhu3-su7 thoan5 chiuN7--khi3 kau3 khia7 ti7 Ong5 e5 chiaN3-chhiu2 peng5 e5 Tai7-sin5. I khui-siaN kio3 goa2-e5 mia5, goa2 chiu7 khoaN3-kiN3 goa2-e5 Ong5, thau5-mng5 chham3-peh8, u7 un-ho5 e5 bin7-sek, chhin-chhiuN7 ia3-sian7 e5 khoan2, ti7-hia teh khoaN3 goa2. Goan2 tai7-ke hou7 i chiap-lap8 siang7 chit8-iuN7, u7 toa7 koaN-chiok kap tai7-sin5 bo5 khah ka-hou7, goa2 bo5 mia5-siaN e5 lang5 bo5 khah poh8, peN5-peN5 si7 tit-tioh8 Ong5 e5 chhio3-iong5 ---- chit-e5 chhio3-iong5 thong Au-lo5-pa chiu long2 chai, tui3 an2-ni sou2-i2 chiaN3 kam2-hoa3 thiN-e7 thai3-peng5,－Ong5 ia7 thim3-thau5 nng7-pai2, goa2 ia7 nng7-pai2 kiok-kiong, chu7 an2-ni tit8-tit8 the3--chhut-lai5.
 Au7-lai5 goa2 siuN7-tioh8 chit8-hang7 khah ki5-koai3. Hit-si5 ti7 tian7-teng2 u7 che7-che7 e5 toa7 mia5-siaN e5 lang5, peng5-siong5-si5 goa2 chin ai3 khoaN3 i, na7 u7 ki-hoe7 goa2 bo5 hiam5 hng7 to7 si7 ai3-beh khi3 khoaN3 in. Chong2--si7 hit-tiap8 ti7 Ong5 e5 bin7-cheng5 goa2 choan-sim teh khoaN3 Ong5, bak8-chiu bo5 kang thang khoaN3 pat8-lang5. Chhin-chhiuN7 ti7 Thian-tong5 lang5 e5 bak8-chiu long2 si7 chu-chu siong3 ti7 Siong7-te3 kap tang5 che7-ui7 e5 Kiu3-chu2 e5 bin7. 
 Theng5-bo5 saN goeh8 jit8 goa2 koh-chai3 hou7 Ong5 chhiaN2 M7-ku2 chit-pang si7 hou7 Jiau5-li2 (George) Ong5 chhiaN2 goa2 khi3 Un-sou3 (Windsor) Ong5-kiong, sang3 i e5 lau7-pe7 I2-oa Ong5 chhut-chong3, chiu7-si7 goa2 cheng5 bo5 loa7-ku2 u7 khi3 tiau5-kiN3 e5. Chit-pang bun5-bu2 koaN-oan5 iu5-goan5 si7 chheng7 hoa-chhai2 e5 kong-hok8, m7-ku2 goa2 long2 chheng7 ou-e5. U7 chou3-gak8 chin ho2 thiaN, ia7 u7 Bok8-su ki5-to2, hian2-beng5 lang5 sim ia7-u7 hoan5-lo2 ia7 u7 ng3-bang7. I2-oa Ong5 e5 sin-si ti7 koan-bok8 lai7, koaN-goa7 long2 si7 eng7 ki5 ta3--teh, hou7 lang5 ban7-ban7-a2 kng jip8 seng3 Jiau5-li2 e5 Le2-pai3-tng5. Jiau5-li2 Ong5 toe3 ti7 koaN-au7, chiaN3-chhiu2 un-jiu5 khan i-e5 lau7-bo2, A-lek8-san-ta hong5-thai3-hou7 teh sang3. Koh au7-bin7 u7 9 e5 Ong5 kap Hong5-te3, i2-kip8 che7-che7 Ong5-chhin, tai7-sin5, kap goa7-kok e5 Khim-chhe. 
 Le2-pai3-liau2 goan2 jip8-khi3 pin5-au7, tui3 koan-bok8 koe3--khi3. Ti7 khoe-thau5 u7 chit8 te3 i2, tu2-a2 chiah A-lek8-san-ta Ong5-thai3-hou7 ti7-hia kui7-teh ki5-to2 e5. Goa2 tui3 khoe-boe2 oan--koe3-khi3, ti7 to3-chhiu2 peng5 u7 koan-bok8, ti7 chiaN3-chhiu2 peng5 li7 bo5 kui2 chhioh u7 Tai7-Eng-kok chhut-mia5 e5 “bian2-liu5, gek8-koaiN2, kim-kiu”. Cheng5 bo5 loa7-ku2 goa2 u7 khoaN3-kiN3 I2-oa ong5 iau2 ti7-teh, chim2-ma2 tui3 i-e5 sin-si kap bian2-liu5 keng-koe3, goa2 e5 sim-koaN u7 hui-siong5 e5 kam2-tong7. An2-ni chhim-chhim chi2-tiam2 goa2 chai se3-kan te7-it toa7 e5 eng5-hoa5 kap koan5-leng5 si7 bo5 loa7-ku2 khoai3 koe3 e5. TaN chit-e5 bian2-liu5 m7-si7 I2-oa ong5 e5, si7 kui ti7 Jiau5-li2 ong5.
 Lou7-boe2 sou2 keng-koe3 e5 tai7-chi3 teh chi2-tiam2 goa2 si7 te7-it-ho2-e5. Goan2 hou7 Ong5 chhiaN2 goan2 sang3-chong3-liau2 khi3 Un-sou3 e5 Ong5-kiong chiah8 jit8-tau3. Goa2 u7 mng7 chit8-e5 koaN-oan5 beh tui3 Un-sou3 to3--khi3 Lun5-tun siaN5, tioh8 chaiN2-iuN7. I kong2, Li2 na7-si7 Ong5 chhiaN2 e5 lang5-kheh thang sui5-pian7 tah Ong5 tek8-piat8 e5 hoe2-chhia. Chin-chiaN3 si7 an2-ni. Goa2 sui si7 bo5 mia5-siaN e5 lang5, m7-ku2 goa2 si7 Ong5 e5 lang5-kheh; sou2-i2 Seng3 Jiau5-li2 e5 le2-pai3-tng5, Un-sou3 e5 ong5-kiong kap i-e5 toa7-thiaN, saN-e5 toa7-thiaN lai7 sou2 u7 pi7-pan7 e5 ian5-siah8, hiah-e5 toa7 lau5-thui kap mng5-hou7, i2-kip8 Ong5 e5 tek8-piat8 hoe2-chhia, long2 si7 cho3 goa2 e5 lou7-eng7. 
 Goa2 sou2 thiaN3 e5 soe3-kiaN2, chhiaN2 lin2 siuN7-khoaN3 lan2 tiam3 se3-kan cho3 “ong5 e5 lang5-kheh” kiam2 m7-si7 chin ho2? “Siong7-te3 si7 thong se3-kai3 e5 Chu2,” “Chu2 choe3 eng2-oan2 e5 Ong5.” I u7 thok-tiong7 i e5 kiaN2, lan2 e5 Chu2 Ia5-sou Ki-tok, kia3 chit8-tiuN chheng2-thiap8 lai5 hou7 lin2. Lin2 na7 than3 i jin5-ai3 e5 ju7-gian5 lin2 beh choe3 i e5 lang5-kheh, i2-au7 “ban7-mih8 si7 lin2 e5” tui3 chit-se3 kau3 eng2-oan2.
 Hian7-kim goa2 phai3 khi3 kong2 hou7 Tiong-kok lang5 chai, chit-e5 chhiaN2-thiap lai7 in ia7 u7 hun7. Lin2 tioh8 the3 in ki5-to2, hou7 in thiaN-kiN3 e7 hoaN-hi2. Au7-lai5 lin2 kap in long2 chu7-chip8 ti7 Siong7-te3 kap IuN5-ko cho7-ui7 e5 bin7-cheng5, thiN-sai3 beh ka7 lin2 kong2, “Lin2 chiah-e5 gin2-na2 tai7-ke si7 Thian-tong5 Ong5 e5 lang5-kheh, ia7 ban7-hang7-mih8 si7 lin2-e5, in-ui7 lin2 siok8 Ki-tok, Ki-tok siok8 Siong7-te3 .” 
 (Tai5-lam5 Kau3-hoe7-po3 te7 317~318 koan3, 1911 ni5 8-9 geh8) 
</CL>
<HL>

[大英國 e5 國王ai3顯明伊有尊重咱e5 聖教，正召大會e5 會正入朝去朝見。前年祖家 e5長老教請汕頭e5 Khip牧師做會正；所以舊年伊也有去朝見。後來將伊所經過e5 代誌寫一張批hou7英國主日學 e5 學生。Chim2-ma2翻譯台灣話，印ti7 下底；hou7咱主日學e5 學生thang看。] 
我今年hou7 我 e5 王 I-oa 召我去朝見；tui3 an2-ni-siN 我得著幾若項e5 教示，hou7我較會知你我怎樣會tit 親近咱主耶穌，就是通天腳下e5 大君王。今ai3將我所得著幾若項e5 教示講hou7 lin2 聽。 
頭一項就是接著一張帖，這張帖看見是一張細細張e5 紙；雖然細張紙，m7-ku2是我e5 王e5 聖喻，我的確著遵趁。後來接著部官e5 文書，詳細報我知，我著穿甚物公服。逐件雖是小可 e5物也有寫明，親像帽、衫、烏綢e5 襪、鞋、鞋e5 頂面著掛一個銀箍、白e5 手lok，也著穿一領紅e5 長袍做外面，長袍e5 胸前掛2 choa7 闊闊 e5 白麟；因為我是任傳上帝 e5 道理牧師e5 職，所以才著穿這號 e5袍。Ai3 入去王be7使得一件家己主意tit，攏著照所命令 e5 規矩。聖經也an2-ni ka7咱講，ai3 見上帝著穿合宜e5 衫，就是穿義做袍，是上帝 e5 羊羔，擔當世間人e5 罪 e5，將伊e5血洗白--e5。 
我也是講這擺會得著穿紅袍掛白帶，我盡歡喜，m7知lin2聽見會奇怪be7？因為照歐羅巴 e5 例，做牧師e5 人平時著穿烏色e5衣裳；出來傳福音 e5 好消息，例koh 較嚴，定著著穿烏e5。照西國 e5 例，人tu2著憂悶抑是帶孝才著穿烏。照an2-ni來看，人傳上帝仁愛e5 好消息，kap靠咱 e5 主耶穌基督所得著新e5 活命kap真e5 快樂，設使若來穿烏，kiam2 m7是cham2然無合？實在真可惜。照我扑算我若去傳道理，我是ai3穿白kap紅kap紫色e5 衣服。所以我hit日入去見王e5 時，我歡喜因為hit一擺我所穿e5 禮服，實在真對對合宜，－白色來記念天城 e5白袍，紅色是表明靠基督 e5 血來得勝。 
Hit日去舊e5 王宮，hit個宮叫做聖雅各 e5宮，就爬上一張大張e5 樓梯，入大廳。廳nih8 e5 壁頂有掛畫圖；廳內有濟濟e5 文武官員穿sui2-sui2 e5 公服，有鑲金邊、鏇石、真珠。我行進前，知講有官員ti7-teh，斟酌看，看逐人所穿e5 禮服有合宜抑無。Ti7-hia少少人bat 我，總--是我所穿e5 逐件攏照命令，koh 手--nih8 提國王e5 帖，無人敢阻擋我。Ti7我 e5前後左右有濟濟人穿禮服，hiah-nih8 排場，其中無一個比做基督 e5 奴僕teh傳福音 e5 所穿e5 紅袍白帶較 sui2；我想an2-ni也真歡喜。 
聽候時陣到，阮就進前入去國王e5 書房。一步一步行tui3 兩班官員e5 中間，in-e5 目珠金金teh看，看阮逐項攏有照禮抑無。Hit時我心內teh 想，設使若有一個罪人，罪iau2-boe7得著赦，ai3-beh tui3 hiah 圍圍ti7上帝座位e5 聖使 e5 面前經過，hou7 in-e5 光耀e5 目珠看見，hit個代誌實在thang驚。 
我tui3 門入去殿堂，看見國王坐ti7 殿頂。我就將hit張帖交代門內 e5侍臣。因為後來這張無koh路用；人若會得thang入到這個所在穩當m7免驚hou7人趕倒轉。我hit時心肝想著天路歷程所記載天使提hou7 基督徒hit捲e5 文憑，頂面蓋印，kah伊到天城e5 門正繳納，kap這個代誌有相親像。我進前到殿前，侍臣將 hit 張帖照次序傳上--去到企ti7 王e5 正手爿e5大臣。 伊開聲叫我e5名，我就看見我e5王，頭毛懺白，有溫和e5 面色，親像厭sian7 e5 款，ti7-hia teh看我。阮大家hou7伊接納像一樣，有大官爵kap 大臣無較加厚，我無名聲e5 人無較薄，平平是得著王e5 笑容－這個笑容通歐羅巴州攏知，tui3 an2-ni所以正感化天下太平，－王也thim3頭2擺，我也2擺鞠躬，自an2-ni直直退--出-來。 
後來我想著一項較奇怪。Hit時ti7 殿頂有濟濟e5大名聲 e5 人，平常時我真愛看伊，若有機會我無嫌遠就是愛beh去看in。總--是hit-tiap8 ti7 王e5 面前我專心teh看王，目珠無工thang看別人。親像ti7天堂人 e5 目珠攏是chu-chu 相ti7上帝kap 同坐位e5救主 e5 面。 
停無三月日我koh再hou7王請m7-ku2這pang是hou7饒理（George）王請我去Un-sou3 (Windsor)王宮，送伊e5老父I2-oa王出葬，就是我前無偌久有去朝見e5。這pang文武官員猶原是穿花彩e5公服，m7-ku2我攏穿烏e5。有奏樂真好聽，也有牧師祈禱，顯明人心也有煩惱也有向望。I2-oa王e5身屍ti7棺木內，棺外攏是用旗罩--teh，hou7人慢慢仔扛入聖饒理e5禮拜堂。饒理王toe3 ti7棺後，正手溫柔牽伊e5老母，亞歷山大皇太后teh送。Koh後面有9個王kap皇帝，以及濟濟王親、大臣、kap外國e5欽差。 
禮拜了阮入去屏後，tui3棺木過--去。Ti7 khoe頭有一塊椅，tu2仔chiah亞歷山大王太后ti7-hia跪teh祈禱e5。我tui3 khoe尾彎--過-去，ti7左手爿有棺木，ti7正手爿離無幾尺有大英國出名e5「冕旒、玉枴、金勼。」前無偌久我有看見I2-oa王iau2 ti7-teh，chim2-ma2 tui3伊e5身屍kap冕旒經過，我e5心肝有非常e5感動。An2-ni深深指點我知世間第一大e5榮華kap權能是無偌久快過e5。今這個冕旒m7是I2-oa王e5，是歸ti7饒理王。 
路尾所經過 e5 代誌teh指點我是第一好e5。阮hou7王請阮送葬了去Un-sou3 e5王宮食日晝。我有問一個官員beh tui3 Un-sou3倒--去倫敦城，著怎樣。伊講，你若是王請 e5人客thang隨便搭王特別e5火車。真正是an2-ni。我雖是無名聲e5人，m7-ku2我是王e5人客；所以聖饒理e5禮拜堂，Un-sou3 e5王宮kap伊e5大廳，3個大廳內所有備辦e5筵席，hiah-e5大樓梯kap門戶，以及王e5特別火車，攏是做我e5路用。 
我所疼e5細子，請lin2想看咱tiam3世間做「王e5人客」kiam2 m7是真好？「上帝是通世界e5主，」「主做永遠e5王。」伊有託重伊e5子，咱e5主耶蘇基督，寄一張請帖來hou7 lin2。Lin2若趁伊仁愛e5諭言lin2 beh做伊e5人客，以後「萬物是lin2-e5 」tui3這世到永遠。 
現今我派去講hou7中國人知，這個請帖內in也有份。Lin2著替in祈禱，hou7 in聽見會歡喜。後來lin2 kap in攏聚集ti7上帝kap羊羔座位e5面前，天使beh ka7 lin2講：「Lin2 chiah-e5囡仔大家是天堂王e5人客，也萬項物是lin2 e5，因為lin2屬基督，基督屬上帝。」 
(台南教會報第317-318卷，1911年8-9月) 
</HL>
