<CL>
 Cheng5 koan3 e5 Po3 u7 kong2 lan2 e5 Han3-ji7 kap Jit8-pun2-ji7 si7 bo5 sim2-mih8 hah8 chng-sia7 lang5 e5 lou7-eng7, hoan2-tng2 kau3-hoe7-lai7 teh eng7 e5 goa7-kok-ji7 chin-chiaN3 oe7-choe3-tit. Kong2-khi2 liau2, hit phiN lun7 u7 ku2-gi7 lan2 tioh8 chiong sian-siN e5 khui3-lat8 kap kau3-hoe7 e5 chiN5-chai5 siat chit8-e5 goa7-kok-ji7 e5 Sin-bun5-po3, ia7 u7 chhiaN2 khoaN3 Po3 e5 liat8-ui7 tioh8 bong2 lai5 chham-siong5 chit chan5 su7. TaN goa2 ai3 kong2 kui2-ku3. 
 Lun7 Han3-ji7. (1)Eng-kok lang5 iau2 choe3 chhiN-hoan e5 si5-chun7, chit-ho7 ji7 i2-keng u7 toa7 kong-hau7;(2)hian7-kim ti7 Au-lo5-pa kap Tai7-bi2 chiu e5 Toa7-oh8 u7 chha-put-to saN-chap8 e5 phok-hak8 sian-siN teh ka3 Han3-bun5;(3)Chheng-kok kun7-lai5 e5 toa7-heng khah toa7 poaN3 si7 chhut tui3 peh-siN3 chin po2-sioh in pun2-toe7 e5 hak8-hau7, tek-khak m7-si7 in-ui7 goa7-kok-ji7 u7 khui-lou7 lai5 khan i. Siat-su2 hoe7-iu2 ai3 pian7-pok kong2, Siok8 Han3-bun5 bo5 sim2-mih8 li7-pian7 e5 ji7-bu2, ia7 ji7-tian2 u7 si3-ban7-goa7 bo5 saN-tang5 e5 ji7;lan2 tioh8 ki3-tit hian7-si5 chhut e5 chheh chin gau5 pai5-liat8 ji7 soa3 koe2-beng5 tak8-hang7, ti3-kau3 chu2-jit8-oh8 e5 gin2-a2 kang2-kiu3 liau2 chiu7 bo5 loa7-ku2 oe7 hiau2 thak8. Lun7 bo5 tang5 e5 ji7 kau3 hiah-nih choe7, tai7-ke chai na7-si7 lang5 bat cham2-jian5 khah chio2, thang sng3 i choe3 thak8-chheh lang5. 
 Lan2 iah8 tioh8 siuN7 che kui2 hang7:u7 toa7 chhut-mia5 e5 sian-siN kan-cheng3 kong2, 3000 bo5 tang5 e5 ji7 si7 kau3-giah8 thang hoaN7 kok-jit8 chhut e5 Sin-bun5-po3;Sin-iok choan5-su u7 2000 goa7 bo5 tang5 e5 ji7 na7-tiaN7;Tng5-soaN u7 chin choe7 hoe7-iu2, sui-jian5 m7-bat peh8-oe7-ji7, in e5 lau2-lian7 kap jiat8-sim chin-chiaN3 thang kho2-chhu2. 
 Lun7 pun2-kok e5 hak8-hau7. Jit8-pun2 lang5 chin chio2 m7-bat ji7. Che si7 in-ui7 chiau3 kok-hoat in-e5 gin2-a2 long2 tioh8 jip8 sio2-oh8;sou2-i2 moa2-si3-koe3 u7 lang5 teh pi7-pan7 ko3-peh8, sin-bun5-po3 i2-kip8 chap8-hak8 e5 chheh, kau3 sng3 boe7 liau2. Na7-si7 an2-ni, chi7-chui7-a2 kaN2 kong2. Jit8-pun2 lang5 i2-keng hian2-chhut e5 toa7 chai5-tiau7 si7 in-ui7 in pang3 hiat-kak8 Han3-ji7 kap pun2-kok e5 Khan-na2, chiah hou7 goa7-kok e5 peh8-oe7-ji7 chhoa7 in kau3 khah khui-khoah e5 sou2-chai7?Koh chit8 hang7 iau3-kin2 chiu7-si7 lan2 eng-kai tioh8 toa7-liong7 lai5 siau3-liam7 Jit8-pun2 koaN ti7 Tai5-oan5 sou2 siat loa7-choe7 hang7 e5 ho2 hoat-tou7. In tek-khak ai3 Tai5-oan5 cheng3 peh-siN3 kin2 bat-ji7;m7-ku2 sui-bong2 bo5 ka3 goa7-kok peh8-oe7-ji7 ti7 tak8-ui7 e5 Kong-hak8-hau7, lan2 m7-thang phah-sng3 che si7 kiaN5 m7-tioh8 lou7, a2-si7 in e5 sim-koaN kou3-chip m7-chai-iaN2. Chiau3 goa2 teh khoaN3, lan2 m7-bian2 hoan5-lo2 in-ui7 hian7-si5 u7 chin-choe7 Tai5-oan5 lang5 oh8 Han3-bun5 kap Kok-gu2 soa3 tit-tioh8 ho2 ki-hoe7 ti7 kok-ka e5 I-seng-koan2, Oh8-tng5, Iu5-pian7-kiok8, He2-chhia-kiok8, Hai2-koan, Phai3-chhut-sou2, chiah-e5. Goan7 tai7-ke hiong2-siu7 chu2 e5 toa7-un, hou7 lan2 gau5 the2-thiap tak8 teng2-ho7 e5 lang5, ai3 in e5 leng5-hun5 kap sin-the2 tit-tioh8 khoaN3-oah8 peng5-an!
 Lun7 peh8-oe7-ji7. Teh ku2-chian3 peh8-oe7-ji7 e5 tiong-kan, gou7-geh8 e5 Po3 u7 chi2 Eng-bun5 choe3 iuN7, chong2-si7 lan2 na7 sio2-khoa2 chha5 chiu7 chai hit nng7 e5 Hoan-bun5 si7 put-chi2 bo5 tang5. It:Eng-bun5 long2 m7-bian2 chiong sim2-mih8 goa7-kok theng5 pit e5 ho7, hoan2-tng2 Tiong-kok lang5 e5 Hoan-bun5, sia2-ji7 liau2, tioh8 loh8 pat-im, phiN7-im kap ki5-u5 e5 ho7, ti3-kau3 choe7-choe7 lang5 hiam5 hui3-khi3, ia7 sou2 ki3-e5 bo5 thang ho2 khoaN3. Phi3-ju7 lai5 kong2, lang5 than3 Eng-bun5 hoat, na7-sai2 loh8 pit chiu7 choe3 Chit8-e7 oe7 sia2 mia5 chhin-chhiuN7 chiah-e5: Jerusalem, Mesopotamia; E7-mng5-im tioh8 an2-ni lai5 ki3: Ia5-lou7-sat-lang2;Bi2-sou2-pho-tai7-bi2. KhoaN3 Kng2-tang, Tio5-chiu, a2-si7 Hok-chiu e5 peh8-oe7-ji7, goa2 ti7-chia sou2 kong2 chiu7 oe7 beng5, in-ui7 in-e5 ji7-ho7 pi2 E7-mng5-e5 u7 khah choe7. 
 Ji7:Sui-jian5 Eng-kok e5 thou2-im u7 choe7-choe7 khiuN-khau2, peh-siN3 e5 sin-bun5-po3, tak8 teng2-ho7 e5 chheh kap phoe-sin3 u7 pai5-liat8 ji7-bu2 e5 ji7 chiau3 tiaN7-tioh8 e5 kui-ku2. chai7 Chheng-kok bin5 e5 tiong-kan m7-si7 an2-ni;in-ui7 in-e5 goa7-kok peh8-oe7-ji7 put-tek-i2 tioh8 te3 tak8 sou2-chai7 e5 thou2-im;sou2-i2 bo5 chit8-khoan2 si7-oe7 kham-tit choe3 thong-heng5 e5 lou7-eng7 chhin-chhiuN7 Han3-ji7. Goa2 an2-ni ki3 si7 in-ui7 bou2 lang5 chiong Han3-ji7, Ho5-bun5 kap peh8-oe7-ji7 saN-pi2, sou2-i2 chhiaN2 khoaN3 Po3 e5 liat8-ui7 m7-thang chho3. 
 Lun7-khi2 lan2 tioh8 an3-chaiN2-iuN7 hou7 Tai5-oan5 lang5 khah bat ji7, goa2 chit-tiap8 u7 eng5 thang sia2 nng7 ku3 na7-tiaN7. 
 Beh kou2-bu2 peh8-oe7-ji7, phah-sng3 tai7-ke hiap8-lek8 than3 chit8 e5 tiaN7-tioh8 e5 Cheng3-ji7-hoat oe7-choe3-tit, ia7 si7 chin ho2. Chiau3 hian7-si5 e5 khoan2, Seng3-keng i2-goa7, pat8-ho7 e5 chheh han2-tit eng7 ji7-bo2 e5 ch--ji7;hoe7-iu2 ia7 siong5-siong5 bat tu2-tioh8 chiah-e5 sou2 in3 e5 ji7-ku3: huih kap hoeh, choe7-choe7 kap che7-che7, ka-ki7 kap ka-ti7, gun5 kap gin5, chi2-be7 kap chi2-moai7, peh-siN3 kap peh-seN3, an3-chaiN2-iuN7 kap an3-choaN2-iuN7, chan7 kap chan7. TaN na7-si7 lan2 sin-chhut e5 Seng3-keng si7 chin hah8 choe3 thong Tai5-oan5 hoe7-iu2 e5 lou7-eng7, mih-sai2 u7 chit-ho7 e5 pian3-oaN7? Beh hou7 cheng3 hoe7-iu2 e5 sim siu7 bian2-le7, kiam2 m7-tioh8 chiong Kau3-hoe7-po3 e5 chit8 poaN3 in3 Han3-bun5 kap Ho5-bun5, chit8 poaN3 in3 peh8-oe7-ji7?Kau3 chit si5, chhau2-te7 e5 hiaN-ti7 u7 Kau3-hoe7-po3, Tai7-hoe7 e5 Lian5-liok8, chu2-jit8-sin5-liong5 i2-kip8 loa7 choe7 pat8-ho7 e5 chheh thang choe3 in-e5 lou7-eng7. 
 Lun7 liau7-li2 hak8-hau7, chit chan5 su7, lan2 e5 sim tioh8 khui-khoah, gau5 the2-thiap tak8 teng2-ho7 e5 lang5;chhin-chhiuN7 Tai5-lam5 siaN5-lai7 chit-tiap8 u7 300 goa7 siok8 Kau3-hoe7 e5 hak8-seng ti7-teh;u7 siau3-lian5 e5 hoe7-iu2 na2 choe7 khi3 Jit8-pun2 thak8-chheh, ia7 u7 lan2 thoan5-to7 e5 sian-siN tauh8-tauh8 teh hoan5-lo2 in e5 chhian2 hak8. Ho2 peng5-iu2 ah!Tek-khak tioh8 kio3-chhiN2. M7-thang than3 sim2-mih8 phu5-phio3 soa3 hou7 Kau3-hoe7 goa7 e5 hak8-hau7 lai5 iaN5 lan2. 
(Tai5-lam5 Hu2-siaN5 Kau3-hoe7-po3 te7 315 koan3, 1911 ni5 6 geh8)
</CL>
<HL>

前卷e5報有講咱e5漢字kap日本字是無甚物合庄社人e5路用，反轉教會內teh用e5外國字真正會做tit。講起了，hit篇論有舉議咱著將先生e5氣力kap教會e5錢財設一個外國字e5新聞報，也有請看報e5列位著罔來參詳這層事。今我ai3講幾句。 
論漢字。(1)英國人iau2做生番e5時陣，這號字已經有大功效；(2)現今ti7歐羅巴kap大美洲e5大學有差不多三十個博學先生teh教漢文；(3)清國近來e5大興較大半是出tui3百姓真保惜in本地e5學校，的確m7是因為外國字有開路來牽伊。設使會友ai3辯駁講，屬漢文無甚物利便e5字母，也字典有四萬外無相同e5字；咱著記得現時出e5冊真gau5排列字續解明逐項，致到主日學e5囡仔講究了就無偌久會曉讀。論無同e5字到hiah-nih濟，大家知若是人bat cham2然較少，thang算伊做讀冊人。 
咱亦著想這幾項：有大出名e5先生干證講，3000無同e5字是夠額thang hoaN7各日出e5新聞報；新約全書有2000外無同e5字na7-tiaN7；唐山有真濟會友，雖然m7-bat白話字，in e5老練kap熱心真正thang可取。 
論本國e5學校。日本人真少m7-bat字。這是因為照國法in-e5囡仔攏著入小學；所以滿四界有人teh備辦告白、新聞報以及雜學e5冊，到算boe7了。若是an2-ni，是誰仔敢講。日本人已經顯出e5大才調是因為in放hiat-kak8漢字kap本國e5假名，才hou7外國e5白話字chhoa7 in到較開闊e5所在？Koh一項要緊就是咱應該著大量來數念日本官ti7台灣所設loa7濟項e5好法度。In的確ai3台灣眾百姓緊bat字；m7-ku2雖罔無教外國白話字ti7逐位e5公學校，咱m7-thang 扑算這是行m7著路，抑是in e5心肝固執m7知影。照我teh看，咱m7免煩惱因為現時有真濟台灣人學漢文kap國語續得著好機會ti7國家e5醫生館、學堂、郵便局、火車局、海關、派出所，chiah-e5。願大家享受主e5大恩，hou7咱gau5體貼逐等號e5人，ai3 in e5靈魂kap身體得著快活平安！ 
論白話字。Teh舉薦白話字e5中間，五月e5報有指英文做樣，總是咱若小可查就知hit兩個翻文是不止無同。一：英文攏m7免將甚物外國停筆e5號，反轉中國人e5翻文，寫字了，著落八音，鼻音kap其餘e5號，致到濟濟人嫌費氣，也所記e5無thang好看。譬如來講，人than3英文法，na7-sai2 落筆就做一下會寫名親像chiah-e5：Jerusalem， Mesopotamia；廈門音著an2-ni來記：耶路撒冷、米所波大米。看廣東、潮州，抑是福州e5白話字，我ti7-chia所講就會明，因為in-e5字號比廈門e5有較濟。 
二：雖然英國e5土音有濟濟腔口，百姓e5新聞報，逐等號e5冊kap　批信有排列字母e5字照定著e5規矩。在清國民e5中間m7是an2-ni；因為in-e5外國白話字不得已著te3逐所在e5土音；所以無一款是會堪tit做通行e5路用親像漢字。我an2-ni記是因為某人將漢字、和文kap白話字相比，所以請看報e5列位m7-thang錯。 
論起咱著an3怎樣hou7台灣人較bat字，我這tiap8有閒thang寫兩句na7-tiaN7。 
Beh鼓舞白話字，扑算大家協力趁一個定著e5正字法會做得，也是真好。照現時e5款，聖經以外，別號e5冊罕tit用字母e5 ch--字；會友也常常bat tu2著chiah-e5所印e5字句：huih kap hoeh，choe7-choe7 kap che7-che7，ka-ki7 kap ka-ti7，gun5 kap gin5，chi2-be7 kap chi2-moai7，peh-siN3 kap peh-seN3，an3-chaiN2-iuN7 kap an3-choaN2-iuN7，chan7 kap chan7。今若是咱新出e5聖經是真合做通台灣會友e5路用，mih-sai2有這號e5變換？Beh hou7眾會友e5心受勉勵，kiam2 m7著將教會報e5一半印漢文kap和文，一半印白話字？到這時，草地e5兄弟有教會報，大會e5連絡、主日神糧以及偌濟別號e5冊thang做in-e5路用。 
論料理學校，這層事，咱e5心著開闊，gau5體貼逐等號e5人；親像台南城內這tiap8有300外屬教會e5學生ti7-teh；有少年e5會友那濟去日本讀冊，也有咱傳道e5先生tauh8-tauh8 teh煩惱in e5淺學。好朋友ah！的確著叫醒。M7-thang 趁甚物浮漂續 hou7教會外e5學校來贏咱。 
(台南府城教會報第315卷，1911年6月) 
</HL>
