<CL> 
Lan2 chai Tai5-oan5 tang-peng5 khah che7 si7 koan5-soaN; sou2 khia7-khi2 e5 lang5 khah che7 si7 chhiN-hoan. Seng-seng5 kap Tai5-oan5 lang5 lioh8-a2 siang7; in e5 bak8-chiu chin toa7 lui2, chin ia2, khoaN3 tioh8 chin hiong5-ok, thau5-mng5 choan5 hoat, am7-kun2 ai3 koa3 kou2-chu, (chit8-liap8 u7-e5 tat8 20,30 khou), chhiu2-chi2, lian7-a2 kng3 kui chhng3 lai5 khun5, hiN7-kau, chhiu2-khoan5 teng2, ta-pou cha-bou2 long2 ai3 toa3. 
Ta-pou lang5 e5 e7-sin eng7 2 te3 se3-se3 e5 kun5 lai5 ui5 thau5-cheng5 kap au7-piah. Cha-bou2 lang5 chiu7 chheng7 saN chhin-chhiuN7 lang5, ui5 kun5 lioh8-a2 beh chhin-chhiuN7 Eng-kok hu7-jin5 e5 khoan2. In e5 sim-su khoai3 pian3-chhian, ni2-bok8 chin chhian2; jip8 lang5 e5 chhu3 chin lo-so, ai3 ka7 lang5 tho2 mih8; siat-su2 chit8-e5 chiN5 hou7 i, ia7 chin hoaN-hi2. Siok8-gian5 kong2, Ka-le2 oan3 bo5, bo5 oan3 chio2. I sou2 ai3 e5 mih8 na7 hou7 i khoaN3 tioh8, ai3 eng7 mih8 ka7 lang5 oaN7, lan2 na7 m7, a2 si7 i e5 mih8 m7 tat8-tit, u7 ki-hoe7 chiu7 khi2 phaiN2-sim. Bat u7 hu7-jin5-lang5 eng7 chhiu2-khoan5 beh ka7 i oaN7 mih8, i-e5 mih8 bo5 kau3-giah8, bo5 ka7 i oaN7, au7-lai5 ka7 i thai5 si2. 
In chin ai3 thai5 lang5, liah8 thai5 lang5 cho3 beng2-iong2. Chit8 lang5 beh thai5 i-e5 che2-hu, i-e5 toa7-chi2 chai-iaN2 ka7 i chek-pi7, soa3 ka7 i-e5 lau7-pe7 kong2; i-e5 lau7-pe7 chek-pi7 i, i kong2, goa2 na7 m7 tai7-seng thai5 i, khi3 hou7 pat8 lang5 thai5 khi3 chin bo5 chhai2. In sou2 tui3-tiong7 e5 si7 chheng3, to, po2-sioh koe3 ti7 siN3-mia7, ke3-chhoa7 si7 eng7 chheng3, to, tiaN2, pin-nng5, chiu2, ti, cho3 pheng3-kim; beh seng5-hun e5 jit8, tioh8 i-e5 tiong7-hu lai5 ka7 i aiN7, a2 si7 chhiaN3 lang5 aiN7. 
Bo5 put8, tui3-tiong7 cho3 hiang3. Beh cheng3, cho3 hiang3, gou7-kak chiah e7 hoat; beh siu, cho3 hiang3, chiah e7 un2 siu un2 chiah8. (Chhin-chhiuN7 Tiong-kok lang5 eng7 hu5-hoat liam7 chiu3-gi2 e5 khoan2). 
Sou2 khia7-khi2 e5 sou2-chai7 put-chi2 hiam2-Iau3, sou2 kiaN5 e5 lou7 chin phaiN2 kiaN5; kin7-lai5 U7 ge5-mng5 e5 sou2-chai7 cheng2 tun3 khah ho2 kiaN5. Chhu3 khi2 ti7 soaN-phiaN5 e5 sou2-chai7, chiong phiaN5 cho3 au7-piah e5 piah, lai7-bin7 chiah khui chhim; chhu3-bin7 eng7 toa7 ki chha5 cho3 eN5-a2, toa7 te3 pang phou bat8 cho3 kak-a2, eng7 chioh8-thau5 cho3 hia7 lai5 kham3, chhin-chhiuN7 hi5-lan5 thah8 e5 khoan2. Tak8-ni5 oaN7 peng5 chit8 pai2, kiaN i noa7-khi3. Khi2 chit8-keng chhu3 chin oh-tit, m7-ku2 khia7 kui2-na7 tai7 lang5; in-ui7 chin iong2. Lai7-bin7 long2 phou chioh8-pan2, bin5-chhng5 eng7 toa7 chioh8-pan2 chhin-chhiuN7 lan2 e5 ang5-bin5-chhng5, he7 hit tah pi2 lai7-bin7 khah koan5 tam7-poh8, chioh8-bin7 chin ou-kim, chhin-chhiuN7 lan2 sia2-ji7 e5 thou5-poaN5. 
In eng7 mih8 che7 cho3 ho2-giah8. Bat khoaN3 chit8-e5 thau5-lang5 u7 si3 tiuN thih-pe7, tiaN2 chap8 goa7 khau2, toa7-kng chhit-peh-liap8, se3-kng ia7 chhit-peh-liap8, chheng3 gou7-lak8-ki, u7 siuN chin che7 kha. Lang5 na7 beh chhoa7 bou2 tioh8 chhut-chai7 thau5-lang5 tho2 sou2 ai3--e5. Chhut-san2: hoan-chu5, ou7-a2, chhek, se2-a2, thou5-tau7, chhiu7-tau7, hoan-beh8. In bo5 eng7 gu5-le5-pe7; si7 eng7 thou2-lat8. U7 chhi7 ti, ke, gu5, chin chio2; thau5-lang5 u7 si5 chhi7 chit8-poaN3 chiah na7-tiaN7. Chiah8 png7 bo5 phoe3 chhai3, chi2-u7 chiah8 soah eng7 tam7-poh8 iam5 cho3 chhui3 boe2. 
Ki-ge7: chhiah bang7-te7, chit pou3, cho3 ngeh8-tho5 siuN-a2 kap chhioh8, cho3 chhia-liau7 lai5 be7. Kang cho3 eng5 chiu7 phah lok8. Lun7 khah ki5-khiau2 e5 ki-ge7 in be7 hiau2-tit, long2 bo5 bun5-ji7, seng-khu chhiah hoe-ji7, cho3 ki3-ho7, m7-bat sng3, (kin7-lai5 khah e7 hiau2-tit). Eng7 soaiN7-a2 khui-hoe cho3 chiaN-goeh8, sng3 ke chit8-hoe3. Lang5 si2 eng7 am-kng cho3 koaN-chha5, tai5 ti7 chhu3 lai7. 
Cheng5 e5 chheN-haon boe7 u7 ki-hoe7 thang tit-tioh8 to7-li2, bo5 lang5 e7 hiau2 kong2 in e5 oe7 thang khi3 thoan5 to7-li2 hou7 in thiaN. Kin-ni5 Tai5-pak Chhun-kui3 e5 Tiong-hoe7 u7 gi7-tiaN7 chhe Thoan5-to7 sian-siN chit8 lang5 khi3 toa3 ti7 Au7-soaN Hoe-lian5-kang2 thoan5 to7-li2 hou7 Han3-jin5 thiaN, soa3 oh8 hit-tah chheN-hoan e5 oe7. Ng3-bang7 pat8-jit8 thang pou3-to7 ti7 in tiong-kan. 
Kin7-lai5 goan2 ia7 u7 thiaN-kiN3 Loe7-te7 lang5 ia7 si7 teh siuN7 chit-e5 i3-su3, ai3 beh pou3-to7 hou7 chheN-hoan thang chai to7-li2. Chiong5-tiong u7 chit8-e5 siau3-lian5 e5 Jit8-pun2 lang5 siN3 Cheng2-siong7--e5 (Inouuve) i-e5 lau7-pe7 cheng5-ni5 ti7 Tai5-oan5 hou7 chheN-hoan thai5--khi3. I bo5 chun5 oan3-hin7 e5 sim, tit8-tit8 siuN7 ai3 beh kam2-hoa3 chheN-hoan e5 sim hou7 in bat to7-li2; i2-keng lai5 Tai5-oan5 ai3-beh oh8 chheN-hoan oe7. Chong2-si7 iau2-boe7 chai i beh khi3 to2-ui7 oh8, ia7 m7-chai pat8-jit8 beh khi3 to2-ui7 thoan5. Chit-e5 siau3-lian5 lang5 e5 sim-i3 si7 chhin-chhiuN7 Lo5-ma2 12:20, 21 chat sou2 kong2 e5 i3-su3. Lan2 tioh8 the3 i ki5-to2, ng3-bang7 i-e5 sou2 cho3 u7 kong-hau7. Ia7 tioh8 siuN7-khoaN3 lan2 lam5-pou7 e5 kau3-hoe7 e7-tit thang oh8 Tai5-oan5 kap Jit8-pun2 e5 ho2 bou5-iuN7. 
(Tai5-lam5 Kau3-hoe7-po3 te7 320 koan3, 1911 ni5 11 geh8)
</CL>
<HL>

咱知台灣東爿較濟是高山；所企起e5人較濟是生番。生成kap台灣人略仔像；in e5目珠真大蕊、真野、看著真雄惡、頭毛全發、頷頸ai3 掛古珠，(一粒有e5值20、30箍)、手指、鍊仔貫歸串來khun5、耳勾、手環 等，查甫查某攏ai3 toa3。
查甫人e5下身用2塊細細e5裙來圍頭前kap後壁。查某人就穿衫親像人，圍裙略仔beh親像英國婦人e5款。In e5心思快變遷，耳目真淺；入人e5厝真囉唆，ai3 ka7人討物；設使一個錢hou7伊，也真歡喜。俗言講，Ka-le2怨無，無怨少。伊所 ai3 e5物若hou7伊看著，ai3用物ka7人換，咱若m7，抑是伊e5物m7值得，有機會就起歹心。Bat有婦人人用手環beh ka7伊換物，伊e5物無夠額，無ka7伊換，後來ka7伊thai5死。
In真ai3 thai5人，掠thai5人做猛勇。一人beh thai5伊e5姐夫，伊e5大姊知影ka7伊責備，續ka7伊e5老父講；伊e5老父責備伊，伊講，我若m7代先thai5伊，去hou7別人thai5去真無採。In所 tui3重e5是銃、刀，保惜過ti7性命，嫁娶是用銃、刀、鼎、檳榔、酒、豬，做聘金；beh成婚e5日，著伊e5丈夫來ka7伊aiN7，抑是倩人aiN7。
無佛，tui3重做hiang3 。beh種，做hiang3，五角chiah會發；beh收，做hiang3，才會穩收穩食。（親像中國人用符法念咒語e5款）。
所企起e5所在不止險要，所行e5路真歹行；近來有衙門e5所在整頓較好行。厝起ti7山坪e5所在，將坪做後壁e5壁，內面chiah開深；厝面用大支柴做eN5仔，大塊枋鋪密做角仔，用石頭做瓦來蓋，親像魚鱗疊e5款。逐年換爿一擺，驚伊爛去。起一間厝真oh-tit，m7-ku2企幾若代人；因為真勇。內面攏鋪石板，眠床用大石板親像咱e5紅眠床，下hit tah比內面較懸淡薄，石面真烏金，親像咱寫字e5土盤。
In用物濟做好額。Bat看一個頭人有四張鐵耙、鼎十外口、大缸七八粒、細缸也七八粒、銃五六支、有箱真濟跤。人若beh 娶某著出在頭人討所ai3--e5。出產：蕃薯、芋仔、粟、黍仔、土豆、樹豆、蕃麥。In無用牛犁耙；是用土力。有飼豬、雞、牛，真少；頭人有時飼一半隻na7-tiaN7。食飯無配菜，只有食煞用淡薄鹽做嘴尾。
技藝：赤網袋、織布、做挾桃箱仔kap蓆，做車料來賣。工做閒就扑鹿。論較奇巧e5技藝in be7曉tit，攏無文字，身軀赤花字，做記號，m7-bat算，(近來較會曉tit)。用檨仔開花做正月，算加一歲。人死用am缸做棺柴，埋ti7厝內。
前e5生番boe7有機會thang得著道理，無人會曉講 in e5 話thang去傳道理hou7 in聽。今年台北春季e5中會有議定差傳道先生一人去toa3 ti7後山花蓮港傳道理hou7漢人聽，續學hit-tah 生番e5話。向望別日thang佈道ti7 in中間。
近來阮也有聽見內地人也是teh想這個意思，ai3 beh佈道hou7生番thang知道理。從中有一個少年e5日本人姓井上--e5(Inouuve）伊e5老父前年ti7台灣hou7生番thai5--去。伊無船怨恨e5心，直直想ai3 beh感化生番e5心hou7 in bat道理；已經來台灣愛beh學生番話。總是iau2-boe7知伊beh去to2位學，也m7知別日beh去to2位傳。這個少年人e5心意是親像羅馬12：20，21節所講e5意思。咱著替伊祈禱，向望伊e5所做有功效。也著想看咱南部e5教會會得thang學台灣kap日本e5好模樣。
(台南教會報第320卷，1911年11月)
</HL>