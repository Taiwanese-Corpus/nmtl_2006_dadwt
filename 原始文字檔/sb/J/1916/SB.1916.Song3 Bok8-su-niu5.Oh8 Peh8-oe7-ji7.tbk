<CL>
 Ka3 kap oh8 Peh8-oe7-ji7 u7 ho2 hoat-tou7 ia7 u7 m7 ho2 hoat-tou7. Ho2 hoat-tou7 m7-na7 e7 hou7 hak8-seng khah khoai3 sek8 koh e7 chiaN5 ho2 kau3-iok8 cheng2-cheng2 e5 bok8-tek, chhin-chhiuN7 hou7 gin-na2 oh8 sun7-than3, ti3-i3 kap choan-sim. M7-ho2 e5 hoat-tou7 m7-na7 hou7 gin-na2 chin oh sek8, koh e7 hou7 in oh8 bo5 than3, bo5 ti3-i3, kap pin5-toaN7. 
 Ti7 Chu2-jit8 Oh8 ka3 peh8-oe7-ji7 e5 eng3-iong7 si7 beh hou7 hak8-seng thang bat Seng3-keng, au7-lai5 ti7 Seng3-chheh pan lai5 kang2-kiu3 Siong7-te3 e5 ka3-si7. Chiah-e5 hak8-seng che7-che7 ti7 in chhu3 bo5 siu7 ka3-si7, chi2-u7 chit8 le2-pai3 chit8 pai2 na7-tiaN7. Sou2-i2 ka3 e5 lang5 tioh8 chin chhiat-i3 hou7 in lai5 khah khoai3 chin3-pou7 bian2-tit kan-ta so5. TaN ti7 e7-te2 ki3 chit e5 ka3-hoat hou7 tai7-ke lai5 chham-kho2. 
 I.Ka3 Tai5-lam5 e5 ji7-bu2 (chit8 pun2 chit8 chiam). 
 Bok8-tek: hou7 hak8-seng jin7-ji7. Pi7-pan7 ji7-bu2 tou5 tiau3 ti7 hak8-seng e5 bin7-cheng5, cho3-hoe2 ka3. Ki2 tou5, liam7 chit8 ji7 chit8 ji7 hou7 in thiaN, kio3 in liam7 kau3 sek8. U7 si5 kio3 hak8-seng khi2-lai5 ka-ti7 ki2 ji7 ti7 tou5-nih8, pat8 lang5 tioh8 chu3-sin5 khoaN3 u7 tioh8 a2 m7 tioh8. I2-keng ka3 kui2-na7 ji7 kau3 sek8-sek8, chiah hou7 hak8-seng khoaN3 ka-ti7 e5 ji7-bu2 lai5 jin7 hiah-e5. Sian-siN tioh8 sun5, lou7-boe2 cho3-hoe2 khoaN3 tou5 lai5 lian7-sip8. 
 II.Ka3 E7-mng5 e5 Peh8-oe7 ji7-bu2 (chit8 pun2 chit8 chiam). 
 Bok8-tek: hou7 hak8-seng e7 jin7 im kap tau3-ku3. I2-keng e7 hiau2 jin7-ji7 thang eng7 E7-mng5 e5 ji7-bu2 lai5 cho3 thok8-pun2. M7-bian2 tui3 thau5, khah ho2 tioh8 tui3 te7-ji7 bin7 e7-te2 hiah-e5 pat-im lai5 oh8 khi2. Che tioh8 hak8-seng sui5 lang5 khoaN3 i e5 chheh. Chong2-si7 na7 u7 ou-pai5, hak8-seng iau2-boe7 lai5 e5 tai7-seng, sian-siN thang eng7 in3-pan2 ji7 lai5 sia2 sou2 beh ka3-e5 ti7 ou-pai5, iu5-goan5 chiau3 teng2-bin7 e5 hoat-tou7 lai5 ka3. Chit e5 ji7-bu2 na7 thak8 sek8, hak8-seng chiu7 e7 hiau2 tau3-ku3. 
 III. Ka3-to7 Bun7-tap(Chit8 pun2 saN chiam). 
 Bok8-tek: hou7 hak8-seng thak8 e7 khah sun7, ia7 e7 chai i3-su3. Chit pun2 Chin-to7 Bun7-tap u7 thang kho2-chhu2 si7 (1) Ji7 chin beng5, ku3 te2-te2, u7 chiap8-chiap8 teh liu7, bo5 liam5-piN oaN7 chheN-e5. (2) Eng7 mng7 eng7 in3 hou7 thak8 e5 lang5 khah khoai3 chai i3-su3. (3) Tui3 chit pun2 thang chiam7-chiam7-bat to7-li2. 
 Tioh8 ti3-i3 hiah-e5 be2-chi2, lian5-oeh8, toa7 pun2-ji7, tiam2-ku3, hou7 hak8-seng chai-iaN2. Na7 m7-ai3 long2-chong2 thak8 ia7 thang tiah cham7. 
 Iau2 u7 kui2-na7 hang7 ti3-i3: 
 (1) Na7-si7 chit8 pan e5 tiong-kan u7 saN-kui2-e5 khah e7, chong2-si7 iau2-boe7 e7 kham-tit chin3 chit8 pan e5 chu-keh, tioh8 siat-hoat lai5 pang-chan7 i e7 tit koe3 pat8 pan, m7 bian2 theng3-hau7 kau3 ni5-tou7. 
 (2) Na7 u7 lang5 chin ham-ban7 toe3 be7 tioh8, tek-khak m7-thang tauh8-tauh8 hiam5; khah ho2 tioh8 khoaN3 u7 sim2-mih8 hiaN-ti7 a2-si7 chi2-moe7 thang ke ka3 i bian2-tit hou7 i sit-chi3 m7-ai3 lai5. (Thai3 18:5,6). 
 (3) Kan-ta jin7-ji7 kap tau3-ku3 be7 e7 poe5-iuN2 leng5-hun5, sou2-i2 tak8 pai2 teh ka3 e5 si5 khah ho2 tioh8 poah 10 hun ku2 eng7 khah khoai3 beng5 e5 si a2-si7 Chu2-jit8 Sin5-liong5 hit chat lai5 ka3, a2-si7 soat-beng5 Chu2 e5 lai5-lek8 hou7 in tui3 se3-han3 e7 chai thang chiu7-kun7 Chu2. 
 (4) Bo5 lun7 sim2-mih8 lang5, sui-jian5 bo5 lai5 jip8 Chu2-jit8 Oh8, ia7 thang chiong chit e5 hoat-tou7 khi3 gian2-kiu3. 
 (5) Ji7-bu2 thak8 liau2 bo5 liam5-piN thak8 si si7 in-ui7 hit tiong-kan u7-e5 khah chhim e5 i3-su3, khah ho2 tioh8 iu5 chhian2 jip8 chhim, chong2-si7 teh le2-pai3 e5 si5 na7 hian ka-ti7 e5 si-chheh khi2-lai5 khoaN3, chiu7 na2 e7 hiau2-tit bian2 leng7-goa7 ka3. 
 (Tai5-oan5 Kau3-hoe7-po3 te7 379 koan3, 1916 ni5 10 geh8) 
</CL>
<HL>

教kap學白話字有好法度也有 m7 好法度。好法度m7-na7會hou7 學生較快熟koh會誠好教育種種e5目的，親像hou7 囡仔學順趁，致意kap專心。M7 好e5法度m7-na7 hou7 囡仔真oh熟，koh會hou7 in學無趁，無致意，kap貧憚。 
Ti7 主日學教白話字e5應用是beh hou7 學生thang bat聖經，後來ti7 聖冊班來講究上帝e5教示。Chiah-e5學生濟濟ti7 in厝無受教示，只有一禮拜一擺na7-tiaN7。所以教e5人著真切意hou7 in來較快進步免得kan-ta so5。今ti7 下底記chit e5教法hou7逐家來參考。 
1.教台南e5字母( 一本一chiam )。 
目的：hou7 學生認字。備辦字母圖吊ti7 學生e5面前，做伙教。指圖，唸一字一字hou7 in聽，叫in唸到熟。有時叫學生起來家己指字ti7圖nih8，別人著注神看有著抑 m7著。已經教幾若字到熟熟，才hou7 學生看家己e5字母來認hiah-e5。先生著巡，路尾做伙看圖來練習。 
2.教廈門e5白話字母( 一本一chiam ) 。 
目的：hou7 學生會認音kap鬥句。已經會曉認字thang用廈門e5字母來做讀本。M7免tui3頭，較好著tui3第2面下底hiah-e5 八音來學起。Che著學生隨人看伊e5 冊。總是若有烏牌，學生iau2-boe7來e5代先，先生thang用印版字來寫所beh教e5 ti7 烏牌，猶原照頂面e5法度來教。這個字母若讀熟，學生就會曉鬥句。 
3.教道問答 ( 一本三chiam )。 
目的：hou7 學生讀會較順，也會知意思。這本真道問答有thang可取是 ( 1 ) 字真明，句短短，有捷捷teh餾，無 liam5-piN 換生e5。( 2 ) 用問用應hou7 讀 e5人較快知意思。( 3 ) 對這本thang漸漸bat道理。 
著致意hiah-e5 碼址、連劃、大本字、點句，hou7 學生知影。若 m7 愛攏總讀也thang摘站。 
Iau2有幾若項致意： 
(1)若是一班e5中間有三幾個較會，總是iau2-boe7會堪tit進一班e5資格，著設法來幫贊伊會得過別班，m7免聽候到年度。 
(2)若有人真ham-ban7 toe3 be7著，的確 m7-thang tauh8-tauh8嫌；較好著看有甚物兄弟抑是姊妹thang加教伊免得hou7 伊失志 m7 愛來。(太 18：5，6) 。 
(3)Kan-ta認字kap鬥句be7會培養靈魂，所以逐擺teh教e5時較好著撥10分久用較快明e5詩抑是主日神糧hit節來教，抑是說明主e5來歷hou7 in對細漢會知thang就近主。 
(4)無論甚物人，雖然無來入主日學，也thang將這個法度去研究。 
(5)字母讀了無liam5-piN讀詩是因為hit中間有e5 較深e5意思，較好著由淺入深，總是teh禮拜e5時若掀家己e5詩冊起來看，就那會曉得免另外教。 
(台灣教會報第379卷，1916年10月) 
</HL>