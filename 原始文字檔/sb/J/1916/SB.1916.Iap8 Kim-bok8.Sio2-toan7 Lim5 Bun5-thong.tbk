<CL>
 Lim5 kun Bun5-thong chhut-si3 ti7 Tsu2-au7 1885 ni5, soe3-han3 e5 si5 u7 ti7 Tsui2-tng2-kha pai3-tng5 thak8 sio2-oh8 kui2-na7 ni5, kau3 Tsu2-au7 1902 ni5 u7 jip8 Tam7-sui2 Sin5-hak8-hau7 thak8 chheh. Thau5-be2 u7 keng-ke3 4 ni5 ku2. Au7-lai5 ui7-tioh8 ke-lai7 e5 tai7-chi3, kou-put-chiong tioh8 the3-oh8, tng2-lai5 pang-tsan7 i e5 pe7, tsong2-si7 bo5 ku2 i e5 pe7 chiu7 si2, i tioh8 tam-tng ke-lai7 kap hoat8-loh8 seng-li2 e5 chek-seng5, put-heng7 ti7 2 ni5 cheng5 i e5 am7-kun2 u7 khi2 soaN3-gam5 e5 piN7. Kun7-lai5 i e5 piN7 na2 siong-tiong7, kau3 pun2 ni5 6 geh8 30 ho7 e7-pou 6 tiam2 cheng chiu7 li7-khui se3-kan. Lun7 i tsoe7-tsoe7-hang7 e5 ho2 bou5-iuN7 hou7 lang5 thang oh8, taN goa2 tai7-liok8 sia2 kui2 hang7 pai5-liat8 ti7 e7-toe2. 
 1.Seng5-sit8. Tui3 i siau3-lian5 kau3 25 he3 chiah kian3-ti3 ke-au7, m7-bat thiaN-kiN3 i u7 sim2-mih8 hong3-chhiong3 e5 su7, ia7 bo5 ai3 kap hiah-e5 tsoe3 phaiN2 e5 lang5 kau-poe5, na7 eng5 e5 si5 chiu7 kau3 pai3-tng5 kang2-kiu3 to7-li2, khoaN3 chheh. Na7 u7 lang5 thok-tiong7 i sim2-mih8 tai7-chi3 i ia7 put-chi2 ti3-i3. 
 2.Jiat8-sim ti7 kau3-hoe7. Tui3 i chhut oh8 liau2-au7 put-lun7 i kau3 bou2 sou2 tsai7 tsoe3 su7-giap8, i chiu7 ti7-hia tau3 pang-tsan7 kau3-hoe7. Ti7 Tun-a2 kha chhou siat pai3-tng5 e5 si5 iau2-boe7 u7 Thoan5-to7 thang khi3 toa3, hit-tiap8 i ti7 Au7-li2-tsng pan7 kang-su7, i chiu7 chhut-lat8 tau3 pang-tsan7 Tun-a2-kha e5 kau3-hoe7. Au7-lai5 i u7 toa3 ti7 Koe-lang5 tsoe3 seng-li2, ia7-si7 tau3 pang-tsan7 hia e5 kau3-hoe7. Koh i siong5-siong5 kam-goan7 khek-ki2 chin7-lat8 toe5-ian5 tsoe3 kau3 hoe7 e5 lou7-eng7. 
 3.Chin7 chit. I ti7 Tsu2-au7 1912 ni5 chiu7 to3-tng2-lai5 Tsui2-tng2-kha tsoe3 seng-li2. Hoe7-iu2 khoaN3 i chhut-lat8 ti7 kau3-hoe7, 1913 ni5 kau3-hoe7 keng2 i tsoe3 chip-su7, 1914 ni5 Kau3-hoe7 keng2 i tsoe3 tiuN2-lo2. I sou2 tam-tng e5 chit, bo5 lun7 kou2-bu2 toe5-ian5 chiang2-siau3, tsoe3 ki3 su7, a2-si7 kap goa2 tsoe3 tin7 chhut-goa7 tham3 hoe7-iu2 pou3-to7, i long2 hoaN-hi2 tam-tng, bo5 the-si5. Kau3 i piN7-se3 tim5-tang7 e5 si5, goa2 kap hoe7-iu2 khi3 tham3 i , i iu5-goan5 si7 khoa3-lu7 kau3-hoe7 e5 su7, kong2 i long2 bo5 chhut-lat8 ti7 kau3-hoe7.
 4. Gau5 thun-lun2. I sou2 tu2 tioh8 e5 penn7 goa2 m7-bat khoann3-kinn3 lang5 tu2 tioh8 hiah toa7 kan-khou2. Chong2--si7 i iau2-be7 tu2 tioh8 hiah toa7 kan-khou2 e5 si5, goa2 chiu7 siong5-siong5 the3 i khoa3-lu7. Chong2--si7 na7 kinn3 tioh8 i e5 bin7, i hoan2-tng2 chin chhio3-iong5, hian2-chhut long2 bo5 khoa3-lu7 e5 khoan2. Tak8-pai2 na7 lai5 goan2 tau, long2 si7 kap goa2 kong2 kau3-hoe7 e5 su7. Tui3 nng7 goeh8 goa7 jit8 cheng5 khi2, i e5 penn7-se3 chiu7 chin siong-tiong7, choan5-sin thiann3-thang3 be7 kong2-tit, be7 che7, be7 to2, be7 khun3; kau3 au7-lai5 tioh8 chhiann2 sian-sinn lai5 ka7 i chiam-ioh8, chit8-jit8 u7-si5 nng7-pai2. Goa2 u7 khi3 an-ui3 i, i kong2: “Goa2 na7 bo5 sin3 Siong7-te3, tek-khak be7 thun-lun2 kau3 hiah ku2.”
 TaN i2-keng li7-khui se3-kan, u7 pang3-sak i e5 bou2 iau2 siau3-lian5, nng7 e5 tsa-bou2-kiaN2 iau2 soe3-han3, koh tui3 kui2-na7 ni5 cheng5 na2 sit-pai7, soa3 ti3-kau3 khiam3 lang5 e5 che3. An2-ni bou2-kiaN2 tioh8 tu2-tioh8 chin kan-khou2. ChhiaN2 khoaN3 Po3 e5 hiaN-chi2 thoe3 in ki5-to2, koh thoe3 Tsui2-tng2-kha e5 kau3-hoe7 ki5-to2, ng3-bang7 Siong7-te3 oe7 koh keng2 lang5 tsoe7-tsoe7 lai5 chiap-soa3 i e5 kang. 
 (Tai5-oan5 Kau3-hoe7-po3 te7 377 koan3,1916 ni5 8 geh8) 
</CL>
<HL>

林君文通出世ti7主後1885年，細漢e5時有ti7水返腳拜堂讀小學幾若年，到主後1902年有入淡水神學校讀冊。頭尾有經過4年久。後來為著家內e5代誌，姑不將著退學，轉來幫贊伊e5父，總是無久伊e5父就死，伊著擔當家內kap發落生理e5責承，不幸ti7 2年前伊e5 頷kun2有起腺癌e5病。近來伊e5病那傷重，到本年6月30號e7晡6點鐘就離開世間。論伊濟濟項e5好模樣hou7人thang學，今我大略寫幾項排列ti7下底。 
1、誠實。對伊少年到25歲才建置家後，m7-bat聽見伊有甚物放縱e5事，也無ai3 kap hiah-e5做歹e5人交陪，若閒e5時就到拜堂講究道理、看冊。若有人託重伊甚物代誌伊也不止致意。 
2、熱心ti7教會。對伊出學了後不論伊到某所在做事業，伊就ti7-hia 鬥幫贊教會。Ti7 Tun仔腳初設拜堂e5時iau2未有傳道thang 去toa3，hit-tiap8伊ti7后里庄辦工事，伊就出力鬥幫贊Tun仔腳e5教會。後來伊有toa3 ti7雞籠做生理，也是鬥幫贊hia e5教會。Koh 伊常常甘願克己盡力題捐做教會e5路用。 
3、盡職。伊ti7主後1912年就倒轉來水返腳做生理。會友看伊出力ti7 教會，1913年教會揀伊做執事，1914年教會揀伊做長老。伊所擔當e5職，無論鼓舞題捐掌數，做記事，抑是kap我做陣出外探會友佈道，伊攏歡喜擔當，無推辭。到伊病勢沉重e5時，我kap會友去探伊，伊猶原是掛慮教會e5事，講伊攏無出力ti7教會。 
4、Gau5吞忍。伊所tu2著e5病我m7-bat看見人tu2著hiah 大艱苦。總是伊iau2未tu2著hiah 大艱苦e5時，我就常常替伊掛慮。總是若見著伊e5面，伊反轉真笑容，顯出攏無掛慮e5款。逐擺若來阮兜，攏是kap我講教會e5事。對兩月外日前起，伊e5病勢就真傷重，全身疼痛be7講tit，be7 坐、be7倒、be7睏；到後來著請先生來ka7 伊chiam藥，1日有時兩擺。我有去安慰伊，伊講：「我若無信上帝，的確be7吞忍到hiah久。」 
今已經離開世間，有放sak伊e5某iau2少年，兩個查某子iau2細漢，koh對幾若年前那失敗，續致到欠人e5債。An2-ni 某子著tu2著真艱苦。請看報e5兄姊替in祈禱，koh 替水返腳e5 教會祈禱，向望上帝會koh揀人濟濟來接續伊e5工。 
(台灣教會報第377卷，1916年8月)
</HL>