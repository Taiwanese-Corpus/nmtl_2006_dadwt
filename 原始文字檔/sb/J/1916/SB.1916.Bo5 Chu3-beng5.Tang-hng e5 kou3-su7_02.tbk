<CL>
 Kho3 se3 hou7 se3 gou7 
 Chong Chu2 e5 chheh u7 kong2, Gou5 ong5 u7 chit8 jit8 toa3 chin choe7 kun-lang5, chiuN7-khi3 chit8 cho7 kau5 soaN, khoaN3-kiN3 soaN-teng2 chin choe7 kau5, put-chi2 hoaN-hi2. Hiah-e5 kau5 khoaN3-kiN3 kui kun5 e5 lang5 lai5, chiu7 si3-soaN3 lam7-sam2 chau2, bih tui3 chhiu7-na5 lai7 jip8 khi3. Tok8-tok8 iau2 u7 chit8 chiah kau5, chu7-chu7 chai7-chai7, long2 bo5 kiaN-hiaN5, ti7 Gou5 ong5 e5 bin7-cheng5, chhin-chhiuN7 beh tian2 i e5 pun2-su7. Hit si5 Gou5 ong5 chiu7 hoat chit8 ki chiN3, siong3 cheng-cheng tui3 hit chiah kau5, ka7 i sia7-khi3. Kau5 khoaN3-kiN3 Gou5 ong5 choh8 lai5 e5 chiN3 put-chi2 kin2, i ia7 bo5 chhiN-choh8, bo5 kiaN-hiaN5, ho2-le2 ho2-le2 tui3 hit ki chiN3 chiap-khi2-lai5. Gou5 ong5 khoaN3-kiN3 an2-ni, chiu7 hoan-hu3 kun-lang5 tai7-ke koaN2-kin2 lai5 ka7 i choh8, liam5-piN chiong hit chiah kau5 ka7 sia7 si2. 
 Lun7 kau3 se3-kan chiu2, sek, chai5, khi3, i2-kip8 oe7 hou7 lang5 hoan7-choe7 e5 tai7-chi3, long2 si7 kui2-ong5 e5 tok8 chiN3. Na7 beng5-pek8 to7-li2 e5 lang5, eng-kai tioh8 liong7-cha2 siam2 hou7 hng7-hng7. Siat-su2 ka-ki7 kho3 i chhong-beng5, tiau5-i3 ai3 kap kui2 ong5 choe3-sng2 kun2-chhio3, i na7 chiN3 lai5. goa2 chiu7 chhun-chhiu2 lai5 khi3 chiap i. Che kiam2 m7 si7 beng5-beng5 ka-ki7 beh khi3 tho2 si2 mah? An2-ni thau5-mng5 teh chhi3 he2, tek-khak si7 bo5 thang lau5 teh. 
 Goa2 ia7 u7 nng7-saN e5 peng5-iu2, ti7 chap8 ni5 cheng5 e5 si5, i khoaN3 pat8 lang5 teh chiah8 a-phian3 hun, chiu7 ai3 oa2 khi3 bak; goa2 chiu7 siong5-siong5 teh ka3 in m7-thang piN3 hit ho7. In tai7-ke sou2 in3 si7 chhin-chhiuN7 put-chi2 u7 pa2-chhi5 e5 khoan2, kong2 in phah phun5 choe7 ni5 lah, tek-khak m7 bian2 kiaN oe7 tiau5. Bo5 siuN7 chit kui2 ni5 lai5, tak8 e5 long2 tiau5 chin toa7, tai7-ke khiok ia7 chai tioh8 koe2, m7 ku2 koe2 long2 boe7 tit khi2-lai5. Sui-jian5 be7 kau3 kheng-ka tong7-san2, chong2-si7 au7-lai5 m7 chai beh chaiN2-iuN7 ui5-chi2; phah-sng3 kaN2 bo5 sim2-mih8 bang7 lah. 
 Iah8 u7 lang5 peng5-sou3 chin lau2-sit8, long2 m7-bat poah8-kiau2; bo5 siuN7 saN kui2 ni5 cheng5, chia u7 chhut chit8 khoan2 seng-li2, kio3-choe3 Teng7-ki5 tu-sek boe2-boe7; tai7-seng lang5 boe2 sio2-khoa2, tauh8-tauh8 u7 than3 tam7-poh8. Siok8-gu2 kong2, Poah8-kiau2 ham-khak khi2, choe3 chhat8 thau-mi bi2. Tak8-e5 na2 poah8 na2 toa7; keh nng7 ni5 goa7, hut-jian5 tu2-tioh8 toa7 hong-thai, tu ke3 tit8-tit8 loh8, khah sio2 pun2 e5, liau2 kau3 chhun3-chhau2 put liu5; u7 chit8 e5 khah sio2 pun2 e5, kui2 chap8 ban7 gun5 teh choe3 seng-li2, ia7 in-ui7 an2-ni phah-thiah boe7 tit8, choe3 i chau2 khi3 goa7-kok, lian5-lui7 hiah-e5 tui3 gun5-hang5 ka7 i po2 ke e5 chin choe7 lang5; ki5-u5 liau2 gou7 chhit ban7 gun5 e5, ia7 u7 chap8 goa7 e5. Tai7-seng teh boe2-boe7, tak8-e5 ia7 chai che m7 si7 seng-li2, si7 chhin-chhiuN7 teh poah8-kiau2; m7-ku2 tak8 e5 kho3 in gau5 siuN7, gau5 phah-sng3, na2 chin u7 pa2-chhi5; khiok m7 chai ThiN choe3 tai7, hou7 lang5 long2 boe7 phah-sng3 tit. Siok8-gu2 kong2, Lang5 gau5, m7-ku2 ThiN beh choe3 tui3 thau5; ia7 kong2, ChiN5 si3 kha, lang5 nng7 kha. Chiau3 khoaN3 m7-na7 si3 kha, kui2-na7 chap8 ki to u7, koh u7 sit8 oe7 pe, m7 si7 hou7 lang5 jip oe7 tioh8. 
 Koh chit8 hang7, Siong7-hai2 u7 chit8 e5 toa7 seng-li2 lang5, ti7 hit sou2-chai7 ia7 si7 chin u7 mia5-siaN e5 lang5; i u7 chit8 e5 kiaN2, ia7 chin chhut-lat8 chai-poe5, hou7 i thak8-chheh,koh hou7 i khi3 Tang-kiaN liu5-hak8. To3-khi3 Siong7-hai2 e5 si5, to ji7-chap8 goa7 he3 lah. Ia7 siuN7 ai3 khi3 pun2 kok tak8 seng2 iu5-lek8; chiu7 toa3 gun5 tui3 Hok-kian3 loh8-lai5. Koh bo5 loa7 ku2 chiu7 jip8 Kng2-tang khi3. Hit si5 chiu7 u7 lang5 chhoa7 i khi3 chhit-tho5 keng si3-koe3 kiaN5. I ka-ki7 ia7 siuN7 che sng3 si7 m7 ho2 e5 sou2-chai7, m7-thang lai5 khah ho2. Koh chit8-e7 siuN7, Goa2 ka-ki7 na7 u7 chiat-che3, beh thai3 u7 iau3-kin2. Bo5 siuN7 tui3 an2-ni soa3 chim3-chu3 loh8-khi3. Toa3 hia khai geh8 goa7 jit8 ku2, m7 na7 chiN5 liau2 na7-tiaN7, soa3 kui seng-khu siN kau3 choan5 si7 chhng, na2 thai2-ko e5 chit8 iuN7. Hit si5 chiah chai thang hoan2-hoe2, koaN2-kin2 che7 chun5 beh to3-khi3. Ti7 chun5-nih8 e5 si5, bo5 sim2-mih8 tai7-chi3; ka-ki7 siuN7 kin-a2-jit8 piN3 kau3 an2-ni, thai3 u7 bin7 thang to3-khi3 kiN3 lang5? Chiu7 peh-chiuN7 chun5-pho teng2, thiau3 tui3 hai2-nih8 loh8-khi3 si2. Sou2-i2 kiN3-na7 oe7 ham7-hai7 lang5 e5 su7, chong2 tioh8 tai7-seng siam2 li7 i khah ho2. Siok8-gu2 kong2, Boh8-tit siN thiaN3, khah ho2 bat ioh8; si7 chin u7 iaN2. 
 Chhin-bak8 khoaN3 iau2-be7 si7 chin-sit8 
 Chai7-cha2 Khong2-chu2 ti7 Tin5, Chhai3, nng7 kok e5 tiong-kan, tu2-tioh8 jiau2-loan7 e5 su7, niu5-sit8 long2 choat8 tng7; saN jit8 bo5 chiah8-tioh8 poaN3 liap8 gou7-kak. Hit si5 Khong2-chu2 to2 ti7 bin5-chhng5-nih8, Gan5 Hoe5 ti7 goa7-bin7 tit-tioh8 tam7-poh8 bi2, chiu7 koaN2-kin2 khi3 chu2. Kau3 beh sek8 e5 si5, Khong2-chu2 khoaN3-kiN3 Gan5 Hoe5 chhun chhiu2 loh8-khi3 khaN-a2 lai7, theh8 png7 khi2-lai5 chiah8. Koh ke3 u7 hiah ku2, chiah sang3 png7 lai5 hou7 Khong2-chu2. Khong2-chu2 ke2 choe3 bo5 khoaN3-kiN3, tiau5-kou3-i3 kong2, Goa2 bang7-kiN3 chit8 e5 lang5 eng7 i chiah8-liau2 e5 mih8 hou7 goa2 chiah8. Gan5 Hoe5 in3 i kong2, M7 si7, tu2-a2 in-ui7 u7 chit8 te3 ian-thun5 ka-lauh8 ti7 khaN-a8 lai7, na7 siuN7 chiong an2-ni khng3 teh, si7 bo5 chheng-khi3, na7 chham hit jiah e5 png7 hiat kak8, iu7 chin phah-sng2, sou2-i2 goa2 chiah liam-khi2-lai5 chiah8. Khong2-chu2 thiaN-liau2 chiah thou2-khui3 kong2, Sou2 oe7 sin3 tit e5 si7 bak8-chiu, na7-si7 bak8-chiu iau2-be7 kau3-giah8 thang sin3; sou2 oe7 kho3-tit e5 si7 sim, m7-ku2 sim iu5-goan5 bo5 kau3-giah8 thang kho3. Lin2 cheng3 hak8-seng iau3-kin2 tioh8 oe7 ki3-tit chit chan5 tai7-chi3, bat lang5 chin-chiaN3 m7 si7 iong5-iN7. 
 TaN siok8-gu2 u7 kong2, Pek-bun5 put-ju5 it kian3; ia7 kong2, Bak8-chiu khoaN3-kiN3 chiah u7 sit8-chai7, hi7-khang thiaN-liau2 boe7 chun2-chin5 tit. Na7 chiau3 teng2-bin7 e5 kou3-su7 khoaN3-khi2-lai5, m7-tan7-na7 hi7-khang thiaN-kiN3 si7 bo5 iaN2, chiu7 si7 chhin-bak8 khoaN3-kiN3, ia7 iau2-be7 oe7 liah8 choe3 si7 sit8-chai7. Sou2-i2 lang5 ti7 chit se3-kan lai5-ong2 kau-chiap, long2 tioh8 ai3 tai7-ke saN khoan-iong5, tai7-ke sio-niu7, m7-thang in-ui7 chit8 tiam2-a2 sio2-khoa2 tai7-chi3, chiu7 khng3 chit8 e5 oan3-hun7 ti7 sim-nih8; a2-si7 in-ui7 chit8 poaN3 ku3 oe7 m7 sio teng3 thiaN, chiu7 tai7-ke m7 ho2. U7 si5 chin choe7 tai7-chi3, lan2 sui-jian5 khoaN3-liau2 chin chheng-chho2, thiaN-liau2 chin beng5-pek8, m7 ku2 kiaN-liau2 hit loe7-tiong e5 chin-cheng5 sit8-i3, lan2 iau2-be7 chap8-hun7 siong5-se3 chai; m7 tat8-tioh8 hoan7-su7 sio2-khoa2 niu7 lang5 chit8 tiam2-a2, kiam2 m7 si7 seng2 chin choe7 e5 hoan5-lo2, ia7 bian2-tit tai7-ke teh saN-chiN. Siok8-gu2 u7 kong2, KhoaN3 taN7 chhin3 hoe, kiam2-chhai2 si7 in-ui7 an2-ni. 
 Iam2 ni2 to7 leng5 
 Chian3-kok e5 si5, Ti3 Pek u7 eng7 peng khi3 kong-biat8 in siN3 Hoan7-e5. Hit si5 u7 chit8 e5 lang5 khi3 thau-theh8 siN3 Hoan7-e5 e5 leng5, chiu7-si7 chhin-chhiuN7 giang-a2 e5 khoan2, chong2-si7 khah toa7 ki. Hit e5 chhat8 gia5-khi2-lai5 pe7 ti7 keng-thau5 teng2 chiu7 toa7 pou7 chau2. Hit leng5-lai7 e5 chih8 khap8-tioh8 leng5 chiu7 gin-giang hau2; chhat8 chit8-e7 thiaN-kiN3, chiu7 siuN7 kiaN-liau2 pat8 lang5 tek-khak ia7 thiaN oe7 tioh8, chiu7 koaN2-kin2 tui3 ka-ki7 e5 hi7-khang am-teh, ka-ki7 chiu7 khah bo5 thiaN-kiN3, ia7 siuN7 pat8 lang5 si7 thiaN boe7 tioh8. Che kiam2 m7 si7 gong7 kau3 boe7 hiau2-tit thang kong2 mah? 
 TaN na7 lun7 kau3 se3-kan ia7 chin choe7 chit khoan2 e5 lang5, tak8 hang7 khui-sim-su7 to kaN2 choe3; iah8 na7 ti7 cheng3 lang5 e5 bin7-cheng5, chiu7 eng7 choe7-choe7 hong-hoat lai5 jia kham3, liah8 choe3 lang5 long2 m7 chai, che kiam2 m7 si7 chhin-chhiuN7 Iam2-ni2 to7 leng5 e5 kian3-sek mah? Siok8-gu2 u7 kong2, Koe-nng7 bat8-bat8 to u7 phang7; ia7 kong2, Ai3 tit lang5 m7 chai, tu5-hui lan2 bo5 choe3. Sou2-i2 chin-chiaN3 kun-chu2 e5 lang5, sui-jian5 ka-ki7 chit8 lang5 che7 ti7 chhu3-lai7, ia7 si7 m7 kaN2 chun5 chit8 tiam2 e5 phaiN2 liam7-thau5; put-ko3 si7 kin2-ban7, tek-khak u7 lang5 chai e5 si5-jit8. Ho5-hong3 ti7 koaiN5-koaiN5 u7 chit8 e5 Siong7-te3 teh kam3-chhat; lan2 sim-lai7 teh siuN7, chhui3 be7 kong2, kha be7 kiaN5, I chiu7 i2-keng chai. An2-ni choe3 lang5 kiam2 m7 tioh8 si5-si5 khek-hhek lai5 sio2-sim mah? 
 Bin7 tng5 chit8 tng7 
 Han3 Bu2-te3 u7 chit8 jit8 kap hiah-e5 jin5-sin5 teh lun7-khi2 siong3-chheh e5 oe7 kong2, Lang5 phiN7-e7 jin5-tiong na7 tng5 u7 chit8 chhun3, chiu7 u7 chit8 pah ni5 e5 he3-siu7. Hit-si5 Tong-hong Sok ti7 piN-a2, thiaN-liau2 chiu7 toa7 chhio3, hah8-hah8 hau2. U7 kun-sui5 hong5-te3 e5 lang5 chhut chau3 kong2, Tong-hong Sok chhio3 kau3 an2-ni, si7 bo5 keng3 jin5-kun e5 le2-sou3. Tong-hong Sok thiaN-liau2 chiu7 chiong ka-ki7 e5 bo7 thng3-khi2-lai5, sit-le2 sia7-choe7 e5 si5 tioh8 thng3 bo7-a2, kong2, Sin5 m7-kaN2 chhio3 Pe3-ha7, si7 teh chhio3 PhiN5 Chou2 e5 bin7 chin tng5. Bu2-te3 chiu7 mng7 I kong2, Li2 thai3-e7 chai PhiN5 Chou2 e5 bin7 tng5 leh? Tong-hong Sok in3 kong2, PhiN5 Chou2 chiah8 peh-pah he3, na7 chiau3 Pe3-ha7 kong2 an2-ni, chiu7 i e5 jin5-tiong u7 peh chhun3 tng5; koh chham chhui3-e7-tau2, hiah8-a2, phiN7, choe3 chit8-e7 sng3, i e5 bin7 kiam2 m7 si7 tng7-goa7 tng5 mah? Bu2-te3 thiaN-liau2, ia7 soa3 toa7 chhio3. 
 Hian7-si5 e5 lang5 khah choe7 iau2 si7 kong2 siong3-mia7 e5 su7 si7 u7 iaN2. Khiok na7 si7 lang5 e5 hoaN-hi2, khoai3-lok8, iu-chhiu5, ut-bun7, i2-kip8 chhong-beng5 gu5-gong7, ti3-sek, ham-ban7, che tui3 bin7 lai5 siong3, u7 tam7-poh8 khoaN3 oe7 chhut. Na7 lun7 kau3 su3-chi ngou2-koan, oe7 hun-piat lang5 e5 ho2-phaiN2, a2-si7 kong2 sim2-mih8, Lam5 kiuN-ge5, lu2 ou7-nng7, chiah si7 hu3-kui3, che kiam2 bo5 tu2-ho2 chhin-chhiuN7 teng2-bin7 sou2 kong2 hit khoan2 e5 ho2 chhio3? Siok8-gu2 kong2, Siong7 te3 sim tng2; kho2-kian3 lang5 na7 u7 ho2 e5 sim, chu7-jian5 oe7 hoat-chhut chit8 khoan2 ho2 e5 siong7; na7 u7 phaiN2 e5 sim, chiu7 oe7 hoat-chhut hit khoan2 phaiN2 e5 siong7. Sou2-i2 lang5 ai3 beh u7 ho2 e5 siong7, tai7-seng sim-lai7 tioh8 chun5 u7 chit8 tiam2 ho2 e5 sim. Lang5 kong2, PhaiN2-bin7-chhiuN, phaiN2-bin7-chhiuN; na7 si7 bo5 jin5-chu5 e5 lang5 siong5-siong5 u7 hian2-chhut chit khoan2 e5 bin7-mau7; m7 ku2 ia7 u7 kong2, Chhat8 sim he5-siuN7 bin7; an2-ni thang chai siong3-su e5 oe7 long2 si7 peh8-chhat8 liau2-liau2. 
 Tang5-sim hiap8-lek8 
 Lam5-pak tiau5 e5 si5, pak-hng Thou2-kok-hun7 e5 Ong5, mia5-kio3 A-chha5, u7 ji7-chap8 e5 kiaN2. Kau3 i phoa3-piN7 siong-tiong7, chai-kio3 i oe7 si2, hit-tiap8 chiu7 hoan-hu3 i hiah-e5 kiaN2 kok lang5 kiah8 chit8 ki chiN3 lai5. Tai7-ke chiu7 kiah8 lai5 hou7 i. A-chha5 chiu7 kiah8 chit8 ki hou7 i e5 kiaN2, mia5 Bou7-li7-ian5, kio3 i at-khoaN3-bai7 teh; hit ki chiN3 chit8-e7 at chiu7 tng7. Chiu7 koh kah i chiong chap8-kau2 ki chiN3 lak8 choe3 chit8-e7, at-khoaN3 leh; sui-jian5 chin eng7 lat8, ia7 si7 at boe7 tng7. A-chha5 chiah hoan-hu3 i hiah-e5 kiaN2 kong2, Lin2 chiah-e5 iau3-kin2 iau3-kin2 tioh8 oe7 ki3-tit. kou-toaN chit8 ki, si7 khoai3-khoai3 chih8, na7 lak8 choe3 chit8-e7, chiu7 oh-tit at. Lin2 tioh8 tang5-sim hiap8-lek8, chiah oe7 po2-tit kok-ka. Kong2-liau2 chiu7 ke3-sin khi3. 
 TaN se3-kan su7 bo5 lun7 choe3 sim2-mih8, long2 tioh8 oe7 tang5-sim hiap8-lek8, chiah choe3 oe7 chiaN5. Lang5 kong2, Ka ho5,ban7-su7 seng5, sit8-chai7 kai3 u7 iaN2. Chhi3-khoaN3 ke-lai7 na7 teh heng-ong7 e5 si5, lai7-bin7 sui-jian5 chin choe7 lang5, ia7 long2 kui-kui ku2-ku2, toa7 ui3 toa7, soe3 ui3 soe3, saN chhun5 saN keng3, tai7-ke ho5-ho2, jin7-chin choe3 in e5 kang. Ia7 na7 ke-lai7 put-bok8, tak8-jit8 chhau2-nau7, sui-jian5 hit si5 iau2 ho2-khoaN3, koh m7 bian2 joa7 ku2, tek-khak oe7 pai7; che si7 tiaN7-tioh8 e5 li2-khi3. Chhin-chhiuN7 Tiong-kok sui kong2 si7 kiong7-ho5, m7-ku2 lang5 e5 sim long2 bo5 kiong7-ho5, sou2-i2 keng-ke3 chit gou7 ni5 ku2, kok-lai7 iu5-goan5 iau2-be7 peng5-cheng7. 
 Iah8 chiu7-si7 lan2 e5 kau3-hoe7, keng3 koh khah tioh8 an2-ni. In-ui7 lang5 ti7 chit se3-kan, boe7 bian2-tit tioh8 chin7 choe3-lang5 e5 pun2-hun7; teh hok8-sai7 Siong7-te3, siat-hoat kau3-hoe7, ia7 tioh8 tang5-sim hiap8-lek8, kau3-hoe7 chiah oe7 heng-ong7, kok lang5 chin7 in e5 sim, than3 Ia5-sou Ki-tok sou2 kong2 e5 oe7. Lin2 e5 lai7-bin7 eng-kai tioh8 u7 iam5, ia7 tai7-ke tioh8 saN ho5-ho2, an2-ni lai5 kiaN5. 
 Tioh8 kiaN5 hou7 lang5 te3 
 Chai7-cha2 Che5 Hoan5-kong ai3 chheng7 chi2-sek e5 i-hok8, in kok-lai7 e5 jin5-sin5 peh-siN3 ia7 long2 chin hoaN-hi2 chheng7 chi2-sek e5 saN-a2-khou3. Tng hit si5 chi2-sek e5 pou3-lui7, pi2 pat8-mih8 sek-e5 e5 ke3-chiN5, ke kui3 u7 gou7 pe7. Hoan5-kong sim-lai7 put-chi2 iu-chiu5, chiu7 tui3 i e5 chaiN2-siong3 Koan2 Tiong7 kong2, Goa2 ai3 chheng7 chi2-sek-e5 m7 ku2 chi2-sek-e5 chin kui3, hian7-chai7 thong kok e5 peh-siN3, tak8-e5 to hoaN-hi2 chheng7 chi2-sek, goa2 beh eng7 sim2-mih8 hoat-tou7 lai5 kim3-chi2 in leh? Koan2 Tiong7 kong2, Kun thai3 m7 ka-ki7 tai7-seng boh8-tit chheng7 chi2-sek e5, chhi3-khoaN3-mai7 teh? Ia7 na7 tui3 sin-piN kun-te3 e5 lang5, chiu7 ka7 in kong2, Goa2 put-chi2 m7 ai3 phiN7-tioh8 chit ho7 chi2-sek e5 bi7, si7 chin m7 ho2; siat-su2 thai3-kam3 na7 chheng7 chi2-sek e5 saN lai5, tioh8 ka7 i kong2, Li2 the3-khi3 kui2 hoah8, goa2 put-chi2 m7 ai3 phiN7-tioh8 chi2-sek e5 khi3-bi7. Hoan5-kong hit si5 chiu7 in3 i kong2, Ho2, goa2 beh chiau3 li2 e5 oe7 lai5 chhi3-khoaN3-mai7. Ko2-jian5 tng hit jit8 ti7 i e5 keng-lai7, chiu7 bo5 u7 chheng7 chi2-sek e5 i-hok8 e5; te7-ji7 jit8, chiu7 siaN5-lai7 ia7 bo5 lang5 beh chheng7; te7-saN jit8 chiu7 kok-lai7 e5 lang5, long2 bo5 beh chheng7 chi2-sek e5 I-hok8 lah. 
 Chheh-nih8 u7 kong2, In e5 seng-khu na7 choe3 tit chiaN3, iau2-be7 chhut beng7-leng7 lang5 chiu7 te3 i lai5 kiaN5; in pun2-sin na7 choe3 put cheng3, sui-jian5 u7 beng7-leng7, lang5 ia7 m7 an2-ni kiaN5. Hian7-si5 iau2 u7 koa2 hit ho7 lang5, tok8-tok8 khng3 lang5 tioh8 thiaN3 lang5 chhin-chhiuN7 ka-ki7, iah8 ka-ki7 iu7 bo5 an2-ni choe3; khng3 lang5 tioh8 hoan2-hoe2 jin7 choe7, ka-ki7 iu7 bo5 an2-ni kiaN5; khng3 lang5 m7-thang tham-chai5 kong2 peh8-chhat8, m7 ku2 ka-ki7 chin tham-chai5, ai3 kong2 peh8-chhat8. An2-ni na7 lan2 ka-ki7 bo5 seng kiaN5 chhut lai5, sou2 khng3 lang5 e5 oe7, kiam2 u7 lang5 beh thiaN lan2 mah? Sou2-i2 lan2 Kau3-hoe7 e5 peng5-iu2 teh kiaN5-tah8, cham2-jian5 tioh8 chin soe3-ji7, chiah boe7 chou2-gai7-tioh8 to7-li2 e5 chin3-pou7. 
 Kin2 su7 khoaN pan7 
 Tiong-kok Tong5-tiau5 e5 si5, u7 chit8 e5 tai7-sin5 siN3 Poe5 mia5 Tou7, in-ui7 hong kong-chiok ti7 Chin3 e5 sou2-chai7, sou2-i2 lang5 kong2 Poe5 Chin3-kong. U7 chit8 jit8 hut-jian5 lang5 lai5 po3 i kong2, Li2 e5 in3 phah-m7-kiN3 lah. PiN-a2 e5 lang5 thiaN-kiN3 an2-ni, tai7-ke toa7 kiaN, bin7 long2 sit-sek. (Kou2-cha2 choe3 koaN e5 lang5 in3 na7 phah-m7-kiN3, koaN liau2 boe7 soah tit, u7 si5 oe7 u7 choe7). Tok8-tok8 Chin3-kong long2 bo5 sim2-mih8 khoa3-i3, iu5-goan5 kio3 lang5 pi7-pan7 ian5-siah8 lai5 chhiaN2 lang5-kheh, hoaN-hoaN hi2-hi2, long2 bo5 hoan5-lo2. Cheng3-lang5 m7 chai i e5 i3-su3, put-chi2 ki5-koai3. Kau3 poaN3-mi5 e5 si5, hut-jian5 u7 lang5 lai5 ka7 i kong2, In3 koh ti7-teh lah. Chin3-kong ia7 bo5 hoaN-hi2 e5 khoan2. Au7-lai5 u7 lang5 mng7 i kong2, An3-chaiN2-iuN7 li2 thai3 an2-ni? Chin3-kong chiah kong2, Che in3 put-ko3 si7 ge5-iah8 thau-theh8 khi3 eng7 chit8-e7; khoaN-khoaN-si7 chu7-jian5 ka-ki7 koh theh8-lai5 he7-teh; na7-si7 chhiN-kong5 chhe7, pek siuN kin2, kiaN-liau2 thau-theh8 in3 e5 lang5 bo5 hoat-tou7 thang theh8 to3-tng2-lai5, tek-khak chiong in3 hiat loh8 chui2-nih8, a2-si7 he2-nih8 sio; (in-ui7 thau-theh8 in3 e5 lang5 si7 si2 choe7); an2-ni chiu7 bo5 hoat-tou7 thang chhe7 liau2. 
 Teng2-bin7 chit chat e5 kou3-su7, m7 si7 kah lang5 hoan7-su7 pang3 bo5-iau3 bo5-kin2, si7 kong2 bo5-lun7 tu2-tioh8 sim2-mih8 kin2-kip e5 tai7-chi3, long2 tioh8 sim-koaN liah8-tiaN7, phah-sng3 hou7 ho2, m7-thang pak-lai7 ju5 chhiang2-chhiang2, chhiN-kong5 tit8-tit8 pek, chiu7 bo5 iau3-kin2 e5 tai7-chi3, ia7 long2-chhut chin toa7 e5 su7 lai5. U7 si5 ko3-jin5 e5 tai7-chi3, pek kau3 chu7-chin7; ia7 na7 khah thoan5-the2 e5 su7, chiu7 pek kau3 piN3 chiaN5 hoan2-poan7 e5 toa7 choe7. Siong5-siong5 bat khoaN3 lang5 ka-ki7 phaiN2 ki3-ti5, mih8 siu-liau2 boe7 ki3 tit, lam7-sam2 bu5-loa7 lang5, hai7 lang5 khi3 siu7 chin choe7 e5 kan-khou2; kau3 au7-lai5 koh chhe7 tioh8, i ia7 m7 jin7 ka-ki7 m7 tioh8, hoan2-tng2 gi5 si7 hit e5 lang5 theh8-lai5 chhang3-teh heng5 i. Siok8-gu2 kong2, Kin2-su7 khoaN pan7; kho2-kian3 seng3-te7 siuN-kip e5 lang5, kai3 gau5 long3-phoa3 tai7-chi3. 
 Chin2-che3 lang5 tioh8 kip8-si5 
 Chong Chiu kek8 song3-hiong e5 si5-chun7, khi3 kiN3 Kam Ho5-hou5, kiu5 beh ka7 i chioh tam7-poh8 bi2-niu5. Kam Ho5-hou5 kong2, ChhiaN2 theng3-hau7 teh, koh keh bo5 kui2 jit8, goa2 beh tit-tioh8 chit8 e5 khah ho2 toe7-hng e5 kheh, goa2 chiah saN pah e5 gun5 chioh li2; an2-ni ho2 m7? Chong Chiu thiaN-liau2 m7 hoaN-hi2, chiu7 siat chit8 e5 phi3-ju7 kong2, Goa2 cha7-jit8 lai5 e5 si5, ti7 lou7-nih8 u7 thiaN-kiN3 teh au5-kio3 e5 siaN-im, goa2 chiu7 si3-koe3 khoaN3, khoaN3 to bo5 lang5, goan5-lai5 si7 ti7 chhia-lou7-kau nih8, u7 chit8 be2 chit-a2-hi5 teh au5-kio3. Goa2 chiu7 mng7 i kong2, Li2 an3-chaiN2-iuN7 thai3 lai5 tiam3 chia? Kio3 goa2 beh sim2-mih8 su7? Hit e5 chit-a2-hi5 kong2, Goa2 si7 tang-hai2 e5 pho2-sin5, li2 kheng2 eng7 chit8 chin chui2, a2-si7 chit8 tau2 chui2, lai5 kiu3 goa2 e5 oah8-mia7 bo5? Goa2 chiu7 ka7 i kong2, ChhiaN2 theng3-hau7 teh, goa2 beh loh8 lam5 khi3 kiaN5-iu5, chiah khng3 Gou5 Oat8 nng7 kok e5 ong5, chiong se-kang e5 chui2 khui hou7 thau3 lai5, thang ngia5-chih li2 to3-khi3 hai2-nih2, an2-ni ho2 m7? Hit chiah chit-a2-hi5 siu7-khi3 kong2, Goa2 put-ko3 chit8 si5 chhau3-khiau2 tu2-tioh8 chit ho7 e5 kan-lan5, chi2-u7 beh kiu5 chit8 chin a2-si7 chit8 tau2 e5 chui2, chit8 tiau5 mia7 chiu7 oe7 oah8; na7 chiau3 li2 kong2, put-ju5 khi3 koe-chhi7-nih8 e5 hi5-pou2 tiam3, khoaN3 goa2 chiu7 ho2. 
 TaN lun7-kau3 hian7-si5 e5 song3-hiong lang5, ia7 chin choe7 long2 boe7 sng3 tit. Hit tiong-kan u7 koa2 si7 in-ui7 phiau5, tou2, im2 lai5 ti3-kau3 an2-ni, sng3 si7 chu7-chok chu7-siu7, che m7 bian2 kong2; ia7 u7 koa2 si7 tai3-chit8, khe5-kha, phoa3-siuN3, thai2-ko, chhiN-mi5, a2-si7 kou-khou2 e5 lau7-lang5, in-ui7 put-heng7 lai5 ti3-kau3 an2-ni. U7 koa2 hou7 Chu5-hui7-iN7 siu-iong5 khi3; m7 ku2 iau2 chin-choe7, koaN-hu2 chiau3-kou3 thai3 oe7 chiau5 tioh8? An2-ni tek-khak tioh8 kho3 chiah-e5 u7 chiN5 e5 lang5, chiau3 in e5 lek8-liong7, than3 hit e5 si5-ki lai5 pang-chan7 in, hou7 in chek-siau2 seng5 to, oe7 tang3 tou7 jit8. Na7 beh phah-ka-lauh8 chit8-liap8 png7-liap8, kong3-si2 saN chiah kau2. Tng lang5 bin7-cheng5 kong2, Si7 goa2 theh8 boe7 khi2; na7 bo5, goa2 to kam-goan7 choe3 ho2 su7; an2-ni kiam2 m7 si7 kap teng2-bin7 hit e5 kou3-su7 sio-siang7 mah? Seng3-keng Ma2-thai3 25 chiuN 42-45 chat kong2, In-ui7 goa2 iau, lin2 m7-bat hou7 goa2 chiah8; goa2 chhui3-ta, lin2 m7-bat hou7 goa2 lim; goa2 chhut-goa7, lin2 m7-bat hou7 goa2 toa3, goa2 thng3-pak-theh, lin2 m7-bat hou7 goa2 chheng7; goa2 phoa3-piN7 kap ti7 kaN-nih8, lin2 m7-bat khoaN3-kou3 goa2. In ia7 beh in3 kong2, Chu2 ah, goan2 sim2-mih8 si5 khoaN3-kiN3 li2 iau, a2-si7 chhui3-ta, a2-si chhut-goa7, a2-si7 thng3-pak-theh, a2-si7 phoa3-piN7, a2-si7 ti7 kaN-nih8, lai5 bo5 hok8-sai7 li2 ah? I chiu7 beh in3 i kong2, Goa2 sit8-chai7 ka7 lin2 kong2, Lin2-ki3-jian5 bo5 kiaN5 i ti7 chiah-e5 chi3-bi5 soe3-e5 e5 chit8 e5, chiu7-si7 bo5 kiaN5 i ti7 goa2. 
 Ho7 hok oh-tit hun-piat 
 Tiong-kok e5 pak-hng, oa2-kun7 goa7-kok e5 pian-kai3, mia5 kio3 Sai3-chiuN7. Ti7 kou2-cha2 e5 si5, hit sou2-chai7 u7 chit8 e5 lau7-lang5, in tau chhi7 chit8 chiah be2, bo5 tiuN-ti5 soa3 phah-m7-kiN3, tai7-khai3 si7 chau2 tui3 pak-peng5 Ou5-jin5 e5 toe7-hng khi3. Lang5 chiu7 lai5 tham3 i, soa3 ka7 i an-ui3. Hit e5 lau7-lang5 kong2, Chit e5 tai7-chi3 bo5 tek-khak; si7 hok-khi3 ia7 kaN2. Ke3 bo5 kui2 geh8 jit8, hit chiah sit-loh8 khi3 e5 be2, hut-jian5 chham chit8 chiah Ou5 jin5 e5 be2 saN-kap to3-lai5. Lang5 chiu7 long2 lai5 khoaN3, ia7 soa3 ka7 i kiong-hi2. Hit e5 lau7-lang5 kong2, Chit e5 tai7-chi3 bo5 tek-khak; si7 chai-e7 ia7 kaN2. Au7-lai5 i e5 kiaN2 siong5-siong5 ai3 khia5 hit chiah be2; u7 chit8 jit8 m7 tu2 ho2 khi3 hou7 poah8-loh8-lai5, kha-kut soa3 siang3 tng7-khi3. Cheng3 lang5 iu7 lai5 tham3-bai7 i, soa3 ka7 i an-ui3. Hit e5 lau7-lang5 kong2, Chit ho7 tai7-chi3 bo5 tek-khak; si7 hok-khi3 ia7 kaN2. Koh keh chiaN5 ni5 ku2, Ou5-jin5 nia2 chin choe7 peng, kong-phah jip8 Sai3-chiuN7, kiN3-na7 siau3-lian5 lang5 long2 tioh8 kiah8 ke-si khi3 kap Ou5-jin5 saN-thai5. Tng hit-si5 Sai3-chiuN7 e5 lang5, chap8 hun7 si2 kau2 hun7 khah ke khi3. Chi2-u7 chit e5 pai2-kha e5 in pe7 kiaN2 tit-tioh8 po2-choan5 in e5 siN3-mia7. 
 Chiau3 teng2-bin7 e5 khoan2 ka7 i khoaN3, lang5 ti7 chit se3-kan, tit-tioh8 hok-khi3, ia7 m7-bian2 hoaN-hi2, tu2-tioh8 chai-e7, ia7 m7-bian2 hoan5-lo2 : tioh8 ai3 chai hok-khi3 e5 lai7-bin7, ia7 u7 chai-e7, chai-e7 e5 tiong-kan, iu5-goan5 u7 hok-khi3. Lang5 na7 oe7 beng5-pek8 chit e5 to7-li2, chiu7 put-lun7 ti7 sim2-mih8 sou2-chai7, ti7 sim2-mih8 si5, sim-koaN bo5 m7 peng5-an khoai3-lok8. 
 Tui3 sio2-khoa2 oe7 chai toa7 hang7 
 Tiu7-ong5 u7 chit8 jit8 tit-tioh8 chit8 siang chhiuN7-ge5 e5 ti7, i e5 jin5-sin5 Ki5 Chu2 khoaN3-liau2 put-chi2 iu-bun7 kiaN-hiaN5. Lang5 mng7 i kong2, Che sng3 bo5 sim2-mih8 iau3-kin2 e5 su7, an3-chaiN2-iuN7 li2 ia7 kiaN kau3 an2-ni? Ki5 Chu2 chiah kong2, In-ui7 lang5 na7 u7 chit ho7 ge5-ti7, chiu7 m7 koh eng7 chhou-hui5 e5 chiu2-poe, tek-khak tioh8 eng7 gek8-poe lai5 phoe3 i. Kau3 u7 ge5-ti7 gek8-poe, chiu7 m7 koh chiah8 hit ho7 chhou-chhai3 pian7-png7 lah; tek-khak oe7 beh chiah8 hiah-e5 san-tin hai2-bi7. Na7 chiah8 san-tin hai2-bi7, chiu7 m7 kheng2 koh chheng7 chit ho7 chhou-pou3 i-chiuN5, tioh8 hit ho7 leng5-lo5 phang2-si tiu5-toan7 chiah beh chheng7. Na7 kau3 chiah8 chheng7 hiah ho2, chiu7 m7 kheng2 koh khia7 chit ho7 m7 chiaN5 chhu3, tek-khak tioh8 khia7 koaiN5 lau5 toa7 chhu3; an2-ni na2 khi3 na2 chhia-hoa5, m7 chai beh kau3 toh-loh8 ui5 chi2. Au7-lai5 Tiu7-ong5 ko2-jian5 chin chhia-chhi2, long2 bo5 chiau3-kou3 peh-siN3, ti3-kau3 hou7 Chiu Bu2-ong5 biat8-khi3. 
 Kou2 lang5 gian5 kong2, Ai3 chheng7 e5 ai3 io5, ai3 chiah8 e5 ai3 phiau5. In-ui7 u7 lang5 ia7 khioh siok8-gu2 khi2-lai5 kong2, Sin-nih8 bo5 i, pi7 lang5 khi, khiok ia7 u7 iaN2; bo5 lun7 sim2-mih8 sou2-chai7, long2 si7 an2-ni. Sou2-i2 tai7-ke na2 tau3 na2 chhia-hoa5. Ki5-sit8 lan2 lang5 teh khia7-khi2 e5 sou2-chai7, kap chiah8 chheng7 e5 su7, chi3-ho2 si7 tioh8 choe5-chaN2 chheng-khi3 choe3 iau3-kin2; chhian-ban7 m7-thang him-sian7 pat8 lang5 e5 hoan5-hoa. In-ui7 na7 u7 chit khoan2 e5 ho2 mih8, tek-khak tioh8 chhe7 pat8 hang7 ho2 mih8 lai5 phoe3 i; na7 bo5, to thin7 boe7 ke3. Chhin-chhiuN7 goa2 beng5 khoaN3-kiN3 chit8 lang5, ui7-tioh8 chian2-hoat, ia7 te3 lang5 choe3 chit8 su poaN3-le2-hok8, khiok ia7 u7 bo7-a2, m7-ku2 iau2 khiam3 chit8 siang ho2 e5 phe5-oe5; kau3 chiaN geh8 e5 chhoe it, tai7-ke teh chng, chong2-si7 i iau2 khiam3 chit8 hang7 chiu7 boe7 eng7 tit, khah kan-khou2 ia7 tioh8 boe2 lai5 thiN. Sou2-i2 u7 khun5-khiam7 ho2-tek e5 lang5, tek-khak tioh8 tui3 sio2-khoa2 e5 su7 lai5 jin7-chin. 
 Chhe7 boe7 si2 e5 hong-hoat 
 Chai7-cha2 u7 chit8 e5 lang5, ka-ki7 kong2, i bat boe7 si2 e5 hong-hoat. Ian ong5 thiaN-kiN3, sui5-si5 chhe lang5 khi3 mng7 i khoaN3 tioh8 eng7 sim2-mih8 hoat-tou7. Kho2-sioh hit e5 su3-chia2 ti7 lou7-nih8 tam-koh, iau2-be7 kau3 te3, hit e5 kong2 u7 boe7 si2 e5 hong-hoat e5 lang5 i2-keng si2 khi3, soa3 boe7 thang tit-tioh8. Ian ong5 put-chi2 siu7-khi3 hit e5 hong7 chhe e5 lang5, kong2 i ti7 lou7-nih8 ian5-chhian5, ti3-kau3 boe7 thang tit-tioh8 hit ho7 boe7 si2 e5 hong-hoat; chiu7 beh thai5 hit e5 hou7 i chhe e5 lang5. Au7-lai5 u7 chit8 e5 jin5-sin5 khou2-khng3 Ian ong5 kong2, Si2-sit si7 lang5 sou2 kiaN-hiaN5, siN3-mia7 si7 lang5 sou2 tui3-tiong7. TaN hit e5 lang5 ka-ki7 to i2-keng si2-khi3-liau2, an3-chaiN2-iuN7 u7 hong-hoat thang hou7 Ong5 boe7 si2 leh? 
 Tong-si5 ia7 u7 chit8 e5 lang5, mia5 kio3 Che5 Chu2, ia7 beh oh8 chit ho7 boe7 si2 e5 hong-hoat; thiaN-kiN3 hit e5 lang5 si2, chiu7 put-chi2 iu-bun7 hoan5-lo2. Hu5 Chu2 thiaN-kiN3 chiu7 thi2-chhio3 i kong2, Li2 beh oh8 boe7 si2 e5 hong-hoat, iah8 hit e5 beh ka3 li2 e5 sian-siN i2-keng to si2-khi3 lah, li2 iau2-ku2 teh thoe3 i iu-bun7, m7 chai li2 si7 beh oh8 i sim2-mih8 leh? 
 TaN hian7-si5 e5 lang5 sou2 teh hok8-sai7 it-khai3 e5 ngou2-siong7, ia7 kong2 si7 kou2-cha2 e5 tiong-sin5 hau3-chu2; chhin-chhiuN7 TiuN Sun5 choe3 Tou-thian Tai7-te3, TiuN Gi5 choe3 Giok8-hong5 Tai7-te3, Li JiN2 choe3 Thai3-siong7 Lo2-kun, Lau5 Tiong5-seng choe3 Chin-bu2 Tai7-te3, Tan5 Chu2-chhun choe3 Bun5-chhiong Te3-kun, Tio7 Kong-beng5 choe3 Chai5-sin5 Phou5-sat, Lim5 Bek8-a2-che2 choe3 Thian-siong7 Seng3-bu2, Koan U2 choe3 Hiap8-thian Tai7-te3, TiuN To7-leng5 choe3 Thian-su, Sek-khia-bou5-ni5 choe3 Put8-chou2; chhin-chhiuN7 chiah-e5 kong2 boe7 tit liau2, m7 bian2 kong2 he si7 thou5-chhiok8 chha5 khek e5, bo5-leng5 bo5-siaN3, chiu7-si7 siat-su2 ko2-jian5 in hiah-e5 lang5 long2 iau2 ti7 se3-kan, in ia7 boe7 oe7 siuN2-su3 lang5 e5 siN-si2 ho7-hok, in-ui7 in ka-ki7 e5 siN-si2 ho7-hok, siong7-chhiaN2 boe7 oe7 ka-ki7 choe3 chu2 tit, beh thai3 oe7 koan2 lang5 e5 siN-si2 ho7-hok leh? Ho5-hong3 in i2-keng si2-khi3 kang2 chheng ni5 ku2, lian5-to7 si2-liau2 koh khah u7 chai5-leng5 pun2-su7 mah? Tek-khak bo5 chit tiau5 li2, tek-khak bo5 chit tiau5 li2. 
 M7 chai khin-tang7 
 Kou2-cha2 e5 si5, Ian kok u7 chit8 e5 chai5-tiau e5 lang5, mia5 kio3 Gak8 Ge7. I lian5-hap8 Chin5, Chhou2, Han5, Tio7, Gui7, gou7 kok e5 peng, lai5 kong-phah Che5 kok. Che5 ong5 beng7-leng7 Chhiok-chu2 khi3 ti2-tek8 in; hoan-hu3 Chhiok-chu2 kong2, Li2 tioh8 kap i kau-chian3, thai5 kau3 oe7 iaN5 tui3-tek8; na7 bo5, goa2 beh biat8 li2 e5 ke-koan3, kui chong-chok8 choe3 chit8-e7 thai5, lian5 lin2 chou2-kong e5 hun5-bong7 to beh kut8-khi2-lai5. Chhiok-chu2 am3-chiN7 siuN7 kong2, Eng7 chit8 kok e5 peng, beh tu3 lak8 kok thai3 tong3 oe7 tiau5? Na7 kiu5 boe7 thai5-su chiu7 ho2, na2 kaN2 ng3-bang7 iaN5 in? Kau3 liong2-peng5 chiap tin7 e5 si5, Chhiok-chu2 koaN2-kin2 chhut beng7 the3 peng, in-ui7 kiaN-liau2 thai5-su. Beh siaN2 chai lak8 kok e5 peng, chiong an2-ni choe3 chit8-e7 ham7 oa2-lai5. Che5 peng toa7 pai7; Chhiok-chu2 tan-jin5 tok8-be2, chau2 kau3 put ti khi3 hiong3. Hit-si5 iau2 u7 chit8 e5 chiong3, mia5 kio3 Tat8-chu2, chiong hiah-e5 pai7 peng koh chip8 choe3 tui; in-ui7 kun-hiong3 put chiok, chhe lang5 khi3 tui3 Che5-ong5 nia2 gun5. Che5-ong5 siu7-khi3 kong2, Chit ho7 bo5 lou7-eng7 e5 peng, iau2 teh ng3-bang7 goa2 hoat hiong3 hou7 in mah? Bo5, bo5, bo5. Au7-lai5 Tat8-chu2 e5 peng, kap Gak8 Ge7 kau-chian3, kun-peng long2 bo5 thang chiah8, sim-koaN chiu7 loan7, sou2-i2 Che5 kok thai5 su; Tat8-chu2 soa3 tin7 bong5. Lak8 kok e5 peng than3 chit e5 se3, chiam3 chhit-chap8 goa7 e5 siaN5-ti5; lian5 Che5 kok e5 kiaN-siaN5 ia7 phoa3; kok khou3 e5 kim-gun5 chai5-po2, long2 hou7 in poaN liau2-liau2. Che5 ong5 chau2-khi3 ti7 Ku2-siaN5 nih8; au7-lai5 ia7 hou7 lang5 chhi3-si2. 
 KiN3-na7 hit ho7 khah gau5 eng7 lang5 e5 lang5, i chiu7 khoaN3 hit e5 lang5 e5 chai5-tiau kau3 tah-loh8, chiah eng7 i choe3 hit e5 su7, si7 kian3 ki ji5 chok, choe3 liau2 chiah oe7 seng5-kong. Na7-si7 hit ho7 lang5 to choe3 boe7 lai5, beh kah i kiong5 choe3, tek-khak oe7 piN3 chhut m7 ho2 e5 su7 lai5. Che5 ong5 beng7-leng7 Chhiok-chu2 nia2 chit8 kok e5 peng, beh kah i tek-khak tioh8 thai5-iaN5 in lak8 kok, che kiam2 m7 si7 eng7 chit8 e5 toa7 ui5-lan5 e5 su7, beh kiong5-kiong5 kah i choe3 mah? Chhiok-chu2 oe7 to5 chau2, sit8-chai7 si7 Che5-ong5 pek i khi3 e5. Koh chhin-chhiuN7 Beng5-tiau5-be2 Chong5-cheng e5 si5, Li2 Chhoang3 cho7 hoan2, kok khou3 long2 khang-hu, ai3 tui3 kiaN-siaN5 lai7 e5 bun5-bu2 koaN toe5 tam7-poh8 lai5 choe3 kun-hiong3, thang peng5-tiaN7 chit e5 jiau2-loan7. Hiah-e5 koaN long2 kong2 bo5 chiN5, sim7-chi3 u7-e5 tiau5-kou3-i3 tah chit8 tiuN ji7 toa3 mng5-khau2 kong2, Chit keng chhu3 beh boe7,an2-ni lai5 moa5-phian3 lang5 kong2 in teh bo5 chiN5. Lian5 Kok-tiong7 (Hong5-te3 e5 tiuN7-lang5)ia7 si7 an2-ni. Hong5-hou7 kheng5 i e5 sai-khia, kap hoe-hun2 chiN5, chha-put-to u7 chap8-ban7; kau-tai7 i e5 lau7-pe7, khi3 hoat hou7 siaN5-lai7 e5 kun-peng. Hit e5 Kok-tiong7 ia7 ka7 i tau7 chhit ban7 khi2-lai5, chi2-u7 hoat saN ban7 na7-tiaN7. Kau3 au7-lai5 Li2 Chhoang3 kong-phoa3 kiaN-siaN5, Hong5-te3 chu7-chin7, hiah-e5 bun5-bu2 koaN long2 hou7 Li2 Chhoang3 liah8 khi3. Chiu7 eng7 chit8 khoan2 e5 heng5-hoat8, chiong chit8 e5 thih-khou tui3 hiah-e5 koaN-oan5 sui5-e5 thoa lai5 khou thau5-khak, chiah mng7 khoaN3 in e5 chiN5 chhang3 toa3 tah-loh8; na7 m7 kong2 chiu7 eng7 thih-thui5 ka7 i tiN5 khah loh8 khi3, tak8 e5 tong3 long2 boe7 tiau5, long2-kong2 chhut lai5. Hit e5 Kok-tiong7 ia7 hou7 i chiN saN pah kui2 ban7 khi3; koh in-ui7 lang5 u7 khah lau7, boe7 siu7-tit hit khoan2 e5 heng5-hoat8, keh jit8 ia7 soa3 si2-khi3. Chhin-chhiuN7 chit khoan2 bo5 kou3 tai7-kiok8 e5 lang5, kap Che5 ong5 m7 kheng2 hoat hiong3-gun5, si7 siang7 chit8 khoan2 e5 gu5-gong7. 
 Sun2 jin5 li7 ki2 
 U7 chit8-e5 bou2-mih8 lang5, in chhiuN5-a2-lai7 u7 chit8 chang5 gou5-tong5 chhiu7, u7 ki i2-keng ta-khi3; in chhu3-piN u7 chit8 e5 lau7-lang5 lai5 ka7 i kong2, Chit chang5 chhiu7 hoat toa3 chia, u7 hoan7-tioh8 chhu3-theh8, put-chi2 bo5 li7-ek lin2 ke-lai7 e5 lang5; thai3 m7 chho3-khi2-lai5? Hit e5 bou2 lang5 ia7 chin-chiaN3 thiaN i e5 chhui3; chiong hit chang5 gou5-tong5 chhiu7 chho3-khi2-lai5. Hit e5 lau7-lang5 chiu7 ke3-lai5, ka7 i tho2 hiah-e5 ta e5 chhiu7 ki, kong2 si7 beh choe3 chha5 hiaN5. Hit e5 bou2 lang5 thiaN-liau2 chin m7 hoaN-hi2 kong2, Chit e5 lau7-lang5 in-ui7 beh tihN8 chha5, kio3 goa2 tioh8 chho3 chit chang5 chhiu7; na7 chhin-chhiuN7 chit khoan2 e5 chhu3-piN, sit8-chai7 hou7 lang5 thang kiaN.
 Hian7-si5 u7 chit8 chiong2 e5 lang5, lang5 sou2 choe3 e5 su7, i chiu7 eng7 chin choe7 oe7 lai5 chou2-tong3, kong2 chit hang7 m7 ho2, a2-si7 hit hang7 m7 ho2; i pun2-sin khiok sut-au7-phau3 khi3 choe3, lai5 chiam3 lang5 pan-gi5, che ia7 si7 kap hit e5 lau7-lang5 siang7 chit8 iuN7. 
 Hoat-tou7 chai7 lang5 eng7 
 Song3 kok u7 chit8 e5 lang5 oe7 kap chit8 khoan2 e5 ioh8, boah-liau2 chhiu2 boe7 pit; kui2-na7 tai7 lang5 kho3 u7 chit e5 ioh8, long2 teh choe3 phio3-se e5 kang-ge7. Au7-lai5 u7 chit8 e5 lang5-kheh lai5 chhe7 in, beh eng7 chit8 pah niu2 e5 gun5 ka7 in boe2 chit e5 ioh8-hng. Hit e5 Song3 kok e5 lang5 chiu7 kap in chong-chok8 lai7 tai7-ke chham-siong5 kong2, Lan2 tak8 se3-tai7 choe3 chit e5 phio3-se e5 eng5-giap8, sou2 than3 bu5-ki-chiN5, taN chit8 si5 boe7 chit e5 ioh8-hng, u7 thang tit-tioh8 chit8 pah khou, thai3 oe7 m7 ho2 leh? Chiu7 chiong ioh8-hng boe7 hou7 hit e5 lang5-kheh. Lang5-kheh chiu7 khi3 kiN3 Gou5 ong5, kong2 i u7 chit khoan2 e5 ioh8-hng. Tng hit-si5 Gou5 kok kap Oat8 kok teh saN-thai5. Gou5 ong5 chiu7 beng7-leng7 chit e5 lang5-kheh nia2 chui2-kun, ti7 tang-thiN e5 si5, kap Oat8 kok chui2-chian3; in-ui7 chit peng5 e5 peng u7 chit ho7 ioh8, chhiu2 long2 bo5 pit, khah oe7 oah8-tang7, soa3 phah iaN5 Oat8 kok e5 lang5. Au7-lai5 hit e5 lang5-kheh hong kau3 chin koaiN5 e5 koaN-chit. 
 Koh u7 chit8 hang7, ti7 kui2 chap8 ni5 cheng5 Sio2 Liu5-kiu5 e5 kang2-khau2, in-ui7 kong3-phoa3 chit8 chiah chun5, Sio2 Liu5-kiu5 e5 lang5 u7 khioh-tioh8 chit8 toa7 kan e5 ioh8; khoaN3-liau2 peh8-peh8 mi5-mi5, m7 chai sim2-mih8 lou7-eng7. Hia e5 lang5 long2 si7 teh tho2-hai2, koaN5-thiN e5 si5, chhiu2-nih8 boe7 bian2-tit oe7 pit; chiu7 eng7 chit ho7 ioh8 lai5 ka7 i soe2 khoaN3-mai7 teh. He2, chin ho2 eng7, soe2-liau2 ia7 boe7 pit, ia7 boe7 thiaN3, iah8 na7 u7 pit e5 chhiu2, soe2-liau2 chin khoai3 ho2. Kau3 au7-lai5 soe2 kau3 chhun bo5 chit8 tiam2-a2 na7-tiaN7, tu2-tioh8 chit8 e5 Eng-kok e5 bok8-su khi3, in chiu7 koaN7 chhut-lai5 mng7 i, khoaN3 che si7 sim2-mih8 ioh8. Hit e5 bok8-su chit8 e7 khoaN3, to si7 kin-na2-hun2, chiu7 ka7 in kong2, Che si7 ti7 koaN5-jiat8-piN7 te7 it ho2 e5 ioh8. Hit si5 Sio2 Liu5-kiu5 chin choe7 chit ho7 piN7, tai7-ke pun chit8-tiam2-a2 khi3 chiah8, long2 u7 tit-tioh8 ho2. 
 TaN lan2 ia7 siong5 bat khoaN3-kiN3, siang7 chit8 keng oh8-tng5 e5 hak8-seng, siang7 thak8 chit8 khoan2 e5 chheh, sian-siN ia7 siang7 chit8 khoan2 teh ka3-si7 in; kau3 chut-giap8 liau2, u7-e5 khi3 choe3 koaN, choe3 kau3 chin toa7, chhut-chiong3 jip8-siong3; u7-e5 khi3 khui-hang5 che7 tiam3; u7-e5 jin7 lou7 than3 chiah8, taN-chhang boe7-chhai3; che iau2 si7 kui-ku2 e5 lang5. Iau2 u7 hit ho7 chi3-khi3 chin toa7, siuN7 beh choe3 seng3-hian5 e5 lang5, chhun5 sim beh kiu3 se3-kan e5 su7. Ia7 u7 chit8 khoan2 khah bo5 lou7-eng7 e5 lang5, chiah8-pa2 to5 lau7, iu5-goan5 kap lang5 ke3 chit8-si3-lang5. Koh u7 chit8 khoan2, ka-ki7 kam-goan7 choe3 hou7 ha7-chian7, lim-thin5 kong3-phah, m7 tho2 m7 than3, kaN2 chiah8 kaN2 khai, ai3 poah8 ai3 hoa7. Te7 it hai7 chiu7-si7 chiah8 a-phian3. Siok8-gu2 u7 kong2, a-phian3 si7 thou5, chiah8-liau2 chiu7 hou5-tou5; a-phian3 chit8 e7 gian3, bo5 lun7 sim2-mih8 su7 to kaN2 choe3. ThiN-e7 kan e5 lang5, bo5 tang3 sng3 khoan2, chiau3 chhin-chhiuN7 teng2-bin7 sou2 kong2, chit kui2 khoan2 e5 lang5, sui-jian5 sou2 tit-tioh8 e5 hak8-bun7 kap ka3-si7 long2 siang7 chit8 iuN7, m7-ku2 chai5-tiau a2 ham-ban7, chun-kui3 a2 pi-chian7, si7 toa7-toa7 bo5 saN-tang5. Sou2-i2 lang5 ti7 chit se3-kan, eng-kai tioh8 hun3-chi3 lai5 kiaN5 ho2 lou7; na7 bo5 chiu7 kou-hu7 pe7-bu2 iuN2-chhi7 e5 kong-lo5, kap sian-siN teh ka3-si7 e5 un-tek. Chhin-chhiuN7 teng2-bin7 kong2 hit nng7 chan5 kou3-su7, tioh8 chiong lan2 e5 hak8-bun7 lai5 choe3 u7 lou7-eng7 e5 su7; m7-thang chhin-chhiuN7 in tit-tioh8 hit ho7 ho2 ioh8, kan-ta liah8 choe3 soe2 chhiu2 e5 lou7-eng7. 
 Iu2 beng5 bu5 sit8 
 Song3 kok u7 chit8 e5 lang5, ti7 lou7-nih8 teh kiaN5-iu5, hut-jian5 khoaN3-kiN3 lou7-tiong u7 chit8 pau mih8, chiu7 ka7 i khioh khi2 lai5, theh8 kau3 in tau; thau2 khui chit8 e7 khoaN3, goan5-lai5 si7 chhan5-hng5 e5 khoe3-kng3, tat8-tit kui2-na7 ban7 gun5. Chiu7 hoaN-hi2 kau3 boe7 kou3-tit, eng7 chit8 e5 kui7-a2 toe2-khi2-lai5, siu toa3 bat8-chiat8 e5 sou2-chai7. Chiu7 ka7 i e5 chhu3-piN chhin-chhek peng5-iu2 kong2, Goa2 sng3 si7 ho2-giah8 lang5, lin2 chai mah? 
 Lun7 kau3 se3-kan lang5, phe-si2 chin7-lat8 teh keng3-cheng--e5, bo5 m7 si7 ui7-tioh8 mia5-siaN chai5-li7 chit nng7 hang7. U7 lang5 tit-tioh8 chit8 e5 bo5 lou7 bo5 eng7 khang-hu e5 mia5-siaN, ka-ki7 chiu7 phin2-phong2 kau3 bo5 soah; si7 na2 chhin-chhiuN7 hit ho7 khioh-tioh8 khoe3-kng3, ka-ki7 kong2 si7 ho2-giah8 lang5 chit8-poaN-iuN7. 
 Phong3-hong bo5 toe2 
 Ian ong5 chin ai3 bi5-soe3 e5 ki5-kha2 mih8. U7 chit8 e5 Oe7-kok e5 lang5 tui3 ong5 kong2, Goa2 oe7 eng7 chhi3-a2 e5 be2-liu, khek chiaN5 bu2 kau5 e5 heng5-chong7. Ian ong5 toa7 hoaN-hi2, chiu7 eng7 chin choe7 e5 hong7-lok8 lai5 iuN2-chhi7 i. Ong5 kong2, Goa2 ai3 khoaN3 li2 sou2 khek e5 bu2 kau5 siN choe3 chaiN2-iuN7. Oe7 kok e5 lang5 kong2, Ong5 na7 beh khoaN3, tioh8 tai7-seng poaN3 ni5 ku2, m7-thang jip8 khi3 keng-lai7, m7-thang chiah8 chiu2, m7-thang chiah8 bah, ia7 tioh8 ti7 loh8 hou7 liau2 jit8 chhut e5 si5-chun7, ia7 m7-thang toa3 im3-ng2 e5 sou2-chai7, jian5-au7 chiah oe7 khoaN3-kiN3 goa2 khek hit ho7 bu2 kau5; na7 peng5-siong5 si5 si7 khoaN3 boe7 tioh8. Ong5 thiaN-kiN3 chiah choe7 hang7 e5 ui5-lan5, chiu7 chiam7 chhiaN2 pang3 he7 teh. 
 Keh bo5 loa7 ku2, u7 chit8 e5 Teng7 kok e5 Phah-thih sai-hu7 tui3 Ian ong5 kong2, Goa2 khoaN3-kiN3 na7 lang5 teh tiau-khek sim2-mih8 mih8-kiaN7, i sou2 eng7 e5 chhai5-liau7 tek-khak tioh8 ai3 pi2 sou2 beh khek e5 ke toa7 tam7-poh8, chiah oe7 eng7 tit. TaN hit e5 chhi3-a2 be2-liu sng3 si7 chiam-chiam lai7-lai7 e5 mih8, lang5 beh tui3 tah-loh8 khi2 chhiu2 leh? ChhiaN2 khoaN3 hit e5 Oe7 kok e5 lang5, si7 eng7 sim2-mih8 hong-hoat lai5 khek, chiu7 chai i oe7 hiau2-tit a2 boe7. Ong5 kong2, Ho2; chiu7 tui3 Oe7 kok e5 lang5 kong2, Goa2 ai3 khoaN3 li2 sou2 khek e5 si7 chaiN-iuN7. Oe7 kok e5 lang5 kong2, ChhiaN2 theng3-hau7 goa2 to3 lai5 khi3 goan2 chhu3-nih8 theh8; chiu7 than3 chit e5 phang7, choe3 i to5-chau2 khi3 liau2. 
 Hian7-si5 iau2 u7 choe7-choe7 be5-sin3 su7, na7 kong2 kau3 sin5-sian kui2-koai3, tak8 e5 chiN3 kau3 khia7-chin khia7-hian7. Na7 tau5 he7 liau2 chhau3-kham2 u7 than3 in e5 i3-su3, chiu7 kong2 put-chi2 hian2-hek leng5-siaN3; ia7 na7 he7 liau2 bo5 eng3-giam7, ia7 m7-kaN2 kong2 si7 put8 bo5 leng5-siaN3, chiu7 siN-chhut chin choe7 thoe3 put8 jia-kham3 e5 oe7. Siok8-gu2 kong2, Put8 che7 iN5, kong-ma2 che7 piN2. Ki5-sit8 chha5-kho2 khi2 lai5, toe7-bin7-chiuN7 beh thai3 u7 sin5 sian leh; put-ko3 si7 lang5 liap-cho7--e5, lai5 teh phian3 lang5 na7-tiaN7. Si7 tu2-tu2 chhin-chhiuN7 hit e5 Oe7 kok e5 lang5, kong2 i oe7 toa3 chhi3-a2 be2-liu khek bu2-kau5 e5 heng5 chit8-poaN-iuN7. 
</CL>
<HL>

靠勢hou7勢誤 
莊子 e5 冊有講，吳王有一日帶真濟軍人，上去一座猴山，看見山頂真濟猴，不止歡喜。Hiah-e5 猴看見歸群 e5 人來，就四散lam7-sam2走，bih tui3樹林內入去。獨獨iau2有一隻猴，自自在在，攏無驚惶，ti7吳王 e5 面前，親像beh展伊 e5 本事。Hit時吳王就發一枝箭，相精精 tui3 hit隻猴，ka7伊射去。猴看見吳王choh8來 e5 箭不止緊，伊也無chhiN-choh8，無驚惶，好禮好禮tui3 hit枝箭接起來。吳王看見an2-ni，就吩咐軍人大家趕緊來ka7伊choh8，liam5-piN將hit隻猴ka7射死。 
論到世間酒、色、財、氣，以及會hou7人犯罪 e5 代誌，攏是鬼王 e5 毒箭。若明白道理 e5 人，應該著量早閃hou7遠遠。設使家己靠伊聰明，tiau5-i3 ai3 kap鬼王做sng2滾笑，伊若箭來。我就伸手來去接伊。Che kiam2 m7是明明家己beh去討死mah？An2-ni頭毛teh試火，的確是無thang留teh。 
我也有兩三個朋友，ti7十年前 e5 時，伊看別人teh食鴉片薰，就ai3倚去bak；我就常常teh教in m7-thang變hit ho7。In大家所應是親像不止有把持 e5 款，講in扑phun5濟年lah，的確m7免驚會tiau5。無想這幾年來，逐個攏tiau5真大，大家卻也知著改，m7 ku2改攏be7 tit 起來。雖然be7到傾家蕩產，總是後來m7知beh怎樣為止；扑算kaN2無甚物望lah。 
亦有人平素真老實，攏m7-bat poah8-kiau2；無想三幾年前，chia有出一款生理，叫做定期株式買賣；代先人買小可，tauh8-tauh8有趁淡薄。俗語講，Poah8-kiau2蚶殼起，做賊偷mi米。逐個那 poah8那大；隔兩年外，忽然tu2著大風颱，株價直直落，較小本 e5 ，了到寸草不留；有一個較小本 e5 ，幾十萬銀teh做生理，也因為an2-ni扑拆boe7直，做伊走去外國，連累hiah-e5 tui3 銀行ka7伊保家 e5 真濟人；其餘了五七萬銀 e5 ，也有十外個。代先teh買賣，逐個也知che m7是生理，是親像teh poah8-kiau2；m7-ku2逐個靠in gau5想，gau5扑算，那真有把持；卻m7知天做代，hou7人攏boe7扑算tit。俗語講，人gau5，m7-ku2天beh做對頭；也講，錢四腳，人兩腳。照看m7但四腳，幾na7十枝都有，koh有翼會飛，m7是hou7人jip會著。 
Koh一項，上海有一個大生理人，ti7 hit所在也是真有名聲 e5 人；伊有一個子，也真出力栽培，hou7伊讀冊，koh hou7伊去東京留學。倒去上海 e5 時，都二十外歲lah。也想愛去本國逐省遊歷；就帶銀 tui3 福建落來。Koh無偌久就入廣東去。Hit時就有人chhoa7伊去chhit-tho5間四界行。伊家己也想che算是m7好 e5 所在，m7-thang來較好。Koh一下想，我家己若有節制，beh thai3有要緊。無想tui3 an2-ni續浸chu3落去。Toa3 hia開月外日久，m7 na7錢了na7-tiaN7，續歸身軀生到全是瘡，若thai2-ko e5 一樣。Hit時才知thang反悔，趕緊坐船beh倒去。Ti7船nih8 e5 時，無甚物代誌；家己想今仔日變到an2-ni，thai3有面thang倒去見人？就peh上船坡頂，跳 tui3 海nih8落去死。所以見若會陷害人 e5 事，總著代先閃離伊較好。俗語講，莫得生疼，較好bat藥；是真有影。
親目看iau2-be7是真實 
在早孔子ti7陳、蔡，兩國 e5 中間，tu2著擾亂 e5 事，糧食攏絕斷；三日無食著半粒五穀。Hit時孔子倒ti7眠床nih8，顏回ti7外面得著淡薄米，就趕緊去煮。到beh熟 e5 時，孔子看見顏回伸手落去khaN仔內，提飯起來食。Koh過有hiah久，才送飯來hou7孔子。孔子假做無看見，刁故意講，我夢見一個人用伊食了 e5 物hou7我食。顏回應伊講，M7是，tu2仔因為有一塊煙thun5 ka落ti7 khaN仔內，若想將an2-ni囥teh，是無清氣，若參hit jiah e5 飯hiat kak8，又真扑損，所以我才拈起來食。孔子聽了才吐氣講，所會信tit e5 是目珠，若是目珠iau2-be7夠額thang信；所會靠tit e5 是心，m7-ku2心猶原無夠額thang靠。Lin2眾學生要緊著會記得這層代誌，bat人真正m7是容易。
今俗語有講，百聞不如一見；也講，目珠看見才有實在，耳空聽了boe7準繩tit。若照頂面 e5 故事看起來，m7-tan7-na7耳空聽見是無影，就是親目看見，也iau2-be7會掠做是實在。所以人ti7這世間來往交接，攏著 ai3大家相寬容，大家相讓，m7-thang因為一點仔小可代誌，就囥一個怨恨ti7心nih8；抑是因為一半句話m7相中聽，就大家m7好。有時真濟代誌，咱雖然看了真清楚，聽了真明白，m7 ku2驚了hit內中 e5 真情實意，咱iau2-be7十分詳細知；m7達著凡事小可讓人一點仔，kiam2 m7是省真濟 e5 煩惱，也免tit大家teh相爭。俗語有講，看taN7秤花，kiam2-chhai2是因為an2-ni。
掩耳盜鈴 
戰國 e5 時，智伯有用兵器攻滅in姓范e5。Hit時有一個人去偷提姓范 e5 e5 鈴，就是親像giang-a2 e5 款，總是較大枝。Hit個賊gia5起來揹ti7肩頭頂就大步走。Hit鈴內 e5 舌磕著鈴就gin-giang哮；賊一下聽見，就想驚了別人的確也聽會著，就趕緊 tui3 家己 e5 耳孔掩teh，家己就較無聽見，也想別人是聽boe7著。Che kiam2 m7是憨到boe7曉tit thang講mah？ 
今若論到世間也真濟這款 e5 人，逐項虧心事都敢做；亦若ti7眾人 e5 面前，就用濟濟方法來遮蓋，掠做人攏m7知，Che kiam2 m7是親像掩耳盜鈴 e5 見識mah？俗語有講，雞卵密密都有縫；也講，Ai3 tit人m7知，除非咱無做。所以真正君子 e5 人，雖然家己一人坐ti7厝內，也是m7敢存一點 e5 歹念頭；不過是緊慢，的確有人知 e5 時日。何況ti7懸懸有一個上帝teh鑑察；咱心內teh想，嘴be7講，腳boe7行，伊就已經知。An2-ni做人kiam2 m7 著時時刻刻來小心mah？ 
面長一丈 
漢武帝有一日kap hiah-e5 人臣teh論起相冊 e5 話講，人鼻下人中若長有一寸，就有一百年 e5 歲壽。Hit時東方朔ti7邊仔，聽了就大笑，hah8-hah8哮。有跟隨皇帝 e5 人出奏講，東方朔笑到an2-ni，是無敬人君 e5 禮數。東方朔聽了就將家己 e5 帽褪起來，失禮謝罪 e5 時著褪帽仔，講，臣m7敢笑陛下，是teh笑彭祖 e5 面真長。武帝就問伊講，你thai3會知彭祖 e5 面長leh？東方朔應講，彭祖食八百歲，若照陛下講an2-ni，就伊 e5 人中有八寸長；koh參嘴下斗，額仔、鼻，做一下算，伊 e5 面敢m7是丈外長mah？武帝聽了，也續大笑。 
現時 e5 人較濟iau2是講相命 e5 事是有影。卻若是人 e5 歡喜、快樂、憂愁、鬱悶，以及聰明愚憨，智識、ham-ban7，che對面來相，有淡薄看會出。若論到四肢五官，會分別人 e5 好歹，抑是講甚物，男kiuN牙、女ou7-nng7，才是富貴，che kiam2 無tu2好親像頂面所講hit款 e5 好笑？俗語講，相te3心轉；可見人若有好 e5 心，自然會發出一款好 e5 相；若有歹 e5 心，就會發出hit款歹 e5 相。所以人ai3 beh有好 e5 相，代先心內著存有一點好 e5 心。人講，歹面chhiuN，歹面chhiuN；若是無仁慈 e5 人常常有顯出這款 e5 面貌；m7 ku2也有講，賊心和尚面；an2-ni thang知相師 e5 話攏是白賊了了。 
同心協力 
南北朝 e5 時，北方吐谷渾 e5 王，名叫A-chha5，有二十個子。到伊破病傷重，知kio3伊會死，hit-tiap8就吩咐伊hiah-e5 子各人kiah8一枝箭來。大家就kiah8來hou7伊。A-chha5就kiah8一枝hou7伊 e5 子，名慕利延，叫伊at看bai7 teh；hit枝箭一下at就斷。就koh教伊將十九枝箭lak8做一下，at看leh；雖然真用力，也是at boe7斷。A-chha5才吩咐伊hiah-e5 子講，Lin2 chiah-e5 要緊要緊著會記得。孤單一枝，是快快折，若lak8做一下，就 oh-tit at。Lin2著同心協力，才會保tit國家。講了就過身去。 
今世間事無論做甚物，攏著會同心協力，才做會成。人講，家和，萬事成，實在kai3有影。試看家內若teh興旺 e5 時，內面雖然真濟人，也攏規規矩矩，大畏大，細畏細，相chhun5相敬，大家和好，認真做in e5 工。也若家內不睦，逐日吵鬧，雖然hit時iau2好看，koh m7免偌久，的確會敗；che是定著 e5 理氣。親像中國雖講是共和，m7-ku2人 e5 心攏無共和，所以經過這5年久，國內猶原iau2-be7平靜。 
亦就是咱 e5 教會，更koh較著 an2-ni。因為人ti7這世間，boe7免tit著盡做人 e5 本分；teh服事上帝，設法教會，也著同心協力，教會才會興旺，各人盡in e5 心，趁耶穌基督所講 e5 話。Lin2 e5 內面應該著有鹽，也大家著相和好，an2-ni來行。 
著行hou7人te3 
在早齊桓公愛穿紫色 e5 衣服，in國內 e5 人臣百姓也攏真歡喜穿紫色 e5 衫仔褲。當hit時紫色 e5 布類，比別物色e5 e5 價錢，加貴有5倍。桓公心內不止憂愁，就對伊 e5 宰相管仲講，我愛穿紫色e5 m7 ku2紫色e5 真貴，現在通國 e5 百姓，逐個都歡喜穿紫色，我beh 用甚物法度來禁止in leh？管仲講，君thai3 m7家己代先莫tit穿紫色 e5 ，試看mai7 teh？也若對身邊跟te3 e5 人，就ka7 in講，我不止m7愛鼻著這號紫色 e5 味，是真m7好；設使太監若穿紫色 e5 衫來，著 ka7伊講，你退去幾hoah8，我不止m7愛鼻著紫色 e5 氣味。桓公hit時就應伊講，好，我beh照你 e5 話來試看mai7。果然當hit日ti7伊 e5 宮內，就無有穿紫色 e5 衣服 e5 ；第2日，就城內也無人beh穿；第3日就國內 e5 人，攏無beh穿紫色 e5 衣服lah。 
冊nih8有講，In e5 身軀若做tit正，iau2-be7出命令人就te3伊來行；in本身若做不正，雖然有命令，人也m7 an2-ni行。現時iau2有寡hit號人，獨獨勸人著疼人親像家己，亦家己又無an2-ni做；勸人著反悔認罪，家己又無an2-ni行；勸人m7-thang貪財講白賊，m7 ku2家己真貪財，愛講白賊。An2-ni若咱家己無先行出來，所勸人 e5 話，kiam2 有人beh聽咱mah？所以咱教會 e5 朋友teh行踏，cham2然著真細膩，才boe7阻礙著道理 e5 進步。 
緊事寬辦 
中國唐朝 e5 時，有一個大臣姓裴名度，因為封公爵ti7晉 e5 所在，所以人講裴晉公。有一日忽然人來報伊講，你 e5 印扑m7見lah。邊仔 e5 人聽見an2-ni，大家大驚，面攏失色。古早做官 e5 人印若扑m7見，官了boe7煞tit，有時會有罪。獨獨晉公攏無甚物掛意，猶原叫人備辦筵席來請人客，歡歡喜喜，攏無煩惱。眾人m7知伊 e5 意思，不止奇怪。到半暝 e5 時，忽然有人來ka7伊講，印koh ti7-teh lah。晉公也無歡喜 e5 款。後來有人問伊講，An3怎樣你thai3 an2-ni？晉公才講，Che印不過是衙役偷提去用一下；寬寬si7自然家己koh提來he7-teh；若是生狂chhe7，迫siuN緊，驚了偷提印 e5 人無法度thang提倒轉來，的確將印hiat落水nih8，抑是火nih8燒；（因為偷提印 e5 人是死罪）；an2-ni就無法度thang chhe7了。
頂面這節 e5 故事，m7是教人凡事放無要無緊，是講無論tu2著甚物緊急 e5 代誌，攏著心肝掠定，扑算hou7好，m7-thang腹內ju5 chhiang2-chhiang2，chhiN狂直直迫，就無要緊 e5 代誌，也攏出真大 e5 事來。有時個人 e5 代誌，迫到自盡；也若較團體 e5 事，就迫到變成反叛 e5 大罪。常常bat看人家己歹記持，物收了boe7記tit，lam7-sam2誣賴人，害人去受真濟 e5 艱苦；到後來koh chhe7著，伊也m7認家己m7著，反轉疑是hit個人提來藏teh還伊。俗語講，緊事寬辦；可見性地siuN急 e5 人，介gau5撞破代誌。 
賑濟人著及時 
莊周極散hiong e5 時陣，去見監河候，求beh ka7伊借淡薄米糧。監河候講，請聽候teh，koh隔無幾日，我beh得著一個較好地方 e5 缺，我才三百個銀借你；an2-ni 好 m7？莊周聽了m7歡喜，就設一個譬喻講，我昨日來 e5 時，ti7路nih8有聽見teh喉叫 e5 聲音，我就四界看，看都無人，原來是ti7車路溝nih8，有一尾鯽仔魚teh喉救。我就問伊講，你an3怎樣thai3來tiam3 chia？叫我beh甚物事？hit e5 鯽仔魚講，我是東海e5 pho2-sin5，你肯用一升水，抑是一斗水，來救我 e5 活命無？我就ka7伊講，請等候teh，我beh 落南去行遊，才勸吳越兩國 e5 王，將西江 e5 水開hou7透來，thang 迎接你倒去海nih8，an2-ni 好m7？Hit隻鯽仔魚受氣講，我不過一時湊khiau2 tu2著這號 e5 艱難，只有beh求一升抑是一斗 e5 水，一條命就會活；若照你講，不如去街市nih8 e5 魚脯店，看我就好。
今論到現時 e5 散hiong人，也真濟攏boe7算tit。Hit中間有寡是因為嫖、賭、飲來致到an2-ni，算是自作自受，che m7免講；也有寡是帶疾、痂腳、破相、thai2-ko、青瞑，抑是孤苦 e5 老人，因為不幸來致到an2-ni。有寡hou7慈惠院收容去；m7 ku2 iau2真濟，官府照顧thai3會chiau5著？An2-ni 的確著靠chiah-e5 有錢 e5 人，照in e5力量，趁hit 個時機來幫贊in，hou7 in積少成多，會當度日。若beh扑加落一粒飯粒，摃死三隻狗。當人面前講，是我提boe7起；若無，我都甘願做好事；an2-ni kiam2 m7是kap頂面hit個故事相siang7 mah？聖經馬太25章42-45節講，因為我枵，lin2 m7-bat hou7我食；我嘴礁，lin2 m7-bat hou7我lim；我出外，lin2 m7-bat hou7我toa3，我褪pak-theh，lin2 m7-bat hou7我穿；我破病 kap ti7監nih8，lin2 m7-bat看顧我。In也beh應講，主ah，阮甚物時看見你枵，抑是嘴礁，抑是出外，抑是褪pak-theh，抑是破病，抑是ti7監nih8，來無服事你ah？伊就beh應伊講，我實在ka7 lin2講，Lin2既然無行伊ti7 chiah-e5 至微細e5 e5 一個，就是無行伊ti7我。
禍福oh-tit分別 
中國 e5 北方，倚近外國 e5 邊界，名叫塞上。Ti7古早 e5 時，hit所在有一個老人，in兜飼一隻馬，無張持續扑m7見，大概是走 tui3 北平胡人e5地方去。人就來探伊，續ka7伊安慰。Hit個老人講，這個代誌無的確；是福氣也kaN2。過無幾月日，hit隻失落去 e5 馬，忽然chham一隻胡人 e5 馬相kap倒來。人就攏來看，也續ka7伊恭喜。Hit個老人講，這個代誌無的確；是災厄也kaN2。後來伊 e5 子常常愛騎hit隻馬；有一日m7 tu2好去hou7跋落來，腳骨續siang3斷去。眾人又來探bai7伊，續ka7伊安慰。Hit個老人講，這號代誌無的確，是福氣也kaN2。Koh隔誠年久，胡人領真濟兵，攻扑入塞上，見若少年人攏著kiah8 ke-si 去kap胡人相 thai5。當hit時塞上 e5 人，十份死九份較加去。只有這個跛腳 e5 in父子得著保全in e5 性命。 
照頂面 e5 款ka7伊看，人ti7這世間，得著福氣，也m7免歡喜，tu2著災厄，也m7免煩惱：著ai3知福氣 e5 內面，也有災厄，災厄 e5 中間，猶原有福氣。人若會明白這個道理，就不論ti7甚物所在，ti7甚物時，心肝無m7平安快樂。 
Tui3小可會知大項 
紂王有一日得著一雙象牙e5箸，伊 e5 人臣箕子看了不止憂悶驚惶。人問伊講，Che算無甚物要緊 e5 事，an3怎樣你也驚到an2-ni？箕子才講，因為人若有這號牙箸，就m7 koh用粗磁 e5 酒杯，的確著用玉杯來配伊。到有牙箸玉杯，就m7 koh食hit號粗菜便飯lah；的確會beh食hiah-e5 山珍海味。若食山珍海味，就m7肯koh穿這號粗布衣裳，著 hit號綾羅紡絲綢緞才beh穿。若到食穿hiah好，就m7肯koh企這號m7成厝，的確著企高樓大厝；an2-ni那去那奢華，m7知beh 到toh落為止。後來紂王果然真奢侈，攏無照顧百姓，致到hou7周武王滅去。 
古人言講，愛穿 e5 愛窯，愛食 e5 愛嫖。因為有人也拾俗語起來講，身nih8無衣，被人欺，卻也有影；無論甚物所在，攏是an2-ni。所以大家那鬥那奢華。其實lan2人teh 企起e5 所在，kap食穿 e5 事，至好是著齊整清氣最要緊；千萬m7-thang欣羨別人 e5 繁華。因為若有這款 e5 好物，的確著chhe7別項好物來配伊；若無，都thin7 boe7過。親像我明看見一人，為著剪髮，也te3人做一軀半禮服，卻也有帽仔，m7-ku2 iau2欠一雙好 e5 皮鞋；到正月 e5 初一，大家teh妝，總是伊iau2欠一項就boe7用tit，較艱苦也著買來添。所以有勤儉好德 e5 人，的確著 tui3 小可 e5 事來認真。 
Chhe7 boe7 死 e5方法 
在早有一個人，家己講，伊bat boe7死 e5 方法。燕王聽見，隨時差人去問伊看著用甚物法度。可惜hit個使者ti7路nih8耽擱，iau2-be7到te3，hit個講有boe7死 e5 方法 e5 人已經死去，續boe7 thang得著。燕王不止受氣hit個奉差 e5 人，講伊ti7路nih8延chhian5，致到boe7 thang得著hit號boe7 死 e5 方法；就beh thai5 hit個hou7伊差 e5 人。後來有一個人臣苦勸燕王講，死失是人所驚惶，性命是人所tui3重。今hit個人家己都已經死去了，an3怎樣有方法thang hou7王boe7死leh？
當時也有一個人，名叫齊子，也beh學這號boe7死 e5 方法；聽見hit 個人死，就不止憂悶煩惱。符子聽見就恥笑伊講，你beh學boe7死 e5 方法，亦hit個beh教你 e5 先生已經都死去lah，你iau2-ku2 teh替伊憂悶，m7知你是beh學伊甚物leh？
今現時 e5 人所teh服事一概 e5 偶像，也講是古早 e5 忠臣孝子；親像張巡做闍天大帝，張儀做玉皇大帝，李耳做太上老君，劉長生做真武大帝，陳子春做文昌帝君，趙公明做財神菩薩，林默仔姊做天上聖母，關羽做協天大帝，張道陵做天師，釋迦牟尼做佛祖；親像chiah-e5 講boe7 tit了，m7免講he是塗chhiok8柴刻 e5 ，無靈無聖，就是設使果然in hiah-e5 人攏iau2 ti7世間，in也boe7會賞賜人 e5 生死禍福，因為in家己 e5 生死禍福，尚且boe7會家己做主tit，beh thai3會管人 e5 生死禍福leh？何況in已經死去kang2千年久，難道死了koh較有才能本事mah？的確無這條理，的確無這條理。 
M7知輕重 
古早 e5 時，燕國有一個才調 e5 人，名叫樂毅。伊連合秦、楚、韓、趙、魏，五國 e5 兵，來攻扑齊國。齊王命令觸子去抵敵in；吩咐觸子講，你著kap伊交戰，thai5到會贏對敵；若無，我beh滅你 e5 家眷，歸宗族做一下thai5，連lin2祖公 e5 墳墓都beh掘起來。觸子暗靜想講，用一國 e5 兵，beh tu3六國thai3擋會tiau5？若求boe7 thai5輸就好，那敢向望贏in？到兩peng5接陣 e5 時，觸子趕緊出命退兵，因為驚了 thai5輸。Beh 啥知六國 e5 兵，將an2-ni做一下陷倚來。齊兵大敗；觸子單人獨馬，走到不知去向。Hit時iau2有一個將，名叫達子，將hiah-e5 敗兵koh集做堆；因為軍餉不足，差人去對齊王領銀。齊王受氣講，這號無路用 e5 兵，iau2 teh向望我發餉hou7 in mah？無，無，無。後來達子 e5 兵，kap樂毅交戰，軍兵攏無thang食，心肝就亂，所以齊國 thai5輸；達子續陣亡。六國 e5 兵趁這個勢，佔七十外個城池；連齊國 e5 京城也破；國庫 e5 金銀財寶，攏hou7 in搬了了。齊王走去ti7莒城nih8；後來也hou7人刺死。 
見若hit ho7較gau5用人 e5 人，伊就看hit e5 人 e5 才調到tah落，才用伊做hit e5 事，是見機而作，做了才會成功。若是hit號人都做boe7來，beh教伊強做，的確會變出m7好 e5 事來。齊王命令觸子領一國 e5 兵，beh教伊的確著 thai5贏in六國，che kiam2 m7是用一個大為難 e5 事，beh強強教伊做mah？觸子會逃走，實在是齊王迫伊去 e5。Koh親像明朝尾崇禎 e5 時，李闖造反，國庫攏空虛，ai3 tui3 京城內 e5 文武官toe5淡薄來做軍餉，thang平定這個擾亂。Hiah-e5 官攏講無錢，甚至有 e5 刁故意貼一張字toa3門口講，這間厝beh賣，an2-ni來瞞騙人講in teh無錢。連國丈（皇帝 e5 丈人）抑是an2-ni。皇后kheng5伊 e5 私khia，kap花粉錢，差不多有十萬；交代伊 e5 老父，去發hou7城內 e5 軍兵。Hit個國丈也ka7 伊盜7萬起來，只有發3萬na7-tiaN7。到後來李闖攻破京城，皇帝自盡，hiah-e5 文武官攏hou7李闖掠去。就用一款 e5 刑罰，將一個鐵箍 tui3 hiah-e5 官員隨個拖來箍頭殼，才問看in e5 錢藏toa3 tah落；若m7講就用鐵鎚ka7伊纏較落去，逐個當攏boe7 tiau5，攏講出來。Hit個國丈也hou7伊掙三百幾萬去；koh因為人有較老，boe7受tit hit款 e5 刑罰，隔日也續死去。親像這款無顧大局 e5 人，kap齊王m7肯發餉銀，是像一款 e5 愚憨。 
損人利己 
有一個某mih8人，in牆仔內有一欉梧桐樹，有枝已經礁去；in厝邊有一個老人來ka7 伊講，這欉樹發toa3 chia，有犯著厝宅，不止無利益lin2家內 e5 人；thai3 m7剉起來？Hit個某人也真正聽伊 e5 嘴；將hit欉梧桐樹剉起來。Hit個老人就過來，ka7伊討hiah-e5 礁 e5樹枝，講是beh做柴hiaN5。Hit e5某人聽了真m7歡喜講，這個老人因為beh tihN8柴，叫我著剉這欉樹；若親像這款 e5 厝邊，實在hou7人thang驚。
現時有一種 e5 人，人所做 e5 事，伊就用真濟話來阻擋，講這項m7好，抑是hit項m7好；伊本身卻sut後炮去做，來佔人便宜，che也是kap hit個老人像一樣。 
法度在人用 
宋國有一個人會合一款 e5藥，抹了手boe7 pit，幾若代人靠有這個藥，攏teh做漂紗 e5 工藝。後來有一個人客來chhe7 in，beh用一百兩 e5 銀ka7 in買這個藥方。Hit個宋國 e5 人就kap in宗族內大家參詳講，咱逐世代做這個漂紗 e5 營業，所趁無幾錢，今一時賣這個藥方，有thang得著一百箍，thai3會m7好leh？就將藥方賣hou7 hit個人客。人客就去見吳王，講伊有這款 e5 藥方。當hit時吳國kap越國teh相 thai5。吳王就命令這個人客領水軍，ti7冬天 e5 時，kap越國水戰；因為這爿 e5 兵有這號藥，手攏無pit，較會活動，續扑贏越國 e5 人。後來hit個人客封到真懸 e5 官職。 
Koh有一項，ti7幾十年前小琉球 e5 港口，因為摃破一隻船，小琉球 e5 人有拾著一大矸 e5 藥；看了白白棉棉，m7知甚物路用。Hia e5 人攏是teh討海，寒天 e5 時，手nih8 boe7免 tit 會 pit；就用這號藥來ka7 伊洗看mai7 teh。He2，真好用，洗了也boe7 pit，也boe7疼，亦若有pit e5 手，洗了真快好。到後來洗到chhun無一點仔na7-tiaN7，tu2著一個英國 e5 牧師去，in就koaN7出來問伊，看che是甚物藥。Hit個牧師一下看，都是奎寧粉，就ka7 in講，che是治寒熱病第一好 e5 藥。Hit時小琉球真濟這號病，大家分一點仔去食，攏有得著好。 
今咱也常bat看見，共一間學堂 e5 學生，共讀一款 e5 冊，先生也共一款teh教示in；到卒業了，有 e5 去做官，做到真大，出將入相；有 e5 去開行坐店；有 e5 認路趁食，擔蔥賣菜；che iau2是規矩 e5 人。Iau2有hit號志氣真大，想beh做聖賢 e5 人，存心beh救世間 e5 事。也有一款較無路用 e5 人，食飽逃老，猶原kap人過一世人。Koh有一款，家己甘願做hou7下賤，lim-thin5摃扑，m7討m7趁，kaN2食kaN2開，愛poah8愛hoa7。第一害就是食鴉片。俗語有講，鴉片是塗，食了就糊塗；鴉片一下癮，無論甚物事都敢做。天下間 e5 人，無tang3算款，照親像頂面所講，這幾款 e5 人，雖然所得著 e5 學問kap教示攏共一樣，m7-ku2才調抑ham-ban7，尊貴也卑賤，是大大無相同。所以人ti7這世間，應該著奮志來行好路；若無就辜負父母養飼 e5 功勞，kap先生teh教示 e5 恩德。親像頂面講hit兩層故事，著將咱 e5 學問來做有路用 e5 事；m7-thang親像in得著hit號好藥，kan-ta掠做洗手 e5 路用。 
有名無實 
宋國有一個人，ti7路nih8 teh 行遊，忽然看見路中有一包物，就ka7伊拾起來，提到in兜；thau2開一下看，原來是田園 e5 契券，值得幾若萬銀。就歡喜到boe7顧tit，用一個櫃仔toe2起來，收toa3密chiat8 e5 所在。就ka7伊 e5 厝邊親戚朋友講，我算是好額人，lin2知mah？
論到世間人，phe死盡力teh競爭--e5 ，無m7是為著名聲財利這兩項。有人得著一個無路無用空虛 e5 名聲，家己就品phong2到無煞；是哪親像hit號拾著契券，家己講是好額人一般樣。 
膨風無底 
燕王真愛微細 e5 奇巧物。有一個衛國 e5 人對王講，我會用刺仔 e5 尾溜，刻成母猴 e5 形狀。燕王大歡喜，就用真濟 e5 俸祿來養飼伊。王講，我ai3看你所刻 e5 母猴生做怎樣。衛國 e5 人講，王若beh看，著代先半年久，m7-thang入去宮內，m7-thang食酒，m7-thang食肉，也著 ti7落雨了日出 e5 時陣，也 m7-thang toa3陰ng2 e5 所在，然後才會看見我刻hit號母猴；若平常時是看boe7著。王聽見才濟項 e5 為難，就暫且放下teh。 
隔無偌久，有一個鄧國 e5 打鐵師父對燕王講，我看見若人teh雕刻甚物物件，伊所用 e5 材料的確著ai3比所beh刻 e5 加大淡薄，才會用tit。今hit 個刺仔尾溜算是尖尖利利 e5 物，人beh tui3 tah落起手leh？請看hit個衛國 e5 人，是用甚物方法來刻，就知伊會曉tit也boe7。王講，好；就對衛國 e5 人講，我ai3看你所刻 e5 是怎樣。衛國 e5 人講，請聽候我倒來去阮厝nih8提；就趁這個縫，做伊逃走去了。 
現時iau2有濟濟迷信事。若講到神仙鬼怪，逐個諍到企真企現，若投下了湊kham2有趁 in e5 意思，就講不止顯赫靈聖；也若下了無應驗，也m7敢講是佛無靈聖，就生出真濟替佛遮蓋 e5 話。俗語講，佛坐圓，公媽坐扁。其實查考起來，地面上beh thai3有神仙leh；不過是人捏造--e5 ，來teh騙人na7-tiaN7。是tu2-tu2親像hit個衛國 e5 人，講伊會toa3刺仔尾溜刻母猴 e5 形一般樣。 
</HL>