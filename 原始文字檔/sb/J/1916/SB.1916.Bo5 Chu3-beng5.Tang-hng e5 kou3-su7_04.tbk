<CL>
 Cheng2 ti2 oa 
 Chong-chu2 bat kong2, U7 chit8 jit8 chiN2-lai7 e5 sui2-koe tui3 Tang-hai2 e5 pih kong2, Goa2 put-chi2 ai3 kap li2 saN-kap thit-tho5, khoaN3 si7 beh toa3 chiN2-noa5-teng2, thiau3-lai5 thiau3-khi3, a2-si7 beh toa3 chiN2-lai7 e5 piah-khang, hioh-khun3 lai5 tam5-lun7; hek8-si7 toa3 chui2-bin7 pang3 teh hou7 i phu5, a2-si7 tiam3-bi7 chhang3-loh8 lai5 thou5-soa toe2, long2 chin ho2 thit-tho5; bo5 lun7 si7 am7-mui5, a2-si7 tou7-un2, to m7 tat8-tioh8 goa2. TaN tit-tioh8 chit khut e5 chui2, koh u7 chiah-nih8 toa7, chiah-nih8 khoah e5 chiN2, ia7 sng3 si7 kek8 lok8 e5 se3-kai3 lah. Pih Sian-siN, li2 chaiN2-iuN7 m7 khah siong5 lai5 goan2 chit ho7 ho2 sou2-chai7 thit-tho5 leh? Tang-hai2 e5 pih chiu7 siuN7 beh loh8-khi3, to3-kha chhng iau2-be7 jip8-khi3, chiaN3-kha to i2-keng khi3 khe5-teh lah, chiu7 toa3 chiN2-teng2 seh8 kui2-na7 choa7; soa3 tui3 hit chiah sui2-koe kong2, Li2 boe7 hiau2-tit tang-hai2 e5 toa7 mah? Kang2 chheng li2 e5 hng7, iau2-be7 kau3-giah8 thang pi2 i e5 khoah; kang2 chheng tng7 e5 koaiN5, iau2-be7 kau3-giah8 thang pi2-tit i e5 chhim. U2-te3 e5 si5, kau2 ni5 e5 chui2-chai, chit e5 hai2 bo5 khoaN3-kiN3 ke-thiN khah koaiN5. Thong-ong5 hit-tiap8, chhit ni5 e5 khong3-han7, chit e5 hai2 ia7 bo5 khoaN3-kiN3 kiam2-chio2 khah ke7; bo5 kong2 in-ui7 ku2 chiam7-si5 pian3-keng, a2-si7 u7 choe7 chio2 e5 chin3-the3. Che si7 goan2 tang-hai2 kek8 lok8 e5 sou2-chai7. Hit chiah chiN2-lai7 e5 sui2-koe thiaN-kiN3 chiah-e5 oe7, tai7-seng chhiN-chin koh gong5-ngiah8; au7-lai5 siuN7 liau2 kian3-siau3, tiam7-tiam7 long2 bo5 i3-su3. 
 Lun7-kau3 se3-kan lang5, chi2-u7 chai eng5-hoa5 hu3-kui3, ai3 choe3 toa7-koaN, than3 toa7 chiN5, hak ho2 e5 chhan5, chhoa7 sui2 e5 bou2, u7 choe7-choe7 kim-gun5 chai5-po2, an2-ni chiu7 liah8-choe3 chun-kui3; ia7 m7 chai chiah-e5 i2-goa7, iau2 u7 pi2 chit ho7 khah chun-kui3 e5 tai7-chi3. Chhin-chhiuN7 Po2-lo5 m7 goan7 choe3 Iu5-thai3 lang5 e5 koaN, lai5 kun-te3 Ia5-sou. Mou5-se m7 kheng2 hiong2-siu7 Ai-kip8 ong5-kiong e5 hok-khi3, kam-goan7 kap I2-sek-liat8 lang5 phun-pho ti7 khong3-ia2. Gan5 Hoe5 khia7 toa3 hit ho7 m7 chiaN5 sou2-chai7, si7 tng3 teh chiah8 chit8 kheng-a2 png7, chit8 khok-a2 thng; chong2-si7 i liah8-choe3 chin khoai3-lok8. Liap8-sat-lou7 song3-hiong kau3 bo5 thang chiah8, tiam3 ho2-giah8 lang5 e5 mng5-khau2, theng3-hau7 pun tam7-poh8 e5 lau5-san mih8 lai5 chi2-ki, i ia7 long2 bo5 hoan5-lo2. Chhin-chhiuN7 chit kui2 lang5, kiam2 m7-si7 kap lan2 siang7 chit8 khoan2 e5 seng-khu, saN tang5 chit8 khoan2 e5 seng3-cheng5; chaiN2-iuN7 m7 chai chiah8 ho2 chheng7 ho2 si7 lang5 sou2 him-sian7 mah? ChaiN2-iuN7 i phian-phian-a2 m7, hoan2-tng2 si5 ho2 giah8, kam-goan7 hou7 song3-hiong; bo5 him sian7 chun-kui3, kam-sim choe3 pi-chian7, bo5 hiam5 kan-khou2, put-lun7 tu2-tioh8 sim2-mih8 chhi3-lian7, ia7 bo5 koe2-oaN7 in e5 sim-chi3? Che kiam2 m7 si7 piau2-beng5 in sim-lai7 kap bak8-chiu e5 tiong-kan, leng7-goa7 u7 chit8 khoan2 e5 keng2-gu7, khah-iaN5 ti7 se3-kan e5 eng5-hoa5 hu3-kui3, kap hiah-e5 chun-kui3 ho2-giah8 kim-gun5 chai5-po2 mah? Iah8 hiah-e5 mi5-jit8 tu-tu siuN7 chit ho7 e5 lang5 kap chit e5 cheng2-ti2-oa, u7 sim2-mih8 hun-piat leh? 
 Koh chit8 hang7, lan2 chia e5 lang5 khah choe7 long2 m7-bat chhut-goa7, hou7 i kek8 kiaN5 si7 ti7 in pun2 hiuN-sia7, a2-si7 kun7-hu7 e5 pou-thau5, in chiu7 phin2 kau3 i khi3 sim2-mih8 sou2-chai7 thit-tho5, joa7 ho2 kong-keng2; in iah8 m7 chai pat8-ui7 e5 siaN5-chhi7 u7 joa7 toa7, lang5 u7 joa7 choe7. Na7 thiaN-kiN3 chit8 hang7 khah ki5-koai3 e5 su7, in chiu7 liah8-choe3 si7 kong2 peh8-chhat8 teh phian3 i. Ia7 na7 hit ho7 m7 eng-kai sin3, bo5-iaN2 bo5 chiah, liap chit8 e5 kui2-sin5 e5 mia5 lai5 phian3 lang5, in chiu7 sin3 tauh-tauh, na7 pat8 lang5 m7 sin3, in chiu7 ke-thiN kui2-ku3 lai5 kan-cheng3 kau3 khia7-chin kiha7-hian7, che long2 si7 tui3 ti7 bo5 iat-lek8 e5 sou2-ti3. Koh m7-na7 chit8-poaN3-lang5 si7 an2-ni, kui kok e5 lang5 ia7 u7 chit ho7 mau5-peng7. Chhin-chhiuN7 Tiong-kok ti7 kui2-chap8 ni5 cheng5, boe7 kap goa7-kok kau-thong ong2-lai5 boe2-boe7 e5 si5, ka-ki7 liah8 choe3 pun2-kok si7 chin toa7, koh chin gau5, khoaN3 goa7-kok long2 bo5 chiuN7 bak8, kong2 in si7 hoan-a2 sou2-chai7, bo5 siuN7-tioh8 Seng3-jin5 e5 ka3-si7, tek-khak si7 bo5 sim2-mih8 kho2-chhu2; an2-ni ka-ki7 khoa-khau2 chu7-toa7. Su7-put-ti goa7-kok hiah-nih8 bun5-beng5, kho-hak8 ia7 chin hoat-tat8, bo5 lun7 thian-bun5 te7-li2, lai5-be7-lai5 khi3-be7-khi3 e5 su7, long2 u7 gian2-kiu3 khah chiau5-kau3. Kun7-lai5 khah u7 lang5 kap kok kok teh lai5 ong2, chiah chai kau3 goa7-kok e5 bun5-beng5 tak8 hang7 hiah nih8 chiau5-pi7, m7-ku2 che sng3 si7 u7 ke3-khi3 goa7-kok iu5-lek8, a2-si7 pun2-sin bat keng-ke3 e5, chiah oe7 chai kau3 an2-ni. Ia7 na7 hit ho7 siu2-kiu7-phai3 m7-ai3 kong2 i5-sin e5 oe7 hit ho7 lang5, na7 thiaN-kiN3 khah sin-ki5 e5 oe7, ia7 bo5 koh-iuN7 hit ho7 cheng2-ti2-oa teh thiaN Tang-hai2 toa7-pih e5 oe7 lah. 
 Chin7 choe3 lang5 e5 pun2-hun7 
 Cho2-toan7 e5 chheh u7 kong2, Teng7-kok e5 tai7-hu koaN, Pi5 Cho3, ka7 in kok-nih8 e5 chaiN2-siong3 Chu2-san2 kong2, Goa2 khoaN3 koh bo5 joa7-ku2 Teng7-kok oe7 u7 he2-chai; chhiaN2 li2 tioh8 choe3 chio3 lai5 ki5-to2, ng3-bang7 khoaN3 oe7 bian2-tit u7 chit e5 chai-e7. Chu2-san2 m7 thiaN. Keh bo5 kui2-jit8, ko2-jian5 u7 toa7 he2-chai. Pi5 Cho3 koh ka7 i kong2, Na7 m7 thiaN goa2 e5 chhui3, m7-bian2 joa7-ku2, iau2-ku2 u7 he2-chai. Chu2-san2 in3 i kong2, ThiN e5 choe3 tai7, hou7 lang5 thai3 oe7 hiau2-tit? Au7-lai5 e5 su7, lang5 na2 oe7 chai? Put-ko3 tioh8 chin7 lang5 e5 pun2-hun7 lai5 choe3, khah iau3-kin2. Au7-lai5 Teng7-kok kau3 be2 to ia7 peng5-an bo5 tai7-chi3; ia7 bo5 koh u7 he2-chai. 
 Tai5-oan5 kap Tiong-kok eng2 u7 chit8 khoan2 hit ho7 lang5, choan-bun5 kong2 ke2 sian-ti e5 oe7, u7-si5 kong2, Koh joa7-ku2 oe7 u7 he2-chai, a2 si7 chui2-chai; u7-si5 kong2, Bou2-mih8 si5 oe7 tu2-tioh8 un-ek8 e5 kan-khou2; long2 tioh8 than3 cha2 chhiaN2 koa2 he5-siuN7 a2-si7 to7-su7, lai5 choe3 chio3, thang kai2 tu5 chit khoan2 e5 chai-e7. An2-ni sit8-chai7 kan-ta lam7-sam2 liau2 chiN5 na7-tiaN7, long2 bo5 chit8-tiam2-a2 u7 lou7-eng7. Iah8-keng e5 chheh kong2, Chek-chu7 ho2 e5 ke-lai7, in e5 hok-khi3 tek-khak u7 chhun; chek-chu7 phaiN2 e5 ke-lai7, in e5 chai-e7 tek-khak chhiong-chiok. 
 Su-keng-nih8 ia7 kong2, Choe3 ho2 e5 chiu7 eng7 pah hang7 hok-khi3 siuN2-su3 i; choe3 m7 ho2 e5 chiu7 chiong pah-hang7 chai-e7 kang3 hou7 i. An2-ni-siN khoaN3, lang5 tioh8 chiau3 to7-li2 lai5 kiaN5, oh8 choe3 ho2 lang5, chiu7 thang siam2-pi7 tak8 iuN7 e5 chai-lan7. Ho5-hong3 chui2, he2, un-ek8, chit ho7 chai-e7, si7 tui3 lang5 m7 sio2-sim lai5 tu2-tioh8. Siat-su2 oe7 chiong khiN-kau khui hou7 thau3, hoaN7-chah8 khi2 hou7 kian-kou3, beh thai3 oe7 u7 chui2-chai leh? Iah8 na7 cha2-am3 he2-chek oe7 hiau2 soe3-ji7, tak8 pai2 tai7-seng ti5-hong5, beh thai3 oe7 u7 he2-chai leh? Koh lim-chiah8 na7 oe7 hiau2-tit tioh8 chheng-khi3, khia7-khi2 e5 sou2-chai7 kap sin-chheng7 oe7 kin2-sin7, iah8 beh thai3 oe7 u7 un-ek8 leh? M7-ku2 lang5 long2 m7 tui3 hit e5 sit8-chai7 e5 su7 lai5 kang2-kiu3, kan-ta sin3 hit ho7 he5-siuN7 to7-su7 e5 liam7-keng pai3-chham3, choe3-chio3 sio-hiuN, chhong3-long3 hiah-e5 bo5 li7-ek e5 su7; ho5 e5 lou7 chhut-chai7 i that-teh, bo5 beh khui; hou7-hoaN7 ku3-chai7 i to2-hoai7, bo5 beh siu-li2; koe-lou7 oeh8 chiN-chiN, chhu3-theh8 chat8 thong2-thong2, si3-koe3 kiaN-si2 lo5-lang5; khia7-khi2 e5 sou2-chai7, ia7 ak-ak chak-chak; chiah8 chheng7 e5 mih8, ia7 boe7 hiau2-tit tioh8 chheng-khi3 soe3-ji7, chiau3 oe7-seng e5 hoat-tou7 lai5 kiaN5, kan-ta beh kho3 hiah-e5 put8-a2, eng7 choe3-chio3 ngia5 lau7-jiat8, lai5 ng3-bang7 in po2-pi3, hou7 lan2 peng5-an bo5 tai7-chi3. An2-ni beh thai3 oe7 kho3 tit leh? 
 M7-thang kho3-se3 
 Tan5 Chin2 ti7 Gui7-kok e5 si5, choe3 chin toa7 e5 koaN, Hui7-chu2 tui3 Tan5 Chin2 kong2, Li2 tioh8 ai3 soe3-ji7 hok8-sai7 ong5 cho2-iu7 e5 lang5. Li2 khoaN3 iong5-liu2 si7 kai3 khoai3 oah8, kai3 khoai3 toa7 e5 chhiu7. Na7 than2-hoaiN5 ka7 i chai, i ia7 tian-to3 siN-khi2-lai5; at-tng7 ka7 i chai, i ia7 si7 oe7 oah8. M7-ku2 u7 chit8 chan5, sui-jian5 u7 chap lang5 chai i, na7 u7 chit8 lang5 teh ka7 i puih8, i chiu7 boe7 oah8, boe7 toa7 chang5. An2-ni khoaN3, eng7 chap8 lang5 teh chai, he chin chian7 chin khoai3 oah8 e5 chhiu7; iau2 si7 boe7 tu3-tit chit8 e5 lang5 lai5 teh puih8 i. Che si7 sim2-mih8 ian5-kou3 leh? In-ui7 chai e5 khah oh, puih8 e5 khah khoai3. Li2 sui-jian5 tit-tioh8 ong5 chin toa7 chai-poe5, m7-ku2 kiaN-liau2 beh puih8 li2 e5 lang5 ia7 chin choe7. Sou2-i2 li2 tioh8 kin2-sin7 kap lang5 saN-ho5, m7-thang kho3-se3, liah8-choe3 ong5 hou7 li2 kho3 chiu7 kau3 giah8. Na7 an2-ni, chiah m7 bian2 u7 gui5-hiam2. 
 Hian7-si5 e5 lang5, siat-su2 u7 se3 thang kho3, beh kah i boh8-tit gia5-chhut lai5 eng7, si7 chin ui5-lan5. Khah choe7 si7 hit ho7 chin7 lat8 thiam2-mi7 koaN-hu2, ng3-bang7 i e5 se3 lai5 hou7 lan2 kho3, chiah khi3 chin7-lat8 kiau-ngou7 pat8 lang5; an2-ni liah8 choe3 chin the2-bian7. Beh chhe7 hit ho7 bo5 kek-khui3 e5 lang5, si7 chin chio2. Chai7-cha2 Chi-na2 chhit-kok e5 si5, Siong Iong3 choe3 Chin5 kok e5 chaiN2-siong3, i choan kho3 Chin5 Hau3-kong chit8 e5 lang5 na7-tiaN7; ki5-u5 lian5 thai3-chu2 kong2 oe7 lioh8-a2 m7 tioh8, ia7 chiong thai3-chu2 e5 sian-siN bin7-nih8 ka7 i chhiah ji7, phiN7 ka7 i koah khi2-lai5. Kau3 Hau3-kong si2, thai3-chu2 chiap ui7, bo5 joa7-ku2 soa3 liah8-khi3, ngou2-ma2 hun-si. An2-ni kho2-kian3 se3-lek8 si7 long2 boe7 kho3 tit. Lang5 kong2 bou2-tan-hoe sui-jian5 si7 ho2, ia7 tioh8 ai3 u7 lek8-hioh8 lai5 saN hu5-chhi5. Na7-si7 kan-ta kho3 i oe7 pa-kiat hiah-e5 lo2-tia tai7-jin5, ia7 kap pat8 lang5 long2 boe7 ho5, kiaN-liau2 i sou2 oa2-kho3 e5 lo2-tia kap tai7-jin5 ia7 hou7 i kho3 boe7 tiau5. In-ui7 lang5 e5 siN-si2 heng-soe si7 bo5 tek-khak. 
 Lun7-kau3 sou2 oe7 kho3 tit, tok8-tok8 chit8 e5 na7-tiaN7, chiu7-si7 lan2 e5 Kiu3-chu2 Ia5-sou; ia7 lan2 sou2 kho3 I, m7 si7 ai3 tit-tioh8 se3-kan hit ho7 khang-hu e5 hoa5-bun5-hian2, si7 ui7-tioh8 leng5-hun5 eng2-oah8 e5 ian5-kou3. Koh lan2 sou2 kho3 I, m7 si7 kho3 I e5 se3-thau5, si7 kho3 I e5 jin5-ai3 kap un-tian2. I e5 jin5-ai3 bo5 lun7 lang5 e5 phaiN2 kau3 toh-loh8, na7 hoan2-hoe2 jin7-choe7 lai5 sin3-kho3 I, chiu7 oe7 tit-tioh8 kiu3. In-ui7 lang5 e5 sou2 kiaN5, long2 than3 in e5 su-iok8, boe7 bian2-tit hoan7-tioh8 Siong7-te3 e5 kai3-beng7, chiau3 kong-gi7 lai5 phoaN3-toan3, long2 tioh8 siu7 eng2-oan2 e5 heng5-hoat8. M7-ku2 Siong7-te3 put-jim2 ki5 sim, chiah eng7 chhut chit ho7 siok8-choe7 e5 hoat-tou7. Kong2 siok8-choe7, m7 si7 chhin-chhiuN7 se3-kan eng7 chiN5-gun5 lai5 mai2-chiok, kiu5-kiam2 in e5 choe7-koa3, si7 eng7 thoe3-oaN7 e5 hong-hoat, chiu7-si7 Siong7-te3 khoaN3 lang5 hoan7-tioh8 eng2-oan2 tim5-lun5 e5 choe7, chiu7 chiong i e5 KiaN2 thoat-chhut, loh8-lai5 se3-kan chhut-si3 chhin-chhiuN7 lang5, lai5 thoan5 Thian-kok e5 hok-im, kio3 lang5 tioh8 sin3; kau3 saN chap8 lian5 he3, soa3 hou7 lang5 liah8 khi3 teng3 si2 ti7 sip8-ji7-ke3. TaN na7 chiau3 lang5 teh siuN7, Ia5-sou ki3-jian5 si7 Pe7 Siong7-te3 thoat-chhut lai5, se3-kan lang5 thai3 u7 koan5-leng5 thang liah8 I, koh ka7 I hai7 si2 leh? M7-ku2 che chiu7-si7 Siong7-te3 eng7 chhut siok8 choe7 e5 hong-hoat, kio3 Ia5-sou thoe3 lang5 si2, eng7 I e5 po2-huih soe2 lang5 e5 choe7. Chong2-si7 si2 au7 saN jit8 Siong7-te3 u7 hou7 I koh oah8, soa3 pek8-jit8 seng thian, beng7-leng7 I e5 hak8-seng, khi3 phou2 thiN-e7 thoan5 hok-im. Lang5 na7 sin3 I, chiu7 tit-tioh8 kiu3, m7 sin3 e5 kau3-be2 tioh8 teng7 choe7. Sou2-i2 kong2 oe7 kho3 tit e5 chi2-u7 Ia5-sou na7-tiaN7, ki5-u5 long2 boe7 kho3 tit liau2-liau2. 
 Put ti put choe7 
 Chhan5 Su3 bu2-ban7 Chou-kok e5 jin5-kun, Chou-kun beh thai5 i. Chhan5 Su3 chhiN-kiaN, chiu7 khi3 kiN3 Hui7-chu2, kiu5 thoe3 i seh-cheng5. Hui7-chu2 chiu7 khi3 kiN3 Chou-kun, mng7 i kong2, Siat-su2 chim2-ma2 u7 chit8 e5 lang5 lai5 kiN3 li2, i tiau5-kou3-i3 eng7 chit8 bak8 chhauh8-chhauh8 nih ka7 li2 khoaN3, m7 chai li2 beh chaiN2-iuN7 khoan2-thai7 i. Chou-kun kong2, I an2-ni hi3-lang7 goa2, goa2 tek-khak thai5 i. Hui7-chu2 koh kong2, Na7-si7 lai5 e5 lang5 si7 chhiN-mi5 e5, he beh chaiN2-iuN7? Chou-kun kong2, He goa2 bo5 kang7 i; in-ui7 ki3-jian5 si7 chhiN-mi5 e5 lang5, i bak8-chiu to bo5 khoaN3-kiN3, boe7 bian2-tit oe7 chhauh8-chhauh8 nih; lang5 kong2 put ti put choe7, i ka-ki7 to m7-chai an2-ni si7 sit-le2, sou2-i2 bo5 beh pan7 i e5 choe7. Hui7-chu2 chiu7 koh kong2, Na7 an2-ni chit e5 Chhan5 Su3 e5 teh choe3 lang5, ti7 tang-peng5 e5 si5, bu5-ban7-tioh8 Che5-hou5, ti7 lam5-si3 e5 si5, ia7 leng5-jiok8-tioh8 Chhou2-ong5, i ti7 chit e5 lam7-sam2 khi-bio5 lang5 e5 tai7-chi3, sng3 si7 pe7-bu2 siN-chiaN5 e5 chhiN-mi5 e5, li2 mih-sai2 oan3-hun7 i leh? Chou-kun thiaN-liau2 chiu7 soah-khi3, bo5 khi3 pan7 Chhan5 Su3. e5 choe7. 
 Lun7-kau3 se3-kan e5 lang5, eng2-eng2 u7 hit ho7 ai3 kap siau2-jin5 e5 lang5 lai5-ong2, kau3 au7-lai5 hou7 i lui7-tioh8, siu7 khek-khui, ka-ki7 iau2 m7 jin7 m7-bat lang5, hoan2-tng2 khi3 oan3-hun7 hit e5 siau2-jin5, che kiam2 u7 koh-iuN7 chhin-chhiuN7 kap chhiN-mi5 e5 teh cheng-lun7 hit e5 bak8-chiu chhauh8-chhauh8 nih mah? Iah8 chiu7-si7 kau3-hoe7-lai7 e5 lang5, tui3 se3-siok8 lang5 teh kau-chiap u7 si5 in-ui7 cheng-lun7 to7-li2, pian7-pok kau3 beh saN-me7. Lan2 ia7 bo5 siuN7, in to iau2-be7 tit-tioh8 to7-li2, sim-koaN be7 siu7 Sin5 e5 kam2-hoa3, bak8-chiu chhin-chhiuN7 be7 khui leh; an2-ni chiu7 m7-thang kap in teh chhia-poaN5. 
Chu7-siong mau5-tun2 
 Chhou2-kok u7 chit8 e5 lang5 teh boe7 tun2, (chiu7-si7 tin5-pai5), ia7 teh boe7 mau5, (chiu7-si7 chhiuN), ka-ki7 o-lo2 i e5 tin5-pai5 chaiN2-iuN7 e5 kian-kou3, bo5 lun7 sim2-mih8 mih8, long2 chhak8 boe7 thau3 ke3 khi3. Koh ke3 bo5 joa7-ku2, iu7-koh ka-ki7 o-lo2 i e5 chhiuN si7 chin lai7, chin ho2 kng3; bo5 lun7 sim2-mih8 mih8 chhak8-liau2 chiu7 thau3 ke3-khi3. Tng hit-si5 u7 chit8 e5 lang5 mng7 i kong2, Li2 an2-ni ka-ki7 tian2-li2 e5 mau5 si7 joa7 lai7, tun2 si7 joa7 kian-kou3, taN m7 chai toh-loh8 chit8 hang7 khah sit8-chai7; thai3 m7 eng7 li2 e5 mau5 lai5 chhak8 li2 e5 tun2 khoaN3-bai7-teh? Hit e5 Chhou2-kok e5 lang5 soa3 bo5 poaN3 ku3 oe7 thang in3. 
 Hian7-si5 u7 chit8 ku3 siok8-gu2 teh kong2, Chu7-siong mau5-tun2, a2-si7 kong2, Ka-ki7 mau5-tun2, chiu7-si7 chit e5 tian2-kou3. Si7 teh chi2 hit-ho7 chit8 chhui3 tau3 siang chih8, tai7-seng kong2 e5 oe7 kap au7-bin7 long2 bo5 ho5 e5. Sou2-i2 bo5 lun7 choe3 tai7-chi3, i2-kip8 teh kong2 oe7, long2 tioh8 siuN7-lai5 khi3-to3, m7-thang sui5-pian7 lam7-sam2 kong2, chiah boe7 u7 chit khoan2 chu7-siong mau5-tun2 e5 su7. 
 Bo5 li7-ek lang5 
 Che5-kok u7 chit8 e5 chhut-mia5 e5 thak8-chheh lang5, mia5 kio3 Chhan5 Tiong7. I m7-ai3 choe3 koaN, kam-goan7 un2-ku san-lim5, choe3 kang tou7 pa2, khoaN3-phoa3 se3-kan beng5-li7 chit nng7 ji7. Au7-lai5 u7 chit8 e5 Song3-kok e5 lang5, mia5 kio3 Khut Kok, lai5 kiN3 i, ka7 i kong2, Goa2 ku2-ku2 chiu7 thiaN-kiN3 sian-siN li2 e5 ho2 mia5-siaN, kong2 li2 peng5-seng koat-toan3 m7 kheng2 kho3 lang5 chiah8 png7. TaN goa2 u7 chit8 khoan2 chai pu5-a2 e5 hoat-tou7 beh hian3 hou7 li2, oe7 hou7 sou2 chai e5 pu5-a2 teng7 khok-khok, na2 chhin-chhiuN7 chioh8-thau5 e5 khoan2, koh chin kau7, ia7 bo5 khang bo5 phang7. Chhan5 Tiong7 thiaN-liau2 chiu7 kong2, Chai pu5-a2 e5 lou7-eng7, si7 beh chiong i lai5 toe2 tang toe2 sai. Na7 si7 teng7 kau3 chhin-chhiuN7 chioh8-thau5, kau7-kau7 koh bo5 khang bo5 phang7, an2-ni chiu7 boe7 eng7 tit thang phoa3-khui khi2-lai5 toe2 mih8 tit. Che beh kap lang5 sng3 choe3 sim2-mih8 pu5-a2 leh? Khut Kok chiu7 in3 i kong2, Na7 an2-ni goa2 chiu7 beh chiong chit e5 hoat-tou7 pang3 hiat kak8 liau2. Chong2-si7 chhin-chhiuN7 Sian-siN chit khoan2 e5 m7 kheng2 kho3 lang5 chiah8 png7, tek-khak ia7 si7 bo5 li7-ek ti7 lang5; kiaN-liau2 sian-siN ia7 si7 kap chit khoan2 teng7 khok-khok e5 pu5-a2 sio siang7 leh. 
 Lang5 kap khim5-siu3 hit e5 toa7 hun-piat e5 sou2-chai7, chiu7-si7 lang5 oe7 chai-kio3 hok8-sai7 Siong7-te3 kap hok8-sai7 lang5. Na7 kan-ta chai u7 i ka-ki7, ia7 long2 m7 chai u7 pat8 lang5, koh m7 chai thang kong2 u7 chit8 ui7 chin-sit8 bo5 lam7-sam2 eng2-oan2 oah8 ti7-teh e5 Chu2-chaiN2, an2-ni chiu7 sit-loh8 choe3 lang5 e5 chu-keh. Sou2-i2 Seng3-keng u7 kong2, Lin2 e5 kng tioh8 chio3 ti7 lang5 e5 bin7-cheng5, hou7 in khoaN3-kiN3 lin2 e5 ho2 sou2 kiaN5, lai5 kui eng5-kng hou7 lin2 ti7 thiN-nih8 e5 Pe7. Chiau3 an2-ni khoaN3 lang5 na7 chhin-chhiuN7 hit ho7 siu-to7-jin5 khi3 un2-ku san-lim5, kan-ta beh kiu3 ka-ki7 e5 leng5-hun5, kiam2 m7 si7 sit-loh8 choe3 lang5 e5 pun2-hun7? 
 Kou3-chip put-thong 
 Teng7-kok u7 chit8 e5 lang5 beh chhut khi3 boe2 chit8 siang oe5, tai7-seng ti7 in chhu3-nih8, chiu7 chiong i e5 kha, niu5 khoaN3 joa7 tng5 joa7 toa7, pi2-kau3 chit8 e5 iuN7 chham kha-nih8 ho5-ho5, chiu7 chhiaN2 he7 ti7 toh-teng2. Au7-lai5 khi3 kau3 ti7 koe-nih8, chiah siuN7-tioh8 boe7 ki3-tit theh8 hit e5 pan7 lai5. Ti7 koe-chhi7 nih8 sui-jian5 u7 chin choe7 e5 oe5, khiok m7-kheng2 boe2, kong2 i boe7 ki3-tit theh8 hit e5 iuN7 lai5 pi2 khoaN3-bai7-teh. Kau3 theng3-hau7 i to3-khi3 in chhu3, theh8 hit e5 iuN7 lai5 e5 si5, to i2-keng soaN3 chhi7, tiam3 long2 koaiN liau2-liau2 lah. In-ui7 an2-ni soa3 boe2 bo5 oe5. U7 lang5 ka7 i kong2, Li2 thai3 m7 eng7 li2 e5 kha loh8-khi3 pi2, chheng7 kau3 oe7 ho5-ho5 tu2 ho2 mih-sai2 tioh8 koh to3-khi3 theh8 hit e5 pan7. I chiu7 in3 kong2, Leng5-khou2 tioh8 sin3 hit e5 pan7, m7-thang sin3 chit siang kha. 
 Na7 lun7 se3-kan, ia7 u7 chit khoan2 hit ho7 lang5, choan-choan si7 sin3 kou2-cha2 e5 hoat-tou7, m7 sin3 sin e5 hoat-tou7, m7 chai kau3 kou2-cha2 e5 hoat-tou7, long2 si7 hah8 ti7 hit e5 si5-ki teh eng7. Na7 si7 kan-ta chai hit e5 kou2-cha2 e5 hoat-tou7, ia7 long2 boe7 hiau2-tit i5-si5 che3-gi5, an2-ni chiu7 tek-khak oe7 gou7 toa7-su7. 
 Oh8 m7 tioh8 iuN7 
 Teng7-koaiN7 e5 sou2-chai7, u7 chit8 e5 lang5 kah in bou2 ka7 i choe3 chit8 nia2 khou3. In bou2 mng7 i kong2, Beh choe3 sim2-mih8 khoan2? Hit e5 lang5 kong2, Chiau3 chhin-chhiuN7 goa2 ku7 e5 khou3 hit khoan2. In bou2 chiu7 chiong hit te3 sin e5 pou3, hui2-hoai7 hou7 phaiN2, chiah choe3 chit8 nia2 kap i e5 ku7 e5 saN-tang5. 
 Koh u7 chit8 hang7; ti7 kui2-chap8 ni5 cheng5, Hiong-kang2 taN-chiah koah kui Eng-kok, chiu7 u7 chin choe7 Eng-kok lang5 lai5 tiam3 ti7 hia, kaN2 si7 in-ui7 iau2-be7 u7 choe3 chhai5-hong5 e5 sai-hu7 lai5, sou2-i2 hiah-e5 Eng-kok lang5, u7 khi3 chhiaN3 hia e5 pun2-toe7 lang5 ka7 in choe3 iuN5-hok8. Hia e5 pun2-toe7 chhai5-hong5 pou7-pin5 m7-bat khoaN3-kiN3 hit khoan2 e5 saN-a2-khou3, khoaN3-liau2 hoan ki3-ka3, chia ia7 chit8 e5 te7-a2, hia ia7 chit8 e5 te7-a2, kui nia2 ui kau3 choan khang. Chiu7 koh mng7 in kong2, Beh chaiN2-iuN7 choe3? Hit e5 Eng-kok lang5 kong2, Chiau3 goa2 ku7 e5 hit khoan2 an2-ni choe3. Hit e5 chhai5-hong5 chiu7 chiau3 in ku7 e5 pan7, ka7 i ka loh8 khi3 choe3, lian5 hit ho7 kiN phoa3 khang koh thiN7 e5, i ia7 chiau3 hit e5 kiN phoa3 e5 se3-bin7, ka7 i ka hou7 khui, chiah koh thiN7. Kau3 au7-lai5 choe3 ho2, hiahN khi3 hou7 hit e5 Eng-kok lang5, thi2-khui khi2-lai5 chit8-e7 khoaN3, thai3 oe7 kui nia2 ka kau3 chia ia7 chit8 khang, hia ia7 chit8 khang, chiah koh pou2 kau3 hoe lok8-lok8? Chiu7 ham i khau-chhau2, m7-na7 m7 kang-chiN5 hou7 i, tian-to3 beh ka7 i tho2 pou3-sin e5 gun5. Liong2-peng5 cheng-lun7 boe7 soah; au7-lai5 u7 lang5 chhut-lai5 ka7 in chhu2, chiah tiau5-tit8. 
 Lun7-kau3 tak8 kok e5 hoat-tou7 kap hong-siok8, to long2 u7 ho2 ia7 u7 phaiN2; m7-ku2 beh than3 hit e5 ho2 e5 khah oh, beh oh8 phaiN2 e5 si7 khah khoai3. Na7 beh kan-ta chai hit-e5 phaiN2 e5 sou2-chai7, ia7 m7 chai thang oh8 ho2 e5, an2-ni kap hit e5 Teng7-kok e5 hu7-jin5-lang5 teh choe3 khou3, chham hit e5 Hiong-kang2 chhai5-hong5 e5 teh choe3 iuN5-hok8, u7 sim2-mih8 koh-iuN7 leh? 
 Sia3-seng chhu2-gi7 
 Tong-iong5 Tiong5-pan2-pho Tio7 Chu2-liong5 kiu3 A-tau2, hit-si5 Lau5 Pi7 kap Cho5 Chho3 kau-chian3, Lau5 Pi7 thai5-su, i e5 chiong3 kap ke-koan3 long2 si3-soaN3 liau2-liau2. I u7 chit8-e5 tai7-chiong3 mia5 kio3 Tio7 Chu2-liong5, ti7 pah-ban7 kun-tiong beh chhe7 in e5 chu2-bu2 kap sio2 chu2-lang5, jip8 kau3 Tiong5-pan2-pho e5 lam5-peng5, chiah khoaN3-kiN3 hu-jin5 pho7 A-tau2 ti7 chit8 e5 phoa3 chhiuN5-a2 e7 chiN2-noa5-teng2 teh che7, bak8-sai2 si3-lam5-sui5. Chu2-liong5 siuN7-khi2 Lau5 Pi7 tok8-tok8 chit e5 kiaN2 na7-tiaN7, na7 bo5 kiu3 i chiu7 Han3-tiau5 soa3 choat8-su5, chiu7 koaN2-kin2 chhiaN2 Bi2 Hu-jin5 chiuN7 be2, thang saN-kap to5-mia7. Hu-jin5 kong2, Goa2 si2 si7 bo5 iau3-kin2, chong2-si7 in lau7-pe7 chi2-u7 chit8 e5 kiaN2 na7-tiaN7, choan-choan oa2-kho3 chiong-kun po2-hou7 i, m7-thang in-ui7 goa2 lai5 lian5-lui7 li2. Kong2-liau2 chiu7 chiong A-tau2 pho7 hou7 i, soa3 thiau3 loh8 kou2-chiN2--nih8 si2. Chu2-liong5 chiu7 chiong A-tau2 pak8 toa3 seng-khu--nih8 phe siN3-mia7 phah chhut ban7-teng5-ui5, chiong A-tau2 lai5 heng5 Lau5 Pi7. Au7-lai5 ti7 Se-siok8 chiap-ui7 choe3 hong5-te3. Che sit8-chai7 si7 choan kho3 Chu2-liong5 e5 iong2-beng2. 
 Lan2 thak8 chit khoan2 e5 kou2-tian2, siuN7 khi2 Bi2 Hu-jin5 pang3-sak siN3-mia7, Chu2-liong5 phe-mia7 kau-chian3, an2-ni lai5 kiu3 A-tau2, si7 in-ui7 A-tau2 e5 si2 oah8 chiu7-si7 koan-he7 Han3-tiau5 e5 chun5 bong5, sou2-i2 khoaN3 choe3 bo5 ke3 e5 po2-poe3; pang3-sak siN3-mia7 lai5 kiu3 i, chiau3 li2-khi3 khiok eng-kai tioh8 an2-ni. 
 TaN se3-kan lang5 sou2 po2-poe3--e5 chiu7-si7 siN3-mia7, na7-si7 iau2 u7 pi2 siN3-mia7 koh khah iau3-kin2 e5, chiu7-si7 boe7 si2-sit, boe7 biat8-bo5 e5 leng5-hun5. Ki-tok kang3-lim5 lai5 se3-kan, pang3-sak siN3-mia7 ti7 sip8-ji7-ke3, che tiau5-kou3-i3 si7 beh lai5 kiu3 se3-kan lang5 e5 leng5-hun5. Seng3-keng u7 kong2, Jin5-chu2 kau3, si7 beh kiu3 sit-loh8 e5 lang5 (Thai3 18: 11). 
 Kui2-koai3 e5 pun2-su7 
 Chai7-cha2 u7 chit8 e5 lang5 teh ka7 Che5-ong5 ui7 ji7-ui7, Che5-ong5 mng7 i kong2, Ui7 sim2-mih8 te7-it ui5-lan5? Hit e5 ui7-kang kong2, Kau2 be2 choe3 ui5-lan5. Che5-ong5 koh mng7 kong2, Ui7 sim2-mih8 te7 it khoai3? Ui7-kang koh in3 i kong2, Kui2-koai3 iau-chiN choe3 khoai3 ui7. In-ui7 kau2 be2 si7 lang5 cha2-am3 siong5-siong5 teh khoaN3, na7 ui7 chit8-tiam2-a2 bo5 tu2-ho2 hah8, lang5 chiu7 liam5-piN khoaN3 oe7 chhut; sou2-i2 khah oh-tit ui7. Iau-chiN kui2-koai3 sng3-si7 bo5 heng5 bo5 iaN2, ia7 bo5 lang5 bat khoaN3-kiN3; put-lun7 ui7 sim2-mih8 khoan2, lang5 long2 boe7 hiau2-tit hun-piat, sou2-i2 u7 khoai3 ui7. 
 Se3-kan eng2 u7 chit cheng2 lang5, chin gau5 chng-ki5 choe3-koai3, piN3 hiah-e5 ki5-koai3 e5 tai7-chi3, ka-ki7 liah8 choe3 si7 chin gau5, ki5-sit8 long2 si7 hiah-e5 ui7 kui2-koai3 e5 pun2-su7, lai5 teh phian3 lang5 na7-tiaN7. Che ia7 thang pi2-pheng7 chhin-chhiuN7 lang5 kong2 in u7 hoat-tou7 thang phoa3 te7-gek8 khui thian-tong5, che khiok khah khoai3 kong2, in-ui7 oh-tit thang kap in pian7-pok. Chong2-si7 lang5 na7 kong2 in u7 hoat-tou7 thang kiu3 lang5 chhut in e5 phaiN2, piN3 choe3 ho2 lang5, che khah oh-tit kong2, in-ui7 u7 iaN2 bo5 iaN2 lang5 liam5-piN chai. Ia7 chhin-chhiuN7 Ma2-kho2 2: 9 sou2 ki3-chai3 Ia5-sou mng7 cheng3 lang5 kong2, Ka7 pian3-sui7 e5 kong2, Li2 e5 choe7 sia3 lah, a2-si7 kong2, Khi2-lai5, gia5 li2 e5 phou-a2 lai5 kiaN5, toh-loh8 chit8 hang7 khah khoai3? Chiu7 tng cheng3 lang5 e5 bin7-cheng5 i-ho2 hit e5 lang5, hou7 lang5 chai Jin5-chu2 ti7 toe7--nih8 u7 koan5 thang sia3 choe7. Lan2 e5 Seng3-kau3 na7 u7 kong-hau7 thang kiu3 phaiN2 lang5 piN3 choe3 ho2 lang5, hou7 lang5 khoaN3, peh-siN3 chiu7 khah khoai3 sin3 lan2 sou2 kong2 boe7 khoaN3-kiN3 e5 su7. 
 Bat lang5 khah-ho2 bat chiN5 
 Lou2-kok e5 chaiN2-siang3 Beng7 Hian3-chu2, khi3 Chin3-kok tiau5-pheng3. Chin3-kok e5 chaiN2-siong3, Han5 Soan-chu2, siat ian5-siah8 khoan2-thai7 i; oaN7 saN-ui7 e5 kheh thiaN, long2 pai5 kau3 chin sui2, chin chiau5-pi7, koh chin ho2 khoaN3. Hian3-chu2 kong2, Chin-chiaN3 si7 pu3 kau3-kek8 liau2. Soan-chu2 kong2, Lin2 chhu3 pi2 goan2 chia an2-chaiN2-iuN7? Hian3-chu2 kong2, Goan2 chhu3 song3 kau3 m7 ho2 kong2. Chi2-u7 nng7 e5 thak8-chheh lang5, chit8-e5 mia5 kio3 Gan5 Hoe5, chit8-e5 mia5 kio3 Chu Bu5-leng5, hou7 goa2 tit-tioh8 kok--nih8 oe7 peng5-tiaN7, peh-siN3 oe7 an-un2; goa2 sou2 u7 e5, chin7 chai7 an2-ni na7-tiaN7. Kau3 Hian3-chu2 chhut-khi3, Soan-chu2 chiah kong2, I si7 kun-chu2 e5 lang5, liah8 hit ho7 poe5-iuN2 gau5-lang5 choe3 ho2-giah8. Goa2 si7 siau2-jin5 e5 lang5, chiah liah8 chiah-e5 kim-gun5 chu-gek8 choe3 ho2-giah8. Goa2 ka-ki7 siuN7 sit8-chai7 chin kian3-siau3. 
 Siok8-gu2 kong2, Bat lang5 khah ho2 bat chiN5, sit8-chai7 chin u7-iaN2. M7-ku2 se3-kan lang5, m7-tan7-na7 peng5-iu2, in-ui7 chiN5-chai5 lai5 choat8-kau, chiu7-si7 hiaN-ti7, pe7-bu2, bou2-kiaN2, i2-kip8 chhin-chhek e5 teh kau-chiap, to tioh8 chit hang7 chiN5 choe3 thau5-cheng5. An2-ni kho2-kian3 chiN5 e5 khui3-lat8 si7 chin toa7, chin gau5 pe2-pak8 lang5, na7 m7 si7 hit ho7 kam-goan7 hou7 i song3-hiong hoaN-hi2 khoai3-lok8 lai5 siu2 to7-li2 e5 lang5, chiu7 bo5 hiah khoai3 oe7 thoat-li7 chit hang7 e5 pe2-pak8. Ma2-kho2 10: 23, Ia5-sou tui3 I e5 hak8-seng kong2, Pu3 lang5 beh jip8 Siong7-te3 e5 kok si7 chin oh. Che si7 in-ui7 u7 chit8 e5 ho2-giah8 lang5 lai5 kiN3 Ia5-sou, kui7-teh kiu5 khoaN3 tioh8 chaiN2-iuN7 choe3, chiah oe7 tit-tioh8 eng2-oan2 oah8. Ia5-sou kio3 i tioh8 khi3 pian3 boe7 i e5 ke-giap8, lai5 chin2-che3 song3-hiong lang5, chiu7 chiN5-chai5 chek-chu7 ti7 thiN-nih8; chong2-si7 hit e5 lang5 thiaN-kiN3 chit ho7 oe7, bin7 sui5-si5 pian3-sek, u7 iu-chhiu5 e5 khoan2, ia7 soa3 choe3 i khi3. An2-ni kho2-kian3 chiN5-chai5 e5 khui3-lat8 teh pak8 lang5 si7 chin toa7. Ai3 tit thoat-li7 chit khoan2 e5 pe2-pak8, tek-khak tioh8 khoaN3 oe7 phoa3 chiah-e5 se3-kan e5 eng5-hian2; m7-thang chhin-chhiuN7 Han5 Soan-chu2, kan-ta oe7 hiau2-tit chng-thaN7 goa7-bin7 e5 ho2 khoaN3. 
 Chai7 Chin5 ui7 Chin5 
 Han3-tiau5 e5 si5 u7 chit8 e5 lang5 mia5 kio3 Koai2 Thong, si7 choe3 Han5 Sin3 e5 chham-bou5. Kau3 Han5 Sin3 khi3 phoa3 Che5-kok liau2-au7, Koai2 Thong u7 kio3 Han5 Sin3 tioh8 poan7 Han3, chiong Che5-kok tok8-lip8 khi2-lai5 koan2. Han5 Sin3 put-jim2 ki5 sim, m7 thiaN i e5 chhui3. Au7-lai5 Han5 Sin3 hou7 Han3 Ko-chou2 thai5-khi3. Koai2 Thong ia7 hou7 liah8 lai5. Han3 Ko-chou2 mng7 i kong2, Li2 bat kah Han5 Sin3 cho7 hoan2 mah? Koai2 Thong in3 i kong2, To7-chek (kou2-cha2 e5 phaiN2 lang5)e5 kau2, khoaN3-kiN3 Giau5-te3 (kou2-cha2 e5 seng3-ong5)chiu7 toa7 pui7, chong2-si7 Giau5-te3 m7-si7 put-jin5 e5 jin5-kun, kau2 khoaN3-kiN3 m7 si7 i e5 chu2-lang5, khiok si7 boe7 bian2-tit bo5 pui7. Tong-si5 goa2 chai-kio3 u7 Han5 Sin3, khiok boe7 hiau2-tit u7 Pe3-ha7. Han3 Ko-chou2 thiaN-liau2 soa3 sia3-bian2 i e5 choe7. 
 Lang5 kong2, Chai7 Chin5 ui7 Chin5, chai7 Chhou2 ui7 Chhou2, sng3 si7 kah lang5 tioh8 chin7-tiong, tioh8 chin7 pun2-hun7. Chong2-si7 ia7 ai3 khoaN3 si7 sim2-mih8 khoan2 e5 chin7-tiong. U7 chit8 cheng2 hit ho7 pai7-ka chu2-te7, chham hiah-e5 Ong5--ko Liu2--ko khi3 oang, long2 bo5 beh kou3 lai7-thau5, sim7-chi3 tau3 hiah-e5 lai5 khi-hu7 in e5 chhin hiaN-ti7. Ia7 u7 chit8-chiong2 hit-ho7 choan-bun5 teh pang-chan7 tui3-tek8, lai5 siong-hai7 pun2-sin e5 bu2-kok, i ia7 hia-hia pai-pai, ka-ki7 kong2 si7 cheng3-tit8 bo5 phian-su, si7 chin7-tiong teh po3 kok, m7 chai an2-ni tui3 sim2-mih8 lang5 teh chin7-tiong, ia7 teh po3 sim2-mih8 lang5 e5 kok. Hai3-ah! Chhin-chhiuN7 chit khoan2 e5 chin7-tiong, chit khoan2 e5 sim-koaN, soa3 khah-su hit ho7 kau2 e5 lui7, ia7 soa3 m7 chai thang hun-piat ho2 phaiN2. 
 PoaN chhu3 boe7 ki3-tit poaN bou2 
 Lou2 Ai-kong mng7 Khong2-chu2 kong2, Goa2 thiaN-kiN3 lang5 teh kong2, hit ho7 chin gau5 boe7 ki3-tit tai7-chi3 e5 lang5, teh poaN chhu3 e5 si5, lian5 in bou2 ia7 boe7 ki3-tit poaN khi3. Khong2-chu2 kong2, Che iau2 m7 si7 gau5 boe7 ki3-tit e5 lang5; hit ho7 chin gau5 boe7 ki3-tit e5 lang5, lian5 i pun2-sin ia7 soa3 boe7 ki3-tit. Ai-kong mng7 kong2, An3-chaiN2-iuN7 pun2-sin ia7 soa3 boe7 ki3-tit? Khong2-chu2 kong2, Kou2-cha2 e5 si5 u7 chit8 e5 Ha7 Kiat8-ong5, i e5 chun-kui3 choe3 kau3 hong5-te3, i e5 ho2-giah8 koan2 kau3 thong kok. M7-ku2 m7 than3 sian-ong5 e5 to7-li2, chhia-chhi2 ian3-lok8, be5 ti7 chiu2-sek; au7-lai5 kok phoa3 ka bong5, soa3 hou7 Thong-ong5 thai5-khi3, che kiam2 m7 si7 soa3 boe7 ki3-tit i pun2-sin mah? 
 Se3-kan hit ho7 boe7 ki3-tit pun2-sin e5 lang5, kiam2 kan-ta Ha7 Kiat8 na7-tiaN7? Se3-kan boe7 ki3-tit pun2-sin e5 su7, ia7 m7-tan7-na7 chiu2-sek na7-tiaN7. Hoan7-na7 lang5 choe3 chit8 hang7 bo5 chiau3 li2-khi3 e5 tai7-chi3, a2 si7 kong2 chit8 ku3 bo5 li2 e5 oe7, i2-kip8 chun5 chit8 hang7 bo5 to7-li2 e5 liam7-thau5, chiu7 long2 kau3-giah8 thang hai7-tioh8 in e5 seng-khu kap sim-koaN. Sou2-i2 kou2-cha2 kun-chu2 e5 lang5, tui3 ka-ki7 chit8 e5, ia7 tioh8 chun5 kin2-sin7 keng2-kai3 e5 sim. 
 Bo5 sin3 pin5, oe7 gou7 su7 
 Chiu-tiau5 e5 si5, u7 chit8 e5 jin5-kun, mia5 kio3 Hiu-ong5, i che7 ui7 te7 saN ni5, chiu7 chhoa7 Po Su7 choe3 phian-hui, ong5 put-chi2 tek-thiong2. Ia7 siN chit8 e5 kiaN2, mia5 kio3 Pek-hok8. Keh nng7 ni5 ku2 liau2-au7, chiu7 chiong i e5 chiaN3-bou2 Sin-hou7 kap thai3-chu2 Gi5-kiu7 hoe3-khi3, lip8 Po Su7 choe3 chiaN3-keng hong5-hou7, ia7 lip8 Pek-hok8 choe3 thai3-chu2. Chong2-si7 chit e5 Po Su7 sui-jian5 hou7 Hiu-ong5 put-chi2 thiaN3-thang3, iau2-ku2 m7-bat khoaN3 i u7 hoaN-hi2 khui chhui3 lai5 chhio3 e5 bin7-iong5. Hiu-ong5 ai8-tit i hoaN-hi2, eng7 chin choe7 hoat-tou7, ia7 lang7 i boe7 chhio3; chiu7 mng7 i pun2-sin, khoaN3 i ai3 an3-chaiN2-iuN7 khah sim-sek. Po Su7 kong2, Goa2 choe3 cha-bou2 gin2-na2 e5 si5, ti7 goan2 chhu3-nih8 teh choe3 in-chiuN5, oe7 ki3-tit thiah-khui hit e5 tiu5-toan7 e5 si5, hit ho7 siaN put-chi2 ho2 thiaN. Hiu-ong5 chiu7 kong2, An2-ni khah khoai3. Chiu7 kio3 lang5 thoan5 chi2-i3 chhut-khi3 kau-tai7 Hou7-pou7, (koan2 chiN5-gun5 e5 koaN), mui2-jit8 tioh8 phoe3 chit8 pah phit e5 tiu5-toan7 jip8-lai5 keng-lai7, ia7 chiu7 thoan5 hiah-e5 khah u7 lat8 e5 thai3-kam3, chit8 lang5 khia7 chit8 peng5, chiong hit e5 tiu5-toan7, tui3 thau5-a2 sio2-khoa2 ka khui, chit8 lang5 khiu2 chit8 peng5, chhut-lat8 li3 khi3, li3 kau3 kih8-kih8 kiuh8-kiuh8. Po Su7 thiaN-liau2 put-chi2 hoaN-hi2; m7-ku2 ke3 bo5 kui2 jit8, na2 thiaN na2 koaiN3-si3, m7-na7 bo5 sim2-mih8 chhu3-bi7, soa3 na2 chhin-chhiuN7 chin kiau2-jiau2, ia7 chiu7 m7-ai3 chhio3, m7-ai3 koh thiaN lah. 
 Hiu-ong5 siuN7-liau2 bo5 hoat-tou7, chiu7 chhoa7 i chiuN7-khi3 ong5-kiong lai7 e5 tai5-teng2 nih8, chiah kio3 lang5 khi3 pang3 ian-tun. (lan-tun si7 chhin-chhiuN7 ian-tang5 e5 khoan2-sit, chai7-cha2 bo5 tian7-po3 kap tian7-oe7 thang thong-ti siau-sit, ho7 pat8 ui7 chai, chiah eng7 chit ho7, tui3 kiaN-siaN5 khi2, li7 chit8 phou3 lou7, a2 si7 gou7-li2 lou7 chiu7 chhai7 chit8 ki, tit8-tit8 soa3, tit8-tit8 chhut-khi3; siat-su2 hong5-te3 tu2-tioh8 sim2-mih8 iau3-kin2 e5 su7, a2-si7 chhat8-be2 lai5 chhim-hoan7 tioh8, chiu7 chiong ian-tun pang3-khi2-lai5, jit8-si5 u7 khoaN3-kiN3 ian, mi5-si5 u7 khoaN3-kiN3 he2, ia7 thau5 chit8 ki na7 pang3, te7 ji7 ki khoaN3-kiN3, ia7 chiu7 pang3-khi2-lai5; an2-ni bo5 joa7-ku2 chiu7 si3-koe3 liam5-piN chai ong5 u7 hoan7-lan7, kun7-hu7 e5 chu-hou5 chiu7 khi2 peng lai5 kiu3 ka3.)
 Tng teh beh pang3 e5 si5, u7 i e5 jin5-sin5 chhut chau3 kong2, Che sng3 si7 Pe7-ha7 kap liat8-kok e5 chu-hou5 u7 iok, na7 m7-si7 hoan7-tioh8 toa7 iau3-kin2 e5 su7, tek-khak boe7 eng7-tit pang3 chit e5 ian-tun tit. Siat-su2 chim2-ma2 na7 pang3, au7-lai5 u7 su7, liat8-kok chu-hou5 chiu7 m7-sin3. Hiu-ong5 kong2, Bo5 iau3-kin2, u7 tai7-chi3 goa2 chiah tam-tng. Hian7-si5 thiN-e7 thai3-peng5, thai3 u7 sim2-mih8 su7? Chiu7 kio3 lang5 khi3 pang3. Ko2-jian5 keh bo5 joa7-ku2, moa2-thiN choan5 si7 he2-ian, kun7 kiaN-siaN5 e5 chu-hou5 khoaN3-kiN3, sui5-si5 nia2 peng beh lai5 kiu3 ka3; tiap8-a2-ku2 tang-sai lam5-pak kun7-hu7 e5 chu-hou5 long2 toa3 peng kau3 lah. Hiah-e5 chu-hou5 tak8-e5 lai5 ti7 tai5-kha, mng7-khoaN3 ong5 u7 peng5-an a2 bo5, si7 u7 sim2-mih8 kin2-kip e5 tai7-chi3. Hiu-ong5 kah lang5 ka7 in kong2, Kai-chai3 bo5 sim2-mih8 tai7-chi3, si7 in-ui7 kap Hong5-hou7 teh chhit-tho5, pang3-khi2-lai5 khoaN3-bai7 teh. TaN chhiaN2 liat8-ui7 to3-khi3 siu2 lin2-e5 pun2-kok. Hiah-e5 chu-hou5 thiaN-liau2, li2 khoaN3 goa2, goa2 khoaN3 li2, long2 bo5 oe7 thang kong2, chiu7 koh nia2 peng to3-khi3. Po Su7 ti7 hit tai5-teng2, khoaN3-kiN3 hiah-nih8 choe7 e5 peng-be2, chau2 kau3 phihN-phihN chhoan2, kiah8 chhiuN kiah8 kiam3, kang2 kui2-na7 ban7 lang5, tak8-e5 hiong5 kai3-kai3, long2 si7 phah-sng3 beh sio thai5, bo5 siuN7 lai5 kau3 te3 ia7 bo5 siaN2 bo5 su7, tai7-ke bo5 i3 bo5 su3 koh to3-khi3, siuN7-liau2 chiu7 toa7 chhio3 khi2-lai5. Hiu-ong5 khoaN3-liau2 put-chi2 hoaN-hi2. Bo5 siuN7 koh keh gou7 lak8 ni5, hut-jian5 u7 Khian2-jiong5 e5 peng kong phah lai5. Hiu-ong5 kio3 lang5 koaN2-kin2 pang3 ian-tun, thang tiau3 kok ui7 e5 chu-hou5 nia2 peng lai5 kiu3 eng3. Chai7 hiah-e5 chu-hou5, tak8-e5 phah-sng3 si7 Hiu-ong5 kap Po Su7 teh kun2-chhio3, soa3 bo5 poaN3 lang5 beh nia2 peng lai5. Keh nng7 jit8 kiaN-siaN5 phoa3, Hiu-ong5 kap Po Su7 chau2 kau3 Le5-soaN-kha, hou7 Khian2-jiong5 e5 ong5 jip-tioh8, soa3 hou7 chhi3--si2. 
 Lun7-kau3 lang5 ti7 chit se3-kan, teh lai5-ong2 kau-poe5, long2 tioh8 u7 hit e5 lau2-sit8 sin3-iong7 khah iau3-kin2. Chit8 ku3 hoan5 chit8 ku3, nng7 ku3 si7 chit8 siang. Kou2 lang5 gian5 kong2, It gian5 hong3 chhut, su3-ma2 lan5 tui; chiu7-si7 kio3 lang5 tioh8 chiau3 i sou2 kong2 e5 oe7 lai5 kiaN5, m7-thang sit-loh8 sin3-iong7. Siat-su2 na7 kap lang5 chih-chiap tai7-chi3, sim-lai7 ia7 bo5 siuN7, chhin3-chhai2 lam7-sam2 kong2, hi-hi ha-ha, peh8-chhat8 peh8-koat, bo5 beh kong2 sit8-chai7 e5 oe7, au7-lai5 na7 tu2-tioh8 u7 cheng3-keng tai7-chi3, sui-jian5 kong2 kau3 lau2-lau2 sit8-sit8, lang5 ia7 m7 kheng2 siong-sin3. Chhin-chhiuN7 Chiu Hiu-ong5 chiah chit8 pai2 e5 choe3 m7 tioh8, chiu7 ti3-kau3 kok phoa3, lian5 ka-ki7 e5 siN3-mia7 ia7 bo5 khi3. Khong2-chu2 kong2, Lang5 na7 bo5 sin3-sit8, m7 chai an2-choaN2-iuN7 thai3 oe7 eng7 tit; chit ho7 oe7 sit8-chai7 chin bo5 chho3. 
 Po2-sioh kong-im 
 Khong2-chu2 bat u7 chit8 jit8 chhut-goa7 e5 si5, thiaN-kiN3 u7 lang5 e5 siaN hau2 kau3 put-chi2 chham2-chhoeh. I chiu7 kio3 sak-chhia--e5 kiaN5 khah kin2 teh, thang lai5 ka7 khoaN3 bai7. Kau3 e5 si5, khoaN3-kiN3 si7 Ko Gu5 ti7 lou7-piN nih8 teh toa7 khau3. Khong2-chu2 chiu7 loh8 chhia lai5 mng7 i kong2, Sian-siN u7 sim2-mih8 tai7-chi3 chiah-nih8 siong-sim, khau3 kau3 chiah-nih8 ai-chham2? Ko Gu5 kong2, Goa2 u7 saN hang7 tai7-chi3, choe3-liau2 chin m7 tioh8. Siau3-lian5 e5 si5, ai3 khi3 si3-koe3 liu5-hak8, boe7 oe7 hok8-sai7 goa2 e5 si7-toa7-lang5, si7 chit8 hang7 e5 m7 tioh8. Sim-koaN siuN toa7, chi3 khi3 khah koaiN5, boe7 hiau2-tit hok8-sai7 goa2 e5 jin5-kun, si7 nng7 hang7 e5 m7 tioh8. Chham peng5-iu2 kau-poe5 put-chi2 ho2, in-ui7 sio2-khoa2 su7 chiu7 choat8-kau, si7 saN hang7 e5 m7 tioh8. Chin-chiaN3 si7 chhiu7 ai3 peng5-cheng7, m7-ku2 hong m7 kheng2 soah. KiaN2 beh chin7 hau3, si7-toa7-lang5 boe7 theng3-hau7 tit. Ke3-khi3 boe7-tit koh-chai3 lai5 e5, si7 ni5-he3, bo5--khi3 boe7-tit koh khoaN3-kiN3 e5, si7 pe7-bu2. TaN goa2 hian7-chai7 si7 teh theng3-hau7 si2 na7-tiaN7. Khong2-chu2-thiaN liau2, chiu7 tui3 i e5 hak8-seng kong2, Lin2 tai7-ke tioh8 oe7 ki3-tit chiah-e5 oe7. Tng hit si5, u7 si7-toa7-lang5 ti7-teh e5 chap8-saN lang5, kap Khong2-chu2 saN-si5, tng2-khi3 in chhu3-nih8 hok8-sai7 in e5 pe7-bu2. 
 Siok8-gu2 kong2, Pe7-bu2 thiaN3 kiaN2, si7 tng5 lau5 chui2, kiaN2 thiaN3 pe7-bu2, chhiu7 be2 io5 hong. In-ui7 choe3 kiaN2 e5 lang5, chhut-si3 chiu7 siu7 pe7-bu2 e5 iuN2-chhi7, tit8-tit8 liap8, tit8-tit8 kou3, kau3 ti7 oe7 pe5 oh8 kiaN5 e5 si5-chun7, choe3 pe7-bu2 e5 lang5, poaN3 pou7 ia7 m7 kaN2 pang3-li7. Lioh8-a2 khah toa7 han3, chiu7 ke3-kau3 beh hou7 i thak8-chheh, ng3-bang7 au7-lai5 than3 chiah8 khah khoaN3-oah8. Kau3 chiaN5-lang5 oe7 chu7-lip8 e5 si5, u7-e5 pe7-bu2 to i2-keng lau7-khi3 lah. Sou2-i2 tioh8 than3-cha2 lai5 heng5 hau3-to7, ia7 tioh8 po2-sioh kong-im. In-ui7 pe7-bu2 si7 pi2 lan2 khah lau7, boe7 oe7 siong5-siong5 kap lan2 ti7-teh. Koh m7-tan7-na7 hok8-sai7 pe7-bu2 tioh8 an2-ni; bo5 lun7 sim-mih8 tai7-chi3, long2 tioh8 hian7 choe3 hou7 chiaN5 si7 khah ho2. Na7 si7 beh theng3-hau7 kau3 bin5-a2-chai3, kiaN-liau2 bin5-a2-chai3 u7 bin5-a2-chai3 e5 su7 thang pan7, boe7 oe7 iong5-un2 li2 koh choe3 kin-a2-jit8 e5 su7. Lan2 lang5 ti7 chit se3-kan te7 it tioh8 po2-sioh e5, chiu7-si7 kong-im, put-ko3 hian7-chai7 na7-tiaN7. In-ui7 cheng5 e5 kong-im i2-keng ke3-khi3, ban7-kou2 chhian-chhiu boe7-tit koh lai5. I2-au7 e5 kong-im,ia7 bo5 thang siok8 ti7 goa2, bong5-bong5 biau2-biau2, siN-si2 hou7 lang5 boe7 phah-sng3 tit. Siat-su2 na7 m7 chai thang liah8 kong-im choe3 tui3-tiong7, chhut-chai7 i chit8-jit8 ke3 chit8 jit8, chit8 ni5 ke3 chit8 ni5, tek-khak boe7 bian2-tit u7 au7-lai5 e5 hoan2-hoe2 lah. 
</CL>
<HL>

井底蛙 
莊子bat講，有一日井內 e5 水蛙對東海 e5鱉講，我不止 ai3 kap你saN-kap thit-tho5，看是beh toa3井欄頂，跳來跳去，抑是beh toa3井內 e5 壁孔，歇睏來談論；或是toa3水面放teh hou7 i浮，抑是tiam3-bi7藏落來土砂底，攏真好thit-tho5；無論是am7-mui5，抑是肚蚓，都m7值著我。今得著這窟 e5 水，koh有chiah-nih8大，chiah-nih8闊 e5 井，也算是極樂 e5 世界lah。鱉先生，你怎樣m7較常來阮這號好所在thit-tho5 leh？東海 e5 鱉就想beh落去，倒腳穿iau2-be7入去，正腳都已經去khe5-teh lah，就toa3井頂seh8幾若choa7；續對hit隻水蛙講，你boe7曉tit東海 e5 大mah？Kang2千里 e5 遠，iau2-be7夠額thang比伊 e5 闊；kang2千丈 e5 高，iau2-be7夠額thang比tit伊 e5 深。禹帝 e5 時，9年 e5 水災，這個海無看見加添較高。湯王hit-tiap8，7年 e5 亢旱，這個海也無看見減少較低；無講因為久暫時變更，抑是有濟少 e5 進退。Che是阮東海極樂 e5 所在。Hit隻井內 e5 水蛙聽見chiah-e5 話，代先chhiN-chin koh gong5-ngiah8；後來想了見笑，恬恬攏無意思。 
論到世間人，只有知榮華富貴，愛做大官，趁大錢，hak好 e5 田，娶sui2 e5 某，有濟濟金銀財寶，an2-ni就掠做尊貴；也m7知chiah-e5 以外，iau2有比這號較尊貴 e5 代誌。親像保羅m7願做猶太人 e5 官，來跟te3耶穌。摩西m7肯享受埃及王宮 e5 福氣，甘願kap以色列人奔波ti7曠野。顏回企toa3 hit號m7成所在，是頓teh食一kheng-a2飯，一khok-a2湯；總是伊掠做真快樂。拉撒路散hiong到無thang食，tiam3好額人 e5 門口，等候分淡薄 e5 lau5-san物來止飢，伊也攏無煩惱。親像這幾人，kiam2 m7是kap咱像一款 e5 身軀，saN同一款 e5 性情；怎樣m7知食好穿好是人所欣羨mah？怎樣伊偏偏仔 m7，反轉辭好額，甘願hou7 散hiong；無欣羨尊貴，甘心做卑賤，無嫌艱苦，不論tu2著甚物試練，也無改換in e5 心志？Che kiam2 m7是表明in心內kap目珠 e5 中間，另外有一款 e5 境遇，較贏ti7世間 e5 榮華富貴，kap hiah-e5 尊貴好額金銀財寶mah？亦hiah個暝日tu-tu想chit號 e5 人kap這個井底蛙，有甚物分別leh？ 
Koh一項，咱chia e5 人較濟攏m7-bat出外，hou7伊極行是ti7 in本鄉社，抑是近附 e5 埠頭，in就品到伊去甚物所在thit-tho5，偌好光景；in亦m7知別位 e5 城市有偌大，人有偌濟。若聽見一項較奇怪 e5 事，in就掠做是講白賊teh騙伊。也若hit號m7應該信，無影無跡，捏一個鬼神 e5 名來騙人，in就信篤篤，若別人m7信，in就加添幾句來干證到企真企現，che攏是 tui3 ti7無閱歷 e5 所致。Koh m7-na7 一般人是an2-ni，歸國 e5 人也有這號毛病。親像支那ti7幾十年前，boe7 kap外國交通往來買賣 e5 時，家己掠做本國是真大，koh真gau5，看外國攏無上目，講in是番仔所在，無想著聖人 e5 教示，的確是無甚物可取；an2-ni家己誇口自大。殊不知外國hiah-nih8文明，科學也真發達，無論天文地理，來be7來去be7去 e5 事，攏有研究較齊到。近來較有人kap各國teh來往，才知到外國 e5 文明逐項hiah nih8齊備，m7-ku2 che算是有過去外國遊歷，抑是本身bat經過 e5 ，才會知到an2-ni。也若hit號守舊派m7-ai3講維新 e5 話hit號人，若聽見較新奇 e5 話，也無各樣hit號井底蛙teh聽東海大鱉 e5 話lah。 
盡做人 e5 本分 
左傳 e5 冊有講，鄧國 e5 大夫官，Pi5 Cho3，ka7 in國nih8 e5 宰相子產講，我看koh無偌久鄧國會有火災；請你著做醮來祈禱，向望看會免tit有這個災厄。子產 m7聽。隔無幾日，果然有大火災。Pi5 Cho3 koh ka7伊講，若m7聽我 e5 嘴，m7免偌久，iau2-ku2有火災。子產應伊講，天 e5 做代，hou7人thai3會曉tit？後來 e5 事，人哪會知？不過著盡人 e5 本分來做，較要緊。後來鄧國到尾都也平安無代誌；也無koh有火災。 
台灣kap支那永有一款hit號人，專門講假先知 e5 話，有時講，Koh偌久會有火災，抑是水災；有時講，某mih8時會tu2著瘟疫 e5 艱苦；攏著趁早請寡和尚抑是道士，來做醮，thang解除這款 e5 災厄。An2-ni實在kan-ta lam7-sam2 了錢na7-tiaN7，攏無一點仔有路用。易經 e5 冊講，積聚好e5家內，in e5 福氣的確有chhun；積聚歹 e5 家內，in e5 災厄的確充足。 
書經nih8也講，做好 e5 就用百項福氣賞賜伊；做m7好 e5 就將百項災厄降hou7伊。An2-ni-siN看，人著照道理來行，學做好人，就thang閃避逐樣 e5 災難。何況水、火、瘟疫，這號災厄，是對人m7小心來tu2著。設使會將坑溝開hou7透，岸閘起hou7堅固，beh thai3會有水災leh？亦若早暗火燭會曉細膩，逐擺代先持防，beh thai3會有火災leh？Koh lim食若會曉得著清氣，企起 e5 所在kap身穿會謹慎，亦beh thai3會有瘟疫leh？M7-ku2人攏m7 tui3 hit個實在 e5 事來講究，kan-ta信hit號和尚道士 e5 念經拜懺，做醮燒香，創long3 hiah-e5 無利益 e5 事； 河 e5 路出在伊塞teh，無beh開；護岸據在伊倒壞，無beh修理；街路狹chiN-chiN，厝宅chat8 thong2-thong2，四界驚死濁膿；企起 e5 所在，也齷齷齪齪；食穿 e5 物，也boe7曉tit著清氣細膩，照衛生 e5 法度來行，kan-ta beh靠hiah-e5 佛仔，用做醮迎鬧熱，來向望in保庇，hou7咱平安無代誌。An2-ni beh thai3會靠tit leh？ 
M7-thang靠勢 
陳軫 ti7 魏國 e5 時，做真大 e5 官，惠子對陳軫講。你著愛細膩服事王左右 e5 人。你看楊柳是kai3快活，kai3快大 e5 樹。若坦橫ka7 伊栽，伊也顛倒生起來；at 斷ka7 伊栽，伊也是會活。M7-ku2有一層，雖然有十人栽伊，若有一人teh ka7伊拔，伊就boe7活，boe7大欉。An2-ni看，用十人teh栽，he真賤真快活 e5 樹；iau2是boe7 tu3得一個人來teh拔伊。Che 是甚物緣故leh？因為栽 e5 較oh，拔 e5 較快。你雖然得著王真大栽培，m7-ku2驚了beh拔你 e5 人也真濟。所以你著謹慎kap人相和，m7-thang靠勢，掠做王hou7你靠就夠額，若an2-ni，才m7免有危險。
現時 e5 人，設使有勢thang靠，beh教伊莫tit gia5出來用，是真為難。較濟是hit號盡力諂媚官府，向望伊 e5 勢來hou7咱靠，才去盡力驕傲別人；an2-ni掠做真體面。Beh chhe7 hit號無kek氣 e5 人，是真少。在早支那七國 e5 時，商鞅做秦國 e5 宰相，伊專靠秦孝公一個人na7-tiaN7；其餘連太子講話略仔m7著，也將太子 e5 先生面nih8 ka7 伊刺字，鼻ka7 伊割起來。到孝公死，太子接位，無偌久續掠去，五馬分屍。An2-ni可見勢力是攏boe7靠tit。人講牡丹花雖然是好，也著愛有綠葉來相扶持。若是kan-ta靠伊會巴結hiah-e5 老爹大人，也kap別人攏boe7和，驚了伊所倚靠 e5 老爹kap大人也hou7伊靠boe7 tiau5。因為人 e5 生死興衰是無的確。 
論到所會靠tit，獨獨一個na7-tiaN7，就是咱 e5 救主耶穌；也咱所靠伊，m7是ai3得著世間hit號空虛 e5 華紋顯，是為著靈魂永活 e5 緣故。Koh咱所靠伊，m7是靠伊 e5 勢頭，是靠伊 e5 仁愛kap恩典。伊 e5 仁愛無論人 e5 歹到toh落，若反悔認罪來信靠伊，就會得著救。因為人 e5 所行，攏趁in e5 私慾，boe7免tit犯著上帝 e5 戒命，照公義來判斷，攏著受永遠 e5 刑罰。M7-ku2上帝不忍其心，才用出這號贖罪 e5 法度。講贖罪，m7是親像世間用錢銀來買囑，求減in e5 罪過，是用替換 e5 方法，就是上帝看人犯著永遠沈淪 e5 罪，就將伊 e5 子脫出，落來世間出世親像人，來傳天國 e5 福音，叫人著信；到三十年歲，續hou7人掠去釘死ti7十字架。今若照人teh想，耶穌既然是父 上帝脫出來，世間人thai3有權能thang掠伊，koh ka7伊害死leh？M7-ku2 che就是上帝用出贖罪 e5 方法，叫耶穌替人死，用伊 e5 寶血洗人 e5 罪。總是死後三日上帝有hou7伊復活，續白日升天，命令伊 e5 學生，去普天下傳福音。人若信伊，就得著救，m7信 e5 到尾著定罪。所以講會靠tit e5 只有耶穌na7-tiaN7，其餘攏boe7靠tit了了。 
不知不罪 
田賜侮慢鄒國 e5 人君，鄒君beh thai5伊。田賜生驚，就去見惠子，求替伊說情。惠子就去見鄒君，問伊講，設使chim2-ma2有一個人來見你，伊刁故意用一目chhauh8-chhauh8 nih ka7你看，m7知你beh怎樣款待伊。鄒君講，伊an2-ni戲弄我，我的確 thai5伊。惠子koh講，若是來 e5 人是青瞑 e5，he beh怎樣？鄒君講，He我無kang7伊；因為既然是青瞑 e5 人，伊目珠都無看見，boe7免tit會chhauh8-chhauh8 nih；人講不知不罪，伊家己都m7知an2-ni是失禮，所以無beh辦伊 e5 罪。惠子就koh講，若an2-ni這個田賜 e5 teh做人，ti7東爿 e5 時，侮慢著齊侯，ti7南勢 e5 時，也凌辱著楚王，伊ti7這個lam7-sam2欺謀人 e5 代誌，算是父母生成 e5 青瞑 e5，你mih使怨恨伊leh？鄒君聽了就煞去，無去辦田賜 e5 罪。 
論到世間 e5 人，往往有hit號愛kap小人 e5 人來往，到後來hou7伊累著，受剋虧，家己iau2 m7認m7-bat人，反轉去怨恨hit個小人，che kiam2有各樣親像kap 青瞑 e5 teh爭論hit個目珠chhauh8-chhauh8 nih mah？亦就是教會內 e5 人，tui3 世俗人teh交接有時因為爭論道理，辯駁到beh相罵。咱也無想，in都iau2-be7得著道理，心肝be7受神 e5 感化，目珠親像be7開leh；an2-ni就m7-thang kap in teh chhia-poaN5。 
自相矛盾 
楚國有一個人teh賣盾，（就是藤簰），也teh賣矛，（就是槍），家己o-lo2伊 e5 藤簰怎樣 e5 堅固，無論甚物物，攏 chhak8 boe7透過去。Koh過無偌久，又koh家己o-lo2伊 e5 槍是真利，真好貫，無論甚物物chhak8了就透過去。當hit時有一個人問伊講，你an2-ni家己展你 e5 矛是偌利，盾是偌堅固，今m7知toh落一項較實在；thai3 m7用你 e5 矛來chhak8你 e5 盾看 bai7-teh？Hit個楚國 e5 人續無半句話thang應。 
現時有一句俗語teh講，自相矛盾，抑是講，家己矛盾，就是這個典故。是teh指hit號一嘴鬥雙舌，代先講 e5 話kap後面攏無和 e5。所以無論做代誌，以及teh講話，攏著想來去倒，m7-thang隨便lam7-sam2講，才boe7有這款自相矛盾 e5 事。 
無利益人 
齊國有一個出名 e5 讀冊人，名叫田仲。伊m7愛做官，甘願隱居山林，做工度飽，看破世間名利這兩字。後來有一個宋國 e5 人，名叫屈穀，來見伊，ka7伊講，我久久就聽見先生你 e5 好名聲，講你平生決斷m7肯靠人食飯。今我有一款栽匏仔 e5 法度beh獻hou7你，會hou7所栽 e5 匏仔teng7 khok-khok，哪親像石頭 e5 款，koh真厚，也無空無縫。田仲聽了就講，栽匏仔 e5 路用，是beh將伊來toe2東toe2西。若是teng7到親像石頭，厚厚koh無孔無縫，an2-ni就boe7用tit thang破開起來 toe2物tit。Che beh kap人算做甚物匏仔leh？屈穀就應伊講，若an2-ni我就beh將這個法度放hiat kak8了。總是親像先生這款 e5 m7肯靠人食飯，的確也是無利益ti7人；驚了先生也是kap這款teng7 khok-khok e5 匏仔相像leh。
人kap禽獸hit個大分別 e5 所在，就是人會知kio3服事上帝kap服事人。若kan-ta知有伊家己，也攏m7知有別人，koh m7知thang講有一位真實無 lam7-sam2永遠活ti7-teh e5 主宰，an2-ni就失落做人 e5 資格。所以聖經有講，Lin2 e5 光著照ti7人 e5 面前，hou7 in看見lin2 e5 好所行，來歸榮光hou7 lin2 ti7天nih8 e5 父。照an2-ni看人若親像hit號修道人去隱居山林，kan-ta beh救家己 e5 靈魂，kiam2 m7是失落做人 e5 本分？ 
固執不通 
鄧國有一個人beh出去買一雙鞋，代先ti7 in厝nih8，就將伊 e5 腳，量看偌長偌大，比到一個樣chham腳nih8和和，就且he7 ti7桌頂。後來去到ti7街nih8，才想著boe7記得提hit個pan7來。Ti7街市nih8雖然有真濟 e5 鞋，卻m7肯買，講伊boe7記得提hit個樣來比看bai7-teh。到聽候伊倒去in厝，提hit個樣來 e5 時，都已經散市，店攏關了了lah。因為an2-ni續買無鞋。有人ka7伊講，你thai3 m7用你 e5 腳落去比，穿到會和和tu2好mih使著koh倒去提hit個pan7。伊就應講，寧可著信hit個pan7，m7-thang信這雙腳。
若論世間，也有這款hit號人，專專是信古早 e5 法度，m7信新 e5 法度，m7知到古早 e5 法度，攏是合ti7 hit個時機teh用。若是kan-ta知hit e5 古早 e5 法度，也攏 boe7曉tit惟時制宜，an2-ni就的確會誤大事。 
學m7著樣 
鄧縣 e5 所在，有一個人教in 某 ka7伊做一領褲。In某問伊講，Beh做甚物款？Hit個人講，照親像我舊 e5 褲hit款。In某就將hit塊新e5布，毀壞hou7歹，才做一領kap伊 e5 舊 e5 相同。 
Koh有一項；ti7幾十年前，香港今才割歸英國，就有真濟英國人來tiam3 ti7 hia，kaN2是因為iau2-be7有做裁縫 e5 師父來，所以hiah-e5 英國人，有去倩hia個本地人ka7 in做洋服。Hia e5 本地裁縫pou7-pin5 m7-bat看見hit款 e5 衫仔褲，看了番ki3-ka3，chia也一個袋仔，hia也一個袋仔，歸領ui到專孔。就koh問in講，Beh怎樣做？Hit個英國人講，照我舊 e5 hit款an2-ni做。Hit個裁縫就照in舊 e5 pan7，ka7伊鉸落去做，連hit號 kiN 破孔koh thiN7 e5，伊也照hit個kiN破 e5 勢面，ka7 伊鉸hou7開，才koh thiN7。到後來做好，hiahN去hou7 hit個英國人，thi2 開起來一下看，thai3會歸領鉸到chia也一孔，hia也一孔，才koh補到花lok8-lok8？就ham伊敲吵，m7-na7 m7工錢hou7伊，顛倒beh ka7伊討布身 e5銀。兩爿爭論boe7煞；後來有人出來ka7 in 取，chiah調直。 
論到逐國 e5 法度kap風俗，都攏有好也有歹；m7-ku2 beh趁hit個好 e5 較oh，beh學歹 e5 是較快。若beh kan-ta知hit個歹 e5 所在，也m7知thang學好 e5，an2-ni kap hit個鄧國 e5 婦人人teh做褲，chham hit個香港裁縫 e5 teh做洋服，有甚物各樣leh？ 
捨生取義 
當陽長板坡趙子龍救阿斗，hit時劉備kap曹操交戰，劉備thai5輸。伊 e5 將kap家眷攏四散了了，伊有一個大將名叫趙子龍，ti7百萬軍中beh chhe7 in e5 主母kap小主人，入到長板坡 e5 南爿，才看見夫人抱阿斗ti7一個破牆仔下井攔頂teh坐，目屎四淋垂。子龍想起劉備獨獨這個子na7-tiaN7，若無救伊就漢朝續絕嗣，就趕緊請糜夫人上馬，thang相kap逃命。夫人講，我死是無要緊，總是in老父只有這個子na7-tiaN7，專專倚靠將軍保護伊，m7-thang因為我來連累你。講了就將阿斗抱hou7伊，續跳落古井--nih8死。子龍就將阿斗縛toa3身軀--nih8 phe性命扑出萬重圍，將阿斗來還劉備。後來ti7西蜀接位做皇帝。Che實在是專靠子龍 e5 勇猛。 
咱讀這款 e5 古典，想起糜夫人放sak性命，子龍phe命交戰，an2-ni來救阿斗，是因為阿斗 e5 死活就是關係漢朝 e5 存亡，所以看做無價 e5 寶貝；放sak性命來救伊，照理氣卻應該著an2-ni。 
今世間人所寶貝--e5 就是性命，若是iau2有比性命koh較要緊 e5 ，就是boe7死失，boe7滅無 e5 靈魂。基督降臨來世間，放sak性命ti7十字架，che刁故意是beh來救世間人 e5 靈魂。聖經有講，人子到，是beh救失落 e5 人（太18：11）。
鬼怪e5本事 
在早有一個人teh ka7齊王畫字畫，齊王問伊講，畫甚物第一為難？Hit個畫工講，狗馬最為難。齊王koh問講，畫甚物第一快？畫工koh應伊講，鬼怪妖精最快畫。因為狗馬是人早暗常常teh看，若畫一點仔無tu2好合，人就liam5-piN看會出；所以較oh-tit畫。妖精鬼怪算是無形無影，也無人bat看見；不論畫甚物款，人攏boe7曉tit分別，所以有快畫。 
世間往有這種人，真gau5裝奇做怪，變hiah-e5 奇怪 e5 代誌，家己掠做是真gau5，其實攏是hiah-e5 畫鬼怪 e5 本事，來teh騙人na7-tiaN7。Che也thang比並親像人講in有法度thang破地獄開天堂，che卻較快講，因為oh-tit thang kap in辯駁。總是人若講in有法度thang救人出in e5 歹，變做好人，che較難tit講，因為有影無影人liam5-piN知。也親像馬可2：9所記載耶穌問眾人講，Ka7 pian3-sui7 e5 講，你 e5 罪赦lah，抑是講，起來，gia5你 e5 鋪仔來行，toh落一項較快？就當眾人 e5 面前醫好hit個人，hou7人知人子ti7地--nih8有權thang赦罪。咱 e5 聖教若有功效thang救歹人變做好人，hou7人看，百姓就較快信咱所講boe7看見 e5 事。 
Bat人較好bat錢 
魯國 e5 宰相孟獻子，去晉國朝聘。晉國 e5 宰相，韓宣子，設筵席款待伊；換3位 e5 客廳，攏排到真sui2，真齊備，koh真好看。獻子講，真正是富夠極了。宣子講，Lin2厝比阮chia an2怎樣？獻子講，阮厝散到m7好講。只有兩個讀冊人，一個名叫顏回，一個名叫朱無寧，hou7我得著國--nih8會平定，百姓會安穩；我所有 e5 ，盡在an2-ni na7-tiaN7。到獻子出去，宣子才講，伊是君子 e5 人，掠hit號培養gau5人做好額。我是小人 e5 人，才掠chiah-e5 金銀珠玉做好額。我家己想實在真見笑。 
俗語講，Bat人較好Bat錢，實在真有影。M7-ku2世間人，m7-tan7-na7 朋友，因為錢財來絕交，就是兄弟、父母、某子，以及親戚 e5 teh交接，都著這項錢做頭前。An2-ni可見錢 e5 氣力是真大，真gau5把縛人，若m7是hit號甘願hou7伊散hiong歡喜快樂來守道理 e5 人，就無hiah快會脫離這項 e5 把縛。馬可10：23，耶穌對伊 e5 學生講，富人beh入上帝 e5 國是真oh。Che是因為有一個好額人來見耶穌，跪teh求看著怎樣做，才會得著永遠活。耶穌叫伊著去變賣伊 e5 家業，來賑濟散hiong人，就錢財積聚ti7天nih8；總是hit個人聽見這號話，面隨時變色，有憂愁 e5 款，也續做伊去。An2-ni可見錢財 e5 氣力teh縛人是真大。Ai3 tit脫離這款 e5 把縛，的確著看會破chiah-e5世間 e5 榮顯；m7-thang親像韓宣子，kan-ta會曉tit妝飾外面 e5 好看。 
在秦為秦 
漢朝 e5 時有一個人名叫蒯通，是做韓信 e5 參謀。到韓信去破齊國了後，蒯通有叫韓信著叛漢，將齊國獨立起來管。韓信不忍其心，m7聽伊 e5 嘴。後來韓信hou7漢高祖thai5去。蒯通也hou7掠來。漢高祖問伊講，你bat教韓信造反mah？蒯通應伊講，盜跖（古早 e5 歹人） e5 狗，看見堯帝（古早 e5 聖王）就大吠，總是堯帝m7是不仁 e5 人君，狗看見m7是伊 e5 主人，卻是boe7免tit無吠。當時我知kio3有韓信，卻boe7曉tit有陛下。漢高祖聽了續赦免伊 e5 罪。
人講，在秦為秦，在楚為楚，算是教人著盡忠，著盡本分。總是也愛看是甚物款 e5 盡忠。有一種hit號敗家子弟，參hiah-e5 王--哥柳--哥去 oang，攏無beh顧內頭，甚至鬥hiah-e5 來欺負in e5 親兄弟。也有一種hit號專門teh幫贊對敵，來傷害本身 e5 母國，伊也hia-hia pai-pai，家己講是正直無偏私，是盡忠teh報國，m7知an2-ni對甚物人teh盡忠，也teh報甚物人 e5 國。Hai3-ah！親像這款 e5 盡忠，這款 e5 心肝，續較輸hit號狗 e5 類，也續m7知thang分別好歹。 
搬厝boe7記得搬某 
魯哀公問孔子講，我聽見人teh講，hit號真gau5 boe7記得代誌 e5 人，teh搬厝 e5 時，連in某也boe7記得搬去。孔子講，Che iau2 m7是gau5 boe7記得 e5 人；hit號真gau5 boe7記得 e5 人，連伊本身也續boe7記得。哀公問講，An3怎樣本身也續boe7記得？孔子講，古早 e5 時有一個夏桀王，伊 e5 尊貴做到皇帝，伊 e5 好額管到通國。M7-ku2 m7趁先王 e5 道理，奢侈宴樂，迷ti7酒色；後來國破家亡，續hou7湯王thai5去，che kiam2 m7是續boe7記得伊本身mah？
世間hit號boe7記得本身 e5 人，kiam2 kan-ta夏桀na7-tiaN7？世間boe7記得本身 e5 事，也 m7-tan7-na7酒色na7-tiaN7。凡若人做一項無照理氣 e5 代誌，抑是講一句無理 e5 話，以及存一項無道理 e5 念頭，就攏夠額thang害著in e5 身軀kap心肝。所以古早君子 e5 人，對家己一個，也著存謹慎警戒 e5 心。 
無信神會誤事 
周朝 e5 時，有一個人君，名叫幽王，伊坐位第3年，就娶褒姒做偏妃，王不止得寵。也生一個子，名叫伯服。隔兩年久了後，就將伊 e5 正某申后kap太子宜臼廢去，立褒姒做正宮皇后，也立伯服做太子。總是這個褒姒雖然hou7幽王不止疼痛，iau2-ku2 m7-bat看伊有歡喜開嘴來笑 e5 面容。幽王愛得伊歡喜，用真濟  法度，也弄伊boe7笑；就問伊本身，看伊 ai3 an3 怎樣較心適。褒姒講，我做查某囡仔 e5 時，ti7阮厝nih8 teh做in-chiuN5，會記得拆開hit個綢緞 e5 時，hit號聲不止好聽。幽王就講，An2-ni較快。就叫人傳旨意出去交代戶部，（管錢銀 e5 官），每日著配一百匹 e5 綢緞入來宮內，也就傳hiah-e5 較有力 e5 太監，一人企一爿，將hit個綢緞，tui3頭仔小可鉸開，一人khiu2一爿，出力li3去，li3到kih8-kih8 kiuh8-kiuh8。褒姒聽了不止歡喜；m7-ku2過無幾日，那聽那慣勢，m7-na7 無甚物趣味，續若親像真攪擾，也就m7-ai3笑，m7-ai3 koh聽lah。 
幽王想了無法度，就chhoa7伊上去王宮內 e5 台頂nih8，才叫人去放煙墩。(煙墩是親像煙筒 e5 款式，在早無電報kap電話thang通知消息，ho7別位知，才用這號，tui3 京城起，離一舖路，抑是五里路就chhai7一枝，直直續，直直出去；設使皇帝tu2著甚物要緊 e5 事，抑是賊馬來侵犯著，就將煙墩放起來，日時有看見煙，暝時有看見火，也頭一枝若放，第2枝看見，也就放起來；an2-ni無偌久就四界liam5-piN知王有患難，近附 e5 諸侯就起兵來救駕。)
當teh beh放 e5 時，有伊 e5 人臣出奏講，Che算是陛下kap列國 e5 諸侯有約，若m7是患著大要緊 e5 事，的確boe7用tit放這個煙墩tit。設使chim2-ma2若放，後來有事，列國諸侯就m7信。幽王講，無要緊，有代誌我才擔當，現時天下太平，thai3有甚物事？就叫人去放。果然隔無偌久，滿天全是火煙，近京城 e5 諸侯看見，隨時領兵beh來救駕；tiap8仔久東西南北近附 e5 諸侯攏帶兵到lah。Hiah-e5諸侯逐個來ti7台腳，問看王有平安抑無，是有甚物緊急 e5 代誌。幽王教人ka7 in講，佳哉無甚物代誌，是因為kap皇后teh chhit-tho5，放起來看bai7 teh。今請列位倒去守lin2-e5 本國。Hiah-e5 諸侯聽了，你看我，我看你，攏無話thang講，就koh領兵倒去。褒姒ti7 hit 台頂，看見hiah-nih8濟 e5 兵馬，走到phihN-phihN喘，kiah8槍kiah8劍，kang2幾若萬人，逐個兇kai3-kai3，攏是扑算beh相thai5，無想來到te3也無啥無事，大家無意無思koh倒去，想了就大笑起來。幽王看了不止歡喜。無想koh隔五六年，忽然有犬戎 e5 兵攻扑來。幽王叫人趕緊放煙墩，thang召各位 e5 諸侯領兵來救應。在hiah-e5 諸侯，逐個扑算是幽王kap褒姒teh滾笑，續無半人beh領兵來。隔兩日京城破，幽王kap褒姒走到驪山腳，hou7犬戎 e5 王jip著，續hou7刺--死。 
論到人ti7這世間，teh來往交陪，攏著有hit個老實信用較要緊。一句還一句兩句是一雙。古人言講，一言放出，駟馬難追；就是叫人著照伊所講 e5 話來行，m7-thang失落信用。設使若kap人chih接代誌，心內也無想，chhin3-chhai2 lam7-sam2講，嘻嘻哈哈，白賊白決，無beh講實在 e5 話，後來若tu2著有正經代誌，雖然講到老老實實，人也m7肯相信。親像周幽王才一擺 e5 做m7著，就致到國破，連家己 e5 性命也無去。孔子講，人若無信實，m7知an2怎樣thai3會用tit；這號話實在真無錯。 
保惜光陰 
孔子bat有一日出外 e5 時，聽見有人 e5 聲吼到不止慘chhoeh。伊就叫sak車--e5 行較緊teh，thang來ka7看bai7。到 e5 時，看見是皋魚ti7路邊nih8 teh大哭。孔子就落車來問伊講，先生有甚物代誌 chiah-nih8傷心，哭到chiah-nih8哀慘？皋魚講，我有三項代誌，做了真m7著。少年 e5 時，愛去四界留學，boe7會服事我 e5 序大人，是一項 e5 m7著。心肝siuN大，志氣較懸，boe7曉tit服事我 e5 人君，是兩項 e5 m7著。Chham朋友交陪不止好，因為小可事就絕交，是三項 e5 m7著。真正是樹愛平靜，m7-ku2風m7肯煞。子beh盡孝，序大人boe7聽候tit。過去boe7-tit koh再來 e5，是年歲，無--去boe7-tit koh看見e5，是父母。今我現在是teh聽候死na7-tiaN7。孔子聽了，就對伊 e5 學生講，Lin2大家著會記得chiah-e5 話。當hit時，有序大人ti7-teh e5十三人，kap孔子相辭，轉去in厝nih8 服事in e5 父母。 
俗語講，父母疼子，是長流水，子疼父母，樹尾搖風。因為做子 e5 人，出世就受父母 e5 養飼，直直捏，直直顧，到ti7會爬學行 e5 時陣，做父母 e5 人，半步也m7敢放離。略仔較大漢，就計較beh hou7伊讀冊，向望後來趁食較快活。到成人會自立 e5 時，有 e5 父母都已經老去lah。所以著趁早來行孝道，也著保惜光陰。因為父母是比咱較老，boe7會常常kap咱ti7-teh。Koh m7-tan7-na7 服事父母著an2-ni；無論甚物代誌，攏著現做hou7成是較好。若是beh聽候到明仔再，驚了明仔再有明仔再 e5 事thang辦，boe7會容允你koh做今仔日 e5 事。咱人ti7這世間第一著保惜e5，就是光陰，不過現在na7-tiaN7。因為前 e5 光陰已經過去，萬古千秋boe7-tit koh來。以後 e5 光陰，也無thang屬ti7我，矇矇渺渺，生死hou7人boe7扑算tit。設使若m7知thang掠光陰做tui3重，出在伊一日過一日，一年過一年，的確boe7免tit有後來 e5 反悔lah。 
</HL>