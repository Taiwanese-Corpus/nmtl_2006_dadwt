<CL>
 I2-tai7-li7 kok khah tsa2 si7 ho7 tsoe3 Lo5-ma2. Tsu2 Ia5-sou chhut-si3 e5 si5 Lo5-ma2 kok sng3 si7 thiN-kha-e7 te7-it toa7 te7-it kiong5 e5 kok. Hit-tiap8 Lo5-ma2 kok sou2 koan2 e5 toe7 chin khoah, tui3 sai-peng5 e5 Se-pan-ga5 kau3 tang-peng5 e5 Pho-su-kok. Te7-tiong-hai2 hai2-hoaN7 e5 toe7, hek8-si7 tang sai lam5 pak, hit-tiap8 long2 siok8 Lo5-ma2 kok koan2. An2-ni thang tsai Lo5-ma2 kok e5 lat8 hit-tiap8 chin toa7. 
 Chiau3 Lo5-ma2 e5 lek8-su2-ka u7 ki3 siat Lo5-ma2 kok si7 tui3 chin tsa2. Tsu2 cheng5 lak8 chhit pah ni5 i2-keng u7 siat kok. Khi2-thau5 si7 kun-tsu2 kok, au7-lai5 ti7 Tsu2 cheng5 gou7 pah goa7 ni5 u7 kek-beng7 pian3-oaN7 lai5 siat bin5-chu2 kok. An2-ni thang chai tui3 chin tsa2 Lo5-ma2 kok u7 bin5-koan5 e5 cheng3-ti7. 
 Chiau3 Su3-tou5 Heng7-toan7 sou2 ki3, Po2-lo5 u7 thoan5-kau3 ti7 Lo5-ma2 e5 kiaN-siaN5. Kui2-na7 pah ni5 e5 ku2 kau3-hoe7 siong5-siong5 hou7 Lo5-ma2 e5 koaN khun2-tiok8. Chiau3 in kong2, Ki-tok-kau3 si7 hai7-tioh8 kok-ka; in-ui7 Ki-tok-kau3 e5 lang5 m7 kam-goan7 pai3 Lo5-ma2 hong5-te3 e5 siong7. 
 Ti7 Tsu2 au7 324 ni5 Lo5-ma2 u7 hong7 Ki-tok-kau3 tsoe3 kok-ka e5 tsong-kau3. Tui3 hit-tiap8 kau3-hoe7 chiu7 bo5 koh tu2-tioh8 khun2-tiok8. Lo5-ma2 hong7 Ki-tok-kau3 tsoe3 kok-ka e5 tsong-kau3, toa3 ti7 Lo5-ma2 kau3-hoe7 e5 kam3-tok chiu7 khah u7 koan5, khah u7 eng5-kng,in-ui7 Lo5-ma2 siaN5 si7 kok-ka e5 kiaN-siaN5 koh chin lau7-jiat8. Bo5 loa7-ku2 Lo5-ma2 kau3-hoe7 e5 kam3-tok kio3 pat8 sou2-chai7 e5 kam3-tok tioh8 long2 hang5-hok8 ti7 i, kong2 i si7 chiap Pi2-tek e5 chit, thoe3 Siong7-te3 liau7-li2 kau3-hoe7. Na2 ku2 i-e5 koan5 na2 toa7, sou2-i2 hian7-kim Lo5-ma2-kau3 e5 lang5 (chiu7-si7 Thian-chu2-kau3 ) long2 chheng-hou Lo5-ma2 e5 kam3-tok choe3 kau3-ong5, kam-goan7 hang5-hok8 ti7 i. 
 I2-tai7-li7 khah cha2 u7 hun tsoe3 kui2-na7 kok, koh u7 kui2-na7 seng2 hou7 Lo5-ma2 e5 kau3-ong5 koan2. In-ui7 hit-si5 Lo5-ma2 kau3-ong5 m7-na7 koan2 sim-sin e5 su7, i iah8 u7 koan2 toe7. Au7-lai5, ti7 Chu2 au7 19 se3-ki2 u7 kui2-na7 e5 I2-tai7-li7 lang5, put-chi2 thiaN3 thang3 in e5 pun2-kok, u7 jiat8-sim kou2-bu2 kok-ka lian5-hap8 e5 su7, ng3-bang7 I2-tai7-li7 chiah-e5 kok na7 long2 lian5-hap8 tsoe3 chit8 kok, chiu7 peh-siN3 khah khoaN3-oah8, kok-ka khah oe7 heng-khi2. Kou2-bu2 chit tai7-chi3 u7 saN e5 lang5 khah u7 mia5-siaN, chiu7-si7 Ka-bu2-li2 (Cavour ), Ma2-se-ni2 (Mazzini ), kap Ka-li2-pa-lek8-ti2 (Garbaldi ). Hit-si5 I2-tai7-li7 e5 pak-peng5 u7 hang5-hok8 ti7 O3-kok koan2. O3-kok chin m7 kam-goan7 I2-tai7-li7 e5 lian5-hap8, kiaN-liau2 pat8-jit8 I2-tai7-li7 khah u7 lat8, O3-kok chiu7 khah gui5-hiam2. M7-ku2 I2-tai7-li7 e5 lang5 chin koat-i3 beh lian5-hap8, chiu7 O3-kok kap i sio-thai5. Tai7-seng I2-tai7-li7 u7 khah-su O3-kok, au7-lai5 u7 khah-iaN5, chiu7 kok-ka lian5-hap8 e5 su7 tit-tioh8 seng5-kong, chong2-si7 u7 kui2-na7 seng2 lian5 ti7 O3-kok e5 toe7-kai3 iau2 siok8 ti7 O3-kok koan2, Chit-pai2 I2-tai7-li7 kap O3-kok sio-thai5 si7 in-ui7 u7 ka7 O3-kok tho2 chit kui2-na7 seng2 to3-tng2. O3-kok m7-kam-goan7 heng5, sou2-i2 nng7 kok u7 sio-thai5. 
 Khah tsa2 I2-tai7-li7 e5 lang5 teh chhut-lat8 ai3 hou7 kok-ka lian5-hap8 lai5 thoat-li7 O3-kok e5 pou7-giok8, Eng-kok lang5 put-chi2 u7 tsan3-seng5 I2-tai7-li7. Tui3 hit-tiap8 I2-tai7-li7 e5 lang5 put-si5 siau3-liam7 Eng-kok. Sou2-i2 chit pai2 tu2-tioh8 toa7 chian3-cheng I2-tai7-li7 put-chi2 tsan3-seng5 Eng-kok. Chiau3 in kong2 O3-kok kap Tek-kok nng7 kok e5 cheng3-chhek si7 ap-che3 pat8 kok, Eng-kok e5 cheng3-chhek si7 hou7 pat8 kok tsu7-iu5, sou2-i2 I2-tai7-li7 tioh8 tsan3-seng5 Eng-kok. 
 I2-tai7-li7 e5 peng u7 nng7 saN pah ban7, koh put-chi2 iong2-kam2. I-e5 chian3-tsun5 iah8 sng3 boe7 chio2. Iau2-be7 chian3-cheng e5 si5 I2-tai7-li7 kap Tek-kok O3-kok tong5-beng5. Tek-kok khi2-thau5 kap Eng-kok sio-thai5 e5 si5, u7 kio3 I2-tai7-li7 tioh8 lai5 kap in nng7 kok lian5-hap8 chhut-chian3. I2-tai7-li7 m7-kheng2, hiam5 O3-kok Tek-kok bo5 cheng5-li2, koh hiam5 O3-kok kap Sek-hui-a (Sek-ni2-pi2-a ) sio-thai5, si7 poe7 tong5-beng5 e5 iok. Tui3 an2-ni u7 ka7 O3-kok tho2 siok8 I2-kok chiah-e5 seng2, koh in-ui7 O3-kok m7 heng5 chiu7 kap i sio-thai5. 
 I2-kok lang5 khah tsoe7 si7 Lo5-ma2 kau3 e5 lang5 (chiu7-si7 Thian-chu2-kau3 ), Ia5-sou-kau3 e5 lang5 khah chio2. Lun7 cheng3-ti7 I2-tai7-li7 si7 kun-chu2-kok. M7-ku2 peh-siN3 u7 tsu7-iu5 koan5. Bo5 chhin-chhiuN7 Tek-kok O3-kok kun koan5 khah toa7, bin5-koan5 khah chio2. 
 Tui3 kui2-na7 pah ni5 cheng5 I2-tai7-li7 u7 chin tsoe7 chhut-mia5 oa7-kong. In-sou2 ui7 e5 siong7 kau3 kin-a2-jit8 iau2 ti7-teh, hian7-si5 put-chi2 tat8-chiN5, u7-e5 chit8-pak kui2-na7 tsap8 ban7 gun5. Koh u7 kui2-na7 e5 chin chhut-mia5 e5 si-ong. U7 chit8-e5 mia5 ho7 tsoe3 Tan3-te7 (Dante ), si7 gou7 lak8 pah ni5 cheng5 e5 lang5. I sou2 tu3 e5 chheh hian7-si5 iau2 ti7-teh, hoan-ek8 chin tsoe7 kok e5 ji7. 
 (Tai5-oan5 Kau3-hoe7-po3 te7 370 koan3, 1916 ni5 1 geh8) 
</CL>
<HL>

義大利國較早是號做羅馬。主耶穌出世e5時羅馬國算是天腳下第一大第一強e5國。Hit-tiap8羅馬國所管e5地真闊，tui3西爿e5西班牙到東爿e5波斯國。地中海海岸e5地，或是東西南北，hit-tiap8攏屬羅馬國管。An2-ni thang 知羅馬國e5力hit-tiap8真大。 
照羅馬e5歷史家有記設羅馬國是tui3真早。主前六七百年已經有設國。起頭是君主國，後來ti7 主前五百外年有革命變換來設民主國。An2-ni thang知tui3真早羅馬國有民權e5政治。 
照使徒行傳所記，保羅有傳教ti7 羅馬e5京城。幾若百年e5久教會常常hou7羅馬e5官窘逐。照in講，基督教是害著國家；因為基督教e5人m7 甘願拜羅馬皇帝e5像。 
Ti7 主後324年羅馬有奉基督教做國家e5宗教。Tui3 hit-tiap8教會就無koh tu2著窘逐。羅馬奉基督教做國家e5宗教，toa3 ti7 羅馬教會e5監督就較有權，較有榮光，因為羅馬城是國家e5京城koh真鬧熱。無偌久羅馬教會e5監督叫別所在e5監督著攏降服ti7 伊，講伊是接Pi2-tek e5職，替上帝料理教會。那久伊e5 權那大，所以現今羅馬教e5人( 就是天主教 ) 攏稱呼羅馬e5監督做教王，甘願降服ti7 伊。 
義大利較早有分做幾若國，koh有幾若省hou7 羅馬e5教王管。因為hit時羅馬教王 m7-na7管心身e5事，伊亦有管地。後來，ti7 主後19世紀有幾若個義大利人，不止疼痛in e5本國，有熱心鼓舞國家聯合e5事，向望義大利chiah-e5國若攏聯合做一國，就百姓較快活，國家較會興起。鼓舞這代誌有三個人較有名聲，就是Ka-bu2-li2 (Cavour )，Ma2-se-ni2 ( Mazzini )，kap Ka-li2-pa-lek8-ti2 ( Garibaldi )。Hit時義大利e5北爿有降服ti7奧國管。奧國真m7 甘願義大利e5聯合，驚了別日義大利較有力，奧國就較危險。M7-ku2義大利 e5人真決意beh聯合，就奧國kap伊相 thai5 。代先義大利有較輸奧國，後來有較贏，就國家聯合e5事得著成功，總是有幾若省聯ti7 奧國e5地界iau2屬ti7 奧國管，這擺義大利kap奧國相thai5是因為有ka7奧國討這幾若省to3轉。奧國 m7 甘願還，所以兩國有相 thai5 。 
較早義大利e5人teh出力愛hou7 國家聯合來脫離奧國e5暴虐，英國人不止有贊成義大利。Tui3 hit-tiap8 義大利e5人不時數念英國。所以這擺tu2著大戰爭義大利不止贊成英國。照in講奧國kap德國兩國e5政策是壓制別國，英國e5政策是hou7 別國自由，所以義大利著贊成英國。 
義大利 e5兵有兩三百萬，koh不止勇敢。伊e5 戰船亦算boe7少。Iau2-be7戰爭e5時義大利kap德國奧國同盟。德國起頭kap英國相thai5 e5時，有叫義大利著來合in兩國聯合出戰。義大利m7 肯，嫌奧國德國無情理，koh嫌奧國kap Sek-hui-a (Sek-ni2-pi2-a )相 thai5，是背同盟 e5約。Tui3 an2-ni有ka7奧國討屬義國chiah-e5 省，koh因為奧國 m7 還就kap伊相 thai5 。 
義國人較濟是羅馬教e5人(就是天主教)，耶穌教e5人較少。論政治義大利是君主國。M7-ku2百姓有自由權。無親像德國奧國君權較大，民權較少。 
Tui3幾若百年前義大利有真濟出名畫工。In所畫e5像到今仔日iau2 ti7-teh，現時不止值錢，有e5 一幅幾若十萬銀。Koh有幾若個真出名e5詩翁。有一個名號做Tan3-te7 (Dante)，是五六百年前e5人。伊所著e5冊現時iau2 ti7-teh，翻譯真濟國e5字。 
(台灣教會報第370卷，1916年1月) 
</HL>