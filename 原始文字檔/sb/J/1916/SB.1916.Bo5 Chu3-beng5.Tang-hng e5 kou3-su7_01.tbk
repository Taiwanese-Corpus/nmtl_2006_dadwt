<CL>
 Lek8-ai3 m7 si7 thiaN3-thang3 
 Chai7-cha2 Chi-na2 hun choe3 Liat8-kok e5 si5, Chhou2-kok Kiong-ong5 kap Chin3-kok Le7-kong ti7 Ian-leng5 e5 sou2-chai7 kau-chian3; Chhou2-peng toa7 pai7, Kiong-ong5 chit8 bak8 tioh8 siong. I nia2 peng e5 chong2 si-leng7-koaN mia5 kio3 Chu2-hoan2, sim-lai7 put-chi2 hoan5-lo2. M7-ku2 i chit8 e5 phiah chin m7 ho2, chiu7-si7 ai3 chiah8 chiu2; na7 chiah8 chiu2 chiu7 khun3 kui-mi5 kui-jit8; in-ui7 chhut-kun, sou2-i2 kim3 chiu2. I u7 chit8 e5 lou5-pok8, mia5 Iong5-kok, put-chi2 gau5 khoan2-thai7 i, chin gau5 thiaN3 i e5 chu2-lang5, khoaN3-kiN3 Chu2-hoan2 hoan5-lo2 kau3 an2-ni, siuN7 i peng5-sou3 ai3 chiah8 chiu2, chiu7 phang5 chit8 toa7 au, tng cheng3 lang5 e5 bin7-cheng5 phian3 i kong2 si7 te5. Chu2-hoan2 chit8-e7 phiN7 chiu7 chai-kio3 si7 chiu2; chiu7 siuN7, Che si7 Iong5-kok thiaN3 goa2, sou2-i2 chhong3 chiu2 phian3 kong2 si7 te5, lai5 hou7 goa2 chiah8. I chiu7 ka7 i lim-loh8-khi3, koh kio3 phang5 te5 lai5. Iong5-kok iu5-goan5 chiong chiu2 hou7 i; bo5 siuN7 chit8 au ke3 chit8 au; chiah8-liau2 soa3 toa7 chui3, to2 ti7 tiuN3-piN5 lai7, khun3 kau3 put-ti thian-te7. Chhou2 Kiong-ong5 siuN7 keh jit8 beh koh kap Chin3-kok kau-chian3; chiu7 chhe lang5 khi3 chhiaN2 Chu2-boan2 lai5 chham-siong5; siaN2 chai Chu2-hoan2 chiu2-chui3 na2 si2 chit8 poaN-iuN7. Chiu7 siuN7 ka-ki7 ia7 tioh8-siong, choan kho3 Chu2-hoan2 chit8 lang5; taN I an2-ni, beh thai3 oe7 koh kau-chian3 tit? Kou-put-chiong thau3 mi5 thiu peng to3-khi3. Chiu7 chiong Chu2-hoan2 kau-thok chit8 e5 chin gau5 choh8-chiN3, mia5 kio3 Iong2 Iu5-ki, lai5 po2-hou7 I, kiaN-liau2 hou7 Chin3-kok liah8 khi3, chiu7 chin leng5-jiok8. Kau3 keh-jit8 e5 jit8 beh tau3, Chu2-hoan2 chiu2-chui3 cheng-sin5, chiah chai chiah-e5 tai7-chi3, chiu7 kong2, Iong5-kok hai7 goa2, Iong5-kok hai7 goa2; goa2 thai3 u7 bin7 thang koh kiN3 goa2 e5 ong5? Chiu7 ka-ki7 chu7-chin7 lai5 si2. 
 Chiau3 an2-ni khoaN3, Chu2-hoan2 e5 lou5-pok8 Iong5-kok, phang5 chiu2 hou7 Chu2-hoan2 chiah8 e5 si5, peng3 bo5 poaN3 tiam2 beh hai7 Chu2 hoan2 e5 i3-su3 ;put-ko3 in-ui7 Chu2-hoan2 peng5-sou3 ai3 chiah8 chiu2, sou2-i2 chiong chiu2 hou7 i chiah8, ai3 tit i hoaN-hi2, sng3-si7 chhut ti7 thiaN3-thang3 e5 sim; bo5 liau7 Chu2-hoan2 keng3-jian5 in-ui7 an2-ni lai5 gou7 toa7-su7, soa3 liau2 siN3-mia7. Hian7-si5 e5 peng5-iu2 siong5-siong5 khng3 lang5 chiah8-hun lim-chiu2, kiam2 m7-si7 iu5-goan5 chhut ti7 ho2-i3? M7-ku2 au7-lai5 in-ui7 hit e5 lang5 soa3 tiau5 hun boe7 koe2-tit, ti3-kau3 kheng-ka tong7-san2; a2-si7 in-ui7 chiu2-chui3; lai5 lau7 chhut tai7-chi3, kiam2 m7 si7 ho2-i3 piN3 chiaN5 phaiN2-i3 lah? Sou2-i2 chin sim thiaN3 peng5-iu2 e5, long2 tioh8 chhut ti7 jin5-ai3, m7-thang chhut ti7 lek8-ai3, na7 si7 lek8-ai3, chiu7 bo5 sng3 si7 chin thiaN3-thang3. Chim-gian5 u7 kong2, “ThiaN3 kiaN2-ji5 e5, chiu7-si7 hai7 kiaN2-ji5, ” ia7 si7 chit e5 i3-su3. 
 Kau2 ok lian5-lui7 chiu2 sng 
 Song3-kok u7 chit8 keng chiu2-tiam3, chiu2 ia7 chin ho2, ke3-chiN5 ia7 kong-to7, chih-chiap lang5-kheh ia7 chin un-khun5, chio-pai5 ia7 koa3 kau3 koaiN5. Chong2-si7 long2 bo5 lang5 boe2, sim7-chi3 chiu2 ia7 pai5 kau3 soa3 sng khi3. Tiam3 chu2-lang5 siuN7-liau2 chin ki5-koai3, chiu7 mng7 i e5 peng5-iu2 kong2, Che si7 sim2-mih8 ian5-kou3? I e5 peng5-iu2 kong2, KiaN lin2 e5 mng5-khau2 hit chiah kau2 thai3 ok. Tiam3 chu2-lang5 kong2, Kau2 ok an3-chaiN2-iuN7 oe7 hou7 chiu2 bo5 seng-li2? I e5 peng5-iu2 kong2, Kau2 ok lang5 chiu7 m7-kaN2 khi3 lin2 hia. Au7-lai5 tiam3-chu2 tui3 goa7-bin7 chhe chit8 e5 gin2-na2 theh8 chiN5 koaN7 chiu2-pan5, beh lai5 tah chiu2; hit chiah kau2 ko2-jian5 chau2 jip8, beh khi3 ka7 i. Hit e5 gin2-na2 kiaN chit8-e7, chau2 kau3 be2-a2 tit8-khi3; chiah chai chiu2 e7 bo5 lang5 tah, si7 ui7-tioh8 an2-ni e5 ian5-kou3. 
 TaN Ia5-sou e5 to7-li2, boe7 kong2 tit m7-si7 ho2 e5 to7-li2, ia7 boe7 kong2 tit si7 bo5 kong-to7, ia7 boe7 kong2 tit bo5 eng7 ho2-le2 chih-chiap lang5, ia7 m7 si7 bo5 u7 ho2 e5 chio-pai5; m7-ku2 iau2 u7 lang5 m7 kaN2 oa2--lai5. Chit e5 ian5-kou3 sui-jian5 oe7 kong2 tit si7 bo5 siu7 Seng3-sin5 e5 kam2-tong7, chong2-si7 hit tiong-kan, ia7 boe7 bian2-tit u7 tam7-poh8 si7 chhin-chhiuN7 hit ho7 ok kau2 e5 chou2-tong3. Sou2-i2 hoan7-su7 tioh8 ka-ki7 choe3 ho2 sou2 kiaN5 e5 bou5-iuN7, ti7 ka3-si7 tioh8 toan-chong bo5 sia5, gian5-gu2 toan-chiaN3 bo5 thang hiam5, ho7 tui3-tek8 ka-ki7 kian3-siau3, bo5 te3 thang kong2 lan2 e5 phaiN2. ( The5-to2: 7, 8)
 Gau5 tu5 be5 sin3 
 Nng7 chheng ni5 cheng5 Tiong-kok u7 chit8-e5 lang5, hok8-siN3 Se-bun5, tan-mia5 kio3 Pa3, choe3 Giap8-siaN5 e5 koaiN7-koaN. Tng i khi3 chiap jim7 e5 si5, khoaN3-kiN3 hia e5 jin5-ian chin hi-bi5, pah hang7 su7 long2 hong-hoe3; i chiu7 chha5-kho2 hit e5 goan5-in. Chha5-liau2 chiu7 chai hia u7 chit8 cheng2 e5 phaiN2 hong-siok8, chiu7-si7 chit8-e5 ang-i5 teh chok koai3. 
 In-ui7 chai7 hit sou2-chai7 u7 chit8 tiau5 ho5, tak8 ni5 khia7-chhiu e5 si5 ho5 chui2 chiu7 tiong3-khi2--lai5, ti3-kau3 im-tioh8 hia e5 lang5 e5 chhan5-hng5 chhu3-theh8 sun2-sit chin choe7. 
 Hit e5 lau7 ang-i5 siN chhut iau5-gian5 kong2 ho5-sin5 teh siu7-khi3, tioh8 eng7 mih8 lai5 che3-hian3; ia7 tioh8 chiong chit8 e5 be7 chhut-ke3 e5 cha-bou2 gin2-na2 chng sui2-sui2, chiong lou5-tek pak8 choe3 chun5 hou7 i che7, chiah ka7 i pang3 hou7 chui2 lau5 khi3; lau5 bo5 loa7-hng7 chiu7 tim5-loh8--khi3, hou7 choe3 sang3 hou7 ho5-sin5 choe3 bou2. Tak8 ni5 long2 tioh8 an2-ni. Koh hia u7 saN e5 lau7-toa7, ia7 kap hit e5 ang-i5 tau3-khang; na7 khoaN3-kiN3 u7 chit8 e5 khah ho2-giah8 e5 lang5, in chiu7 kong2 i e5 cha-bou2-kiaN2 oe7 eng7-tit choe3 ho5-sin5 e5 bou2. Hiah-e5 ho2-giah8 lang5 kou3-tioh8 i e5 kiaN2, chiu7 chiong chiN5-gun5 lai5 mai2-chiok in, in chiu7 tng2 chih8-koan kong2, ho5-sin5 m7 tihN8 chit e5, si7 ai3 hit e5. Sou2-i2 ti3-kau3 ho2-giah8 lang5 long2 poaN-khi3 pat8 sou2-chai7; chhun hiah-e5 song3-hiong lang5. Iu7-koh tak8-ni5 u7 chui2-chai, sou2-i2 peh-siN3 chin kan-khou2. Se-bun5 Pa3 i2-keng chai si7 an2-ni, siuN7 na7 beh eng7 chhui3 kong2 si7 bo5 lou7-eng7, in-ui7 cheng3 peh-siN3 be5 sin3 chin chhim, boe7 bian2-tit oe7 eng7 bo5 cheng5-li2 e5 oe7 lai5 pian7-lun7. Chiu7 hoan-hu3 saN e5 lau5-toa7 kong2, Na7 beh sang3 cha-bou2 gin2-na2 hou7 ho5-sin5 choe3 bou2 e5 si5, goa2 ia7 beh lai5 khi3 pai3 i; tak8-e5 kong2, Ho2. 
 Kau3 hit e5 si5, hit saN e5 lau7-toa7 ko2-jian5 lai5 chhiaN2 Se-bun5 Pa3 khi3 khoaN3. KiaN5 kau3 ho5-piN e5 si5, khoaN3-kiN3 kang2-chheng lang5 oe-oe khoeh-khoeh teh theng3-hau7. Koh tiap8-a2-ku2 chiah khoaN3-kiN3 hit e5 lau7 ang-i5 lai5, u7 si3 e5 tou5-te7 kun-sui5 i; ka-ki7 liah8 choe3 i si7 thoe3 sin5 pan7 su7, put-chi2 kiau-ngou7 e5 khoan2. Koh khoaN3 hit e5 beh hou7 ho5-sin5 choe3 bou2 e5 cha-bou2 gin2-na2, siN choe3 ia7 peng5-siong5. Se-bun5 Pa3 chiu7 tiau3 hit e5 lau7 ang-i5 lai5 ka7 i kong2, Goa2 khoaN3 chit e5 cha-bou2 gin2-na2 bo5 sim2-mih8 sui2, theng3-hau7 goa2 keng2 chit8 e5 khah piau-ti3 e5 chiah ka7 i sang3 khi3, chhiaN2 li2 chiong goa2 e5 oe7 khi3 ka7 ho5-sin5 kong2. Chiu7 bo5 iong5-un2 i ke kong2 oe7, kio3 nng7 e5 kun-lang5 ka7 I liah8-khi2-lai5 thiam7-loh8 ho5--nih8; i pun2-sin ia7 chng-choe3 chin sin3 e5 khoan2, cheng2-tun3 I-koan, eng7 khian5-seng5 lai5 khia7 ti7 ho5-piN, theng3-hau7 i to3-tng2 lai5 hoe5-hok8. 
 Kau3 u7 tiap8-a2-ku2, bo5 khoaN3-kiN3 hit e5 lau7 ang-i5 to3-tng2-lai5, chiu7 tui3 cheng3 lang5 kong2, chit e5 lau7 lang5 choe3 tai7-chi3 chin ban7, kau3 taN iau2-be7 to3-tng2-lai5. Chiu7 kio3 nng7 e5 siau3-lian5 e5 ang-i5 lai5, ka7 i kong2, Lin2 su-bu2 khah lau7 lah, choe3 tai7-chi3 chin ban7, li2 khi3 mng7 i khoaN3 ho5-sin5 kong2 an3-chaiN2-iuN7; tioh8 liam5-piN to3-lai5 hoe5-hok8 goa2. Chiu7 kio3 kun-lang5 koh ka7 in thoa-loh8-khi3. 
 Keh cham2-jian5 ku2, iu5-goan5 bo5 tong7 bo5 cheng7; chiu7 tiau3 hit saN e5 lau7-toa7 lai5 kong2, Tau3-ti2 si7 hu7-jin5-lang5 long2 boe7 pan7-su7, khi3-liau2 soa3 bo5 beh to3-tng2-lai5. Lin2 saN lang5 khah lau2-lian7, tak8-hang7 tai7-chi3 khah oe7 hiau2-tit; chhiaN2 li2 chiong goa2 e5 i3-su3 khi3 ka7 ho5-sin5 kong2; tioh8 koaN2-kin2 lai5 hoe5-hok8. Ia7 bo5 iong5-un2 in hun-sou3, kio3 kun-lang5 long2 ka7 in thoa-khi3, thiam7 ti7 ho5--nih8. Cheng3 peh-siN3 khoaN3-liau2 toa7 kiaN, Se-bun5 Pa3 iu5-goan5 ke2 choe3 chin khian5-seng5 lai5 theng3-hau7; m7-ku2 ia7 si7 bo5 poaN3-lang5 oe7 to3-tng2-lai5 hoe5-hok8. Chiu7 koh tiau3 hiah-e5 te7-po2 chhiam-siu2 lai5, ka7 in kong2, Goa2 khoaN3 hu7-jin5-lang5 kap lau7-lang5 long2 si7 bo5 lou7-eng7, tak8-e5 u7 khi3 bo5 he5-thau5; lin2 tiong-kan sim8-mih8 lang5 choe3 tai7-chi3 khah me2-liah8, tioh8 khi3 chhui-pek in. Hiah-e5 lang5 toa7 kiaN, tak8-e5 khap8-thau5 kiu5 kong2, Goan2 long2 m7-kaN2 lah. Se-bun5 Pa3 chiu7 kong2, ChhiaN2 koh theng3-hau7 tiap8-a2-ku2. Cheng3-lang5 sim-koaN phok8-phok8 chheng2, kha-chhiu2 ngiauh8-ngiauh8 chhoah. Koh ke3 u7 hiah ku2, Se-bun5 Pa3 koh mng7 cheng3-lang5 kong2, Lin2 phah-sng3 chaiN2-iuN7? Tai7-ke kong2, Goan2 cheng5 long2 hou7 hit e5 ang-i5 phian3-khi3; taN m7 kaN2 lah. Se-bun5 Pa3 chiah kong2, Au7-lai5 na7 u7 lang5 koh kong2 ho5-sin5 beh chhoa7 bou2, goa2 chiu7 beh eng7 i khi3 choe3 hm5-lang5. Tui3 an2-ni chiah kah cheng3-lang5 to3-khi3. 
 Au7-lai5 Se-bun5 Pa3 khoaN3 hit e5 toe7-se3 e5 koaiN5-ke7, lai5 khui hit tiau5 ho5; sui-jian5 tu2-tioh8 khia7-chhiu, ia7 long2 bo5 chui2-chai, peh-siN3 long2 koh poaN to3-tng2-lai5, bo5 loa7-ku2 chiu7 chin heng-ong7. U7 lang5 hiam5 kong2, Se-bun5 Pa3 eng7 an2-ni e5 hoat-tou7 si7 siuN ngi7, bo5 u7 jin5-ai3. Su7-put-ti chit kui2 e5 lang5 hai7 chin choe7 e5 peh-siN3, keng-ke3 kui2-na7 chap8 ni5 ku2, koaN-hu2 long2 bo5 hoat-tou7 thang ti7; chiu7-si7 hou7 chit kui2 e5 si2, in e5 choe7 ia7 iau2 pou2 boe7 ke3, ho5-hong3 koh oe7 tu5-khi3 au7-lai5 e5 ho7-hoan7. 
 TaN hian7-si5 u7 koa2 hong-sui2 sian-siN, kap pok-koa3, khoaN3-mia7 khoaN3-jit8 e5 lang5, kong2 in e5 sou2 toan3 si7 chin tioh8, bo5 chha bo5 chhok; lin2 chhiaN2 ban7 chiah sin3 i, kio3 in ka-ki7 seng khi3 khoaN3 in e5 hong-sui2, sng3 in ka-ki7 e5 mia7-un7; na7 ko2-jian5 u7 eng3-giam7, au7-lai5 chiah khi3 sin3 i ia7 be7 ti5. 
 Chit-hi5 tio3 toa7-tai7 
 Kou2-cha2 Chi-na2 chhit-kok e5 si5, Che5-kok Ui-ong5 che7-ui7 te7 poeh ni5, Chhou2-kok u7 khi2 chin choe7 peng beh lai5 kong-phah Che5-kok, Ui-ong5 chiu7 chhe Sun5-u Khun khi3 Tio7-kok chhiaN2 kiu3-peng, ia7 sang3 Tio7-kok e5 gun5 chit8 pah kim kap si3 chap8 chiah be2. Sun5-u Khun m7 ho2 hiam5 ong5 e5 le2-mih8 siuN pok8, chiu7 toa7 chhio3, bo7-iaN ia7 lak--lok8-lai5. Ong5 chiu7 mng7 kong2, Li2 hiam5 le2-mih8 khah khin mah? Sun5-u Khun kong2, Sin5 m7 kaN2 hiam5. Ong5 kong2, Li2 chhio3 siaN2-su7? Sun5-u Khun chiu7 in3 i kong2, Goa2 kin-a2-jit8 tui3 tang-peng5 hia lai5, khoaN3-kiN3 chit8 lang5 pai5 chit8 e5 ti-kha kap chit8 cheng chiu2, sio hiuN teh he7 kong2, Kiu5 sin5 tioh8 po2-pi3, hou7 goa2 e5 koaiN5-chhan5 ke7-chhan5 long2 ho2 siu-seng5, hou7 goa2 e5 gou7-kak moa2-moa2 si7, toa7-pun7 lau5, soe3-pun7 tiN7, u7 thang chiah8 iah8 u7 thang thio3. Goa2 khoaN3 I sou2 eng7 e5 mih8 chin chio2, i sou2 kiu5 e5 ng3-bang7 iu7 chin toa7, sou2-i2 chiah chiah ai3 chhio3.
 Ui-ong5 chai i e5 i3-su3, chiu7 ke-thiN ng5-kim nng7 ban7 niu2, peh8-gek8 ji7 chap8 te3, be2 si3 pah phit, chhia ia7 kang2 pah tiuN. Sun5-u Khun chiah jip8 Tio7-kok, ko2-jian5 chioh-tioh8 cheng-peng chap8 ban7, chian3-chhia chit8 chheng tiuN. Chhou2-kok e5 peng thiaN-liau8, thau3-mi5 koaN2-kin2 chau2 to3 khi3. 
 Lun7 kau3 hian7-si5 pai3 ngou2-sing e5 lang5 si7 kap hit e5 choh-chhan5 lang5 sio-siang7, ka-ki7 boe2 nng7 iN5-a2 kim hiuN chek, a2-si7 pi7-pan7 tam7-poh8 bo5 iu5 bo5 iam5 e5 che3-mih8, taN kau3 bio7-lai7 khi3 hau3, siuN7 beh kiu5 chiN5-chai5, kiu5 hok-khi3, a2-si7 kiu5 siN kiaN2. Ho2 kai-chai3 si7 hit e5 ngou2-siong7 u7 bak8-chiu boe7 oe7 khoaN3, u7 hi7-khang boe7 oe7 thiaN, u7 phiN7-khang ia7 m7 chai chu-bi7. Na7 beh sio2-khoa2 u7 leng5-siaN3, a2-si7 u7 tam7-poh8 ti3-sek, khoaN3-kiN3 lang5 eng7 chit khoan2 chhou-siok8 e5 hiuN chek, bo5 iaN2 e5 kim-gun5, kap hiah-e5 chiah8 boe7 jip8-chhui3 e5 che3-mih8, lai5 kiu5 it-khai3 e5 toa7 hok-khi3, khah ke ma7 chiong hit e5 lang5 ka7 i koaN2 chhut mng5 goa7, soa3 chek-pi7 hit e5 lang5 kong2, Li2 khoaN3 goa2 si7 thou5 chhiok8 chha5 khek e5, boe7 oe7 hun-piat chin-ke2 phang-chhau3, chiah eng7 chit ho7 lai5 phian3 goa2 mah? Sou2-i2 Seng3-keng u7 kong2, Lang5 keng3-pai3 Siong7-te3, tek-khak tioh8 eng7 sim seng5-sit8 lai5 keng3-pai3 I. 
 Tioh8 kiu5 ka-ki7 
 Kou2-cha2 Ha7-tiau5 e5 si5, u7 chit8 e5 ong5 mia5 Pek-khe2, kap Iu2-hou7 ti7 Kam-tek8 e5 sou2-chai7 sio thai5; Pek-khe2 thai5-su. I e5 cheng3 jin5-sin5 chhiaN2 i koh cheng2-tun3 peng-be2 kap i kau-chian3. Pek-khe2 kong2, M7-bian2 koh chian3 lah; goa2 e5 toe7 ia7 boe7 khah chio2 I, peh-siN3 ia7 pi2 i khah choe7, hoan2-tng2 si7 goa2 thai5-su, che tek-khak si7 goa2 e5 tek-heng7 m7 ho2, ka3-si7 ia7 m7 ho2. Tui3 an2-ni Pek-khe2 chiu7 che7 ia7 bo5 kiu5 ho2 ui7, chiah8 ia7 si7 bo5 chhe7 ho2 bi7, gak8-khi3 ia7 bo5 beh siu-li2, kiaN2-ji5 ia7 bo5 ka7 i chng-thaN7, koh chun-keng3 si7-toa7, thiaN3-thang3 si7-soe3, keng2-soan2 gau5 lang5, lai5 tau3 liau7-li2 kok-su7. TaN-chiah ke3 chit8 ni5 na7-tiaN7, hit e5 Iu2-hou7 soa3 ka-ki7 lai5 hang5 i. 
 TaN chit-tiap8 e5 lang5 teh thoan5-to7, mui2-mui2 kong2 lang5 e5 sim thai3 ngi7, bo5 hiah-nih8 khoai3 kam2-hoa3. Goa2 khoaN3 chit ku3 oe7 ia7 bo5 tek-khak long2 an2-ni. TaN ai3 tai7-seng chhiaN2 mng7 thoan5-to7--e5, to7-hah8 u7 joa7 chhim, phin2-heng7 u7 joa7 ho2. Na7 si7 ka-ki7 e5 to7-hak8 ia7 sio2-khoa2, phin2-heng7 ia7 bo5 thang o-lo2, chit8-e7 kong2-khi2 to7-li2, chhin3-chhai2 thoa-tang thoa-sai, put-tap put-chhit, lam7-sam2 kong2-long2 teh , chiu7 ka7 i ke3 khi3; na7 choe3 tai7-chi3, chhut-chai7 in e5 i3-su3, koai3-phiah khek-pok8, bo5 chhun5 liong5-sim, goa2 na7 chit khoan2 e5 thoan5 to7-li2, goa2 kiam2 thang kong2 si7 lang5 e5 sim-koaN thai3 ngi7 mah? Siok8-gu2 kong2, Chiong sim pi2 sim. Koh kong2, Ka-ki7 si3-niu2-ng2 tioh8 tu5-khi2-lai5. Na7 beh ka-ki7 bo5 hoaN-hi2 kang2-kiu3 Seng3-keng, bo5 beh chiau3 Seng3-keng lai5 kiaN5, hoan2-tng2 khi3 khng3 lang5 tioh8 chha5-kho2 Seng3-keng, than3 Seng3-keng e5 oe7 lai5 kiaN5, an2-ni kiam2 m7 si7 chu7-siong mau5-tun2 mah? 
 KhoaN3 lang5 teh kong2 oe7
 Chai7-cha2 Khong2-chu2 chhut-goa7 kiaN5-iu5, be2 te3 bo5 tioh8 lou7, soa3 khi3 chiah8-tioh8 choh-chhan5 lang5 e5 tiu7-a2. Hit e5 long5-hu siu7-khi3, chiong hit chiah be2 thoa khi3 eng7 soh-a2 pak8 teh. Khong2-chu2 kio3 Chu2-kong3 khi3 tho2. Chu2-kong3 eng7 khiam-sun3 le2-mau7 e5 bin7-sek, kap i kong2 chin choe7 ho2 oe7, ia7 ka7 i che7 m7-tioh8. 
 Hit e5 long5-hu m7 heng5 i, Khong2-chu2 kong2, Goa2 chiau3 lang5 e5 hoat-tou7 ho2-ho2 ka7 i kong2, i khiok m7 thiaN; che si7 chhin-chhiuN7 eng7 seng-le2 teh khoan2-thai7 ia2-siu3, toaN5 gak8-khi3 hou7 chiau2 thiaN, sng3 si7 goa2 e5 m7 tioh8,m7-si7 i e5 m7 tioh8. Chiu7 kah be2-hu khi3; hit e5 be2-hu chit8-e7 khoaN3-kiN3 choh-chhan5 lang5 chiu7 kong2, Li2 sou2 choh e5 chhan5, tui3 tang-hai2 kau3 sai-hai2, goa2 e5 be2 chhut-lai5, beh tah8-loh8 khi3 chhe7 chiah8, chaiN2-iuN7 oe7 bian2-tit chiah8-tioh8 li2 e5 tiu7-a2 leh? Hit e5 long5-hu thiaN-liau2 toa7 hoaN-hi2, chiu7 chiong be2 thau2 khi2-lai5, hou7 i khan to3-khi3. 
 TaN lun7-kau3 lan2 e5 lang5 teh kau-chiap ong2-lai5, ia7 tioh8 i5-si5 che3-gi5, kian3 ki ji5 chok; na7 chip i chit8 e5 phiah, liah8 si2-pan2 lai5 choe3, tek-khak si7 bo5 li7-ek. Phi2-lun7 tang-thiN beh kau3, chiu7 tioh8 pi7-pan7 mi5-hiu5, he7-thiN tioh8 pi7-pan7 joah8-saN, chhui3-ta tioh8 pi7-pan7 te5 thng, iau tioh8 pi7-pan7 png7; che si7 tiaN7-tioh8 e5 li2-khi3. Thoan5-to7 e5 iu5-goan5 tioh8 an2-ni. Phi2-lun7 na7 kap thou2-thun2 m7-bat seng3-to7 e5 lang5 kong2, tioh8 eng7 khah khoai3 bat khah chhian2-hian7 e5 to7-li2, in chiah thiaN-liau2 oe7 beng5-pek8; na7 tu2-tioh8 khah su-bun5 e5 thak8-chheh-lang5, tioh8 eng7 khah chhim khah o3-biau7 e5 to7-li2, in thiaN-liau2 chiah oe7 jip8 hi7. Siat-su2 na7 kap phok-hak8 su-bun5 e5 lang5, eng7 hit ho7 ha7-teng2 chhou-lou2 e5 oe7 kap i kong2, tu2-tioh8 iong-hu siok8-chu2 hoan2-tng2 long7-khi2 bun5-bek8, an2-ni chiu7 hiah-e5 su-bun5 lang5 thiaN-liau2 hoan2-tng2 oe7 khoaN3-khin, hiah-e5 chhou-kha chhiah-chhiu2 e5, iu7 na2 chhin-chhiuN7 ah-a2 teh thiaN lui5, chu7-jian5 thiaN-liau2 chiu7 boe7 loh8 hi7, iah8 beh thai3 u7 kong-hau7 leh? Kho2-kian3 thoan5-to7 e5 lang5, tioh8 e7 bun5, iah8 tioh8 oe7 bu2, u7 si5 chiau3 lan2 peng5-siong5, u7 si5 tioh8 eng7 bun5-nga2. Sou2-i2 tong-si5 Po2-lo5 teh thoan5-to7, i si7 khoaN3 kau3 sim2-mih8 toe7-hng, tui3 sim2-mih8 ho7 lang5, eng-kai tioh8 kong2 sim2-mih8 oe7, long2 bo5 chip si2 koat. Chhin-chhiuN7 Seng3-keng u7 kong2, M7-thang eng7 chin-chu hiat hou7 ti kau2. Chim-chiok lai5 siuN7 chit e5 i3-su3, thang chai chin-chu u7 chin-chu e5 lou7-eng7, ti kau2 u7 ti kau2 e5 sou2 ai3; beh thai3 oe7 siang7 chit8 khoan2 lai5 gi7-lun7 tit leh? 
 Siu2 tu thai7 thou3 
 Chong-chu2 u7 kong2, Song3-kok u7 chit8 e5 choh-chhan5 lang5, khoaN3-kiN3 chit8 chiah chhiN-kiaN chau2 e5 thou3-a2, chong5-lai5 tong7-tioh8 chhiu7-tu soa3 si2-khi3. Hit e5 choh-chhan5 lang5 chiu7 giau5-gi5 hit chang5 chhiu7-tu, si7 oe7 soah thou3, chiu7 pang3-sak i keng-choh e5 su7, choan-kang lai5 toa3 chhiu7-tu e7 theng3-hau7, ng3-bang7 khoaN3 u7 thou3 oe7 chau2--lai5, thang hou7 lan2 khioh-tioh8. 
 TaN lun7-kau3 thiN-kha-e7 e5 mih8, tak8-hang7 lan2 to u7 hun7, put-ko3 tioh8 eng7 ke3-chiN5 lai5 khi3 boe2, na7 kan-ta khoaN3 teh him-sian7 si7 bo5 lou7-eng7. In-ui7 hian7-si5 e5 lang5 na7 khoaN3-kiN3 koaN-ka chu2-te7, a2-si7 giap8-hou7 kiaN2-sun, tit-tioh8 in si7-toa7-lang5 e5 giap8-san2, kui jit8 chiah8-pa2 eng5-eng5, iah8 bo5 choe3 sim2-mih8 thau5-lou7, kan-ta si3-koe3 thit-tho5 hoaN-hi2 khoai3-lok8, chiu7 kong2, Hit-e5 si7 u7 toa3 sit8-lok8 lai5 chhut-si3, a2-si7 kong2, Thian-chai5 ka-ki7 lai5. Che put-ji5-ko3 si7 kio3 lang5 m7-thang tui3-tiong7 chiN5 gun5 ke3-thau5. M7 ku2 hit ho7 pin5-toaN7 m7 ai3 than3 e5 lang5 siong5-siong5 eng7 che lai5 kong2, ti3-kau3 gou7 lai5 gou7 khi3, ham7-hai7 m7-si7 sio2-khoa2. An2-ni kiam2 bo5 kap chit e5 Siu2-tu thai7-thou3 e5 lang5 siang7 khoan2 e5 gong7 mah? Thai3 m7 siuN7 lang5 oah8 ti7 se3-kan, sui-jian5 thiN bo5 go7 lang5, ia7 tioh8 lan2 pun2-sin chhun-chhiu2 khi3 theh8 lai5 khng3 hit chhui3--nih8. Ho5-hong3 Siong7-te3 siN lan2 u7 kha u7 chhiu2, si7 beh hou7 lan2 un7-tong7 choe3 tai7-chi3, m7-na7 pang-chan7 ka-ki7, ia7 ai3 hou7 pat8 lang5 tit-tioh8 li7-ek. Siok8-gu2 u7 kong2, ThiN-toe7 iN5 lin-lin, chhoan3 go7 si7 toaN-sin. Koh lang5 sng3 si7 ban7-hang7 mih8 te7-it leng5-khiau2 e5, thai3 thang ka-ki7 chau5-that? Chiu7-si7 cheng-siN khim5-siu3 ma7 tioh8 si3-koe3 khi3 tho2 chiah8, boh8-kioh lang5 si7 te7-it hoat8-phoat e5; kiam2 u7 kong2, siN lan2 e5 seng-khu, si7 beh choe3 saN-a2 ke3, pak-tou2 si7 beh choe3 png7-tau2 na7-tiaN7? Sui-jian5 chou2-chiuN7 u7 lau5 tam7-poh8 san2-giap8, kau3-giah8 hou7 lan2 chit8-si3-lang5 thang chiah8, chheng7, eng7, ia7 m7-thang kui-jit8 bu5 sou2 su7-su7. Song3-tiau5 Liok8 Siong7-san u7 chit8 chhiu2 koa, chiu7-si7 choe3 lai5 ka3-si7 chit khoan2 e5 lang5; koa-nih8 kong2: 
 ThiaN, thiaN, thiaN, <BR>Hou7 goa2 tioh8-boa5 thiN chu3-tiaN7, <BR>Na7 beh pin5-toaN7 oe7 iau koaN5, <BR>M7-thang iau koaN5 chiah oan3-mia7, <BR>ThiN-nih8 sin5-beng5 u7 teh thiaN.
 He2-chhiN oe7 sio goan5-ia2 
 Chi-na2 Liat8-kok e5 si5-tai7, Chhou2-kok e5 pian-kai3 Pi-liong5 e5 toe7-hng u7 chit8 e5 cha-bou2 gin2-na2, kap Gou5-kok pian-kai3 e5 cha-bou2 gin2-na2 saN-kap chhai2-sng. Gou5-kok e5 cha-bou2 gin2-na2 in-ui7 kun2-chhio3, gou7 siong-tioh8 Pi-liong5 e5 cha-bou2 gin2-na2. Pi-liong5 e5 lang5 chiu7 chhoa7 hit e5 tioh8-siong e5 cha-bou2 gin2-na2 khi3 chek-pi7 Gou5-kok e5 lang5. Gou5-kok e5 lang5 in-ui7 kong2 oe7 bo5 khiam-sun3, soa3 hou7 Pi-liong5 e5 lang5 ka7 i thai5 khi3. Gou5-kok e5 lang5 au7-lai5 khi3 Pi-liong5 po3-siu5, chiong hit e5 lang5 choan5-ke ka7 i thai5-si2 liau2-liau2. Pi-liong5 e5 toe7-hng koaN thiaN-liau2 chin siu7-khi3 kong2, Gou5-kok e5 lang5 ho2 toa7-taN2, chiah8 goa2 chin kau3, chiu7 nia2 peng khi3 kong-kek i, bo5 lun7 lau7-e5 chiN2-e5 it-chin7 chau5-biat8. 
 Tng hit si5 Gou5-ong5 I5-mui7 thiaN-kiN3 chit e5 tai7-chi3, ia7 toa7 siu7-khi3, chiu7 hoat peng khi3 kong-phah chhou2-kok e5 siaN5-ti5. Tui3 an2-ni Gou5, Chhou2 nng7 kok chiu7 tiaN7-tiaN7 sio-thai5. Gou5-kok chiu7 phai3 Kong-chu2 Kong nia2 peng khi3 cheng Chhou2-kok, ti7 Koe-hu7 e5 toe7-hng toa7 sio-thai5; Chhou2-peng thai5-su, lian5 goan5-soe3 chiong3-koaN, u7-e5 si2, u7-e5 hou7 liah8 khi3. Gou5-peng soa3 khi3 kong-phah Chhou2-kok e5 kiaN-siaN5. Kai-chai3 Chhou2-ong5 chau2 li7, ki5-u5 e5 thou2-toe7 long2 hou7 in chiam3 khi3. Au7-lai5 Chhou2-kok e5 jin5-sin5 jip8 Chin5-kok khi3 chioh peng lai5 khek-hok8 Chhou2-kok e5 toe7. Chhou2-ong5 in-ui7 keng-ke3 chit pai2 e5 thai5-su, chiu7 eng7 sim lai5 pan7 kok e5 cheng3-su7, thiaN3-thang3 i e5 peh-siN3, keng3-tiong7 i e5 jin5-sin5; kau3 kui2 chap8 ni5 au7, Gou5-kok ia7 hou7 Chhou2-kok biat8-khi3. 
 Siok8-gu2 kong2, Sio2-khoa2 m7 pou2, toa7 khang chiu7 kan-khou2. Chit8 liap8 chit8 liap8 e5 he2-chhiN na7 bo5 hoa, oe7 sio pian3 soaN-ia2. Chit8 tih chit8 tih e5 chui2-choaN5 na7 bo5 soah, oe7 piN3-chiaN5 kang-ho5. Bo5 lun7 si7 sio2-khoa2 e5 tai7-chi3, tioh8 siat-hoat hou7 kui tiok8, m7-thang chhut-chai7 i un7-tong7, kau3 chit8-e7 hoat-choh e5 si5, soa3 boe7 siu-sip8 tit. Chhin-chhiuN7 Au-chiu chit nng7 ni5 e5 toa7 kau-chian3, kiam2 m7 si7 tui3 O3-kok Hong5-thai3-chu2 e5 khi2-in mah? Hoe7-iu2 e5 choe3 su7, koh tioh8 chin soe3-ji7, m7-thang liah8 choe3 sio2-khoa2 lai5 bo5 kin2-sin7, kiaN-liau2 oe7 toa7-toa7 chou2-tong3 kau3-hoe7 e5 chin3-pou7. 
 U7 le2-sou3 e5 tit-tioh8 siuN2 
 Chai7-cha2 Liat8-kok e5 si5, Tio7 Siong-chu2 Kap Ti3 Pek put-bok8, bo5 joa7-ku2 soa3 jia2-khi2 kau-chian3. Siong-chu2 tong3 boe7 tiau5, peng pai7 chau2 jip8 Chin3-iong5 siaN5, hou7 Ti3 Pek ui5-khun3 chin ku2. Au7-lai5 khui-tit i e5 chham-bou5 TiuN Beng7-tam5 ho2-taN2 khi3 kiN3 Han5, Gui7, nng7 lang5, soe3 in lai5 poan7 Ti3 Pek, kap Siong-chu2 lian5-hap8, hoan2-tng2 kong-phah Ti3 Pek, kau3 Ti3 Pek biat8 khi3 liau2. Teh siuN2-su3 kong-sin5 e5 si5, khiok si7 Ko Hek tit-tioh8 siong7-teng2 siuN2. Beng7-tam5 siuN7 m7 chhut, chiu7 kong2, Ti7 Chin3-tong5 siaN5 e5 su7, Ko Hek ia7 bo5 toa7 kong-lo5, an3-chaiN2-iuN7 i siuN2 siong7-teng2? Siong-chu2 in3 i kong2, Goa2 ti7 Chin3-iong5 e5 si5, kok-ka chin gui5-hiam2, goa2 e5 ui7 long2 boe7 po2-tit, cheng3 jin5-sin5 e5 tiong-kan, chiu7 tak8 e5 long2 u7 kiau-ngou7 bu2-ban7 goa2 e5 i3-su3, chi2-u7 Ko Hek iu5-goan5 chin khiam-pi, bo5 sit kun-sin5 e5 le2-sou3; sou2-i2 chiah siuN2 i siong7-teng2.
 Hit si5 Khong2-chu2 thiaN-kiN3 chit ho7 oe7, chiu7 kong2, An2-ni chin ho2; Siong-chu2 siuN2 chit8 e5 lang5, chiu7 thiN-kha-e7 choe3 jin5-sin5 e5, long2 m7 kaN2 sit-le2 lah. 
 TaN se3-kan lang5 tai7-khai3 long2 si7 an2-ni; na7 hit e5 lang5 u7 chai5 u7 se3 thang hou7 kho3, lang5 chiu7 pah-poaN lai5 hong7-seng5, chin gau5 phou5-thaN2; iah8 na7 hit e5 lang5 khah sit se3, a2-si7 chiN5 i2-keng liau2, lang5 chiu7 hoan2-tng2 kong2 i e5 si7-hui, leng7-goa7 chit khoan2 e5 bin7-bak8 teh khoan2-thai7 i. Chit khoan2 e5 lang5 siang7 te7-it choe7. Ia5-sou u7 kong2, Lang5 ti7 Siong7-te3 e5 bin7-cheng5, tak8-hang7 tai7-chi3 long2 tioh8 khiam-pi, chiah oe7 tit-tioh8 Siong7-te3 e5 siuN2-su3; na7 kiau-ngou7 chu7-khoa, sui-jian5 u7 kong-lo5, ia7 bo5 tek-khak oe7 tit-tioh8 Siong7-te3 e5 siuN2-su3. Sou2-i2 Hoat-li7-sai3 lang5 e5 ki5-to2, boe7 oe7 siu7-tioh8 hoaN-hi2 chiap-lap8; na7-si7 thiu-hiong3 e5 lang5 teh ki5-to2, hoan2-tng2 tit-tioh8 Siong7-te3 aN3-loh8-lai5 thiaN i. 
 Sui5-ki eng3-pian3 
 Kou2-cha2 u7 chit8 e5 beng2 lang5, kio3 choe3 Pian7 Chong, khoaN3-kiN3 u7 nng7 chiah hou2 kong-ke chiah8 chit8 chiah gu5. Pian7 Chong chiu7 beh khi3 phah hit nng7 chiah hou2; u7 kun toe3 i e5 lang5 kong2, ChhiaN2 ban7 chiah; hou2 sng3 si7 beng2-siu3, gu5 si7 ho2 chiah8 e5 mih8. Hian7-chai7 nng7 chiah hou2, saN-kap chiah8 chit8 chiah gu5, gu5 ki3-jian5 si7 ho2 e5 chiah8-mih8, nng7 chiah hou2 tek-khak oe7 saN-chiN chiah8; na7 saN-chiN chiah8, chiu7 oe7 sio-ka7; iah8 sio-ka7 liau2 toa7 chiah-e5 oe7 tioh8-siong, soe3 chiah-e5 oe7 si2. Li2 theng3-hau7 tiap8-a2-ku2, thai5 chit8 chiah tioh8-siong e5 hou2, kiam2 bo5 it-ku2 liong2-tek mah? An2-ni li2 chiu7 m7-bian2 phah hou2 e5 lo5-khou2, koh-tit-tioh8 thai5-si2 nng7 chiah hou2 e5 ho2 mia5-siaN. Pian7 Chong chiu7 theng3-hau7 bo5 tiap8-a2-ku2, ko2-jian5 nng7 chiah hou2 saN-chiN chiah8 soa3 sio-ka7, soe3 chiah-e5 ka7 kau3 beh-si2 beh-si2, toa7 chiah-e5 ia7 tioh8 tang7 siong. Pian7 Chong chiah oa2 khi3 chiong nng7 chiah long2 tuh8--si2; kng to3-lai5 e5 si5, lang5 m7-chai, chin o-lo2 i, kong2 i chit8 e5 lang5 phah-si2 nng7 chiah hou2, hit e5 mia5-siaN chiu7 chin thau3. 
 TaN bo5 lun7 toh-loh8 chit8 teng2 e5 lang5 teh choe3 tai7-chi3, m7-thang it-bi7 kho3 iong2-beng2, sai2 seng3-te7, ngi7-ngi7 beh choe3; long2 tioh8 sui5-ki eng3-pian3, khoaN3 si5-se3 chiah thang tin2-tang7, chiu7 khah m7 bian2 hui3 siuN choe7 e5 khui3-lat8, koh seng5-kong ia7 toa7. 
 Chin gau5 chhu2 po2 
 Chhou2-kok u7 chit8 e5 lang5, siN3 Pian7 mia5 Ho5, ti7 soaN-nih8 tit-tioh8 chit8 te3 chhou gek8, chiu7 theh8 khi3 hian3 hou7 Chhou2-kok Le7-ong5, ka7 i kong2,lai7 bin7 u7 po2 gek8, Le7-ong5 kio3 tok-gek8 e5 sai-hu7 lai5 khoaN3; hit e5 sai-hu7 kong2, Si7 chit8 te3 chioh8-thau5, thai3 u7 sim2-mih8 ki5-kha2? Le7-ong5 kong2 Pian7 Ho5 si7 khi-phian3 i, chiu7 chiong to3-kha ka7 cham7-khi2-lai5. Au7-lai5 Le7-ong5 si2-khi3, Bu2-ong5 soa3-chiap lai5 che7 ui7. Pian7 Ho5 koh chiong hit te3 chhou-gek8 theh8 khi3 hian3 hou7 Bu2-ong5. Bu2-ong5 iu5-goan5 tiau3 gek8-kang lai5 khoaN3, ia7 kong2 si7 chioh8-thau5. Bu2-ong5 ia7 kong2 i si7 khi kun, chiong chiaN3-kha ia7 ka7 cham7-khi2-lai5. Ke3 bo5 joa7-ku2, Bu2-ong5 ia7 si2, chiu7 oaN7 Bun5-ong5 teh che7 ui7. Chit e5 Pian7 Ho5 chiah chiong hit te3 gek8 theh8 khi3 ti7 soaN-kha, ti7 hia tit8-tit8 khau3, chiok-chiok u7 saN-mi5 saN-jit8, sim7-chi3 bak8-sai2 lau5-liau2, soa3 lau5 huih chhut-lai5. Bun5-ong5 chiu7 kio3 lang5 khi3 mng7 i, Si7 sim2-mih8 ian5-kou3? Kok-lai7 e5 lang5 siu7 cham7-kha e5 heng5-hoat8 si7 chin choe7, li2 siaN2-su7 khau3 kau3 chit khoan2 e5 chham2-chhoeh? Pian7 Ho5 chiah kong2, Goa2 m7 si7 in-ui7 teh khau3 goa2 e5 kha cham7-khi2-lai5, si7 in-ui7 beng5-beng5 si7 po2-gek8, lai5 liah8 choe3 si7 chioh8-thau5, hian7-hian7 si7 lau2-sit8 oe7, ka7 liah8 choe3 kong2 peh8-chhat8; sou2-i2 khau3-liau2 chiah oe7 chiah-nih thong3-sim lah. Ong5 thiaN-kiN3 che oe7, chiu7 phai3 tok-gek8 e5 sai-hu7, lai5 boa5 hit te3 chioh8-thau5, ko2-jian5 lai7-bin7 hian2 chhut po2-gek8, soa3 chiong hit te3 po2-gek8 mia5 kio3 Ho5--si7 e5 phek. Kau3 Chin5 Si2-hong5 e5 si5, Chiong hit te3 phek khek choe3 Hong5-te3 in3; au7-lai5 liu5-thoan5 choe3 kok-po2. 
 TaN Ia5-sou e5 to7-li2, kiam2 m7 si7 bo5 te3 thang chhu2 e5 po2 mah? Ia5-sou u7 kong2, Thian-kok si7 chhin-chhiuN7 khng3 ti7 hng5-nih8 e5 po2-poe3, lang5 khoaN3-kiN3, chiu7 chiong i sou2 u7 e5 khi3 boe7, lai5 boe2 hit te3 hng5. Kho2-sioh lang5 m7 na7 m7-bat si7 po2, hoan2-tng2 eng7 choe7-choe7 hang7 lai5 hui2-pong3. Kau3-hoe7 chhou-siat e5 si5, tu2-tioh8 chin choe7 e5 khun2-tiok8, siu7 chin choe7 e5 leng5-jiok8; m7 na7 chhin-chhiuN7 Pian7 Ho5 hou7 lang5 cham7 kha na7-tiaN7, sim-chi3 u7 e5 pang3-sak siN3-mia7 lai5 kan-cheng3 to7-li2. Kai-chai3 thoan5-to7 e5 lang5 long2 bo5 loe2-chi3, thau5-cheng5-e5 poah8-loh8-khi3, au7-bin7-e5 koh chan7-khi2-lai5. Sou2-i2 chit-tiap8 kau3-hoe7 u7 thang chiah-nih heng-ong7. Siat-su2 lang5 na7 oe7 chhin-chhiuN7 Chhou2 Bun5-ong5 e5 khoan2, chim-chiok lai5 chhui2-mou5, chin ke2 liam5-piN chiu7 beng5-pek8. 
 Sian7 iu2 sian7 po3 
 Chai7-cha2 Song3-kok u7 chit8 ke-khau2 put-chi2 gau5 choe3 ho2-su7, tak8-hang7 chiau3 jin5-ai3 kong-gi7 lai5 kiaN5. Keng-ke3 saN te7 lang5 long2 bo5 koe2-oaN7. Au7-lai5 in chhu3-nih8 u7 chit8 chiah ou-gu5 hut-jian5 siN chit8 chiah peh8 e5 gu5-a2-kiaN2. Chiu7 khi3 mng7 Khong2-chu2; Khong2-chu2 kong2, Che si7 ho2 e5 tiau7-thau5, thang eng7 lai5 che3-hian3 Siong7-te3. Ke3 u7 chit8 ni5 ku2, in lau7-pe7 e5 bak8-chiu ia7 bo5 choe3 thiaN3, hut-jian5-kan chhiN-mi5 khi3. Hit chiah ou-gu5 iu7-koh siN chit8 chiah peh8 gu5-a2-kiaN2. In lau7-pe7 kah in kiaN2 khi3 mng7 Khong2-chu2; in kiaN2 chiu7 in3 i kong2, Ku7-ni5 khi3 mng7 i, kong2-liau2 ia7 bo5 iaN2, koh hoan2-tng2 li2 e5 bak8-chiu ia7 bo5 khoaN3-kiN3, mih-sai2 koh khi3 mng7 i? In lau7-pe7 chiu7 kong2, Seng3-jin5 e5 oe7 sui-jian5 chiam7-si5 be7 eng3-giam7, au7-lai5 tek-khak u7 eng2-hiong2; tai7-chi3 iau2-be7 liau2, li2 thang khi3 mng7 i.” 
 I e5 kiaN2 chiu7 koh khi3 mng7 Khong2-chu2; Khong2-chu2 iu5-goan5 kong2 si7 ho2 tiau7-thau5, kah in khi3 hian3-che3 hou7 Siong7-te3. In kiaN2 to3-lai5 ka7 in lau7-pe7 kong2, iu5-goan5 chiau3 Khong2-chu2 e5 oe7 khi3 kiaN5; koh ke3 chit8 ni5, lian5 in kiaN2 e5 bak8-chiu ia7 soa3 chhiN-mi5. 
 Au7-lai5 Chhou2-kok nia2 peng lai5 kong-Phah Song3-kok, chiong siaN5-ti5 ui5-khun3 chin ku2, niu5-chhau2 chiah8 kau3 long2 chin7, peh-siN3 chiong in e5 kiaN2 oaN7 pat8 lang5 e5 kiaN2 thai5 khi2-lai5 chiah8; in ui7 ka-ki7 siN e5, thai5 boe7 loh8 chhiu2. Bo5 chha5-liau7 chiu7 eng7 si2-lang5 e5 kut-thau5 lai5 hiaN5; oe7 sio-thai5 e5, long2 tioh8 khi3 kap tui3-tek8 chiap-tin7; lang5 si2 chit8 poaN3 khah ke, khoaN3 he chham2 ah8 m7 chham2? Kai-chai3 in pe7-a2-kiaN2 in-ui7 long2 chhiN-mi5, bo5 tiau3 khi3 choe3 peng, chiah bo5 tu2-tioh8 chit ho7 e5 kan-khou2. Kau3 au7-lai5 Chhou2-peng the3-khi3, in pe7-a2-kiaN2 e5 bak8-chiu ia7 soa3 ho2-ho2-khi3 lah. 
 Koh chit8 hang7, Iong5 Hou2 ti7 Lou2-kok choe3 jiau2-loan7 e5 si5, Lou2-kok e5 jin5-kun beng7-leng7 chiong siaN5-mng5 koaiN-khi2-lai5; na7 liah8 tioh8 Iong5 Hou2 e5, beh tang7-tang7 siuN2 in, na7 pang3 hou7 chau2-khi3, chiu7 beh tang7-tang7 pan7 in e5 choe7. Iong5 Hou2 hou7 lang5 ui5-khun3 ti7 lai7-bin7, boe7 tit chhut khi3, chiu7 siuN7 beh eng7 khiam3 koah au5 lai5 chu7-chin7. U7 chit8 e5 kou3 siaN5-mng5 e5 ka7 i kong2, ThiN-kha-e7 e5 lou7 chin choe7, mih-sai2 tioh8 an2-ni lai5 kiaN5 te2-lou7; goa2 pang3 li2 chhut khi3. Iong5 Hou2 chiu7 kiah8 kiam3 theh8 chhiuN, phah chhut ui5-goa7 lai5, chau2 kau3 siaN5-mng5 kha, kou3 siaN5-mng5 e5 chiu7 ka7 i khui. Iong5 Hou2 beh chhut siaN5 e5 si5, hoan2-tng2 eng7 chhiuN tui3 kou3 siaN5-mng5-e5 e5 chhiu2-tou2 tuh8 chit8 khang. Hit e5 kou3 siaN5-mng5 e5 sim-lai7 am3-chiN7 oan3-hun7 kong2, Chit e5 lang5 ia7 chin bo5 gi7, goa2 piaN3-mia7 lai5 pang3 i chhut khi3, i hoan2-tng2 ka7 goa2 tuh8 chit8-e7, chit ho7 lang5 tu2-tioh8 chit ho7 e5 chai-eh, sng3 si7 eng-kai. 
 Au7-lai5 Lou2-kok e5 jin5-kun thiaN-kiN3 Iong5 Hou2 i2-keng chau2 chhut siaN5 goa7, chiu7 toa7 siu7-khi3, mng7 khoaN3 tui3 sim2-mih8 siaN5-mui5 to5-chau2, chiu7 chiong kou3 siaN5-mng5 e5 long2-chong2 liah8 lai5; na7 khoaN3 u7 tioh8-siong e5, chiu7 kong2 si7 u7 kap Iong5 Hou2 ti2-tek8 tong3 boe7 tiau5, an2-ni tioh8 tang7-tang7 siuN2 in; bo5 tioh8 siong e5, chiu7 gi5 in m7 kheng2 chhut-lat8, a2-si7 thau pang3 i chau2, long2 ka7 i tang7-tang7 heng5-hoat8. 
 TaN Seng3-keng u7 kong2, Hoan7-su7 long2 kap sin3 Chu2 e5 lang5 u7 li7-ek. An2-ni thang chai lang5 ti7 chit se3-kan, long2 tioh8 chin7-sim chun-than3 to7-li2 lai5 choe3 tai7-chi3, bo5 lun7 tu2-tioh8 sim2-mih8 hoan7-lan7 kan-khou2, a2-si7 siu7-tioh8 sim2-mih8 chhi3-lian7, boe7-oe7 kong2-tit m7-si7 ka-ki7 u7 li7-ek e5 sou2-chai7. Kho2-sioh u7 chit8 khoan2 chhian2-kian3 e5 lang5, na7 tu2-tioh8 khah bo5 chheng3-i3 e5 su7, a2-si7 gu7-tioh8 sio2-khoa2 e5 chhi3-lian7, chiu7 oan3-thiN hun7-toe7, loe2 chit-e5, me7 hit-e5, kong2 thiN bo5 bak8-chiu, lang5 bo5 kong-to7, sian7-sim to2 teh go7, ok-sim ti3 se-bo7. Khiok m7 chai sou2 tu2-tioh8 e5 hoan7-lan7 kap sou2 siu7 e5 chhi3-lian7, chiaN3 si7 i pun2-sin toa7-toa7 u7 li7-ek e5 sou2-chai7. 
 Ki5-koai3 e5 tai7-chi3 
 SaN chheng ni5 cheng5, Chiu Bu2-ong5 khi2 peng hoat8 Tiu7-ong5. Kau3 tek-seng3 to3-lai5 e5 si5, u7 tiau3 nng7 e5 siu7 liah8 e5 peng-a2 lai5. Bu2-ong5 mng7 in kong2, Lin2 kok-nih8 u7 chhut sim2-mih8 ki5-koai3 e5 su7 bo5? Chit8 e5 peng-a2 kong2, Goan2 kok-lai7 ki5-koai3 e5 tai7-chi3, chiu7-si7 chheng-thian pek8-jit8 khoaN3-kiN3 thiN-teng2 e5 chhiN, iah8 loh8 ang5-hou7 chhin-chhiuN7 loh8 huih e5 khoan2. Iau2 chit8 e5 peng-a2 kong2, Chit e5 tai7-chi3 sui-jian5 si7 ki5-koai3, sng3 si7 sio2-khoa2; goan2 kok-nih8 te7 it toa7 ki5-koai3 e5 tai7-chi3, chiu7-si7 kiaN2-ji5 m7 thiaN lau7-pe7 e5 oe7, sio2-ti7 m7 thiaN hiaN-ko e5 oe7, jin5-sin5 m7 thiaN kun-ong5 e5 oe7, chit ho7 chiah thang sng3 si7 toa7 ki5-koai3 e5 tai7-chi3. Bu2-ong5 thiaN-kiN3 chit ho7 oe7, chiu7 ngiauh-khi2-lai5, ka7 hit e5 peng-a2 kiaN5 chit8 e5 toa7 le2. Che Bu2-ong5 m7 si7 chun-keng3 hit e5 liah8 lai5 e5 peng-a2, si7 chun-keng3 i sou2 kong2 e5 oe7. 
 TaN lan2 chia e5 hu7-jin5-lang5, beng5-beng5 si7 thiN siN chu7-jian5 chit8 siang oe7 kiaN5 oe7 chau2 e5 ho2 kha, khiok tian-to3 hui3 chin choe7 sim-sin5, siu7 chin choe7 kan-khou2 thang3-thiaN3, lai5 pak8 kau3 soe3-soe3-soe3, phaiN2 kiaN5 phaiN2 tah8, na2 chhin-chhiuN7 tai3-chit8 e5 khoan2. Koh chit8 hang7 beng5-beng5 si7 te7-it tok8, chin khou2 chin kui3 e5 a-phian3 hun, khioh ka7 i khoaN3 choe3 thng5-tiN bit8-tiN e5 mih8. Cha2-cha2 am3-am3, chhit-chong5 peh-chong5, ia7 si7 beh ou2 lai5 chiah8, kheng-ka tong7-san2, bou2-kiaN2 pang3-lang3 teh, ia7 bo5 iau3-kin2. Iah8 koh beng5-beng5 si7 chit8 sin hit ho7 thou5 chhiok8, a2 si7 chha5 khek, choa2 kou5 e5 mih8,u7 bak8-chiu boe7 khoaN3, u7 hi7-khang boe7 thiaN, u7 chhui3 boe7 kong2 oe7, bo5 leng5 bo5 siaN3 e5 ngou2-siong7, khiok bo5 lun7 si7 chun-kui3, ha7-chian7, song3-hiong, ho2-giah8, ta-pou, cha-bou2, lau7-lang5 gin2-na2, gong7-e5 sek-e5, tak8 teng2-ho7 e5 lang5 long2 teh liau2 chiN5 liau2 kang khi3 keng3-pai3 i. Che kiam2 m7 si7 lan2 chia ia7 saN hang7 te7 it toa7 ki5-koai3 e5 tai7-chi3 mah? 
 Kou3 cheng5 bo5 kou3 au7 
 Chong Chiu ti7 Tiau-leng5 e5 sou2-chai7 teh kiaN5-iu5, khoaN3-kiN3 tui3 lam5-hng u7 chit8 chiah chhiok-chiau2 pe lai5, sit8 tng5 u7 chhit chhioh, bak8-chiu e5 toa7 beh kau3 chit8 chhun3; pe lai5 e5 si5, tui3 Chong Chiu e5 thau5-khak ka7 khap8 chit8-e7, chiah pe khi3 hioh ti7 bin7-thau5-cheng5 e5 lat8-chi2 chhiu7 nih8. Chong Chiu chiu7 kong2, Che si7 sim2-mih8 chiau2, sit8 sui-jian5 tng5. Thai3 boe7 liam5-chiap8, bak8-chiu hiah toa7, khiok bo5 beng5-lang2? Chiu7 bi oa2 khi3, siuN7 beh eng7 toaN7-chi2 ka7 toaN7. Hut-jian5 khoaN3-kiN3 chit8 chiah am-pou5-che5, hioh ti7 chhiu7-teng2 im3-ng2 e5 sou2-chai7, toa7-soe3 siaN thi5 kau3 put-chi2 ho2 thiaN, chhin-chhiuN7 chin tek-koat e3 khoan2; khiok m7 chai au7-bin7 u7 chit8 chiah chhau2-kau5 beh lai5 liah8 i. Hit chiah chhau2-kau5 kou3 so5 oa2 beh khi3 liah8 am-pou5-che5; khiok m7 chai au7-bin7 hit chiah chhiok-chiau2 khoaN3-kiN3, ia7 thiau3 oa2 lai5 beh tok i. Hit chiah chhiok-chiau2 beh tok hit be2 chhau2-kau5 e5 si5, ia7 m7 chai Chong Chiu eng7 toaN7-chi2 beh ka7 i toaN7. Chong Chiu khoaN3 chit ho7 khoan2-sit, chiu7 chiah8 chit8 kiaN, chiah thou2-khui3 kong2, Se3-kan tak8 hang7 to si7 an2-ni, long2 si7 kou3 ti7 bak8-chiu cheng5 e5 li7-ek, bo5 kou3 au7-bin7 e5 ham7-hai7; goa2 na7 kan-ta kou3 beh toaN7 hit chiah chiau2, m7 chai au7-bin7 u7 hou2 a2-si7 sai beh lai5 ka7 goa2 a2 bo5. Chiu7 chiong toaN7-chi2 kap keng siu-khi2-lai5, koaN2-kin2 chau2 to3-khi3. 
 TaN lun7-kau3 se3-kan lang5, tai7-khai3 long2 si7 an2-ni; u7-e5 kho3 i kiong5-beng2 lai5 khi-hu7 nng2-chiaN2, u7-e5 si7-toa7 khi-hu7 si7-soe3, a2-si7 ho2-giah8 khi-hu7 song3-hiong, chun-kui3 leng5-jiok8 pi-chian7; chi2-u7 kou3 bak8-chiu-cheng5 e5 khoaN3-oah8, long2 bo5 kou3 au7-lai5 e5 ho7-hoan7. Thai3 m7 siuN7 bo5 lun7 hou7 lan2 an2-chaiN2-iuN7 e5 u7 se3-lek8, an2-chaiN2-iuN7 e5 hu3-kui3, ia7 iau2 u7 chit8-e5 koh-khah kiong5, koh khah toa7, te7-it hu3-kui3 e5, khia7 ti7 lan2 e5 ka-chiah-au7 teh kam-tok lan2? Siok8-gu2 kong2, Ok be2 ok lang5 khia5; koh kong2, Lang5 beh hai7 lang5 ThiN m7-kheng2, ThiN beh hai7 lang5 ti7 bak8-cheng5. Lang5 na7 siuN7 kau3 tui3 thiN-nih8 u7 Siong7-te3 teh kam3-chhat, chiu7 ka-ki7 e5 choe7, to bo5 te3 thang siam2-pi7, beh thai3 u7 eng5 thang khi3 khi-hu7 lang5 leh? 
</CL>
<HL>

溺愛m7是疼痛 
在早支那分做列國e5時，楚國龔王kap晉國厲公 ti7鄢陵e5所在交戰；楚兵大敗，龔王一目著傷。伊領兵 e5 總司令官名叫子反，心內不止煩惱。M7-ku2伊一個癖真m7好，就是愛食酒；若食酒就睏歸暝歸日；因為出軍，所以禁酒。伊有一個奴僕，名陽穀，不止gau5款待伊，真gau5疼伊e5主人，看見子反煩惱到an2-ni，想伊平素愛食酒，就捧一大甌，當眾人e5面前騙伊講是茶。子反一下鼻就知叫是酒；就想，這是陽穀疼我，所以創酒騙講是茶，來hou7我食。伊就ka7伊lim落去，koh叫捧茶來。陽穀猶原將酒hou7伊；無想一甌過一甌；食了煞大醉，倒ti7帳棚內，睏到不知天地。楚龔王想隔日beh koh kap晉國交戰；就差人去請子反來參詳； 啥知子反酒醉若死一般樣。就想家己也著傷，專靠子反一人；今伊an2-ni，beh thai3會koh交戰tit？姑不chiong透暝抽兵倒去。就將子反交託一個真gau5 choh8箭，名叫養由基，來保護伊，驚了hou7晉國掠去，就真凌辱。到隔日e5日beh晝，子反酒醉精神，才知chiah-e5 代誌，就講，陽穀害我，陽穀害我；我thai3有面thang koh見我e5王？就家己自盡來死。 
照an2-ni看，子反 e5奴僕陽穀，捧酒hou7 子反食e5時，並無半點beh 害子反 e5意思；不過因為子反平素愛食酒，所以將酒hou7伊食，ai3得伊歡喜，算是出ti7疼痛e5心；無料子反竟然因為an2-ni來誤大事，續了性命。現時e5朋友常常勸人食薰lim酒，kiam2 m7是猶原出ti7好意？M7-ku2後來因為hit個人續 tiau5 薰boe7 解 tit，致到傾家蕩產；抑是因為酒醉；來鬧出代誌，kiam2 m7是好意變成歹意lah？所以真心疼朋友e5，攏著出ti7仁愛，m7-thang出ti7溺愛，若是溺愛，就無算是真疼痛。箴言有講，「疼子兒e5，就是害子兒，」也是這個意思。 
狗惡連累酒酸 
宋國有一間酒店，酒也真好，價錢也公道，接接人客也真殷勤，招牌也掛到懸。總是攏無人買，甚至酒也排到續酸去。店主人想了真奇怪，就問伊e5朋友講，Che是甚物緣故？伊e5朋友講，驚lin2 e5門口hit隻狗太惡。店主人講，狗惡an2-chaiN2 樣會hou7酒無生理？ 伊e5朋友講，狗惡人就m7敢去lin2 hia。後來店主 tui3 外面差一個囡仔提錢koaN7酒瓶，beh來搭酒；hit隻狗果然走入，beh 去咬伊。hit個囡仔驚一下，走到尾仔直去；才知酒會無人搭，是為著 an2-ni e5緣故。 
今耶穌e5道理，boe7講tit m7是好e5道理，也boe7講tit是無公道，也boe7 講tit無用好禮接接人，也m7是無有好e5招牌；m7-ku2 iau2有人m7敢倚--來。這個緣故雖然會講tit是無受聖神e5感動，總是hit中間，也boe7免tit有淡薄是親像hit號惡狗e5阻擋。所以凡事著家己做好所行e5模樣，ti7教示著端莊無邪，言語端正無thang嫌，hou7對敵家己見誚，無te3 thang講咱e5歹。 (提多：7，8) 
Gau5除迷信 
二千年前中國有一個人，複姓西門，單名叫豹，做鄴城e5縣官。當伊去接任e5時，看見hia e5人煙真稀微，百項事攏荒廢；伊就查考hit個原因。查了就知hia有一種e5歹風俗，就是一個尪姨 teh 作怪。 
因為在hit所在有一條河，逐年企秋e5時河水就漲起--來，致到淹著hia e5人 e5田園厝宅損失真濟。 
Hit個老尪姨生出謠言講河神 teh 受氣，著用物來祭獻；也著將一個be7出嫁e5查某囡仔妝sui2-sui2，將廬竹縛做船hou7伊坐，才ka7伊放hou7水流去； 流無偌遠就沈落--去，號做送hou7河神做某。逐年攏著an2-ni。Koh hia有三個老大，也kap hit個尪姨鬥空；若看見有一個較好額 e5人，in就講伊 e5查某子會用tit做河神 e5某。Hiah-e5 好額人顧著伊 e5子，就將錢銀來買呣in，in就轉舌關講，河神m7 tihN8這個，是愛hit個。所以致到好額人攏搬去別所在；chhun hiah-e5 散hiong人。又koh逐年有水災，所以百姓真艱苦。 西門豹已經知是an2-ni，想若beh用嘴講是無路用，因為眾百姓迷信真深，boe7免tit會用無情理 e5話來辯論。就吩咐三個老大講，若beh送查某囡仔hou7河神做某 e5時，我也beh來去拜伊；逐個講，好。 
到hit個時，hit三個老大果然來請西門豹去看。行到河邊 e5 時，看見講千人挨挨khoeh-khoeh teh thang3候。Koh tiap8仔久才看見hit個老尪姨來，有四個徒弟跟隨伊；家己掠做伊是替神辦事，不止驕傲 e5 款。Koh看hit個 beh hou7河神做某 e5 查某囡仔，生做也平常。西門豹就召hit個老尪姨來ka7伊講，我看這個查某囡仔無甚物 sui2，聽候我揀一個較標緻 e5 才ka7伊送去，請你將我 e5 話去ka7河神講。就無容允伊加講話，叫兩個軍人ka7伊掠起來thiam7落河--nih8；伊本身也裝做真信 e5 款，整頓衣冠，用虔誠來企ti7河邊， thang3候伊倒轉來回復。 
到有tiap8仔久，無看見hit 個老尪姨倒轉來，就對眾人講，這個老人做代誌真慢，到今iau2-be7倒轉來。就叫兩個少年e5尪姨來，ka7伊講，Lin2師母較老lah，做代誌真慢，你去問伊看河神講an3怎樣；著liam5-piN倒來回覆我。就叫軍人koh ka7 in拖落去。 
隔cham2然久，猶原無動無靜；就召hit三個老大來講，到底是婦人人攏boe7辦事，去了續無beh倒轉來。Lin2三人較老練，逐項代誌較會曉tit；請你將我 e5 意思去ka7河神講；著趕緊來回覆。也無容允in分訴，叫軍人攏ka7 in拖去，thiam7 ti7河--nih8。眾百姓看了大驚，西門豹猶原假做真虔誠來 thang3候；m7-ku2 也是無半人會倒轉來回覆。就koh召hiah-e5 地保籤首來，ka7 in講，我看婦人人kap老人攏是無路用，逐個有去無回頭；lin2中間甚物人做代誌較me2-liah8，著去催逼in。Hiah-e5 人大驚，逐個磕頭求講，阮攏m7敢lah。西門豹就講，請koh thang3候tiap8仔久。眾人心肝phok8-phok8 chheng2，腳手ngiauh8-ngiauh8 chhoah。Koh過有hiah久，西門豹koh問眾人講，Lin2扑算怎樣？大家講，阮前攏hou7 hit個尪姨騙去；今m7敢lah。西門豹才講，後來若有人koh講河神beh娶某，我就beh用伊去做媒人。Tui3 an2-ni才kah眾人倒去。 
後來西門豹看hit個地勢 e5 高低，來開hit條河；雖然tu2著企秋，也攏無水災，百姓攏koh搬倒轉來，無偌久就真興旺。有人嫌講，西門豹用an2-ni e5 法度是傷硬，無有仁愛。殊不知這幾 e5 人害真濟 e5 百姓，經過幾若十年久，官府攏無法度thang治；就是hou7這幾個死，in e5 罪也iau2補boe7過，何況koh會除去後來 e5 禍患。 
今現時有寡風水先生，kap卜卦，看命看日 e5 人，講in e5 所斷是真著，無差無錯；lin2請慢才信伊，叫in家己先去看in e5 風水，算in家己 e5 命運；若果然有應驗，後來才去信伊也be7遲。 
鯽魚釣大 tai7 
古早支那七國 e5 時，齊國威王坐位第8年，楚國有起真濟兵beh來攻扑齊國，威王就差淳于髡去趙國請救兵，也送趙國 e5 銀 一百金kap四十隻馬。淳于髡 m7好嫌王 e5 禮物siuN薄，就大笑，帽纓也lak--落-來。王就問講，你嫌禮物較輕mah？淳于髡講，臣m7敢嫌。王講，你笑啥事？淳于髡就應伊講，我今仔日tui3東爿hia來，看見一人排一 e5 豬腳 kap 一鐘酒，燒香teh許講，求神著保庇，hou7我 e5 懸田低田攏好收成，hou7我 e5 五穀滿滿是，大畚流，細畚漲，有thang食也有thang糶。我看伊所用 e5 物真少，伊所求 e5 向望又真大，所以才chiah愛笑。
威王知伊 e5 意思，就加添黃金2萬兩，白玉二十塊，馬四百匹，車也kang2百張。淳于髡才入趙國，果然借著精兵十萬，戰車一千張。楚國 e5 兵聽了，透暝趕緊走倒去。 
論到現時拜偶像 e5 人是kap hit個作田人相像，家己買兩圓仔金香燭，抑是備辦淡薄無油無鹽 e5 祭物，擔到廟內去孝，想beh求錢財，求福氣，抑是求生子。好佳哉是hit個偶像有目珠boe7會看，有耳孔boe7會聽，有鼻孔也m7知滋味。若beh小可有靈聖，抑是有淡薄智識，看見人用這款粗俗 e5 香燭，無影 e5 金銀，kap hiah-e5 食boe7入嘴 e5 祭物，來求一概 e5 大福氣，較加ma7將hit個人ka7伊趕出門外，續責備hit個人講，你看我是塗chhiok8柴刻 e5 ，boe7會分別真假芳臭，才用這號來騙我mah？所以聖經有講，人敬拜上帝，的確著用心誠實來敬拜伊。
著求家己 
古早夏朝 e5 時，有一個王名伯啟，kap 有扈 ti7 甘澤 e5 所在相thai5，伯啟thai5輸。伊 e5 眾人臣請伊koh整頓兵馬kap伊交戰。伯啟講，M7免koh戰lah；我 e5 地也boe7較少伊，百姓也比伊較濟，反轉是我thai5 輸，che的確是我 e5 德行m7好，教示也m7好。Tui3 an2-ni 伯啟就坐也無求好位，食也是無chhe7好味，樂器也無beh修理，子兒也無ka7伊妝飾，koh尊敬序大，疼痛序細，揀選gau5人，來tau3料理國事。今才過一年na7-tiaN7，hit個有扈續家己來降伊。 
今這tiap8 e5 人teh傳道，每每講人 e5 心太硬，無hiah-nih8快感化。我看這句話也無的確攏an2-ni。今ai3代先請問傳道--e5 ，道學有偌深，品行有偌好。若是家己 e5 道學也小可，品行也無thang o-lo2，一下講起道理，chhin3-chhai2 拖東拖西，不tap不七，lam7-sam2講long2 teh，就ka7伊過去；若做代誌，出在in e5 意思，怪癖刻薄，無存良心，我若這款 e5 傳道理，我 kiam2 thang講是人 e5 心肝太硬mah？俗語講，將心比心。Koh講，家己四兩ng2著除起來。若beh家己無歡喜講究聖經，無beh照聖經來行，反轉去勸人著查考聖經，趁聖經 e5 話來行，an2-ni kiam2 m7是自相矛盾mah？ 
看人teh講話 
在早孔子出外行遊，馬te3無著路，續去食著做田人 e5 稻仔。Hit個農夫受氣，將 hit 隻馬拖去用索仔縛 teh。孔子叫子貢去討。子貢用謙遜禮貌 e5 面色，kap伊講真濟好話，也ka7伊坐m7著。 
Hit個農夫m7還伊，孔子講，我照人 e5 法度好好ka7伊講，伊卻m7聽；che是親像用牲禮teh款待野獸，彈樂器hou7鳥聽，算是我 e5 m7著，m7是 伊 e5 m7著。就教馬夫去；hit個馬夫一下看見做田人就講，你所做 e5 田，tui3東海到西海，我 e5 馬出來，beh tah8落去chhe7食，怎樣會免tit食著你 e5 稻仔leh？Hit個農夫聽了大歡喜，就將馬thau2起來，hou7伊牽倒去。 
今論到咱 e5 人teh交接往來，也著惟時制宜，見機而作；若執伊一個癖，掠死板來做，的確是無利益。譬論冬天beh到，就著備辦棉裘，夏天著備辦熱衫，嘴礁著備辦茶湯，枵著備辦飯；che是定著 e5 理氣。傳道e5猶原著 an2-ni。譬論若kap土蠢m7-bat聖道 e5 人講，著用較快bat較淺現 e5 道理，in才聽了會明白；若tu2著較斯文 e5 讀冊人，著用較深較奧妙 e5 道理，in聽了才會入耳。設使若kap博學斯文 e5 人，用hit號下等粗魯 e5 話kap伊講，tu2著庸夫俗子反轉弄起文墨，an2-ni就hiah-e5 斯文人聽了反轉會看輕，hiah-e5 粗腳赤手 e5 ，又哪親像鴨仔teh聽雷，自然聽了就boe7落耳，亦beh thai3有功效leh？可見傳道 e5 人，著會文，亦著會武，有時照咱平常，有時著用文雅。所以當時保羅teh傳道，伊是看到甚物地方，對甚物號人，應該著講甚物話，攏無執死訣。親像聖經有講，M7-thang用珍珠hiat hou7豬狗。斟酌來想這個意思，thang知珍珠有珍珠 e5 路用，豬狗有豬狗 e5 所愛；beh thai3會共一款來議論tit leh？ 
守株待兔 
莊子有講，宋國有一個作田人，看見一隻chhiN驚走 e5 兔仔，chong5來撞著樹株續死去。Hit個作田人就giau5疑 hit欉樹株，是會煞兔，就放sak伊耕作 e5 事，專工來toa3樹株下 thang3候，向望看有兔會走--來，thang hou7咱拾著。
今論到天腳下 e5 物，逐項咱都有份，不過著用價錢來去買，若kan-ta看teh欣羨是無路用。因為現時 e5 人若看見官家子弟，抑是業戶子孫，得著in序大人 e5 業產，歸日食飽閒閒，亦無做甚物頭路，kan-ta四界thit-tho5歡喜快樂，就講，Hit-e5 是有帶食樂來出世，抑是講，天財家己來。Che不而過是叫人m7-thang tui3重錢銀過頭。M7 ku2 hit 號貧憚m7 ai3 趁 e5 人常常用che來講，致到誤來誤去，陷害m7是小可。An2-ni kiam2 無 kap這個守株待兔 e5 人像款 e5 憨mah？Thai3 m7想人活ti7世間，雖然天無餓人，也著咱本身伸手去提來囥hit嘴--nih8。何況上帝生咱有腳有手，是beh hou7咱運動做代誌，m7-na7幫贊家己，也ai3 hou7別人得著利益。俗語有講，天地圓lin-lin，chhoan3餓是單身。Koh人算是萬項物第一靈巧e5，thai3 thang家己蹧踢？就是精牲禽獸ma7著四界去討食，莫叫人是第一活潑e5；kiam2有講，生咱 e5 身軀，是beh做衫仔架，腹肚是beh做飯斗na7-tiaN7？雖然祖上有留淡薄產業，夠額hou7咱一世人thang食、穿、用，也m7-thang歸日無所事事。宋朝陸象山有一首歌，就是做來教示這款 e5 人；歌nih8講： 
聽、聽、聽，<BR>Hou7我著磨天注定，<BR>若beh貧憚會枵寒，<BR>M7-thang枵寒才怨命，<BR>天nih8神明有teh聽。
火星會燒原野 
支那列國 e5 時代，楚國 e5 邊界卑梁 e5 地方有一個查某囡仔，kap吳國邊界 e5 查某囡仔相kap採桑。吳國 e5 查某囡仔因為滾笑，誤傷著卑梁 e5 查某囡仔。卑梁 e5 人就chhoa7 hit個著傷 e5 查某囡仔去責備吳國 e5 人。吳國 e5 人因為講話無謙遜，續hou7 卑梁 e5 人ka7伊thai5去。吳國 e5 人後來去卑梁報仇，將hit個人全家ka7伊thai5死了了。卑梁 e5 地方官聽了真受氣講，吳國 e5 人好大膽，食我真到，就領兵去攻擊伊，無論老e5 chiN2-e5 一盡剿滅。 
當hit時吳王夷昧聽見這個代誌，也大受氣，就發兵去攻扑楚國 e5 城池。Tui3 an2-ni吳，楚兩國就定定相thai5。吳國就派公子光領兵去征楚國，ti7 雞父 e5 地方大相thai5；楚兵thai5輸，連元帥將官，有 e5 死、有 e5 hou7掠去。吳兵續去攻扑楚國 e5 京城。佳哉楚王走離，其餘e5土地攏hou7 in佔去。後來楚國e5人臣入秦國去借兵來克服楚國 e5 地。楚王因為經過這擺 e5 thai5輸，就用心來辦國 e5 正事，疼痛伊 e5 百姓，敬重伊 e5 人臣；到幾十年後，吳國也hou7楚國滅去。 
俗語講，小可m7補，大空就艱苦。一粒一粒 e5 火星若無hoa，會燒遍山野。一滴一滴 e5 水泉若無煞，會變成江河。無論是小可 e5 代誌，著設法hou7 歸逐，m7-thang出在伊運動，到一下發作 e5 時，續boe7收拾tit。親像歐洲這兩年 e5 大交戰，kiam2 m7是對奧國皇太子 e5 起因mah？會友 e5 做事，koh 著真細膩，m7-thang掠做小可來無謹慎，驚了會大大阻擋教會 e5 進步。 
有禮數e5得著賞 
在早列國 e5 時，趙襄子kap智伯不睦，無若久續惹去交戰。襄子擋boe7 tiau5，兵敗走入晉陽城，hou7 智伯圍困真久。後來虧tit伊 e5 參謀張孟談好膽去見韓、魏，兩人，說in來叛智伯，kap襄子連合，反轉攻扑智伯，到智伯滅去了。Teh賞賜功臣 e5 時，卻是高赫得著上等賞。孟談想m7出，就講，Ti7 晉陽城 e5 事，高赫也無大功勞，an3怎樣伊賞上等？襄子應伊講，我ti7 晉陽 e5 時，國家真危險，我 e5 位攏boe7保tit，眾人臣 e5 中間，就逐個攏有驕傲侮慢我 e5 意思，只有高赫猶原真謙卑，無失君臣 e5 禮數；所以才賞伊上等。
Hit時孔子聽見這號話，就講，An2-ni真好；襄子賞一個人，就天腳下做人臣 e5 ，攏m7敢失禮lah。 
今世間人大概攏是an2-ni；若hit個人有財有勢thang hou7靠，人就百般來奉承，真gau5扶thaN2；亦若hit個人較失勢，抑是錢已經了，人就反轉講伊 e5 是非，另外一款e5面目teh款待伊。這款 e5 人上第一濟。耶穌有講，人ti7上帝 e5 面前，逐項代誌攏著謙卑，才會得著上帝 e5 賞賜；若驕傲自誇，雖然有功勞，也無的確會得著上帝 e5 賞賜。所以法吏賽人 e5 祈禱，boe7會受著歡喜接納；若是thiu-hiong3 e5 人teh祈禱，反轉得著上帝aN3落來聽伊。 
隨機應變 
古早有一個猛人，叫做卞莊，看見有兩隻虎公家食一隻牛。卞莊就beh去扑hit兩隻虎；有跟toe3伊 e5 人講，且慢chiah；虎算是猛獸，牛是好食 e5 物。現在兩隻虎，相kap食一隻牛，牛既然是好 e5 食物，兩隻虎的確會相爭食；若相爭食，就會相咬；亦相咬了大隻 e5 會著傷，細隻 e5 會死。你theng3候tiap8仔久，thai5這隻著傷 e5 虎，kiam2無一舉兩得mah？An2-ni你就m7免扑虎 e5 勞苦，koh得著thai5死兩隻虎 e5 好名聲。卞莊就聽候無tiap8仔久，果然兩隻虎相爭食續相咬，細隻 e5 咬到beh死beh死，大隻 e5 也著重傷。卞莊才倚去將兩隻攏tuh8--死；扛倒來 e5 時，人m7知，真o-lo2伊，講伊一個人扑死兩隻虎，hit個名聲就真透。 
今無論toh落一等 e5 人teh做代誌，m7-thang一味靠勇猛，使性地，硬硬beh做；攏著隨機應變，看時勢才thang振動，就較m7免費傷濟 e5 氣力，koh成功也大。 
真gau5取寶 
楚國有一個人，姓卞名和，ti7山nih8得著一塊粗玉，就提去獻hou7楚國厲王，ka7伊講，內面有寶玉，厲王叫琢玉e5師父來看；hit 個師父講，是一塊石頭，thai3有甚物奇巧？厲王講卞和是欺騙伊，就將倒腳ka7斬起來。後來厲王死去，武王續接來坐位。卞和koh將hit塊粗玉提去獻hou7武王。武王猶原召玉工來看，也講是石頭。武王也講伊是欺君，將正腳也ka7斬起來。過無偌久，武王也死，就換文王teh坐位。這個卞和才將hit塊玉提去ti7山腳，ti7 hia直直哭，足足有三暝三日，甚至目屎流了，續流血出來。文王就叫人去問伊，是甚物緣故？國內 e5 人受斬腳 e5刑罰是真濟，你啥事哭到這款 e5 慘 chhoeh？卞和才講，我m7是因為teh哭我 e5 腳斬起來，是因為明明是寶玉，來掠做是石頭，現現是老實話，ka7掠做講白賊；所以哭了才會chiah-nih痛心lah。王聽見che話，就派琢玉 e5 師父，來磨hit塊石頭，果然內面顯出寶玉，續將hit塊寶玉名叫和--氏 e5 璧。到秦始皇 e5 時將hit塊璧刻做皇帝印；後來流傳做國寶。 
今耶穌 e5 道理，kiam2 m7是無te3 thang取 e5 寶mah？耶穌有講，天國是親像囥ti7園nih8 e5 寶貝，人看見，就將伊所有 e5 去賣，來買hit塊園。可惜人m7 na7 m7-bat是寶，反轉用濟濟項來誹謗。教會初設 e5 時，tu2著真濟 e5窘逐，受真濟 e5 凌辱；m7 na7親像卞和hou7人斬腳na7-tiaN7，甚至u7 e5 放sak性命來干證道理。佳哉傳道 e5 人攏無餒志，頭前 e5 跋落去，後面 e5 koh贊起來。所以這tiap8教會有thang chiah-nih興旺。設使人若會親像楚文王 e5 款，斟酌來揣磨，真假liam5-piN就明白。 
善有善報 
在早宋國有一家口不止gau5做好事，逐項照仁愛公義來行。經過三代人攏無改換。後來in厝nih8有一隻烏牛忽然生一隻白 e5 牛仔子。就去問孔子；孔子講，Che是好 e5 兆頭，thang用來祭獻上帝。過有一年久，in老父e5目珠也無做疼，忽然間青瞑去。Hit隻烏牛又koh生一隻白牛仔子。In老父教in子去問孔子；in子就應伊講，舊年去問伊，講了也無影，koh反轉你 e5 目珠也無看見，mih使koh去問伊？In老父就講，聖人 e5 話雖然暫時be7應驗，後來的確有影響；代誌iau2-be7了，你thang去問伊。
伊e5子就koh去問孔子；孔子猶原講是好兆頭，教 in去獻祭hou7上帝。In子倒來ka7 in老父講，猶原照孔子 e5 話去行；koh過一年，連in子 e5 目珠也續青瞑。 
後來楚國領兵來攻扑宋國，將城池圍困真久，糧草食到攏盡，百姓將in e5 子換別人 e5 子thai5起來食；因為家己生e5，thai5 boe7落手。無柴料就用死人 e5 骨頭來hiaN5；會相thai5 e5 ，攏著去kap對敵接陣；人死一半較加，看he慘 ah8 m7 慘？該哉in父仔子因為攏青瞑，無召去做兵，才無tu2著這號e5艱苦。到後來楚兵退去，in父仔子 e5 目珠也續好好去lah。 
Koh一項，陽虎 ti7魯國做擾亂 e5 時，魯國 e5 人君命令將城門關起來；若掠著楊虎 e5，beh重重賞in，若放hou7走去，就beh重重辦in e5 罪。陽虎 hou7人圍困ti7內面，boe7 tit出去，就想beh用劍割喉來自盡。有一個顧城門 e5 ka7伊講，天腳下 e5 路真濟，mih使著 an2-ni來行短路；我放你出去。陽虎就kiah8 劍提槍，扑出圍外來，走到城門腳，顧城門 e5 就ka7伊開。陽虎 beh出城 e5 時，反轉用槍對顧城門e5 e5 手肚tuh8一孔。Hit e5 顧城門e5 心內暗靜怨恨講，這個人也真無義，我拚命來放伊出去，伊反轉ka7我tuh8一下，這號人tu2著這號 e5 災厄，算是應該。
後來魯國 e5 人君聽見陽虎已經走出城外，就大受氣，問看 tui3甚物城門逃走，就將顧城門 e5 攏總掠來；若看有著傷 e5 ，就講是有kap楊虎抵敵擋boe7 tiau5，an2-ni 著重重賞in；無著傷 e5 ，就疑in m7肯出力，抑是偷放伊走，攏ka7伊重重刑罰。 
今聖經有講，凡事攏kap信主 e5 人有利益。An2-ni thang知人ti7這世間，攏著盡心遵趁道理來做代誌，無論tu2著甚物患難艱苦，抑是受著甚物試練，boe7會講tit m7是家己有利益 e5 所在。可惜有一款淺見 e5 人，若tu2著較無稱意 e5 事，抑是遇著小可 e5 試練，就怨天恨地，詈這個，罵hit個，講天無目珠，人無公道，善心倒teh餓，惡心戴紗帽。卻m7知所 tu2 著 e5 患難 kap 所受 e5 試練，正是伊本身大大有利益 e5 所在。 
奇怪 e5 代誌 
三千年前，周武王起兵伐紂王。到得勝倒來 e5 時，有召兩個受掠 e5 兵仔來。武王問in講，Lin2國nih8有出甚物奇怪 e5 事無？一個兵仔講，阮國內奇怪 e5 代誌，就是清天白日看見天頂 e5星，亦落紅雨親像落血 e5 款。Iau2一個兵仔講，這個代誌雖然是奇怪，算是小可；阮國nih8第一大奇怪 e5 代誌，就是子兒m7聽老父 e5 話，小弟m7聽兄哥 e5 話，人臣m7聽君王 e5 話，這號才thang算是大奇怪 e5 代誌。武王聽見這號話，就ngiauh起來，ka7 hit e5 兵仔行一個大禮。Che武王m7是尊敬hit個掠來 e5 兵仔，是尊敬伊所講 e5 話。 
今咱chia e5 婦人人，明明是天生自然一雙會行會走 e5 好腳，卻顛倒費真濟心神，受真濟艱苦痛疼，來縛到細細細，歹行歹踏，若親像帶疾 e5 款。Koh一項明明是第一毒，真苦真貴 e5 鴉片薰，卻ka7伊看做糖甜蜜甜 e5 物。早早暗暗，七chong5八chong5，也是beh挖來食，傾家蕩產，某子放lang3 teh，也無要緊。亦koh明明是一身hit 號塗chhiok8、抑是柴刻，紙糊 e5 物，有目珠boe7看，有耳孔boe7聽，有嘴boe7講話，無靈無聖 e5 偶像，卻無論是尊貴、下賤，散hiong、好額，查甫、查某，老人囡仔，憨e5識e5 ，逐等號 e5 人攏teh了錢了工去敬拜伊。Che kiam2 m7是咱chia也三項第一大奇怪 e5 代誌mah？ 
顧前無顧後 
莊周ti7 雕陵 e5 所在teh行遊，看見 tui3南方有一隻鵲鳥飛來，翼長有七尺，目珠 e5 大beh到一寸；飛來 e5 時，tui3莊周 e5 頭殼ka7磕一下，才飛去歇ti7面頭前 e5 栗子樹nih8。莊周就講，Che是甚物鳥，翼雖然長。Thai3 boe7 連捷，目珠hiah大，卻無明朗？就bi倚去，想beh用彈子ka7彈。忽然看見一隻am-pou5-che5，歇ti7樹頂蔭影 e5 所在，大細聲啼到不止好聽，親像真得訣e3款；卻m7知後面有一隻草猴beh來掠伊。Hit隻草猴顧so5倚beh去掠am-pou5-che5； 卻m7知後面hit隻鵲鳥看見，也跳倚來beh啄伊。Hit隻鵲鳥beh啄hit尾草猴 e5 時，也m7知莊周用彈子beh ka7伊彈。莊周看這號款式，就食一驚，才吐氣講，世間逐項都是an2-ni，攏是顧ti7目珠前 e5 利益，無顧後面 e5 陷害；我若kan-ta顧beh彈 hit隻鳥，m7知後面有虎抑是獅beh來咬我也無。就將彈子kap弓收起來，趕緊走倒去。 
今論到世間人，大概攏是an2-ni；有 e5 靠伊強猛來欺負軟chiaN2，有 e5 序大欺負序細，抑是好額欺負散hiong，尊貴凌辱卑賤；只有顧目珠前 e5快活，攏無顧後來 e5 禍患。Thai3 m7想無論hou7咱an2怎樣 e5 有勢力，an2怎樣 e5 富貴，也iau2有一個koh較強，koh較大，第一富貴 e5 ，企ti7咱e5 ka-chiah後teh監督咱？俗語講，惡馬惡人騎；koh講，人beh害人天m7肯，天beh害人ti7目前。人若想到 tui3天nih8有上帝teh監察，就家己 e5 罪，都無te3 thang閃避，beh thai3有閒thang去欺負人leh？ 
</HL>