<CL>
 Tioh8 chiau3-kou3 sin-the2 
 Gak8-cheng3 Chu2-chhun beh loh8 in tiaN5-nih8 e5 gim5-kiN5-a2, tah8 m7 tu2 ho2, sit-gou7 siong-tioh8 ka-ki7 e5 kha-kut. Kau3 i2-keng i-ho2 kui2-na7 jit8 lah, iau2 bo5 chhut-khi3 kiaN5; bin7-nih8 u7 chin m7 hoaN-hi2 e5 khoan2. I e5 hak8-seng chiu7 mng7 i kong2, Sian-siN in-ui7 sit-gou7 siong-tioh8 kha, taN i2-keng ho2 chiah ku2 lah, iau2 m7-bat chhut mng5, koh chin hoan5-lo2 e5 khoan2, m7 chai si7 sim2-mih8 ian5-kou3? Gak8-cheng3 Chu2-chhun in3 i kong2, Lin2 an2-ni mng7 kai3 ho2; na7 m7-bat tioh8 ka7 in kong2. In-ui7 goa2 bat thiaN-kiN3 Cheng-chu2 teh kong2, kong2 i siu7 Khong2-chu2 e5 ka3-si7, seh-tioh8 pe7-bu2 hou7 lan2 oan5-choan5 e5 sin-the2, lan2 ia7 tioh8 oan5-choan5 lai5 heng5 i, m7-thang siong-hai7-tioh8 seng-khu, ia7 m7-thang sun2-sit heng5-hai5, chiah thang kio3 choe3 si7 hau3-chu2. Kun-chu2 e5 lang5 m7 kaN2 chit8 bak8-nih ku2 pang3 boe7 ki3-tit chit ku3 e5 ka3-si7; sou2-i2 goa2 chiah chin hoan5-lo2. An2-ni kho2-kian3 sin-the2 m7 si7 lan2 sai-khia e5, sng3 si7 pe7-bu2 e5. 
 TaN siN lan2 e5 sin-the2 kap iuN2 chhi7 lan2 e5, sng3 si7 pe7-bu2; siuN2-su3 lan2 e5 leng5-hun5 e5, chiu7-si7 thiN Pe7. Sin-the2 pi2-pheng7 leng5-hun5, chu7-jian5 si7 leng5-hun5 khah tui3-tiong7; pe7-bu2 pi2-pheng7 thiN Pe7, chu7 jian5 si7 thiN Pe7 khah chun-kui3. Seng3-keng u7 kong2, Lang5 e5 sin-the2 si7 Siong7-te3 e5 tian7, Lang5 na7 sun2-hai7 sin the2, chiu7-si7 sun2-hai7 Siong7-te3 e5 tian7, hit e5 choe7 chu7-jian5 koh khah tang7. M7-ku2 se3-kan lang5 u7 e5 ai3 khai, ai3 hoa7, chiah8 a phian3, heng3 poah8 kiau2, lai5 sng2-hai7 in e5 sin-the2 kap cheng-sin5, sim7-chi3 choe3 chhut phaiN2 tai7, lai5 hoan7-tioh8 kok hoat, chiong sin the2 khi3 siu7 heng5-hoat8. M7-na7 leng5 jiok8 tioh8 pe7-bu2 hou7 lan2 e5 sin-the2, boe7 chheng-choe3 u7-hau3 tit, ia7 sun2-hai7-tioh8 Siong7-te3 e5 tian7, hit ho7 choe7 koh khah chhim, koh khah tang7. Chiau3 an2-ni khoaN3, lan2 se3-kan lang5 thai2 thang khoaN3-khin lan2 e5 seng-khu leh? 
 Ke3-sit tioh8 kin2 koe2 
 Beng7-chu2 e5 chheh kong2, Bat u7 chit8 e5 lang5, in chhu3-piN e5 koe na7 lai5 in tau, i chiu7 ka7 i liah8-khi2-lai5 thai5. Na7 tak8 jit8 khoaN3-kiN3, i ia7 tak8 jit8 ka7 i liah8-khi2-lai5. bo5 koh pang3 hou7 i chhut-khi3. Au7-lai5 u7 lang5 ka7 i kong2, Peng5-iu2 ah, li2 tak8 jit8 liah8 lin2 chhu3-piN e5 koe, sit8-chai7 si7 boe7 eng7 tit, chhiaN2 li2 tioh8 kin2-kin2 kai2-ko3. Hit e5 lang5 in3 kong2, Liah8 lang5 e5 koe, goa2 ku2-ku2 chiu7 chai si7 boe7 an2-ni choe3 tit. TaN i2-keng siu7 li2 e5 ho2 ka3-si7, kam-goan7 tui3 taN kai2-ko3, au7 ke3 chit8 geh8-jit8 chiah liah8 chit8 chiah chiu7 ho2; tan2-hau7 me5-ni5 khi2, chiah long2 boh8-tit liah8. 
 Hian7-si5 ia7 u7 chin choe7 lang5, i2-keng chai chiah8 a-phian3 ai3 lim-chiu2, i2-kip8 phiau5 tou2 hit ho7 tai7-chi3, long2 si7 bo5 chiau3 to7-li2. Na7 tu2-tioh8 u7 lang5 khou2-khng3 in, in chiu7 in3 kong2, Goa2 khoaN-a2-si7 to beh koe2. Ia7 u7 kong2, Goa2 au7-geh8 chiu7 beh koe2, u7 e5 kong2, me5 ni5 goa2 chiu7 beh ka7 i tu5-khi3. Che chin-chiaN3 si7 ka-ki7 phian3 ka-ki7; ki3-jian5 chai si7 bo5 chiau3 to7-li2, chiu7 tioh8 liam5-piN koe2-piN3; beh thai3 tioh8 theng3-hau7 me5-ni5 a2 si7 ti7-si7 leh? Khong2-chu2 kong2, U7 ke3-sit chiu7 m7-thang pin5-toaN7 koe2, chiu7-si7 teh kong2 chit khoan2 e5 lang5. 
 Hou5-hun7 bong2 ke3 
 Che5 soan-ong5 ai3 thiaN u5 e5 gak8-khi3, (chhin-chhiuN7 tong7-siau), tak8-pai2 teh pun5 e5 si5-chun7, tioh8 saN pah lang5 choe3 chit8-e7 lai5 pun5. Tong-si5 u7 chit8 e5 Lam5-kok e5 sian-siN lai5 kiN3 Soan-ong5, chheng2 beh jip8 chit e5 pun5 u5 e5 chit-hun7. soan-ong5 put-chi2 hoaN-hi2, tak8 geh8-jit8 ia7 su3 chin choe7 e5 hong7-lok8, kau3-giah8 thang iuN2-chhi7 kui2-na7 pah lang5. Au7-lai5 soan-ong5 si2-khi3, Bin2-ong5 chiap-khi2-lai5 che7 ui7; ia7 iu5-goan5 chin ai3 thiaN u5 e5 gak8-khi3. Chong2-si7 Bin2-ong5 m7-ai3 hiah choe7 lang5 saN-kap pun5, i ai3 sui5 lang5 chit8-e5 chit8-e5 pun5 hou7 i thiaN. Hit e5 Lam5-kok sian-siN thiaN-kiN3 chit ho7 siau-sit, chiu7 than3 cha2 choe3 i to5-chau2 khi3 liau2. 
 Chiau3 an2-ni khoaN3, chit e5 Lam5-kok sian-siN, goan5-pun2 si7 chit8-tiam2-a2 pun5 u5 e5 pun2-su7 to bo5. In-ui7 khoaN3-kiN3 Soan-ong5 hoaN-hi2 thiaN saN pah lang5 choe3 chit8 choe5 pun5, liah8 choe3 che si7 chin ho2 e5 ki-hoe7, oe7-thang ka2-mou7 kap in hou5-hun7 chai7-lai7; ka-ki7 pun5 liau2 ho2 thiaN a2 si7 m7 ho2 thiaN, phah-sng3 Soan-ong5 ia7 thiaN boe7 chhut. Au7-lai5 Bin2-ong5 iu7 ai3 beh sui5 lang5 chit8-e5 chit8-e5 lai5 pun5, an2-ni chiu7 chit8-tiam2-a2 kian3-siau3 to boe7 kham3-tit, boe7 bian2-tit tioh8 tng-bin7 lau3-khui3; sou2-i2 put-tek-put tioh8 tai7-seng to2-chau2. Kho2-sioh se3-kan chhin-chhiuN7 chit e5 Lam5-kok sian-siN e5 lang5 si7 chin choe7; bo5 lun7 si7 choe3 koaN, a2-si7 ka3 oh8, i2-kip8 choe3 thoan5-to7 e5, eng2-eng2 u7 chit teng2 ho7 e5 lang5; chi2-u7 chai hou5-hun7 lai5 that-giah8, choe3 tai7-chi3 lo2-lo2 chho2-chho2 chiu7 ka7 i ke3 khi3, siuN7 thang tou5-bou5 hit si5 e5 hong7-lok8, tek-khak bo5 siuN7 ka-ki7 e5 pun2-su7 chaiN2-iuN7, ia7 bo5 siuN7-kau3 tai7 chi3 e5 seng3-pai7 si7 chai2-iuN7; lai5 ti3-kau3 siong thian hai7 li2, gou7 lang5 e5 toa7 su7. Long2 bo5 siuN7 kau3 au7-lai5 tek-khak u7 chit8 e5 jit8-ki5, chiong tak8 lang5 sou2 choe3 e5 kang, ia7 beh chit8-e5 chit8-e5 tng bin7 ka7 i chhi3, lai5 tiaN7-tioh8 in e5 siuN2-hoat8. Kau3 hit si5 khiok bo5 sou2-chai7 thang khi3 to5-siam2, m7-si7 chhin-chhiuN7 hit e5 Lam5-kok sian-siN, chau2-li7 chiu7 oe7 soah tit. 
 M7-thang long7 hiam2 
 Chong-chu2 u7 kong2, U7 chit8 e5 song3-hiong lang5, kan-ta kho3 chit chhioh8-a2 teh tou7 oah8. U7 chit8 jit8 i e5 kiaN2 chhang3 chui2 bi7 jip8 hai2 toe2 chin chhim, tit-tioh8 chit8 liap8 chin-chu, tat8 u7 kang2 chheng gun5 e5 ke3-chiN5. In lau7-pe7 chit8-e7 khoaN3-kiN3, kiaN-liau2 i e5 kiaN2 tham-sim koh khi3 chhe7, chiu7 theh8 chioh8-thau5 ka7 i tok hou7 phoa3; chiah kong2, Che tat8 kang2 chheng gun5 e5 chu, un2-tang3 si7 chin chhim e5 hai2-toe2, le5-leng5 am7-kun2-e7 e5; li2 tit-tioh8 chit e5 chu, liong7-pit si7 in-ui7 le5-leng5 teh khun3; na7-si7 cheng-sin5 e5 si5, tek-khak si7 bo5 siN3-mia7. 
 Lun7 kau3 se3-kan chiu2 sek chai5 khi3, bo5 kong2 chit8 pai2 chiu7 oe7 hai7 Lang5. Siok8-gu2 kong2, Chiu2 put chui3 jin5, jin5 chu7 chui3; sek put be5 jin5, jin5 chu7 be5. Chhin-chhiuN7 chiah8 a-phian3, bo5 kong2 chit8 poaN3 pai2 chiu7 oe7 tiau5; tai7-seng chiah8-liau2 chhu3-bi7 chhu3-bi7, u7 chiah8 ia7 an2-ni, bo5 chiah8 ia7 an2-ni. Na2 chiah8 na2 ku2, o2 ho3! bo5 chiah8 boe7-eng7-tit lah. Ia7 na7 an2-ni chai thang kiu-kha, koaN2-kin2 lai5 koe2 ia7 ho2; m7-ku2 long2 si7 ju2 chiah8 ju2 toa7, na2 ku2 gian3 na2 tang7, chio2-chio2 oe7 chhin-chhiuN7 hit e5 lau7 lang5 e5 koat-sim. 
 Ia7 koh chhin-chhiuN7 poah8-kiau2 lang5, ia7 si7 an2-ni. U7 si5 tiau5-kou3-i3 tau3 lang5 lai5 choe3 kiau2-be5, tai7-seng poah8 sio2 khoa2 e5 si5, tiau5-ti5 pang3 hou7 i iaN5; i chiu7 liah8 choe3 ka-ki7 chin gau5 poah8, sim-koaN na2 toa7, siuN7 beh iaN5 khah choe7. Hit si5 in chiu7 eng7 hoat-tou7 lai5 ka7 i; iah8 chit8-e7 su, tit8-tit8 siuN7 beh phiN5, na2 phiN5 na2 gia5 iN5. Sim kong5 so3 jiat8, cheng3-keng su7 pang3-sak liau2-liau2; mi5-jit8 chim3-chu3 teh poah8; bu2-long7 kau3 kheng-ka tong7 san2, lian5 siN3-mia7 u7 si5 soa3 bo5-khi3. TaN chit e5 lau7 lang5 e5 sou2 choe3, si7 kiaN i e5 hau7-siN, chit8 pai2 u7 choan2-chiah8; au7 ke3 koh khi3 choe3, tioh8 piN3 kau3 bo5 pan-gi5 chiah soah be2. Sou2-i2 chiong hit liap8 chu tok hou7 phoa3, hou7 i e5 kiaN2 oe7 si2 sim, boe7 koh khi3 choe3. 
 Sin5 ia7 u7 kok. 
 Che5 kok eng7 peng kong-phah Lou2 kok, ai3 beh tit-tioh8 Lou2 kok e5 gim5-tiaN2. Lou2 kok e5 peng tong3 boe7 tiau5, chiu7 kah lang5 chu3 chit8 e5 ke2 e5 tiaN2, sang3 khi3 Che5 kok. Che5 hou5 khoaN3-liau2 giau5-gi5, kiaN-liau2 m7 si7 chin e5 gim5-tiaN2, chiu7 chhe lang5 sang3 to3-tng2 khi3 Lou2 kok, ia7 ka7 Lou2 hou5 kong2, Na7 si7 Liu2-ha7 Hui7 kong2 che si7 chin e5 gim5-tiaN2, goan2 Che5 kok e5 jin5-kun chiu7 beh seng5-siu7 i. Lou2 hou5 chiu7 khi3 tiau3 Liu2-ha7 Hui7 beh lai5 kan-cheng3 chit e5 tiaN2. Liu2-ha7 Hui7 kong2, Kun eng7 gim5-tiaN2 hian3 hou7 Che5 kok, si7 ui7-tioh8 beh po2-choan5 kun e5 kok,Chong2-si7 sin5 ia7 u7 kok, chiu7-si7 sin5 e5 sin3-sit8. Hian7-chai7 kun beh pho3-hoai7 sin5 e5 kok, lai5 po2-choan5 kun e5 kok, chit ho7 tai7-chi3 beh thai3 oe7 eng7 tit? Lou2 hou5 bo5 hoat-tou7, chiu7 eng7 chin e5 gim5-tiaN2 sang3 khi3 hou7 Che5 kok. 
 Lun7 kau3 lang5 oah8 ti7 se3-kan, bo5 lun7 si7 choe3 koaN choe3 sai3, a2 si7 khui hang5 che7 tiam3, boe2-boe7 than3 chiah8, bo5 lun7 si7 tui3 goa7-kok, a2 si7 pun2-toe7 sou2-chai7 e5 lang5, lai5-ong2 kau-chiap, long2 tioh8 eng7 sin3-sit8 choe3 kau-che3 e5 so2-si5. Na7 si7 bo5 sin3-sit8, si7 chhin-chhiuN7 toa7 tiuN chhia bo5 chhia-taN, soe3 tiuN chhia bo5 chhia piN5; khoaN3 beh thai3 oe7 kiaN5 oe7 tin2-tang7 leh? Hian7-si5 u7 chit8 khoan2 e5 lang5, chi2-u7 oe7 hiau2-tit kong2 peh8-chhat8, bo5 iaN2 bo5 chiah, siN kau3 u7 ki u7 hioh8, kong2 kau3 kui-nng5 tho3, lai5 moa5-phian3 lang5; bo5 siuN7 kau3 phah phaiN2 mia5-siaN, pi2 hit e5 sit kok koh khah iau3-kin2. Sim7-chi3 u7 e5 beng5 chai si7 hoan7-tioh8 cha3-khi, oe7 liah8 khi3 pan7 choe7, in ia7 si7 tiau5-kou3-i3 beh choe3; chin-chiaN3 si7 thang siong-sim e5 su7. Siong7-te3 chap tiau5 kai3 u7 kong2, M7-thang lam7-sam2 choe3 kan-cheng3. Khong2-chu2 ia7 u7 kong2, Beh liau7-li2 kok, tioh8 kiong-keng3 in e5 tai7-chi3, koh tioh8 sin3-sit8. Ia7 kong2, Choe3 gin2-na2 iau3-kin2 tioh8 soe3 ji7, koh sin3-sit8. Chhin-chhiuN7 chit ho7 oe7, u7 choe7-choe7 khoan2 e5 ka3-si7;kho2-kian3 sin3-sit8 si7 te7-it po2-poe3, te7-it tioh8 tui3-tiong7 lah. 
 Ut8 pang7 siong chhi5
 Chian3 kok e5 si5, Sou Chin5 tui3 Ian ong5 kong2, U7 chit8 jit8 ho5-nih8 chit8 liap8 pang7 (hun2-gio5 e5 khoan2)chhut-lai5 ti7 hoaN7-teng2, chiong khak thi2-khui teh hou7 phak8 jit8. Hut-jian5 u7 chit8 chiah ut8 (chiau2-a2 e5 mia5, siong5-siong5 ti7 chui2-nih8 tho2 chiah8)khoaN3-kiN3, chiu7 tui3 hit e5 pang7 e5 bah ka7 i tok teh; hit liap8 pang7 ia7 chiong khak hap8 oa2 lai5, tui3 ut8 e5 chhui3 ka7 ngoeh8-teh. Ut8 chiu7 kong2, Kin-a2-jit8 bo5 loh8 hou7, bin5-a2-chai3 bo5 loh8 hou7, chiu7 u7 pang7 bah thang chiah8. Pang7 ia7 kong2, Kin-a2-jit8 bo5 chhut jit8, bin5-a2-chai3 koh bo5 chhut jit8, tek-khak u7 si2 ut8. An2-ni liong2 peng5 khiu2-teh m7 pang3. Chin tu2 ho2, u7 chit8 e5 tho2-hi5 lang5 tui3 hia ke3, khoaN3-kiN3 chit chiah ut8 kap chit8 liap8 pang7, tiN5-tiN5 ka2-ka2 choe3 chit8 tui, m7 kheng2 saN-niu7; i chiu7 choe3 chit8-e7 ka7 i liah8-khi3. Siok8-gu2 kong2, Ut8 pang7 siong chhi5, gu5-jin5 tek li7, chiu7-si7 chit e5 kou2-tian2. 
 Koh iau2 chit8 hang7, ti7 oa2 saN-chap88 ni5 cheng5, Lak8-ku-li2 hit si3 e5 lang5, iau2-be7 siu7 bun5-beng5 e5 kau3-hoa3, ti3-sek be7 khui, boe2-boe7 e5 su7 long2 bo5 kap lang5 ke3-kau3. Bat u7 chit8 pai2, nng7 e5 hit sou2-chai7 e5 lang5 khi3 phah-lah8; kau3 jit8 beh am3 e5 si5, nng7 e5 lang5 u7 phah saN chiah lok8, chiu7 gia5 chhut lai5 ti7 lou7-piN teh pun. Chit8 lang5 pun chit8 chiah, m7-ku2 iau2 u7 chit8 chiah. Na7 chit e5 thoa-ke3-lai5, hit-e5 chiu7 kong2, An2-ni li2 khah ke. Iah8 hit-e5 thoa-ke3-khi3, chit-e5 iu7 kong2, An2-ni li2 khah choe7. Boe7 hiau2-tit phoa3 peng5 lai5 pun, kan-ta kui chiah thoa-lai5 thoa-khi3. Teh pun boe7 piN5,ia7 chhau3-khiau2 tu2-tioh8 chit8 e5 boe7 chap8-he3 e5 tui3 hia ke3, khoaN3-kiN3 in an2-ni teh pun, pun long2 boe7 piN5, i chiu7 oa2 khi3, chit8 lang5 pun chit8 chiah hou7 in, ia7 ka-ki7 thoa chit8 chiah lai5 bin7-thau5-cheng5, mng7 in kong2, Chit8 lang5 chit8 chiah an2-ni u7 piN5 bo5? Hit nng7 e5 lang5 khoaN3-liau2 toa7 hoaN-hi2 kong2, Li2 chin kong-to7, chin gau5 pun; thai3 m7 khah cha2 lai5 teh, hou7 goan2 chin ku2 teh pun boe7 piN5? 
 Lun7 kau3 se3-kan lang5, choe7-choe7 si7 in-ui7 chit8 e5 sio2-khoa2 e5 tai7-chi3, m7 kheng2 saN niu7. Li2 kang7 goa2 chit8 e7, goa2 ia7 beh kang7 li2 chit8 e7 , lai5 tho2 phiN5. Li2 me7 goa2 chit8 siaN, goa2 chiu7 me7 li2 kui2-na7 siaN, thang khah-iaN5 i, long2 si7 beh chiam3 pan7-gi5. U7 si5 in-ui7 chit8 e5 sio2-sio2 khoa2-khoa2 e5 tai7-chi3, ia7 long7 kau3 saN ko3 kui2-na7 ni5. Lang5 na7 khou2-khng3 in, in kong2 si7 cheng khi3 put cheng chai5; chit peng5 m7 kheng2 jin7 su, hit peng5 m7 kheng2 jin7 chho3, chiong chiN5 thoa teh ia7, cheng3-keng tai7-chi3 pang3-sak liau2 liau2. Kau3 chai thang hoan2-hoe2 e5 si5,liong2 peng5 to long2 kheng-ka tong7-san2; chi2-u7 ui7-tioh8 beh thau2 chit8 tiam2 khui3, hoan2-tng2 chiah8 chit8 e5 toa7 khek-khui. Sou2-i2 lang5 oe7 jim2-nai7, oe7 ho5-sun7, si7 te7 it iau3 kin2. Chiu7-si7 hit e5 Lak8-ku-li2 lang5, in-ui7 khah tiau5-tit8, sou2-i2 liau2 sio2-khoa2; na7 beh eng7 kiong5-e5 lai5 saN chiN, kiaN-liau2 soa3 bo5 thang pun poaN3 chiah. 
 Tioh8 chiau3 kong-to7 
 Liat8-kok e5 si5, Chin3 To7-kong mng7 Ki5 Hong5-iong5 kong2, Hian7-si5 Lam5-iong5 iau2-be7 u7 koaiN7-koaN, m7 chai sim2-mih8 lang5 oe7 kham-tit tng chit e5 chit-jim7. Ki5 Hong5-iong5 kong2, Kai2 Hou5 oe7 eng7 tit. Chin3 To7-kong kong2, Kai2 Hou5 kiam2 m7 si7 kap li2 u7 oan-siu5 e5 lang5 mah? Ki5 Hong5-iong5 in3 kong2, Kun si7 mng7 goa2 khoaN3 sim2-mih8 lang5 oe7 kham-tit tng chit e5 chit-jim7, to m7 si7 mng7 goa2 e5 siu5-jin5. Chin3 To7-kong kong2, Ho2; chiu7 eng7 i. Kok-lai7 e5 lang5 ko2-jian5 long2 o-lo2 i ho2. Ke3 bo5 joa7 ku2, Chin3 To7-kong koh mng7 Ki5 Hong5-iong5 kong2, Kok-nih8 bo5 u7 nia2 peng e5 koaN, m7 chai sim2-mih8 lang5 oe7 kham-tit tng chit e5 chit-jim7. Ki5 Hong5-iong5 kong2, Ngou2-a2 oe7 eng7 tit. Chin3 To7-kong kong2, Ngou2-a2 kiam2 m7 si7 li2 e5 hau7-siN mah? Ki5 Hong5-iong5 kong2, Kun si7 mng7 goa2 khoaN3 sim2-mih8 lang5 oe7 kham-tit tng chit e5 chit-jim7, to m7 si7 mng7 goa2 e5 hau7-siN ah. To7-kong kong2, Ho2; chiu7 chhai2 eng7 i. Kok-lai7 e5 lang5 ia7 si7 o-lo2 eng7 chit e5 lang5 chin tioh8 chin ho2. Khong2-chu2 thiaN-kiN3 an2-ni chiu7 kong2, Ki5 Hong5-iong5 sou2 kong2 e5 oe7, chin-chiaN3 si7 bo5 chho3. I tui3 ti7 goa7-bin7 e5 teh ku2-chian3, bo5 khioh oan3-hun7, kong2 che si7 lan2 e5 oan-siu5. Tui3 ti7 lai7-bin7 e5 teh ku2-chian3, bo5 pi7 hiam5-gi5, kong2 che si7 lan2 e5 hau7-siN. Che chin-chiaN3 si7 kong-to7 e5 lang5 ah. 
 Lun7-kau3 hian7-kim e5 lang5, toa7-poaN3 si7 liah8 jin5-cheng5 khoaN3 khah tui3-tiong7, bo5 lun7 hit e5 lang5 e5 pun2-su7 si7 chaiN2-iuN7. Siat-su2 goa2 e5 siu5-jin5, tek-khak si7 kong2 in m7 ho2; ia7 na7 si7 goa2 e5 chhin-chhek, chiu7 eng7 hiah-e5 ho2 oe7 lai5 o-lo2 in; long2 m7 kheng2 kong2 kong-to7 e5 oe7. Bu2 Sam3-su bat kong2, Kap goa2 ho2 e5, chiu7-si7 ho2 lang5; kap goa2 phaiN2 e5, chiu7-si7 phaiN2 lang5; sit8-chai7 chin-chiaN3 si7 u7 iaN2. Chong2-si7 lan2 kau3-hoe7 lai7 e5 lang5 iau3-kin2 m7-thang chhin-chhiuN7 an2-ni; tioh8 oh8 Ki5 Hong5-iong5 chiau3 kong-to7 chiah ho2. U7 si5 in2-chin3 lang5 lai5 jip8 seng3-kau3, a2 si7 ku2-chian3 lang5 lai5 thak8 Toa7-oh8, long2 tioh8 chiau3 hit e5 lang5 e5 phin2-heng7 chim-chiok lai5 kong2; m7-thang u7 chit8-tiam2-a2 phian-than2 e5 sim. In-ui7 lan2 sou2 in2-chin3 ku2-chian3 e5 lang5, na7 choe3-liau2 u7 ho2 bou5-iuN7, chiu7 lan2 ia7 u7 eng5-kng. Siat-su2 sou2 chian3 e5 lang5, in e5 sou2 choe3 long2 bo5 chiau3 lan2 ku2-chian3 hit si5 e5 oe7, a2-si7 kau3 poaN3-tiong-tng5 chiah taN2-chha3, chiu7 lan2 ku2-chian3 e5 lang5 ia7 chin phaiN2 se3-bin7; boe7 bian2-tit hou7 lang5 kong2 lan2 si7 bo5 chiau3 kong-to7, a2-si7 kong2 lan2 boe7 bat lang5. Sou2-i2 kou2-cha2 e5 hoat-tou7, na7 ku2-chian3-tioh8 gau5 lang5, ko2-jian5 u7 li7-ek ti7 kok-ka, chiu7 po2-ku2 e5 lang5 ia7 tit-tioh8 siuN2-su3; iah8 na7 chian3 m7 tioh8 lang5, choe3-liau2 m7 ho2 u7 hoan7-choe7, hit e5 po2-ku2 e5 lang5 ia7 tioh8 lian5-cho7. Chhin-chhiuN7 chit-tiap8 e5 po2-cheng3-jin5 tioh8 lian5-tai3 in e5 chek-seng5 hit khoan2. Kho2-kian3 teh chian3 lang5 e5 koan-he7 si7 chin toa7, m7-thang sui5-pian7 hut-liok8 i . 
 Chha5 koe u7 oan5-choan5 e5 tek-heng7 
 Ki2 Seng2-chu2 teh ka7 Chiu Soan-ong5 chhi7 hit ho7 sio-phah koe; i2-keng ka3 ke3 chap8 jit8 ku2, Soan-ong5 mng7 kong2, Chit chiah koe oe7 eng7 tit hou7 i sio phah a2 boe7? Ki2 Seng2-chu2 kong2, Chit chiah koe iau2-koh si7 chin kiau-ngou7, gau5 sai2 seng3-te7, boe7 oe7 eng7 tit hou7 i kap pat8 chiah sio-phah tit. Au7-lai5 koh ke3 chap8-jit8, Soan-ong5 koh mng7 i kong2, Chit chiah koe oe7 hou7 i sio phah tit a2 boe7? Ki2 Seng2-chu2 kong2, Chit chiah koe iau2-koh si7 na7 thiaN-kiN3 sim2-mih8 hiang2, i chiu7 thi5, a2-si7 khoaN3-tioh8 sim2-mih8 iaN2, i chiu7 jip; iau2-be7 thang kap pat8 chiah sio-phah tit. Iu7-koh ke3 chap8 jit8, Soan-ong5 iu5-goan5 teh mng7, Ki2 Seng2-chu2 kong2, Iau2 si7 boe7 eng7 tit, in-ui7 na7 teh khoaN3 sim2-mih8, iu5-goan5 chin chhiN-kong5, ia7 gau5 siu7-khi3; sou2-i2 boe7 eng7 tit. Bak8-chit8-nih iu7 ke3 chap8 jit8, Soan-ong5 iu7 koh chiau3 cheng5 an2-ni mng7, Ki2 Seng2-chu2 chiah kong2, Chha-put-to oe7 eng7-tit hou7 i khi3 sio-phah tit lah. Sui-jian5 u7 pat8 chiah koe teh thi5, i khiok na2-chun2 bo5 thiaN-kiN3, chu7-chu7 chai7-chai7, put-tong7 seng-sek, khoaN3-liau2 chhin-chhiuN7 chha5 e5 koe; sou2-i2 tek-heng7 sng3 si7 chiau5-pi7, pat8 chiah-e5 koe khoaN3-tioh8 i, boe7 bian2-tit ka-ki7 to3-the3 tui3 au7-bin7 khi3 liau2. 
 Chi-na2 Tiong5-kang hit si3, na7 kong2 lang5 e5 pun2-su7 bo5 cheng-kong, u7 chit8 ku3 siok8-gu2 kong2, PoaN3 pan5 chhou3. Tai7-khai3 si7 kong2, Chhou3 toe2 poaN3-pan5 na7-tiaN7, sio2-khoa2 chit8-e7 io5 chiu7 u7 siaN; na7 toe2 kau3 tiN7 lai5 ka7 i io5, chiu7 bo5 thiaN-kiN3. Chhin-chhiuN7 hit ho7 bat chit8-hang7 poaN3-hang7, sio2-khoa2 u7 to7-hak8 e5 lang5, i chiu7 chin kiau-ngou7 chu7-ko, na7 kap lang5 choe3 tui, chiu7 phin2 i e5 pun2-su7. Siat-su2 si7 chin-chiaN3 to7-hak8 khah koaiN5, tek-heng7 chin ho2, hak8-bun7 ia7 chhim hit khoan2 e5 lang5, in chiu7 hoan2-tng2 chin khiam-pi. Leng7-goa7 u7 chit8 khoan2, beng5-beng5 si7 u7, khoaN3-liau2 na2 chhin-chhiuN7 bo5, beng5-beng5 si7 chat8-chat8, khoaN3-liau2 na2-chun2 khang-khang e5 heng5-chong7. Siok8-gu2 u7 kong2, Chin chiong-kun put-chai7 ti7 jiong5 chong. Ia7 kong2, U7--e5 m7 kong2, bo5--e5 teh phin2-phong2, chiu7-si7 chit e5 i3-su3. 
 M7 chai ka-ki7 u7 piN7 
 Pian2 Chhiok si7 Tiong-kok kou2-cha2 e5 si5, choe3 u7 mia5-siaN e5 i-seng. U7 chit8 jit8 tui3 Che5-kok keng-ke3, jip8-khi3 kiN3 Che5 Hoan5-kong, Pian2 Chhiok chiu7 ka7 Hoan5-kong kong2, Kun-hou5 e5 phe5-hu hian7-si5 u7 piN7 teh; na7 bo5 i-ti7, chiu7 oe7 ju2 chhim. Hoan5-kong kong2, Goa2 to bo5 piN7. Ke3 gou7 jit8 au7, Pian2 Chhiok koh kiN3-tioh8 Hoan5-kong, iu7 ka7 i kong2, Kun-hou5 e5 piN7 i2-keng kau3 ti7 tng5 ui7 e5 sou2-chai7; na7 m7 i-ti7, oe7 ti3 khah chhim. Hoan5-kong ia7 bo5 in3 i. Kau3 Pian2 Chhiok chhut khi3, Hoan5-kong put-chi2 m7 hoaN-hi2, tui3 kun-sui5 i e5 lang5 kong2, He2, choe3 i-seng e5 lang5, ai3 than3 lang5 e5 chiN5, beh tian2 in e5 pun2-su7; goa2 beng5-beng5 to bo5 sim2-mih8 m7 ho2, i ia7 kong2 goa2 u7 piN7. Koh ke3 gou7 jit8, Pian2 Chhiok iu7 lai5 kiN3 Hoan5-kong, chit8-e7 khoaN3-tioh8, chiu7 oat8-tng2-sin choe3 i chhut-khi3. Hoan5-kong chiu7 kio3 lang5 khi3 mng7 i, khoaN3 si7 chaiN2-iuN7. Pian2 Chhiok chiu7 kong2, PiN7 ti7 phe5-hu, eng7 ioh8 lai5 soe2, a2 si7 eng7 he2 lai5 ku3, chiu7 oe7 i tit. PiN7 ti7 huih-meh8, eng7 chu3-sia7 ia7 oe7 i tit. Na7 piN7 ti7 tng5-ui7 e5 sou2-chai7, eng7 ka, eng7 chiu2 e5 ioh8-lui7 ia7 koan2 oe7 tioh8. PiN7 kau3 ti7 kut-chhe2, sui-jian5 si7 chip-chiang2 siN-si2 e5 koan5-peng3, ia7 bo5 hoat-tou7 liau2. Hian7-si5 kun e5 piN7 i2-keng jip8 ti7 kut-chhe2; goa2 sou2-i2 m7 kaN2 koh kong2 sim2-mih8. Au7-lai5 koh ke3 gou7 jit8, Che5 Hoan5-kong hut-jian5 khi2 piN7, kio3 lang5 khi3 tiau3 Pian2 Chhiok; Pian2 Chhiok i2-keng choe3 i to5-siam2. Ke3 bo5 joa7 ku2, Hoan5-kong chiu7 piN7 si2. 
 Hian7-si5 choe7-choe7 hit khoan2 ui5-hui chok-tai2 e5 lang5, peng5-sou3 ia7 u7 hit ho7 ho2 e5 chhin-chiaN5 peng5-iu2 khou2-khng3 in, in khiok long2 m7 thiaN; kau3 au7-lai5 hou7 koaN-hu2 liah8 khi3 heng5-hoat8 teng7 choe7, chiah chai thang siuN7-tioh8 bou2 lang5 sou2 kong2 e5 oe7 si7 tioh8, chong2-si7 i2-keng bo5 lou7-eng7 liau2. Koh chhin-chhiuN7 chit-tiap8 e5 Thoan5-tou7 sian-siN teh kong2 to7-li2, kin-a2-jit8 kio3 lang5 hoan2-hoe2 koe2-piN3, bin5-a2-chai3 ia7 si7 kio3 lang5 hoan2-hoe2 koe2-piN3, m7-ku2 se3-siok8 lang5 long2 m7 kheng2 hoan2-hoe2 koe2-piN3, koh m7 sin3 ka-ki7 u7 choe7. Kau3 au7-lai5 u7 chit8 jit8 khia7 ti7 sim2-phoaN3 tai5 cheng5, Siong7-te3 mng7 choe7 e5 si5-chun7, hit-tiap8 beh hoan2-hoe2, khiok si7 siuN ban7 lah. 
 KiaN2 kan-cheng3 pe7 choe3 chhat8 
 Chhou2 kok u7 chit8 e5 tiau5-tit8 e5 lang5, in lau7-pe7 thau-khan lang5 e5 iuN5, i chau2-khi3 kong-tng5 chhut siu2. KoaN-hu2 liah8 in lau7-pe7 lai5, in-ui7 i e5 kiaN2 choe3 kan-cheng3, bo5 oe7 thang chiN3, chiu7 teng7-choe7 beh thai5 i. Chit e5 tiau5-tit8 e5 lang5 iu7 chhiaN2 koaN-hu2 pang3 i e5 lau7-pe7, i kam-goan7 thoe3 i e5 lau7-pe7 si2. Au7-lai5 kau3 teh-beh thai5 e5 si5-chun7, chit e5 lang5 tui3 hiah-e5 ge5-iah8 kong2, Goan2 lau7-pe7 thau-khan lang5 e5 iuN5, goa2 khi3 tng koaN chhut siu3, an2-ni goa2 kiam2 m7 si7 chit8 e5 tiau5-tit8 koh sin3-sit8 e5 lang5 mah? Goan2 lau7-pe7 hoan7-choe7 tioh8 thai5, goa2 kam-goan7 thoe3 i si2, an2-ni goa2 kiam2 m7 si7 chit8 e5 hau3-chu2 mah? Chhin-chhiuN7 goa2 chit khoan2 e5 sin3-sit8 koh u7 hau3 e5 lang5, keng3-jian5 tioh8 hou7 lang5 thai5, chit kok lai7 iau2 u7 sim2-mih8 lang5 m7 tioh8 thai5 leh? Chhou2 ong5 thiaN-kiN3 chiah-e5 oe7, chiu7 sia3-bian2 hit e5 lang5 bo5 thai5. Khong2-chu2 thiaN-kiN3 chiah kong2, Chin ki5-koai3 ah, u7 chit khoan2 e5 tiau5-tit8 lang5, sng3 choe3 si7 u7 sin3-sit8, keng3-jian5 eng7 in lau7-pe7 lai5 boe2 ho2 mia5-siaN hou7 lang5 o-lo2, chin-chiaN3 si7 ki5-koai3. 
 Na7 lun7 se3-kan, eng2-eng2 u7 chit8 khoan2 e5 lang5, peng5-siong5-si5 mih8-iuN7 kan-khiau2 to u7, eng7 pah poaN khui2-khiat e5 ke3-bou5; na7 khoaN3-kiN3 bou2-mih8 lang5 khah gu5-chhun2, chiu7 beh khi3 khi-hu7 i, khoaN3-kiN3 sim2-mih8 lang5 khah loan2-jiok8, chiu7 beh khi3 hai7 i, long2 bo5 chit8 tiam2-a2 jin5-ai3 e5 sim-chiaN5, ia7 bo5 chit8 tiam2-a2 lin5-bin2 e5 cheng5-i3. Kip8-chi3 kau3 au7-lai5, khi-hu7 lang5 ia7 khi-hu7 kau3 chiok lah, hai7 lang5 ia7 hai7 kau3 chin7 liau2, put-gi7 e5 chiN5-chai5 ia7 eng7 long2 boe7 liau2. Hit-si5 khiok siuN7 beh chhe7 chit8 e5 ho2 lang5 e5 mia5 lai5 choe3; chiu7 khi3 siu-li2 chit8 tiau5 kio5, a2 si7 khi3 cheng2-li2 chit8 keng bio7, sang3 lang5 kui2 nia2 mi5-hiu5, a2-si7 hoat tam7-poh8 bi2 hou7 song3-hiong lang5, chiu7 giam2-jian5 ka-ki7 liah8 choe3 ho2 lang5 teh choe3 ho2 su7. Chiau3 an2-ni khoaN3, in na7 beh chhin-chhiuN7 chit khoan2 e5 teh kiu5 ho2 lang5 e5 mia5-siaN, put-ju5 cha2-jit8 boh8-tit choe3 hit ho7 hai7 lang5 e5 tai7-chi3 kiam2 m7 si7 koh khah ho2 mah? 
 Hoan2-hoe2 jin7 choe7 
 Chhit kok e5 si5, Lin7 Siong-ju5 sng3 si7 ho2 khau2-chai5, koh u7 tam2-lek8 e5 lang5, i u7 oan5-choan5 hit te3 po2-gek8 to3-lai5 Tio7-kok, ia7 ti7 Bin2-ti5 e5 sou2-chai7, bo5 leng5-jiok8-tioh8 i e5 kun-ong5. Sou2-i2 Tio7-ong5 hong i choe3 siong7-kheng. Chit-ui7 tian-to3 pi2 Liam5 Pho2 khah koaiN5. Liam5 Pho2 chit8-e7 siuN7, Goa2 tui3 siau3-lian5 kau3 taN, keng-ke3 kang2 pah pai2 e5 cheng-chian3, chiah choe3 chiong-kun e5 chit; Lin7 Siong-ju5 put-ko3 kho3 i e5 khau2-chai5, hoan2-tng2 pi2 goa2 koaN choe3 khah koaiN5. Chiu7 tui3 lang5 kong2, Goa2 na7 tu2-tioh8 Siong-ju5 e5 si5, tek-khak beh leng5-jiok8 i. Siong-ju5 thiaN-kiN3 chit ho7 oe7, mui2 pai2 chhut-lai5 e5 si5-chun7, na7 khoaN3-kiN3 Liam5 Pho2, chiu7 koaN2-kin2 siam2 tui3 piN-a2 khi3. I sou2 eng7 e5 lang5 khoaN3-kiN3 in chu2-lang5 chit ho7 khoan2, chiu7 liah8-choe3 toa7-toa7 e5 kian3-siau3; tai7-ke lai5 tui3 Siong-ju5 saN-si5, beh khi3 pat8 ui7. Siong-ju5 chiah ka7 in kong2, Hian7-si5 te7-it kiong5 te7-it toa7 e5 chiu7 si7 Chin5-kok. Chong2-si7 goa2 ti7 i tian7-teng2, siong7-chhiaN2 kaN2 toa7 siaN hoah lai5 chek-pi7 i Chin5 ong5, ho5-hong3 Liam5 Chiong-kun, goa2 kiam2 chin-chiaN3 si7 teh kiaN mah? Put-ko3 chit-tiap8 Chin5-kok m7 kaN2 lai5 phah Tio7-kok, chiu7-si7 in-ui7 u7 goan2 nng7 lang5, na7 kau-chiap ong2-lai5 e5 su7, goa2 oe7 siat-hoat, m7-ku2 cheng-chian3 e5 tai7-chi3, iu5-goan5 tioh8 kho3 Liam5 Chiong-kun. Siat-su2 goan2 nng7 e5 put-ho5, si7 chhin-chhiuN7 nng7 chiah hou2 teh saN-chiN, hit e5 se3-bin7 oh-tit long2 oah8; sou2-i2 goa2 na7 kiN3-tioh8 i, chiu7 tai7-seng siam2-pi7. In-ui7 goa2 si7 liah8 kok-ka e5 tai7-chi3 choe3 khah iau3-kin2, i tui3 goa2 sng3 si7 ko3-jin5 e5 hiap8-hiam5 na7-tiaN7, sou2-i2 bo5 beh kap i ke3-kau3 lah. I sou2 eng7 e5 lang5, thiaN-liau2 put-chi2 u7 cheng5-li2, ia7 chiu7 oh8 in chu2-lang5 e5 khoan2, tu2-tioh8 Liam5 Pho2 e5 kun-lang5, ia7 long2 khah niu7 i. Liam5 Pho2 hit peng5 e5 lang5, chiu7 na2 kiau-ngou7 khi2 lai5, liah8 choe3 Siong-ju5 chin-chiaN3 kiaN i. Au7-lai5 u7 chit8 lang5 mia5 kio3 Gu5 Kheng, lai5 chhe7 Liam5 Pho2, chiong Lin7 Siong-ju5 e5 i3-su3 thiah beng5 hou7 i thiaN. Liam5 Pho2 chiah chhiN2-gou7 hoan2-hoe2, chiu7 thng3-pak-theh pe7 chit8 ki tek-poe, lai5 Siong-ju5 in tau jin7 choe7, chhiaN2 Siong-ju5 eng7 tek-poe chek-hoat8 i. Siong-ju5 chin hoaN-hi2 khan i e5 chhiu2, chhiaN2 i jip8-khi3 lai7-bin7, ho2 le2 khoan2-thai7 i; nng7 lang5 soa3 kiat choe3 siN-si2 e5 kau-poe5. 
 Lun7-kau3 put-ho5 e5 tai7-chi3, m7-na7 kok-nih8 u7 an2-ni, ke-lai7 ia7 si7 u7 an2-ni. Chiu7-si7 Ia5-sou e5 kau3-hoe7, ia7 boe7 kong2 tit chiu7 bo5 an2-ni. Bat khoaN3-kiN3 u7 si5 chit peng5 e5 kau3-hoe7 khoaN3-khin hit peng5 e5 kau3-hoe7, a2 si7 hit peng5 e5 hoe7-iu2 khoaN3-khin chit peng5 e5 hoe7-iu2. U7 si5 kong2 bou2 lang5 si7 kiu5 piaN2 tit-tioh8 piaN2, a2 si7 kong2 bou2 lang5 si7 oa2-kho3 se3-lek8, ia7 bat kong2 bou2-mih8 lang5 to bo5 hak8-bun7, hoan2-tng2 teh choe3 chip-su7, a2 si7 kong2 bou2 mih8 lang5 to bo5 jiat8-sim, chaiN2-iuN7 teh choe3 thoan5-to7. An2-ni tai7-ke phoe-pheng5; kong2-liau2 to long2 u7 in e5 li2-khi3. Su7-put-ti Mou5-kui2 i2-keng than3 chit e5 ki-hoe7, hou7 li2 li7-khui cheng3-keng e5 lou7, lai5 jip8 ti7 i e5 khoan-tho3 lah. Ia7 chiu7-si7 se3-siok8 lang5, in-ui7 khoaN3-kiN3 lan2 e5 hoe7-iu2 ka-ki7 put-bok8, bo5 saN-thiaN3 e5 sim, oe7 soa3 kiaN kau3 m7 kaN2 lai5; an2-ni kau3-hoe7 thai3 oe7 heng-ong7 nih? Sou2-i2 chhim-chhim ng3-bang7 kau3-hoe7 lai7 e5 peng5-iu2, na7 u7 chit ho7, chiu7 koaN2-kin2 koe2; na7 bo5, ia7 tioh8 kin2-sin7 m7-thang hoan7-tioh8, boh8-tit u7 phang7 thang hou7 Mou5-kui2 jip8-khi3. 
 Iah8 koh chit8 hang7, Siong-ju5 kap Liam5 Pho2 sng3-si7 siang7 chit8 tian7 e5 jin5-sin5, Liam5 Pho2 e5 sim u7 hou7 hit e5 kong-beng5 mia5-siaN be5-khi3, chiu7 kap Siong-ju5 m7-ho2. Siong-ju5 ia7 khoan-iong5 i, kau3 i chai thang hoan2-hoe2 jin7-choe7, chiu7 hoaN-hi2 koh chiap-lap8 i, kap i kau-poe5; che sng3-si7 chit8 lang5 tui3 chit8 lang5, peng5-iu2 ong2-lai5 e5 su7 na7-tiaN7. Iau2 u7 chit8 hang7 khah toa7 iau3-kin2, chiu7-si7 se3-kan lang5 kiaN5 m7 tioh8 lou7, poe7-biu7 to7-li2, Siong7-te3 ia7 chhut-chai7 in khi3 choe3, kau3 i chai thang hoan2-hoe2 jin7-choe7, chiu7 beh koh chiap-lap8 i choe3 kiaN2; chit ho7 sng3-si7 siN lan2 e5 leng5-hun5, pe7-kiaN2 e5 chi3-chhin, chu7-jian5 koh khah iau3-kin2. I u7 chhe-khian2 Kiu3-chu2 Ia5-sou loh8-lai5 se3-kan, hou7 lang5 sin3 lai5 tit-tioh8 koh kap Siong7-te3 chhin-kun7. Ia5-sou lai5 se3-kan thoan5 Siong7-te3 kok e5 hok-im, hou7 lang5 chhiN2-gou7 chai choe7, si7 chhin-chhiuN7 Gu5 Kheng thiah-beng5 Siong-ju5 e5 i3-su3. TaN lan2 long2 tioh8 oh8 Liam5 Pho2, chai thang chhiN2-gou7 jin7-choe7, bian2-tit au7-lai5 beh hoan2-hoe2 e5 si5, chiah chai i2-keng ti5 lah. 
 Gau5 ti7-li2 peh-siN3 
 Ku3 Pek-giok8 choe3 Oe7-kok e5 chaiN2-siong3, hit si5 kok-lai7 toa7 peng5-tiaN7. Chu2-kong3 khi3 mng7 i kong2, M7 chai lin2 kok-lai7 eng7 sim2-mih8 hoat-tou7 teh ti7-li2. Ku3 Pek-giok8 kong2, Goa2 si7 eng7 m7 bian2 ti7-li2 e5 hoat-tou7 lai5 teh ti7 kok. Tng hit-si5 Chin3-kok Tio7 Kan2-chu2 siuN7 beh khi3 kong-phah Oe7-kok, tai7-seng chhe Su2 Am2 khi3 Oe7-kok tham3-thiaN cheng5-heng5. Su2 Am2 to3-lai5 hoe5-hok8 kong2, Ku3 Pek-giok8 teh choe3 chaiN2-siong3, m7-thang khi3 kong phah i. 
 Beng7-chu2 u7 kong2, Teh siu2 kok, m7 si7 kho3 soaN-khiN e5 gui5-hiam2 choe3 kian-kou3 lah. Koan2 peh-siN3 boe7 oe7 liah8 siu7 hong e5 toe7-hng choe3 che3-han7 tit. Sou2-i2 Ko Iau5 sui-jian5 si7 toa7-chih8 koh teng5-ku3, i ti7 Sun3-te3 hit si5 teh choe3 koan2 hoat-lut8 e5 koaN, liau7-li2 peh-siN3 heng5-hoat8 e5 su7, long2 bo5 chit8 tiam2-a2 oan-ong2; khiok pi2 hit ho7 u7 khau2-chai5 gau5 kong2 oe7 e5 khah ho2. Su Khong3 sui-jian5 si7 chhiN-mi5 e5 lang5, i choe3 Chin3-kok Thai3-chaiN2 e5 si5-chun7, kok-lai7 e5 cheng3-su7 long2 bo5 chit8-tiam2-a2 hun7-chap8; khiok pi2 hit ho7 u7 bak8-chiu thang khoaN3 khah ho2. An2-ni kho2-kian3 bo5 lun7 sim2-mih8 tai7-chi3, long2 tioh8 kiu5 hit e5 sit8-chai7, m7-thang chng-thaN7 hit e5 goa7-phe5, si7 khah iau3-kin2. 
 Koh che ia7 kap Lo5-ma2 jin5-su te7 6, te7 7 chiuN sou2 ki3-chai3 chiaN5-seng3 e5 to7-li2 chha-put-to saN-tang5. In-ui7 Kiu3-chu2 kio3 I e5 peh-siN3 lai5 kiaN5 ho2, m7 si7 eng7 lut8-hoat giam5-giam5 iok-sok in, chiu7-si7 eng7 I e5 Seng3-sin5 kam2-hoa3 in e5 sim, hou7 in chu7-jian5 kiaN5 ho2 su7. 
 Su7 hong5 kah si5 
 Lou2-kok u7 chit8 e5 siN3 Si e5 lang5, siN nng7 e5 kiaN2, chit8-e5 ai3 oh8 bun5 e5, chit8-e5 ai3 oh8 bu2 e5. Hit e5 ai3 oh8 bun5 e5 khi3 Che5 kok, beh ba7 khoaN3 u7 koaN thang choe3 bo5. Che5 hou5 khoaN3 i e5 hak8-bun7 chin ho2, chiu7 chhiaN2 i choe3 in hiah-e5 kong-chu2 e5 sian-siN. Hit e5 ai3 oh8 bu2 e5 khi3 Chhou2 kok kiN3 Chhou2 ong5. Chhou2 ong5 ia7 chin hoaN-hi2, ku2-khi2 i choe3 kun-cheng3-si. An2-ni nng7 e5 hiaN-ti7-a2, chit8 bun5 chit8 bu2, long2 teh choe3 toa7 koaN, sng3 si7 hian2-chou2 eng5-chong, ka-teng5 chin u7 kong-chhai2 e5 su7. Lang5-lang5 put-chi2 him-soan7 in. Ia7 chin chhau3-khiau2, in hit chhu3-piN u7 chit8 e5 siN3 Beng7 e5, iu5-goan5 nng7 e5 kiaN2, sou2 hak8-sip8 e5 ia7 siang7 chit8 iuN7. Chong2-si7 long2 iau2 teh lok8-phek, kan-khou2 kau3 boe7 kham tit. In-ui7 an2-ni, chiu7 lai5 mng7-khi2, khoaN3 in an3-chaiN2-iuN7 oe7 kau3 chiah hian2-tat8; siN3 Si e5 eng7 sit8-chai7 ka7 in kong2, Hit e5 siN3 Beng7 e5 chiu7 kah hit e5 oh8 bun5 e5 toa7 kiaN2 khi3 Chin5 kok, beh ba7 khoaN3 u7 koaN thang choe3 bo5. Chin5 ong5 thiaN i hiah-e5 to7-tek e5 oe7 chiu7 kong2, Hian7-chai7 si7 thiN-kha-e7 toa7 jiau2-loan7 e5 si5, long2 tioh8 oa2-kho3 peng e5 khui3-lat8 choe3 iau3-kin2; na7 eng7 jin5-gi7 lai5 liau7-li2 kok, si7 beh hai7 goa2 e5 kok hou7 biat8 bo5. Chiu7 chiong in hit e5 toa7 kiaN2 eng7 kek8 kan-khou2 e5 heng5-hoat8, hou7 i piN3-chiaN5 hoe3-jin5, chiah pang3 i khi3. Ia7 hit e5 soe3-han3 e5 khi3 Oe7 kok, tui3 Oe7 hou5 kong2-khi2 tioh8 chaiN2-iuN7 lai5 kang2-sip8 bu2 e5 su7. Oe7 hou5 kong2, Hian7-si5 goa2 e5 kok sng3 si7 put-chi2 loan2-jiok8, koh kap chiah-e5 toa7 kok sio keh-kai3. Sou2-i2 na7 tui3 toa7 kok, eng-kai tioh8 sio2-sim kin2-sin7 lai5 hok8-sai7 i; na7 tui3 sio2 kok, ia7 chi2-ho2 si7 eng7 an-hu2 e5 hoat-tou7; an2-ni chiah sng3 si7 kiu5 kok-lai7 peng5-an e5 hong-hoat. Siat-su2 eng7 peng-koan5, chiu7-si7 teh chhe7 biat8-bo5 e5 lou7. Na7 pang3 chit e5 lang5 oan5-choan5 to3-khi3, chiong-lai5 tek-khak oe7 hai7 goa2 e5 kok. Chiu7 chiong kha ka7 i cham7-khi2-lai5, chiah pang3 i to3-khi3 Lou2 kok. Hit e5 siN3 Beng7 e5 khoaN3-kiN3 nng7 e5 kiaN2 m7-na7 bo5 koaN thang choe3, hoan2-tng2 long2 piN3 hoe3-jin5, chiu7 khi3 kau3 beh si2, soa3 khi3 siN3 Si e5 in lai7-bin7 ka7 i chhau2-nau7. Hit e5 siN3 Si e5 chiu7 kong2, Hoan7-su7 na7 tu2-tioh8 si5-ki chiu7 heng-ong7, sit-loh8 si5-ki chiu7 choe3 pai7-hoai7. Lin2 e5 hak8-bun7 kap goan2 siang7 chit8 iuN7, m7-ku2 hit e5 si5-ki si7 bo5 saN-tang5.
 Chiau3 an2-ni khoaN3, thiN-kha-e7 e5 li2-khi3, boe7 oe7 kong2-tit siong5-siong5 si7 tioh8, tai7-chi3 ia7 boe7 oe7 kong2 tit chhiang5-chai7 m7-tioh8 tit. U7 e5 chit8 khoan2 e5 tai7-chi3, chai7-cha2 sng3 choe3 u7 li2-khi3, choe3-liau2 si7 tioh8; kau3 hian7-chai7 khiok boe7 oe7 sng3-tit u7 li2-khi3. U7 e5 chit hang7 mih8 hian7-chai7 si7 bo5 lou7-eng7, kau3 au7-lai5 m7-ku2 piN3 choe3 chin u7 lou7-eng7. Sou2-i2 u7 li2-khi3, a2 si7 bo5 li2-khi3, u7 lou7-eng7 a2 si7 bo5 lou7-eng7, khiok boe7 oe7 it-teng7 lai5 siu2 tit,long2 tioh8 khoaN3 si7 sim2-mih8 si5-chun7. Tai7-pit8, Sou2-lo5-bun5, Giau5, Sun3, in e5 chun-kui3 choe3 jin5-kun, ia7 boe7 kong2 tit in u7 siuN ke3-thau5. Liap8-sat-lou7, Gan5 Hoe5, in song3-hiong kau3 choe3 khit-chiah8, khia7-khi2 hit phian-phiah oeh8-toeh8 e5 hang7-a2-lai7, ia7 si7 boe7 eng7 tit kong2 in si7 thai3 pi-chian7. In-ui7 kok lang5 e5 sou2 choe3, Siong7-te3 long2 u7 tiaN7-tioh8 e5 si5 hou7 in, m7 si7 lang5 sou2 oe7 bian2-kiong2 tit. Beng7-chu2 u7 kong2, Su2 seng iu2 beng7, hu3-kui3 chai7 thian. Sou2-i2 lang5 long2 tioh8 siu2 pun2-hun7, jin7 mia7, theng3-hau7 si5, chhut-chai7 thiN chu2-i3, m7-thang kiong5-kiong5 choe3. Siok8-gu2 u7 kong2, Su7 hong5 kah si5; siat-su2 tai7-chi3 bo5 tu2-tioh8 hah8 hit e5 si5, sui-jian5 khah gau5 ke3-bou5, choe3 kau3 chin chiu-chi3, ia7 bo5 tek-khak oe7 tit thang seng5-kong. 
 To gi5 oe7 hai7 su7 
 Hoai5-lam5 chu2 e5 chheh kong2, U7 chit8 e5 cha-bou2 gin2-na2 beh chhut ke3 e5 si5, in chhu3-piN e5 lang5 ka7 i e5 pe7-bu2 kong2, Lin2 cha-bou2-kiaN2 ke3-khi3 lang5 tau, au7-lai5 oe7 siN kiaN2 a2 boe7, si7 boe7 liau7 tit; na7 boe7 siN, kiam2 m7 si7 hoan7-tioh8 chhit-chhut e5 tiau5-le7 mah? Leng5-khou2 tioh8 chiau3-kou3 li2 e5 cha-bou2-kiaN2, kah i na7 u7 li7-pian7 e5 si5, tioh8 chiong in ang hit thau5 e5 saN-a2-khou3 kap chap8-chhui3 e5 mih8, thau-theh8 koa2 to3-lai5 lin2 chhu3; ban7-it au7-lai5 bo5 ka7 lang5 siN kiaN2, hou7 lang5 li5 to3-lai5, ia7 chiah u7 thang tou7 oah8. In e5 pe7-bu2 liah8 choe3 an2-ni si7 chin tioh8, chiu7 kap in cha-bou2-kiaN2 tau3, chiong in ang hit peng5 e5 mih8-kiaN7, thau-theh8 to3-lai5 in tau. Ke3 u7 hiah ku2, in e5 ta-ke-koaN chai kio3 i e5 sim-pu7 tiaN7-tiaN7 thau-theh8 mih8 khi3 in goa7-ke chhu3, chiu7 kong2, Goan2 chit e5 sim-pu7, sim-koaN i2-keng ng3 ti7 goa7-bin7, si7 boe7 eng7-tit koh lau5 i toa3 teh, put-ju5 liong7-cha2 hou7 i khi3; chiu7 ka7 i li5 to3-khi3 in goa7-ke hia. In e5 pe7-bu2 m7 chai hit e5 hou7 lang5 li5 e5 ian5-kou3, hoan2-tng2 chin kam2-kek chhu3-piN hit e5 lang5, kong2 i ka3-si7 in, hou7 in chai thang than3 cha2 pi7-pan7. 
 Na7 lun7 pun2-to2 kap Tiong-kok e5 lang5, ia7 choe7-choe7 u7 chit ho7 mau5-peng7, mui2 siong5 choe3 chit8 hang7 tai7-chi3, chiu7 giau5-gi5 kiaN-liau2 boe7 chiaN5; chiu7-si7 i2-keng choe3 chiaN5, ia7 giau5-gi5 kiaN-liau2 tu3 bo5 ku2. Ti3-kau3 u7 hit ho7 eng-kai tioh8 chin7-lat8 e5, m7 kheng2 khi3 chin7 lat8, eng-kai tioh8 pan7 e5 su7, ia7 m7 kheng2 khi3 pan7; kan-ta kiaN oe7 peh8 liau2 kang, a2 si7 oe7 liau2 pun2, an2-ni long2 m7 kheng2 khi3 choe3. Koh u7 chit8 khoan2, hit ho7 tai7-chi3 taN-chiah chhong3 lip8, ia7 m7 kheng2 he7 pun2 chhut-lat8 loh8 khi3 choe3, hoan2-tng2 si3-koe3 khau-khek; na7 u7 thang than3 tam7-poh8 jip8 chhiu2, ka-ki7 chiu7 liah8 choe3 kau3-giah8; iah8 hit ho7 tai7-chi3 e5 seng5-kong a2 si7 pai7-hoai7, long2 bo5 beh khi3 koan2. Put-lun7 chhong3 sim2-mih8 tai7-chi3, tai7-khai3 si7 u7 thau5 bo5 be2, poan3 tou5 ji5 hoe3 e5 khah choe7; bo5 u7 hit ho7 kian-kou3 koat-toan3 e5 sim; sou2-i2 choe3 long2 boe7 oe7 seng5-kong. 
 Hit khoan2 e5 lang5, m7-na7 choe3 tai7-chi3 si7 an2-ni, chiu7-si7 than3 to7-li2 hok8-sai7 Siong7-te3, ia7 bo5 m7 si7 an2-ni. Phi3-lun7 chhin-chhiuN7 chit e5 lang5, peng5-sou3 chin ai3 kong2 peh8-chhat8 lai5 phian3 lang5, au7-lai5 in-ui7 chai choe3 tai7-chi3 na7 u7 hah8 ti7 Siong7-te3 e5 chi2-i3, Siong7-te3 chu7-jian5 siuN2-su3 hok-khi3 hou7 i, iu7 koh lam7-sam2 kong2 peh8-chhat8, si7 hoan7-tioh8 Siong7-te3 kap lang5 long2 siu7-khi3 e5 choe7. An2-ni chiu7 lai5 chun-than3 Siong7-te3 e5 chi2-i3, ng3-bang7 Siong7-te3 siuN2-su3 hok-khi3 hou7 in. M7-ku2 ke3 be7 joa7 ku2, hut-jian5 iu7 giau5-gi5 Siong7-te3 siuN2-su3 e5 hok-khi3, si7 bong5-bong5 biau2-biau2, boe7 pin5-chun2 tit, m7-thang choan-choan oa2-kho3 chit hang7; put-ju5 it-bian7 eng7 tam7-poh8 peh8-chhat8 oe7 lai5 phian3 lang5, ia7 it-bian7 lai5 chun-than3 to7-li2, kiam2 m7 si7 nng7 thau5 long2 u7 thang oa2-kho3 mah? Kho2-sioh chhin-chhiuN7 chit khoan2 e5 lang5, it-seng long2 boe7 oe7 tit-tioh8 hok-khi3 e5 po3-siuN2, hoan2-tng2 kong2 chin Sin5 bo5 u7 leng5-siaN3. Kiam2 chin-chiaN3 chin Sin5 bo5 u7 leng5-siaN3 mah? Siok8-gu2 kong2, Gi5 su7 bu5 kong; na7 si7 giau5-gi5 e5 tai7-chi3, choe3 liau2 boe7 seng5-kong, chiu7-si7 chit e5 i3-su3. 
 Kin2 phang bo5 ho2 se 
 Beng7-chu2 u7 kong2, Song3 kok u7 chit8 e5 lang5, hoan5-lo2 i chhan5-nih e5 tiu7-a2 long2 bo5 sim2-mih8 toa7, i chiu7 chit8 bou5 chit8 bou5, eng7 chhiu2 ka7 i puih8, hou7 phu5 khah koaiN5-khi2-lai5; tit8-tit8 chau2 to3-lai5 in tau ka7 lang5 kong2, Kin-a2-jit8 goa2 khoaN3-kiN3 chhan5-nih e5 tiu7-a2 long2 m7 toa7, put-chi2 hoan5-lo2; goa2 khiok u7 siuN7-tioh8 chit8 e5 hoat-tou7, thang pang-chan7 i toa7 chang5. In hau7-siN thiaN-kiN3 an2-ni, chiu7 koaN2-kin2 chau2 khi3 khoaN3; o2-ho3, hiah-e5 hou7 i puih8 e5 tiu7-a2, to long2 ta-ta-khi3 lah. 
 Lun7-gu2 chheh u7 kong2, Ai3 koaN2-kin2 chiu7 choe3 boe7-tit thang kau3. Ia7 Tiong-iong e5 u7 kong2, Phi3-ju7 chiuN7 koaiN5, tioh8 tui3 ke7-ke7 lai5 peh; phi3-ju7 kiaN5 hng7, tioh8 tui3 kun7 lai5 kiaN5 khi2. An2-ni thang chai bo5 lun7 choe3 sim2-mih8 su7, long2 tioh8 chiau3 chhu3-su7 lai5 kiaN5, chiah oe7 tit choe3 kau3 seng5-kong. Na7 si7 chhut-chai7 in ka-ki7 e5 kin2 seng3-te7, boe7 oe7 kiaN5 i chiu7 beh oh8 phau2, an2-ni beh thai3 oe7 po2 tit i boe7 poah8-to2 leh? Chhin-chhiuN7 Ma2-kho2 si3 chiuN7 ji7 chap8 lak8 chat u7 kong2, Siong7-te3 e5 kok chhin-chhiuN7 lang5 ia7 cheng2-chi2 ti7 toe7-nih2, mi5-si5 khun3, cha2-khi2 si5 khi2-lai5, hit e5 cheng2-chi2 chiu7 hoat-ge5, chiam7-chiam7 toa7-khi2-lai5, lang5 ia7 boe7 hiau2-tit an2-choaN2-iuN7 oe7 an2-ni. In-ui7 toe7 teh siN gou7-kak, si7 chhut ti7 chu7-jian5 e5, tai7-seng si7 ng, au7-lai5 toa7 chang5 chiaN5 sui7, kau3 be2 sui7-nih8 chiu7 kiat kui liap8, ia7 hiah-e5 liap8 seng5-sek8 liau2, chiu7 eng7 liam5-lek8-a2 khi3 koah, in-ui7 siu-seng5 e5 si5-chun7 kau3 lah. Chiau3 an2-ni chiah u7 chhut ti7 chu7-jian5; na7 chhin-chhiuN7 hit e5 Song3 kok e5 lang5 sou2 teh choe3, m7-na7 boe7 pang-chan7 i toa7, si7 tian-to3 hou7 i khau si2 liau2-liau2. Sou2-i2 siok8-gu2 koh teh kong2, Kin2 phang2 bo5 ho2 se, kin2 choe3 bo5 ho2 ta-ke; chiu7 si7 kah lang5 tioh8 chiau3 chhu3-su7 lai5 kiaN5. 
</CL>
<HL>

著照顧身體 
樂正子春beh落in埕nih8 e5 臨墘仔，踏m7 tu2好，失誤傷著家己 e5 腳骨。到已經醫好幾若日lah，iau2無出去行；面nih8有真m7歡喜 e5 款。伊 e5 學生就問伊講，先生因為失誤傷著腳，今已經好chiah久lah，iau2 m7-bat出門，koh真煩惱 e5 款，m7知是甚物緣故？樂正子春應伊講，Lin2 an2-ni問kai3好；若m7-bat就ka7 in講。因為我bat聽見曾子teh講，講伊受孔子 e5 教示，說著父母hou7咱完全 e5 身體，咱也著完全來還伊，m7-thang傷害著身軀，也m7-thang損失形骸，才thang叫做是孝子。君子 e5 人m7敢一目nih久放boe7記tit這句 e5 教示；所以我才真煩惱。An2-ni可見身體m7是咱私khia e5，算是父母 e5。
今生咱 e5 身體kap養飼咱 e5，算是父母；賞賜咱 e5 靈魂 e5，就是天父。身體比並靈魂，自然是靈魂較tui3重；父母比並天父，自然是天父較尊貴。聖經有講，人 e5 身體是上帝 e5 殿，人若損害身體，就是損害上帝 e5 殿，hit個罪自然koh較重。M7-ku2世間人有 e5 愛開，愛hoa7，食鴉片，heng3博局，來損害in e5 身體kap精神，甚至做出歹代，來犯著國法，將身體去受刑罰。M7-na7凌辱著父母hou7咱 e5 身體，boe7稱做有孝tit，也損害著上帝 e5 殿，hit號罪koh較深，koh較重。照an2-ni看，咱世間人thai2 thang看輕咱 e5 身軀leh？ 
過失著緊改 
孟子 e5 冊講，Bat有一個人，in厝邊 e5 雞若來in兜，伊就ka7伊掠起來thai5。若逐日看見，伊也逐日ka7伊掠起來。無koh放hou7伊出去。後來有人ka7伊講，朋友ah，你逐日掠lin2厝邊 e5 雞，實在是boe7用tit，請你著緊緊改過。Hit個人應講，掠人 e5 雞，我久久就知是boe7 an2-ni做tit。今已經受你 e5 好教示，甘願 tui3 今改過，後過一月日才掠一隻就好；等候明年起，才攏莫tit掠。
現時也有真濟人，已經知食鴉片愛lim酒，以及嫖賭hit號代誌，攏是無照道理。若tu2著有人苦勸in，in就應講，我寬仔si7都beh改。也有講，我後月就beh改，有 e5 講，明年我就beh ka7伊除去。Che真正是家己騙家己；既然知是無照道理，就著liam5-piN改變；beh thai3著聽候明年抑是ti7時leh？孔子講，有過失就m7-thang貧憚改，就是teh講這款 e5 人。
胡混罔過 
齊宣王愛聽竽 e5 樂器，（親像洞簫），逐擺teh pun5 e5 時陣，著三百人做一下來pun5。當時有一個南郭 e5 先生來見宣王，請beh入這個pun5竽 e5 職份。宣王不止歡喜，逐月日也賜真濟 e5 俸祿，夠額thang養飼幾若百人。後來宣王死去，湣王接起來坐位；也猶原真愛聽竽 e5 樂器。總是湣王m7愛hiah濟人相 kap pun5，伊愛隨人一個一個pun5 hou7伊聽。Hit個南郭先生聽見這號消息，就趁早做伊逃走去了。 
照an2-ni看，這個南郭先生，原本是一點仔pun5竽 e5 本事都無。因為看見宣王歡喜聽三百人做一齊pun5，掠做這是真好 e5 機會，會thang 假冒kap in胡混在內；家己pun5了好聽抑是m7好聽，扑算宣王也聽boe7出。後來湣王又ai3 beh隨人一個一個來pun5，an2-ni就一點仔見笑都boe7堪tit，boe7免tit著當面漏氣；所以不得不著代先逃走。可惜世間親像這個南郭先生 e5 人是真濟；無論是做官，抑是教學，以及做傳道 e5 ，往往有這等號e5人；只有知胡混來塞額，做代誌潦潦草草就ka7伊過去，想thang圖謀hit時 e5 俸祿，的確無想家己 e5 本事怎樣，也無想到代誌 e5 勝敗是怎樣；來致到傷天害理，誤人 e5 大事。攏無想到後來的確有一個日期，將逐人所做 e5 工，也beh一個一個當面ka7伊試，來定著in e5 賞罰。到hit時卻無所在thang去逃閃，m7是親像hit個南郭先生，走離就會煞tit。 
M7-thang弄險 
莊子有講，有一個散hiong人kan-ta靠織蓆仔teh度活。有一日伊 e5 子藏水bi7入海底真深，得著一粒珍珠，值有kang2千銀 e5 價錢。In老父一下看見，驚了伊 e5 子貪心koh去chhe7，就提石頭ka7伊啄hou7破；才講，che值kang2千銀 e5 珠，穩當是真深 e5 海底，le5-leng5頷頸下 e5 ；你得著這個珠，量必是因為le-leng5 teh 睏；若是精神 e5 時，的確是無性命。
論到世間酒色財氣，無講一擺就會害人。俗語講，酒不醉人，人自醉，色不迷人，人自迷。親像食鴉片，無講一半擺就會tiau5；代先食了趣味趣味，有食也an2-ni，無食也an2-ni。那食那久，o2 ho3！無食boe7用tit lah。也若an2-ni知thang勼腳，趕緊來改也好；m7-ku2攏是愈食愈大，那久癮那重，少少會親像hit個老人 e5 決心。 
也koh親像poah8-kiau2人，也是an2-ni。有時刁故意鬥人來做kiau2迷，代先poah8小可 e5 時，刁持放hou7伊贏；伊就掠做家己真gau5 poah8，心肝那大，想beh贏較濟。Hit時in就用法度來咬伊；亦一下輸，直直想beh抨，那抨那gia5楹。心狂燥熱，正經事放sak了了；暝日浸 chu3 teh poah8；舞弄到傾家蕩產，連性命有時續無去。今這個老人 e5 所做，是驚伊 e5 後生，一擺有賺食；後過koh去做，就變到無便宜才煞尾。所以將hit粒珠tok hou7破，hou7伊 e5 子會死心，boe7 koh去做。 
臣也有國
齊國用兵攻扑魯國，ai3 beh得著魯國 e5 gim5鼎。魯國 e5 兵擋boe7 tiau5，就教人鑄一個假 e5 鼎，送去齊國。齊侯看了giau5疑，驚了m7是真 e5 gim5鼎，就差人送倒轉去魯國，也ka7魯侯講，若是柳下惠講che是真 e5 gim5鼎，阮齊國 e5 人君就beh承受伊。魯侯就去召柳下惠beh來干證這個鼎。柳下惠講，君用gim5鼎獻hou7齊國，是為著beh保全君 e5 國，總是臣也有國，就是臣 e5 信實。現在君beh破壞臣 e5 國，來保全君 e5 國，這號代誌beh thai3會用tit？魯侯無法度，就用真 e5 銀鼎送去hou7齊國。 
論到人活ti7世間，無論是做官做使，抑是開行坐店，買賣趁食，無論是對外國，抑是本地所在 e5 人，來往交接，攏著用信實做交際 e5 鎖匙。若是無信實，是親像大張車無車擔，細張車無車棚；看beh thai3會行會振動leh？現時有一款 e5 人，只有會曉tit講白賊，無影無跡，生到有枝有葉，講到歸nng5套，來瞞騙人；無想到扑歹名聲，比hit個失國koh較要緊。甚至有 e5 明知是犯著詐欺，會掠去辦罪，in也是刁故意beh做；真正是thang傷心 e5 事。上帝十條誡有講，M7-thang lam7-sam2做干證。孔子也有講，Beh料理國，著恭敬in e5 代誌，koh著信實。也講，做囡仔要緊著細膩，koh信實。親像這號話，有濟濟款 e5 教示；可見信實是第一寶貝，第一著tui3重lah。 
鷸蚌相持 
戰國 e5 時，蘇秦對燕王講，有一日河nih8一粒蚌（hun2-gio5 e5 款）出來ti7岸頂，將殼thi2開teh hou7曝日。忽然有一隻鷸 （鳥仔 e5名，常常ti7水nih8 討食） 看見，就 tui3 hit個蚌e5 肉ka7伊啄teh；hit粒蚌也將殼合倚來，tui3 鷸e5 嘴ka7 ngoeh8-teh。鷸就講，今仔日無落雨，明仔再無落雨，就有蚌肉thang食。蚌也講，今仔日無出日，明仔再koh無出日，的確有死鷸。An2-ni兩爿khiu2-teh m7放。真tu2好，有一個討魚人 tui3 hia過，看見這隻鷸kap一粒蚌，纏纏絞絞做一堆，m7肯相讓；伊就做一下ka7伊掠去。俗語講，鷸蚌相持，魚人得利，就是這個故典。 
Koh iau2一項，ti7倚三十年前，六龜里hit勢 e5 人，iau2-be7受文明 e5 教化，知識be7開，買賣 e5 事攏無kap人計較。Bat有一擺，兩個hit所在 e5 人去扑獵；到日beh暗 e5 時，兩個人有扑3隻鹿，就gia5 出來ti7路邊teh分。一人分一隻，m7-ku2 iau2有一隻。若這個拖過來，hit個就講，An2-ni你較加。亦hit個拖過去，這個又講，An2-ni你較濟。Boe7曉tit破爿來分，kan-ta歸隻拖來拖去。Teh分boe7平，也湊khiau2 tu2著一個賣雜貨e5 tui3 hia過，看見in an2-ni teh分，分攏boe7平，伊就倚去，一人分一隻hou7 in，也家己拖一隻來面頭前，問in講，一人一隻an2-ni有平無？Hit兩個人看了大歡喜講，你真公道，真gau5分；thai3 m7較早來teh，hou7阮真久teh分boe7平？ 
論到世間人，濟濟是因為一個小可 e5 代誌，m7肯相讓。你kang7我一下，我也beh kang7你一下、來討平。你罵我一聲，我就罵你幾若聲，thang較贏伊，攏是beh佔便宜。有時因為一個小小可可 e5 代誌，也弄到相告幾若年。人若苦勸in，in講是爭氣不爭財；這爿m7肯認輸，hit爿m7肯認錯，將錢拖teh ia7，正經代誌放sak了了。到知thang反悔 e5 時，兩爿都攏傾家蕩產；只有為著beh透一點氣，反轉食一個大剋虧。所以人會忍耐，會和順，是第一要緊，就是hit個六龜里人，因為較tiau5直，所以了小可；若beh用強 e5 來相爭，驚了續無thang分半隻。 
著照公道 
列國 e5 時，晉悼公問祁黃羊講，現時南陽 iau2-be7有縣官，m7知甚物人會堪tit當這個職任。祁黃羊講，解狐會用tit。晉悼公講，解狐 kiam2 m7是kap你有冤仇 e5 人mah？祁黃羊應講，君是問我看甚物人會堪tit當這個職任，都m7是問我 e5 仇人。晉悼公講，好；就用伊。國內 e5 人果然攏o-lo2伊好。過無偌久，晉悼公 koh問祁黃羊講，國nih8無有領兵 e5 官，m7知甚物人會堪tit當這個職任。祁黃羊講，午仔會用tit。晉悼公講，午仔 kiam2 m7是你 e5 後生mah？祁黃羊講，君是問我看甚物人會堪tit當這個職任，都m7是問我 e5 後生ah。悼公講，好；就採用伊。國內 e5 人也是o-lo2用這個人真著真好。孔子聽見an2-ni就講，祁黃羊所講 e5 話，真正是無錯。伊 tui3 ti7外面 e5 teh舉薦，無khioh怨恨，講che是咱e5冤仇。Tui3 ti7內面 e5 teh舉薦，無避嫌疑，講che是咱 e5 後生。Che真正是公道 e5 人ah。
論到現今e5 人，大半是掠人情看較tui3重，無論hit個人 e5 本事是怎樣。設使我 e5 仇人，的確是講in m7好；也若是我 e5 親戚，就用hiah-e5 好話來o-lo2 in；攏m7肯講公道 e5 話。武三思bat講，Kap我好e5，就是好人；kap我歹e5，就是歹人；實在真正是有影。總是咱教會內 e5 人要緊m7-thang親像an2-ni；著學祁黃羊照公道才好。有時引進人來入聖教，抑是舉薦人來讀大學，攏著照hit個人 e5 品行斟酌來講；m7-thang有一點仔偏袒 e5 心。因為咱所引進舉薦 e5 人，若做了有好模樣，就咱也有榮光。設使所薦 e5 人，in e5 所做攏無照咱舉薦hit時 e5 話，抑是到半中長才打吵，就咱舉薦 e5 人也真歹勢面；boe7免tit hou7人講咱是無照公道，抑是講咱boe7 bat人。所以古早 e5 法度，若舉薦著gau5人，果然有利益ti7國家，就保舉 e5 人也得著賞賜；抑若薦m7著人，做了m7好有犯罪，hit個保舉 e5 人也著連坐。親像這tiap8 e5 保證人著連帶in e5 責承hit款。可見teh薦人 e5 關係是真大，m7-thang隨便忽略伊。 
柴雞有完全e5德行 
紀渻子teh ka7周宣王飼hit號相扑雞；已經教過十日久，宣王問講，這隻雞會用tit hou7牠相扑抑boe7？紀渻子講，這隻雞iau2-koh是真驕傲，gau5使性地，boe7會用tit hou7牠kap別隻相扑tit。後來koh過十日，宣王koh問伊講，這隻雞會hou7牠相扑tit也boe7？紀渻子講，這隻雞iau2-koh是若聽見甚物響，牠就啼，抑是看著甚物影，牠就jip；iau2-be7 thang kap別隻相扑tit。又koh 過十日，宣王猶原teh問，紀渻子講，Iau2是boe7用tit，因為若teh看甚物，猶原真chhiN狂，也gau5受氣；所以boe7用tit。目一nih又過十日，宣王又koh照前an2-ni問，紀渻子才講，差不多會用tit hou7牠去相扑tit lah。雖然有別隻雞teh啼，伊卻那準無聽見，自自在在，不動聲色，看了親像柴 e5 雞；所以德行算是齊備，別隻 e5 雞看著伊，boe7免tit家己倒退 tui3 後面去了。 
支那長江hit勢，若講人 e5 本事無精光，有一句俗語講，半瓶醋。大概是講，醋toe2半瓶na7-tiaN7，小可一下搖就有聲；若toe2到tiN7來ka7伊搖，就無聽見。親像hit號bat一項半項，小可有道學 e5 人，伊就真驕傲自高，若kap人做堆，就品伊 e5 本事。設使是真正道學較高，德行真好，學問也深hit款 e5 人，in就反轉真謙卑。另外有一款，明明是有，看了哪親像無，明明是chat8-chat8，看了那準空空 e5 形狀。俗語有講，真將軍不在ti7戎裝。也講，有--e5 m7講，無--e5 teh品phong2，就是這個意思。 
M7知家己有病 
扁鵲是中國古早 e5 時，最有名聲 e5 醫生。有一日 tui3 齊國經過，入去見齊桓公，扁鵲就ka7桓公講，君侯 e5 皮膚現時有病teh；若無醫治，就會愈深。桓公講，我都無病。過五日後，扁鵲koh見著桓公，又ka7伊講，君侯 e5 病已經到ti7腸胃 e5 所在；若m7醫治，會致較深。桓公也無應伊。到扁鵲出去，桓公不止m7歡喜，tui3 跟隨伊 e5 人講，He2，做醫生 e5 人，愛趁人 e5 錢，beh展in e5 本事；我明明都無甚物m7好，伊也講我有病。Koh過五日，扁鵲又來見桓公，一下看著，就越轉身作伊出去。桓公就叫人去問伊，看是怎樣。扁鵲就講，病ti7皮膚用藥來洗，抑是用火來灸，就會醫tit。病ti7血脈，用注射也會醫tit。若病ti7腸胃 e5 所在，用膠，用酒 e5 藥類也管會著。病到ti7骨髓，雖然是執掌生死 e5 權柄，也無法度了。現時君 e5 病已經入ti7骨髓；我所以m7敢koh講甚物。後來koh過五日，齊桓公忽然起病，叫人去召扁鵲；扁鵲已經做伊逃閃。過無偌久，桓公就病死。 
現時濟濟hit款為非作歹 e5 人，平素也有hit號好 e5 親情朋友苦勸in，in卻攏m7聽；到後來hou7官府掠去刑罰定罪，才知thang想著某人所講 e5 話是著，總是已經無路用了。Koh親像這tiap8 e5 傳道先生teh講道理，今仔日叫人反悔改變，明仔再也是叫人反悔改變，m7-ku2世俗人攏m7肯反悔改變，koh m7 信家己有罪。到後來有一日企ti7審判台前，上帝問罪 e5 時陣，hit-tiap8 beh反悔，卻是siuN慢lah。 
子干證父做賊 
楚國有一個tiau5直 e5 人，in老父偷牽人 e5 羊，伊走去公堂出首。官府掠in老父來，因為伊 e5 子做干證，無話thang chiN3，就定罪beh thai5伊。這個tiau5直 e5 人又請官府放伊 e5 老父，伊甘願替伊 e5 老父死。後來到teh-beh thai5 e5 時陣，這個人對hiah-e5 衙役講，阮老父偷牽人 e5 羊，我去當官出首，an2-ni我 kiam2 m7是一個 tiau5直koh信實 e5 人mah？阮老父犯罪著 thai5，我甘願替伊死，an2-ni我kiam2 m7是一個孝子mah？親像我這款 e5 信實koh有孝 e5 人，竟然著hou7人 thai5，這國內iau2有甚物人m7著 thai5 leh？楚王聽見chiah-e5 話，就赦免hit個人無 thai5。孔子聽見才講，真奇怪ah，有這款 e5 tiau5直人，算做是有信實，竟然用in老父來買好名聲hou7人o-lo2，真正是奇怪。
若論世間，往往有一款 e5 人，平常時mih8樣奸巧都有，用百般詭譎 e5 計謀；若看見某mih8人較愚蠢，就beh去欺負伊，看見甚物人較軟弱，就beh去害伊，攏無一點仔仁愛 e5 心情，也無一點仔憐憫 e5 情意。及至到後來，欺負人也欺負夠足lah，害人也害夠盡了，不義 e5 錢財也用攏boe7了。Hit時卻想beh chhe7一個好人 e5 名來做； 就去修理一條橋，抑是去整理一間廟，送人幾領綿裘，抑是發淡薄米hou7 散hiong人，就儼然家己掠做好人teh做好事。照an2-ni看，in若beh親像這款 e5 teh求好人 e5 名聲，不如早日莫得做hit號害人 e5 代誌 kiam2 m7是koh較好mah？ 
反悔認罪 
七國 e5 時，藺相如算是好口才，koh有膽力 e5 人，伊有完全hit塊寶玉倒來趙國，也ti7 澠 池e5 所在，無凌辱著伊 e5 君王。所以趙王封伊做上卿。職位顛倒比廉頗較懸。廉頗一下想，我 tui3 少年到今，經過kang2百擺e5征戰，才做將軍 e5 職；藺相如不過靠伊 e5 口才，反轉比我官做較懸。就對人講，我若tu2著相如 e5 時，的確beh凌辱伊。相如聽見這號話，每擺出來 e5 時陣，若看見廉頗，就趕緊閃 tui3 邊仔去。伊所用 e5 人看見in主人這號款，就掠做大大 e5 見笑；大家來對相如相辭，beh去別位。相如才ka7 in講，現時第一強第一大 e5 就是秦國。總是我ti7伊殿頂，尚且敢大聲喝來責備伊秦王，何況廉將軍，我敢真正是teh驚mah？不過這tiap8秦國m7敢來扑趙國，就是因為有阮兩人，若交接往來 e5 事，我會設法，m7-ku2征戰 e5 代誌，猶原著靠廉將軍。設使阮兩個不和，是親像兩隻虎teh相爭，hit個世面 oh-tit攏活；所以我若見著伊，就代先閃避。因為我是掠國家 e5 代誌做較要緊，伊對我算是個人 e5 hiap8 嫌na7-tiaN7，所以無beh kap伊計較lah。伊所用 e5 人，聽了不止有情理，也就學in主人 e5款，tu2著廉頗 e5軍人，也攏較讓伊。廉頗hit爿 e5 人，就那驕傲起來，掠做相如真正驚伊。後來有一人名叫虞卿，來chhe7廉頗，將藺相如 e5 意思拆明hou7伊聽。廉頗才醒悟反悔，就褪pak-theh背一枝竹篦，來相如in兜認罪，請相如用竹篦責罰伊。相如真歡喜牽伊 e5 手，請伊入去內面，好禮款待伊；兩人續結做生死 e5交陪。 
論到不和 e5 代誌，m7-na7 國nih8有an2-ni，家內也是有an2-ni。就是耶穌 e5 教會，也boe7講tit就無an2-ni。Bat看見有時這爿 e5 教會看見hit爿 e5 教會，抑是hit爿 e5 會友看輕這爿 e5 會友。有時講某人是求餅得著餅，抑是講某人是倚靠勢力，也bat講某mih8人都無學問，反轉teh做執事，抑是講某mih8人都無熱心，怎樣teh做傳道。An2-ni大家批評；講了都攏有in e5 理氣。殊不知魔鬼已經趁這個機會，hou7你離開正經 e5 路，來入ti7 伊 e5 圈套lah。也就是世俗人，因為看輕咱 e5 會友家己不睦，無相疼 e5 心，會續驚到m7敢來；an2-ni教會thai3會興旺nih？所以深深向望教會內 e5 朋友，若有這號，就趕緊改；若無，也著謹慎m7-thang犯著，莫tit有縫thang hou7魔鬼入去。 
亦koh一項，相如kap廉頗算是像一殿 e5 人臣，廉頗 e5 心有hou7 hit個功名名聲迷去，就kap相如m7好。相如也寬容伊，到伊知thang反悔認罪，就歡喜koh接納伊，kap伊交陪；che算是一人對一人，朋友往來 e5 事na7-tiaN7。Iau2有一項較大要緊，就是世間人行m7著路，悖謬道理，上帝也出在in去做，到伊知thang反悔認罪，就beh koh接納伊做子；這號算是生咱 e5 靈魂，父子 e5 至親，自然koh較要緊。伊有差遣救主耶穌落來世間，hou7人信來得著koh kap上帝親近。耶穌來世間傳上帝國 e5 福音，hou7人醒悟知罪，是親像虞卿拆明相如 e5 意思。今咱攏著學廉頗，知thang醒悟認罪，免tit後來beh反悔 e5 時，才知已經遲lah。 
Gau5治理百姓 
籧伯玉做衛國 e5 宰相，hit時國內大平定。子貢去問伊講，M7知lin2國內用甚物法度teh治理。籧伯玉講，我是用m7免治理 e5 法度來teh治國。當hit時晉國趙簡子想beh去攻扑衛國，代先差史默去衛國探聽情形。史默倒來回覆講，籧伯玉 teh做宰相，m7-thang去攻扑伊。
孟子有講，Teh守國，m7是靠山坑 e5 危險做堅固lah。管百姓boe7會掠受封 e5 地方做制限tit。所以皋陶雖然是大舌koh重句，伊ti7舜帝hit時teh做管法律 e5 官，料理百姓刑罰 e5 事，攏無一點仔冤枉；卻比hit號有口才gau5講話 e5 較好。師曠雖然是青瞑 e5 人，伊做晉國太宰 e5 時陣，國內 e5 政事攏無一點仔混雜；卻比hit號有目珠thang看較好。An2-ni可見無論甚物代誌，攏著求hit個實在，m7-thang妝飾hit個外皮，是較要緊。
Koh che也kap羅馬人書第6、第7章所記載成聖 e5 道理差不多相同。因為救主叫伊 e5 百姓來行好，m7是用律法嚴嚴約束in，就是用伊 e5 聖神感化in e5 心，hou7 in自然行好事。 
事逢kah時 
魯國有一個姓施 e5 人，生兩個子，一個愛學文 e5 ，一個愛學武 e5 。Hit個愛學文 e5 去齊國，beh ba7看有官thang做無。齊侯看伊 e5 學問真好，就請伊做in hiah-e5 公子 e5 先生。Hit個愛學武 e5 去楚國見楚王。楚王也真歡喜，舉起伊做軍政司。An2-ni兩個兄弟仔，一文一武，攏teh做大官，算是顯祖榮宗，家庭真有光彩 e5 事。人人不止欣羨in。也真湊巧，in hit厝邊有一個姓孟 e5 ，猶原兩個子，所學習 e5 也像一樣。總是攏iau2 teh落魄，艱苦到boe7堪tit。因為an2-ni，就來問起，看in an3怎樣會到chiah顯達；姓施 e5 用實在ka7 in講，Hit 個姓孟 e5 就教hit個學文 e5 大子去秦國，beh ba7看有官thang做無。秦王聽伊hiah-e5 道德 e5 話就講，現在是天腳下大擾亂 e5 時，攏著倚靠兵 e5 氣力最要緊；若用仁義來料理國，是beh害我 e5 國hou7滅無。就將in hit個大子用極艱苦 e5 刑罰，hou7伊變成廢人，才放伊去。也hit個細漢 e5 去衛國，對衛侯講起著怎樣來講習武 e5 事。衛侯講，現時我 e5 國算是不止軟弱，koh kap chiah-e5 大國相隔界。所以若對大國，應該著小心謹慎來服事伊；若對小國，也只好是用安撫 e5 法度；an2-ni才算是求國內平安 e5 方法。設使用兵權，就是teh chhe7滅無 e5 路。若放這個人完全倒去，將來的確會害我 e5 國。就將腳ka7伊斬起來，才放伊倒去魯國。Hit個姓孟 e5 看見兩個子 m7-na7 無官thang做，反轉攏變廢人，就氣到beh死，續去姓施 e5 in內面ka7伊吵鬧。Hit個姓施 e5 就講，凡事若tu2著時機就興旺，失落時機就最敗壞。Lin2 e5 學問kap阮共一樣，m7-ku2 hit個時機是無相同。
照an2-ni看，天腳下 e5 理氣，boe7會講tit常常是著，代誌也boe7會講tit常在m7著tit。有 e5 一款 e5 代誌，在早算做有理氣，做了是著；到現在卻boe7會算tit有理氣。有 e5 這項物現在是無路用，到後來m7-ku2變做真有路用。所以有理氣，抑是無理氣，有路用抑是無路用，卻boe7會一定來守tit，攏著看是甚物時陣。大衛，所羅門，堯，舜，in e5 尊貴做人君，也boe7講tit in有傷過頭。拉撒路，顏回，in 散hiong到做乞食，企起hit 偏僻oeh8-toeh8 e5 巷仔內，也是boe7用tit講in是太卑賤。因為各人 e5 所做，上帝攏有定著 e5 時hou7 in，m7是人所會勉強tit。孟子有講，死生有命，富貴在天。所以人攏著守本分，認命，聽候時，出在天主意，m7-thang強強做。俗語有講，事逢合時；設使代誌無tu2著kah hit個時，雖然較gau5計謀，做到真周至，也無的確會tit thang成功。 
多疑會害事 
淮南子 e5 冊講，有一個查某囡仔beh出嫁 e5 時，in厝邊 e5 人ka7伊 e5 父母講，Lin2查某子嫁去人兜，後來會生子抑boe7，是boe7料tit；若boe7生，kiam2 m7是犯著七出 e5 條例mah？寧可著照顧你 e5 查某子，教伊若有利便 e5 時，著將in翁hit頭 e5 衫仔褲kap雜碎 e5 物，偷提寡倒來lin2厝；萬一後來無ka7人生子，hou7人離倒來，也才有thang度活。In e5 父母掠做an2-ni是真著，就kap in查某子tau3，將in翁hit爿 e5 物件，偷提倒來in兜。過有hiah久，in e5 ta-ke-koaN知kio3 伊 e5 媳婦tiaN7-tiaN7偷提物去in外家厝，就講，阮這個媳婦，心肝已經向ti7外面，是boe7用tit koh留伊toa3 teh，不如量早hou7伊去；就ka7伊離倒去in外家hia。In e5 父母m7知hit個hou7人離 e5 緣故，反轉真感激厝邊hit個人，講伊教示in，hou7 in知thang趁早備辦。 
若論本島kap中國 e5 人，也濟濟有這號毛病，每常做一項代誌，就giau5疑驚了boe7成；就是已經做成，也giau5疑驚了tu3無久。致到有hit號應該著盡力e5，m7肯去盡力，應該著辦 e5 事，也m7肯去辦；kan-ta驚會白了工，抑是會了本，an2-ni攏m7肯去做。Koh有一款，hit號代誌taN-chiah創立，也m7肯下本出力落去做，反轉四界khau-khek；若有thang趁淡薄入手，家己就掠做夠額；亦hit號代誌 e5 成功抑是敗壞，攏無beh去管。不論創甚物代誌，大概是有頭無尾，半途而廢 e5 較濟；無有hit號堅固決斷 e5 心；所以做攏boe7會成功。 
Hit款 e5 人，m7-na7 做代誌是an2-ni，就是趁道理服事上帝，也無m7是an2-ni。譬論親像這個人，平素真愛講白賊來騙人，後來因為知做代誌若有合ti7上帝 e5 旨意，上帝自然賞賜福氣hou7伊，又koh lam7-sam2講白賊，是犯著上帝kap人攏受氣 e5 罪。An2-ni就來遵趁上帝 e5 旨意，向望上帝賞賜福氣hou7 in。M7-ku2過be7偌久，忽然又giau5疑上帝賞賜 e5 福氣，是茫茫渺渺，boe7憑準tit，m7-thang專專倚靠這項；不如一面用淡薄白賊會來騙人，也一面來遵趁道理，kiam2 m7 是兩頭攏有thang倚靠mah？可惜親像這款 e5 人，一生攏boe7會得著福氣 e5 報賞，反轉講真神無有靈聖。敢真正真神無有靈聖mah？俗語講，疑事無功；若是giau5疑 e5 代誌，做了boe7成功，就是這個意思。 
緊紡無好紗 
孟子有講，宋國有一個人，煩惱伊田nih8 e5 稻仔攏無甚物大，伊就一牟一牟，用手ka7伊拔，hou7浮較懸起來；直直走倒來in兜ka7人講，今仔日我看見田nih8 e5 稻仔攏m7大，不止煩惱；我卻有想著一個法度，thang幫贊伊大欉。In後生聽見an2-ni，就趕緊走去看；o2-ho3，hiah-e5 hou7伊拔 e5 稻仔，都攏礁礁去lah。 
論語冊有講，愛趕緊就做boe7-tit thang到。也中庸 e5 有講，譬喻上懸，著 tui3 低低來peh；譬喻行遠，著 tui3 近來行起。An2-ni thang知無論做甚物事，攏著照次序來行，才會得做到成功。若是出在in家己 e5 緊性地，boe7會行伊就beh學跑，an2-ni beh thai3會保tit伊boe7跋倒leh？親像馬可4章二十六節有講，上帝 e5 國親像人ia7種子ti7地nih8，暝時睏，早起時起來，hit個種子就發芽，漸漸大起來，人也boe7曉tit an2怎樣會an2-ni。因為地teh生五穀，是出ti7自然 e5 ，代先是秧，後來大欉成穗，到尾穗nih8就結歸粒，也hiah-e5 粒成熟了，就用鐮lek8仔去割，因為收成 e5 時陣到lah。照an2-ni才有出ti7自然；若親像hit個宋國 e5 人所teh做，m7-na7 boe7幫贊伊大，是顛倒hou7伊khau死了了。所以俗語koh teh講，緊紡無好紗，緊做無好ta-ke；就是教人著照次序來行。 
</HL>