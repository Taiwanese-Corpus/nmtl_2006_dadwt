<CL>
  Lang5 e5 hong-siok8 bo5 saN-chhin-chhiuN7; iau2-ku2 u7 chit8 hang7 saN-chhin-chhiuN7, chiu7-si7 tak8 kok e5 peh-seN3 chin tui3-tiong7 ku7 e5 mih8, iah8 sin-e5 mih8 iu5-goan5 chin ai3. 
  U7 sim2-mih8 kou2-chek, kou2-cha2 sou2 khi2 e5 chhu3, a2-si7 phau3-tai5, chheng3-kui7, sui-si7 chit-tiap8 bo5 teh eng7, iau2-ku2 khah siong5 ai3 se3-ji7 chiau3-kou3, m7 ai3 thiah. A2-si7 u7 sim2-mih8 kou2-tong2 lang5 chin ai3 khoaN3. U7 sim2-mih8 hong-siok8 ban7-kou2 liu5-thoan5, lang5 chiu7 ai3 than3. U7 sim2-mih8 kou2 lang5-gian5 chiu7 ai3 kong2; u7 sim2-mih8 kou3-su7, ai3 thiaN. 
  U7-si5 peh-seN3 tiau5-kou3-i3 khi2-keng beh khng3 kou2-tong2 hou7 lang5 khoaN3. Chhin-chhiuN7 Jit8-pun2 kok e5 KiaN-siaN5 u7 khi2 chit8 keng toa7 lau5 thang te2 tak8 hang7 e5 kou2-tong2, chiong5-tiong u7 Jit8-pun2 e5 Hong5-te3 kou2-cha2 sou2 che7 e5 kio7, chin toa7 teng2, iah8 u7 kou2-cha2 lang5 sou2 eng7 e5 ke-si. 
  Eng-kok u7 khi2 chin che7 keng toa7 lau5 lai5 te2 kou2-cha2 lang5 sou2 eng7 e5 ke-si khi3-hai5. U7 sim2-mih8 kou2-che3 e5 saN, chheng3, to, hoe2-chhia, long2 khng3 ti7 hit lai7-te2; iah8 u7 kou2-cha2 mia5-siaN e5 thak8-chheh lang5, cho3 si e5 lang5, chhin-pit sou2 sia2 e5 si-su5. U7-si5 beh be7, hit-ho7 e5 pit-chek tat8--tioh8 kui2-na7 chheng khou, kui2-na7 ban7 iah8 kaN2. Chhin-chhiuN7 cheng5-ni5 u7 chit8-pun2 se3-pun2-a2 chheh, be7 saN chap8 ban7 gin5. 
  Eng-kok iah8 u7 chin che7 kham2-tiam3 choan-kang teh be7 kou2-tong2. Chhin-chhiuN7 lan2 beh kia3 phoe hia-e5 ang-a2-thau5 bo5 sim2-mih8 tat8-chiN5 e5 mih8, chit8-tiuN 3 tiam2 chiN5 na7-tiaN7; iau2-ku2 hiah-e5 ku7--e5 hian7-chhu2-si5 lan2 khah han2--tit khoaN3-kiN3, iah8 lang5 chin ai3 khioh; cheng5 jit8 Sin-bun5-po3 teh po3 2 tiuN be7 $6000. 
  Ku7 e5 mih8 lang5 iah8 chin ai3, sin e5 mih8 iah8 si7 chin ai3. mih8 na7 khah si5-kiaN5 lang5 ai3 eng7, saN na7 khah si5-sek lang5 ai3 chheng7. Na7 u7 sim2-mih8 m7-bat khoaN3 e5 mih8, put-lun7 hoe2-chhia, tian7-khi3-chhia, tok8-lian2-chhia, khin-khi3-kiu5, chiu7 u7 lang5 saN-cheN beh khoaN3. A2-si7 u7 sim2-mih8 han2--tit thiaN e5 su7 sim2-mih8 sin e5 siau-sit lang5 iu5-goan5 chin ai3 thiaN. 
  TaN li2 na7 ai3 ku7 e5 mih8, to7-li2 si7 chin ku7, ai3 sin e5 mih8, to7-li2 si7 kek8 sin. Ai3 thiaN lang5 kong2 kou2, to7-li2 chiu7-si7 kek8 kou2-cha2 e5 su7, ai3 thiaN sin e5 tai7-chi3 to7-li2 si7 ho2 e5 siau-sit, koan-he7 lan2 tai7-ke hoaN-hi2. 
  To7-li2 si7 kong2 Siong7-te3. U7-si5 lang5 teh mng7, Khong2-chu2 khah cha2 a2-si7 Siong7-te3 khah cha2. Siong7-te3 khah cha2. Khong2-chu2 iah8 u7 kong2 Siong7-te3. Siong7-te3 pi2 Giau5 Sun3 iau2 khah cha2. Giau5 Sun3 iah8 pai3 Siong7-te3. Siong7-te3 pi2 Tiong-kok, pi2 Eng-kok, Jit8-pun2-kok, tak8-kok, koh khah cha2. 
  ThiN-te7 khah cha2, a2-si7 Siong7-te3 khah cha2? Siong7-te3 khah cha2; Siong7-te3 si7 chhong3-cho7 ThiN-te7, ban7 mih8 e5 Sin5. 
  Siong7-te3 ti7-si5 siN-jit8? Siong7-te3 bo5 seN-jit8. I na7 u7 seN-jit8 chiu7 u7 pe7-bo2, chou2-kong; pe7-bo2 chou2-kong khah toa7, khah cha2. M7-ku2 Siong7-te3 kai3 te7 it toa7, siong7 te7 it cha2, khi2-thau5 e5 khi2-thau5. Siong7-te3 si7 bo5 khi2-thau5 e5 Siong7-te3, te7 it kou2-cha2 chiu7-si7 I. 
  Li2 na7 ai3 thiaN lang5 kong2 kou2, kong2 Siong7-te3 chiu7-si7 kong2 kou2. 
  Kin-na2-jit8 Siong7-te3 ti7 to2-ui7? Kin-na2-jit8 Siong7-te3 ti7-chia. Chit-tiap8 goa2 teh kong2-oe7 si7 in-ui7 Siong7-te3 ti7--teh teh pi3-iu7 goa2, I na7 bo5 ti7-chia, goa2 liam5-piN si2 khiau3-khiau3. Sim2-mih8 lang5 chhoa7 li2 lai5 kau3 chit te3? Chiu7-si7 Siong7-te3 chhoa7 li2 lai5. Lan2 tak8-jit8 teh chiah8 si7 chiah8 Siong7-te3, teh chheng7 si7 chheng7 Siong7-te3, teh eng7 si7 eng7 Siong7-te3. 
  Kin-na2-jit8 u7 sim2-mih8 siau-sit? Chiu7-si7 kong2 Siong7-te3 ti7 chia. 
  M7-ku2 Siong7-te3 ti7-chia, tui3 to2-ui7 thang chai chin-chiaN3 u7 iaN2 si7 an2-ni? Tou m7 bat khoaN3--kiN3. 
  TaN ai3 beh beng5-pek8 chit chan5 e5 to7-li2, tioh8 tai7-seng kong2 chit chan5 kou3-su7. Cha2-cha2 m7-na7 Tiong-kok lang5 jin7 thiN-teng2 chit8-e5 Chu2-chaiN2, chiau3 khoaN3 pat8-kok, chhin-chhiuN7 Thian-tek kok (In3-tou7) iu5-goan5 si7 an2-ni jin7. M7-ku2 tai7-ke khi3-chin kui-sia5, kau3 2000 ni5 cheng5 bo5 sim2-mih8 lang5 jin7 Siong7-te3, chi2-u7 chit8 kok na7-tiaN7, chiu7-si7 Iu5-thai3-kok. Siong7-te3 eng7 che7-che7 hang7 koh-iuN7 e5 hoat-tou7, koh eng7 Seng3-jin5 che7-che7, ka3-si7 in chai-iaN2, pat8-kok na2 li7-khui Siong7-te3 e5 si5, in chit8-kok na2 tit--tioh8 thang kian-kou3 sin3, chin-chiaN3 u7 iaN2 u7 chit8-e5 Siong7-te3. Tui3 2000 goa7 ni5 cheng5 in long2 m7-bat giau5-gi5; hoan2-tng2 pai3 put8, in kam-goan7 si2, tiaN7-tioh8 m7 pai3 pat8-mih8 e5 sin5-beng5. 
  Iau2-ku2 peh-seN3 bo5 kau3-giah8 beng5 chai, sou2-i2 kau3 si5 Siong7-te3 chhe chit8 e5 Ia5-sou lai5, thang ka3-si7 in, koh chhoa7 in kap Siong7-te3 chhin-kin7.
  Ia5-sou lai5 loa7 ku2? Kin-ni5 si7 Beng5-ti7 42 ni5, iah8 si7 Soan-thong2 goan5-ni5. Kau3 kin-ni5 Ia5-sou kang3-seng i2-keng 1909 ni5. Ia5-sou lai5 Iu5-thai3 kok chhut-si3, koh tiam3 ti7 se3-kan 30 goa7 ni5 ku2, si3-ke3 kong2 to7-li2, kong2 lin2 tioh8 piN3-sim, iah8 tioh8 kho3 goa2, goa2 chiu7 e7 chhoa7 lin2 tng2--lai5-khi3 thian-tong5. Siong7-te3 si7 goa2 e5 Pe7 iah8 si7 lin2 e5 Pe7, lin2 na7 ai3 beh kau3 ti7 I sou2 toa3 e5 sou2-chai7 tioh8 kho3 goa2; na7 bo5 goa2 chiu7 bo5 lou7. Ia5-sou iah8 i-peN7 koaN2-kui2, kio3 si2-lang5 koh oah8. U7 lang5 sin3, iah8 u7 lang5 oan3-hin7, ka7 i liah8 teng3 si2 ti7 sip8-ji7-ke3, tai5 loh8 bong7, tai5 saN jit8 chiu7 koh-oah8, jian5-au7 chiuN7 thiN. 
  ChiuN7 thiN e5 liau2-au7 I e5 hak8-seng chiu7 chhut-lat8 thoan5: chit8-jit8 e5 tiong-kan u7 3000 lang5 sin3. U7 e5 iu5-goan5 cho3 tui3-tek8 liah8 hak8-seng lai5 phah, koaiN, thai5. Chiong5-tiong u7 chit8-e5 koaN chhut-goa7 50 phou3 lou7 beh tui hiah-e5 sin3 Ia5-sou e5 lang5 lai5 liah8 koaiN kaN, na7-si7 lou7--nih8 jit8 tiong-tau3 e5 si5 khoaN3 kng pi2 jit8 koh khah kng, koh khoaN3 Ia5-sou hian2-seng soa3 thiaN I e5 siaN mng7, “Bou2 lang5 li2 siaN2-su7 ai3 hai7 goa2 kau3 an2-ni?” KoaN chiu7 in3 kong2, “Chu2--ah, li2 si7 sim2-mih8 lang5”. In3 kong2, “Goa2 si7 Ia5-sou”. Tui3 hit jit8 hit-e5 koaN lai5 sin3 Ia5-sou, ho2-taN2 kan-cheng3 i e5 mia5, si3-ke3 thoan5-kau3 ti7 kui2-na7 kok, sin3 e5 lang5 na2 che7, hoan5-lo2 e5 lang5 tit--tioh8 hoaN-hi2, phaiN2 lang5 piN3 cho3 ho2 lang5. 
  An2-ni kan2-kan2 kong2 chit8 chan5 kou3-su7; M7-ku2 to7-li2 m7-si7 kong2 kou2 na7-tiaN7, si7 kong2 kin-na2-jit8 e5 su7. Si7 kong2 kin-na2-jit8 lan2 put-lun7 sim2-mih8 lang5 na7 sin3 Ia5-sou, chiu7 kin-na2-jit8 lan2 e5 choe7 e7 tit--tioh8 sia3-bian2; koh kin-na2-jit8 sin3, chiu7 kin-na2-jit8 tit--tioh8 Siong7-te3 e5 ho2 Sin5 lai5 toa3 ti7 lan2 e5 sim ka7 lan2 ke2-oaN7 seng3-cheng5, ke2-ku7 oaN7-sin, khi3-sia5 kui-cheng3; koh kin-na2-jit8 sin3 chiu7 e7-hng na7 put-heng7 si2 liam5-piN e7 kau3 thian-tong5. 
  Chit e5 to7-li2 taN i2-keng thoan5 chin ku2, beh nng7 chheng ni5 ku2, iau2-ku2 si7 na2-chhin-chhiuN7 sin-sin e5 to7-li2; tak8-jit8 u7 kui2-na7 pah lang5, kui2-na7 chheng lang5 iah8 kaN2, thiaN-liau2 chiu7 kong2, Kai-chai3, kai-chai3 Ia5-sou lai5 the3 goa2 si2 ! Tai5-oan5 tak8-jit8 chhe-un5 u7 chha-put-to 5 lang5 lai5 sin3 Ia5-sou. Jit8-pun2 ia7 si7 an2-ni. Tiong-kok tak8 jit8 kaN2 u7 nng7 pah goa7 lang5 lai5 sin3 Ia5-sou. Tiong-kok tak8 jit8 u7 lang5 thiaN a-phian3, m7-ai3 poah8-kiau2, m7-ai3 cho3 phaiN2-kiaN2. 
  Eng-kok, Bi2-kok, Tek-kok, Sui7-tian2-kok, Ho5-lan5-kok, Tan-kok, Hoat-kok, Sui7-su7-kok, cha7-hng u7 lang5 chin loe2-chi3 kin-na2-jit8 thiaN chit-e5 siau-sit chiu7 hoaN-hi2 kau3 lau5 bak8-sai2. Cha7-hng u7 lang5 siuN7 beh kiaN5 te2-lou7, tiau3 ka-le2, chiah8 tok8-ioh8, koah am7-kun2, thiau3 loh8 chui2 si2; boe7-cheng5-boe7 tui3 pai3-tng5-khau2 koe3, thiaN lang5 teh gim5-si, jip8-khi3 thiaN, thiaN-liau2 sin3; kin-na2-jit8 moa2-sim peng5-an kong2, Goa2 u7 tit--tioh8 eng2-oan2-oah8! 
  Cha7-hng u7 lang5 chiah8 chiu2-chui3, chui3-the3 chiu7 hoat-goan7 kong2, Goa2 m7 koh chiah8 chiu2; bo5 chhai2-kang, hit-e5 lang5 hoat-goan7 m7-na7 50 pai2. Kin-na2-jit8 i u7 koh chiah8 chiu2-chui3 chham2--ah! Kiong-hi2--ah! Kin-na2-jit8 lou7-boe2 pai2; kin-na2-jit8 i u7 lai5 kho3 Ia5-sou, chit8-si3-lang5 hit-e5 lang5 m7 koh chiah8 chiu2-chui3. 
  Cha7-hng u7 lang5 cho3 chhat8; kin-na2-jit8 m7-si7 chhat8, si7 cho3 Ia5-sou e5 peh-seN3; cha7-hng-am3 i u7 lai5 sin3-kho3 Kiu3-chu2, tak8 hang7 long2 oaN7-sin. 
  Cha7-hng ti7 Lam5-iuN5 e5 hai2-su7, chheN-hoan u7 kap chheN-hoan teh sio-thai5, ka7 i thai5 khi3 chiah8. Lou7-boe2 pai2, kin-na2-jit8 u7 thiaN ho2 e5 siau-sit, jian5-au7 m7 koh sio-thai5, tak8 hang7 long2 oaN7 sin. 
  (Tai5-lam5 Kau3-hoe7-po3 te7 289 koan3, 1909 ni5 4 geh8) 
</CL>
<HL>

人e5風俗無相親像；iau2-ku2有一項相親像，就是逐國e5百姓真tui3重舊e5物，也新e5物猶原真ai3。 
有甚物古蹟，古早所起e5厝，抑是砲台、銃櫃，雖是這tiap8無teh用，iau2-ku2較常ai3細膩照顧，m7 ai3拆。抑是有甚物古董人真ai3看。有甚物風俗萬古流傳，人就ai3趁。有甚物古人言就ai3講；有甚物故事，ai3聽。 
有時百姓刁故意起宮beh囥古董hou7人看。親像日本國e5京城有起一間大樓thang te2逐項e5古董，從中有日本e5 皇帝古早所坐e5轎，真大頂，也有古早人所用e5 ke-si。 
英國有起真濟間大樓來te2古早人所用e5 ke-si器械。有甚物古祭e5衫、銃、刀、火車，攏囥ti7 hit內底；也有古早名聲e5讀冊人、做詩e5人，親筆所寫e5詩詞。有時beh賣，hit號e5筆跡值--著幾若千箍，幾若萬也敢。親像前年有一本細本仔冊，賣三十萬銀。 
英國也有真濟kham2店專工teh賣古董。親像咱beh寄批hia-e5尪仔頭無甚物值錢e5物，一張3點錢na7-tiaN7；iau2-ku2 hiah-e5舊--e5現此時咱較罕--tit看見，也人真ai3拾；前日新聞報teh報2張賣$6000。 
舊e5物人也真ai3，新e5物也是真ai3。物若較時行人ai3用，衫若較時色人ai3穿。若有甚物 m7-bat看e5物，不論火車、電氣車、獨輪車、輕氣球，就有人相爭beh看。抑是有甚物罕--tit聽e5事甚物新e5消息人猶原真ai3聽。 
今你若ai3舊e5物，道理是真舊，ai3新e5物，道理是極新。Ai3聽人講古，道理就是極古早e5事，ai3聽新e5代誌道理是好e5消息，關係咱大家歡喜。 
道理是講上帝。有時人teh問，孔子較早抑是上帝較早。上帝較早。孔子也有講上帝。上帝比堯舜iau2較早。堯舜也拜上帝。上帝比中國、比英國、日本國，逐國，koh較早。 
天地較早，抑是上帝較早？上帝較早；上帝是創造天地，萬物e5神。 
上帝ti7時生日？上帝無生日。伊若有生日就有父母、祖公；父母祖公較大，較早。M7-ku2上帝kai3第一大，上第一早，起頭e5起頭。上帝是無起頭e5上帝，第一古早就是伊。 
你若ai3聽人講古，講上帝就是講古。 
今仔日上帝ti7 to2位？今仔日上帝ti7-chia。這tiap8我teh講話是因為上帝ti7--teh teh庇祐我，伊若無ti7-chia，我liam5-piN死翹翹。甚物人chhoa7你來到這te3？就是上帝chhoa7你來。咱逐日teh食是食上帝，teh穿是穿上帝，teh用是用上帝。 
今仔日有甚物消息？就是講上帝ti7 chia。 
M7-ku2上帝ti7-chia，tui3 to2位thang知真正有影是an2-ni ？都m7 bat看--見。 
今ai3 beh明白這層e5道理，著代先講這層故事。早早m7但中國人認天頂一個主宰，照看別國，親像天竺國（印度）猶原是an2-ni認。M7-ku2大家棄真歸邪，到2000年前無甚物人認上帝，只有一國na7-tiaN7，就是猶太國。上帝用濟濟項各樣e5法度，koh用聖人濟濟，教示in知影，別國那離開上帝e5時，in一國那得--著thang堅固信，真正有影有一個上帝。Tui3 2000外年前in攏m7-bat giau5疑；反轉拜佛，in甘願死，定著m7拜別物e5神明。 
Iau2-ku2百姓無夠額明知，所以到時上帝差一個耶穌來，thang教示in，koh chhoa7 in kap上帝親近。 
耶穌來偌久？今年是明治42年，也是宣統元年。到今年耶穌降生已經1909年。耶穌來猶太國出世，koh tiam3 ti7世間30外年久，四界講道理，講lin2著變心，也著靠我，我就會chhoa7 lin2轉--來-去天堂。上帝是我e5父也是lin2 e5父，lin2若ai3 beh到ti7伊所toa3 e5所在著靠我；若無我就無路。耶穌也醫病趕鬼，叫死人koh活。有人信，也有人怨恨，ka7伊掠釘死ti7十字架，埋落墓，埋三日就擱活，然後上天。 
上天e5了後伊e5學生就出力傳：一日e5中間有3000人信。有e5猶原做對敵掠學生來扑、關、thai5。從中有一個官出外50鋪路beh堆hiah-e5信耶穌e5人來掠關監，若是路--nih8日中晝e5時看光比日koh較光，koh看耶穌顯生續聽伊e5聲問，「某人你啥事ai3害我到an2-ni？」 官就應講，「主--ah，你是甚物人」。應講，「我是耶穌」。Tui3 hit日hit個官來信耶穌，好膽干證伊e5名，四界傳教ti7幾若國，信e5人那濟，煩惱e5人得--著歡喜，歹人變做好人。 
An2-ni簡簡講一層故事；m7-ku2道理m7是講古na7-tiaN7，是講今若日e5事。是講今若日咱不論甚物人若信耶穌，就今若日咱e5罪會得--著赦免；koh今若日信，就今若日得著上帝e5好神來toa3 ti7咱e5心ka7咱改換性情，改舊換新，棄邪歸正；koh今若日信就e7昏若不幸死liam5-piN會到天堂。 
這個道理今已經傳真久，beh二千年久，iau2-ku2是那親像新新e5道理；逐日有幾若百人，幾若千人也敢，聽了就講，佳哉，佳哉耶穌來替我死！台灣逐日chhe-un5 有差不多5人來信耶穌。日本也是an2-ni。中國逐日kaN2有二百外人來信耶穌。中國逐日有人聽鴉片，m7愛poah8-kiau2，m7愛做歹子。 
英國、美國、德國、瑞典國、荷蘭國、丹國、法國、瑞士國，昨昏有人真餒志今若日聽這個消息就歡喜到流目屎。昨昏有人想beh行短路、弔家禮、食毒藥、割頷頸、跳落水死；boe7前boe7 tui3拜堂口過，聽人teh吟詩，入去聽，聽了信；今若日滿心平安講，我有得--著永遠活！ 
昨昏有人食酒醉，醉退就發願講，我m7 koh食酒；無采工，hit個人發願m7若50擺。今仔日伊有koh食酒醉慘--ah！恭喜--ah！今仔日路尾擺；今仔日伊有來靠耶穌，一世人hit個人m7 koh食酒醉。 
昨昏有人做賊；今仔日m7是賊，是做耶穌e5百姓；昨昏暗伊有來信靠救主，逐項攏換新。 
昨昏ti7南洋e5海嶼，生番有kap生番teh相thai5，ka7伊thai5去食。路尾擺，今仔日有聽好e5消息，然後m7 koh相thai5，逐項攏換新。 
(台南教會報第289卷，1909年4月) 
</HL>