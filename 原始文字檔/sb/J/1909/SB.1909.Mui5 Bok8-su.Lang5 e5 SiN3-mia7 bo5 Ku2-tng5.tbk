<CL>
  Lan2 tiam3 te7-bin7 si7 chhut-goa7 tai7. Se3-kan hou7 lan2 khia7-khi2 si7 bo5 ku2-tng5, siong7-ku2 chhit peh chap8 ni5 na7-tiaN7. Gin2-na2 khiok khoaN3 si7 chin ku2; lau7 lang5 khoaN3 si7 chit8 bak8-nih8-a2 na7-tiaN7. 
  Lan2 na7 mng7 lau7 lang5 i gin2-na2 sou2 cho3 i siuN7 to3-tng2 e7 ki3-tit be7; i chiu7 beh kong2, “Iah8 si7 be7 ki3-tit! KhoaN3 si7 chhin-chhiuN7 cha7-hng e5 su7 na7-tiaN7”. Tu2 chiah ti7 thou5-kha teh pe5, liam5-piN toa7-han3, koh bo5 loa7-ku2 hoat chhui3-chhiu, koh bo5 loa7-ku2 li7-khui se3-kan. Cha7-hng chhut-si3, kin-na2-jit8 toa7-han3, bin5-a2-jit8 lau7, au7-jit8 tng2-khi3. Jin5-seng ju5-bong7. Lang5 e5 siN3-mia7 na2 bang7-kiN3. Choh-sit cho3 seng-li2 chhin-chhiuN7 bin5-bang7 tiong e5 su7; hoaN-hi2 na2-chun2 bang7-kiN3 e5 hoaN-hi2, liam5-piN koe3. 
  SiN3-mia7 na2 chhin-chhiuN7 chiau2-a2 teh poe, na2 poe na2 koan5, liam5-piN khoaN3, liam5-piN khoaN3 bo5; na2 chhin-chhiuN7 khe-chui2, u7 lau5 loh8, bo5 lau5 khi2; na2 chhin-chhiuN7 kiN pou3 e5 so, choh8-lai5 choh8-khi3, kau3 hit phit pou3 chit ho2 chiu7 sai-hu7 beh ka7 i koah-tng7; na2 chhin-chhiuN7 kui2-na7 chap8 ham e5 kam-chia3, chit8 ham koe3 chit8 ham chiah8 lou7-chui2, taN m7-chai kau3 kui2 ham tioh8 ho2 at. 
  Te7 it tng5-mia7 e5 iu5-goan5 kau3 boe2 tioh8 khi3 chhoe7 in ma2 khun3. I kong2, “Goa2 e5 kang cho3 moa2, beh tng2--lai5-khi3”. Lan2 lau5 i be7 tiau5. 
  Sou2-i2 iau3-kin2 tioh8 siuN7, lan2 si2-au7 beh tiam3 sim2-mih8 sou2-chai7? Si2-au7 na7 khoaN3 oah8 chai7-siN e5 khou2-chheh khah bo5 siong-kan; si2-au7 na7 lo5-lok8-mia7 se3-kan chiah8 ho2 png7 phoe3 ho2 chhai3 u7 sim2-mih8 li7-ek? 
  Se3-kan na2 chhin-chhiuN7 kheh-tiam3, khah eh8 si7 chiam7-si5 ku2, khah khoah khah song2 iah8 si7 chiam7-si5 na7-tiaN7. Li2 chiah8 kau3 hong2-hong2, chheng7 kau3 tiu5-tiu5 nng2-nng2, li2 chhu3-lai7 u7 kau-i2 chhat-toh, lou5-chai5 cha-bou2-kan2, che na2 bang7-kiN3 e5 hoaN-hi2 na7-tiaN7, “seng put tai3-lai5, su2 put tai3-khi3”. Lan2 chhu3 m7-si7 lan2 e5, si7 hou7 lan2 chioh toa3. Seng-khu iah8 m7-si7 lan2 e5; si7 na2 thou5-chhu3, khi2 hong-thai loh8 toa7-hou7, chiu7 to2-loh8 khi3. Tu2-tioh8 sio2-khoa2 piN7 lan2 e5 seng-khu iah8 phaiN2 khi3, bah noa7 khi3, kut-thau5 hu bo5 khi3.
  Li2 khah san3-hiong, m7-bian2 hoan5-lo2 koe3-thau5. Kheh-tiam3 khah eh8, bin5-chhng5 siN bat8-sat sat-bo2, m7-chiaN5 chiah8, m7-chiaN5 khun3; iau2-ku2 bin5-a2-chai3 au7-jit8 li2 beh kau3 chhu3, tioh8 bong2 thun-lun2. 
  Khah siong5 lang5 m7 ai3 kong2, “Si2”. Si7 kong2 to3-khi3 tng2-khi3. TaN beh to3-khi3 to2-loh8? Beh tng2-khi3 to2-ui7? 
  U7 e5 kong2 beh kui im-kan, beh loh8 te7-gek8, beh chhoe7 Giam5-kun. Im-kan si7 ou-am3 choat8-hek8 e5 sou2-chai7. Te7-gek8 si7 na2 kaN-lo5, Giam5-kun na2 chhin-chhiuN7 koaN-hu2. Lan2 kap i sng3-siau3 kiaN-liau2 be7-tit8. Lan2 kap i ke3-kau3, ng3-bang7 i e7 khoan-liong7 lan2, kiaN-liau2 lan2 be7 iaN5. 
  U7 e5 teh ng3-bang7 beh chhiaN2 sai-kong lai5 phoa3 te7-gek8, i beh phoa3 te7-gek8 tui3 Giam5-kun be7-tit koe3. Phi3-lun7 chhin-chhiuN7 lang5 koaiN kaN, lan2 kio3 chit8 e5 sai-kong lai5 phoa3 kaN-lo5, khoaN3 e7 khui be7? Un2-tang3 chhiuN2 be7 chhut lai5. U7 e5 ng3-bang7 eng7 kim-choa2 lai5 be2 i e5 mia7; kiam2 e7 be2 tit? Siat-su2 lang5 koaiN kaN i2-keng u7 choe7, eng7 chiN5 lai5 be2 i e5 mia7 phah-sng3 e7 be2 tit be7? Phah-sng3 un2-tang3 be7 be2 tit. Giam5-kun beh thai3 e7 mai2-chiok--tit. Sit8-chai7 long2 m7-bian2 kau3 im-kan khah be2, kiaN-liau2 i2-keng kau3 hia be7-tit thang be2 chhut lai5. SiN chit8-pai2, si2 chit8-pai2 na7-tiaN7. U7 khi3 lou7 bo5 lai5 lou7. Si2-au7 e5 hok-khi3 si7 ku2-tng5, si2-au7 e5 kan-khou2 iah8 si7 ku2-tng5. 
  TaN lang5 long2 beh tng2-khi3 im-kan si7 sim2-mih8 in-toaN? Lan2 kam2 si7 im-kan chhut-si3. Kong2 beh tng2-khi3 koan2-a2-lai7, beh tng2-khi3 keng2-chhat-ge5. Lan2 bo5 tui3 hia lai5, thai3 tioh8 tui3 hia khi3? Lan2 si7 thiN siN lan2; thiN si7 lan2 tau, thian si7 chou2-ke. M7-ku2 kiaN2 na7 put-hau3, a2-si7 hoan7-tioh8 kok-hoat, i chiu7 m7-kaN2 to3 chhu3. Iah8 lan2 put-hau3 lan2 e5 toa7 Lau7-pe7, hoan7 thiN-hoat e5 choe7, lan2 chiu7 m7-kaN2 ng3-bang7 kau3 thian-tong5. Sou2-i2 kong2, Beh kui im-hu2, beh am3--teh, si7 na2 chhin-chhiuN7 ka-ti7 jin7-choe7; siok8-gu2 kong2, “Gin2-na2 mi thou5-tau7 sui5 lang5 jin7-hun7.”
  Iau2-ku2 m7-bian2 sit-chi3. Lan2 u7 choe7, Siong7-te3 u7 in. I si7 houN3-seng e5 Siong7-te3, put-jim2 ki5-sim m7-kam biat8-bo5 lan2. Lian5 phaiN2 lang5 to u7 si5 siuN7 ai3 beh cho3 ho2-su7, chin2-che3 san3-hiong lang5, hi2-sia3 hoan-lok8, boh8 kioh Siong7-te3 koh khah ai3 kiaN5 ho2-su7. I moa2-pak si7 tou7-liong7, moa2-sim si7 jin5-ai3, sou2-i2 bo5 sioh i tok8-siN e5 KiaN2 chhe i lai5 se3-kan siok8 lan2 choe7-koa3, khui lou7 hou7 lan2 e7 ho2 tng2-lai5 thian-tong5. U7-e5 teh mng7, Thian-tong5 li2 bat kiaN5 kau3--bo5? He iau2-boe7. Bo5 tek-khak tioh8 kau3 sou2-chai7 chiah e7 chai hit sou2-chai7 e5 keng2-hong2. Chhin-chhiuN7 lan2 sui-jian5 m7-bat kau3 Jit8-pun2, iau2-ku2 na7 kiN3-tioh8 Jit8-pun2 lang5, kap i kong2 oe7, thiaN i e5 siau-sit, si7 na2 chhin-chhiuN7 lan2 pun2-sin i2-keng kau3 Jit8-pun2. Thian-kok iah8 si7 an2-ni. Ia5-sou tui3 hia lai5, po3 lan2 chai thian-tong5 e5 toa7 hok-khi3 kong2, “Goa2 Pe7 e5 chhu3 u7 che7-che7 e5 chhu3-theh8”. Lan2 thiaN-liau2 kam2 tioh8 giau5-gi5? U7-e5 kong2, ThiN bo5 kham2, bo5 lau5-thui thang peh tui3 hia khi3. 
  Ia5-sou cho3 lan2 e5 lau5-thui. U7 Ia5-sou u7 lou7. I pun2-sin kong2, Goa2 chiu7-si7 lou7. Lan2 na7 beh koe3 Tng5-soaN lan2 siu5, siu5 be7-tit koe3. Che7-chun5 kho3 chun5-chu2 chiu7 e7 kau3 hia. Ia5-sou chhin-chhiuN7 tou7-chun5 beh tou7 lan2 koe3 thian-tong5. Lan2 na2 chhin-chhiuN7 tiam3 ti7 hai2-bin7, beh tiam5--loh8-khi3. Ia5-sou na2 chhin-chhiuN7 kiu3 mia7 chun5 sai2 oa2 lai5, lan2 tioh8 khiN5 hit chiah chun5. Choe7-ok si3-bin7 ka7 lan2 im, si3-bin7 ka7 lan2 kek. I chit8 tiau5 soh hiat loh8-khi3 hou7 lan2 khip8. M7-si7 i m7 kiu3 lan2, si7 lan2 m7 hou7 i kiu3. 
  Ai3 beh kau3 thian-tong5 un2-tang3 tioh8 kho3 Ia5-sou. Lan2 ka-ti7 beh chau2 chhut-choe7-ok bo5 lat8, ka-ti7 beh kiaN5 ho2 bo5-thang kiaN5 kau3 chin7-thau5. 
  Si7 na2 chhin-chhiuN7 bah-tau7 tiam3 ti7 thou5-kha teh noa3. Tioh8 chhah chit8-ki tek lai5 in2, i chiu7 e7 soan chiuN7 peN5. Tioh8 an2-ni lai5 kho3 Ia5-sou chiu7 e7 kau3 thian-tong5. 
  Sin3-kho3 Ia5-sou chiu7 m7-bian2 kiaN-si2. Tng5-hoe3-siu7 iah8 ho2, iau2-siu7 iah8 ho2, cha2-si2 cha2-ho2. Tak8-e5 kong2, Si2 phaiN2 tai7. Ia5-sou e5 hak8-seng kong2, Si2 ho2 tai7, si2 pi2 oah8 koh khah ho2. “Si2--ah, li2 e5 tek-seng3 ti7 to2-loh8?” “Kam2-sia7 Siong7-te3, i hou7 lan2 tui3 Chu2 Ia5-sou Ki-tok lai5 tek-seng3”. 
  U7-si5 Ia5-sou e5 peh-seN3, beh lim5-chiong e5 si5-chun7, sim chiu7 hoaN-hi2 kau3 bo5 oe7 thang kong2. Bo5 kui2-ni5 cheng5 ti7 Tai5-lam5 Hu2-siaN5 niau2-chhu2 cheng3 kai3 li7-hai7; chiau3 lang5 teh kong2, ban7 goa7 lang5 si2. Lai7-tiong u7 pai3 Siong7-te3 e5 lang5 jiam2 tioh8. U7 chit8 e5 i-seng khah siau3-lian5; beh lim5-chiong e5 si5 ka7 bou2-kiaN2 kong2, “TaN lin2 long2 m7-bian2 the3 goa2 hoan5-lo2, goa2 beh to3-khi3 thian-tong5.” I chiu7 tah chhiu2-chiuN2 koh kong2, “Goa2 beh thian-tong5; Ia5-sou lai5, Ia5-sou lai5; goa2 beh to3-khi3 thian-tong5”. 
  TaN tioh8 kip8-si5 lai5 hou7 Ia5-sou kiu3. U7-e5 the-si5 kong2, Goa2 khah lau7, beh si7 goa2 khah siau3-lian5, goa2 chiu7 beh lai5 than3. Lau7-siok8--ah, iau2-boe7 ban7! Li2 e5 hok-khi3 khah kin7. TaN tioh8 lai5 kiaN5 thiN-lou7, tui3 si2-lou7 tioh8 m7-thang khi3. U7-e5 kong2, Goa2 khah siau3-lian5, khah ban7 e7 cho3 tit; theng3-hau7 khah eng5, theng3-hau7 goa2 hit chan5-su7 pan7 chheng-chho2, theng3-hau7 khah che7 lang5 lai5 pai3 Siong7-te3 goa2 chiu7 lai5 pai3. An2-ni chhit ian5-chhian5 peh ian5-chhian5, chin hong-hiam2. Li2 kam2 e7 hou7 li2 an7--tit? Siong7-te3 beh hou7 lan2 phoa3-peN7 kiam2 e7 thang kong2, Goa2 bo5 eng5 thang phoa3-peN7; a2-si7 lan2 e5 seN3-mia7 i beh ka7 lan2 tho2 tng2-khi3, kam2 e7 hou7 lan2 an7--tit khah ban7? Tioh8 poah kang lai5 thiaN; pat8 mih8 su7 lan2 tioh8 pang3 chit8 piN lai5 tit-tioh8 kiu3. Si7 koan-he7 si2-au7 ku2-ku2 tng5-tng5 e5 tai7-chi3. Chit-tiap8 si7 lan2 e5 si5? Bin5-a2-chai3 lan2 m7-chai. 
  Cha2-cheng5 ti7 Eng-kok e5 pak peng5 u7 toa7 chiah chun5 siap8-lau7 teh beh tiam5 loh8-khi3. Kiu3-mia7 chun5-a2 oa2 lai5. Chun5-chu2 kong2, Goa2 beh theh8 goa2 e5 gin5 chiah lai5. Lang5 khng3 i tioh8 m7-thang. I khi3 ba5-li5 theh8; kau3 to3 tng2 lai5 i2-keng siuN ban7. Toa7 chun5 tiam5 loh8 khi3; chun5-chu2 soa3 kek si2. Au7-lai5 i e5 sin-si hou7 lang5 khioh tioh8; khoaN3 ti7 i e5 gin5 te7-a2 lai7 chi2-u7 chit8 khou gin5 na7-tiaN7. I beh kiu3 i chit8 khou gin5, soa3 phah m7 kiN3 i chit8 tiau5 seN3 mia7. 
  Lang5 beh chhio3 i e5 gong7 iah8 be7 hiau2 ka-ti7 chhio3. Tit-tioh8 chiN5-chai5 kau3 moa2 thiN-e7 iah8 phah m7 kiN3 lan2 chit8 tiau5 sin5-hun5 u7 sim2-mih8 li7-ek? Bo5 kong2 ui7-tioh8 se3-kan sio2-khoa2 e5 tai7-chi3 bong2 ian5-chhian5, bong2 ian5-chhian5. 
  Lan2 e5 seN3-mia7 m7-chai kau3 sim2-mih8 si5. U7-si5 chiah8 png7, chiah8 be7 am3. U7-si5 peng5-iu2 thiN kng cha2 kap lan2 kau-poe5, e5-hng si2. 
  Eng-kok u7 chit8 e5 chun-kui3 e5 hu7-jin5-lang5, to7-li2 long2 chai-iaN2, put-kou3 sim iau2-boe7 hang5-hok8 ti7 Ia5-sou. Tu2-tioh8 i teh siuN7 kong2, TaN me5-ni5 goa2 tioh8 lai5 hou7 Ia5-sou kiu3. I chiu7 theh8 pit choa2 lai5 sia2 kong2, “Kau3 me5-ni5 goa2 beh tit-tioh8 kiu3.” Sia2 liau2 chiu7 koh siuN7 kong2, “Me5-ni5 m7-chai iau2 u7 seN3-mia7 a2-bo5, kaN2 tioh8 m7-thang chhian5 kau3 hiah ku2”, chiu7 koh chai3 sia2 kong2, “Au7-goeh8 goa2 beh hou7 Ia5-sou kiu3”. Hioh chit8--e5 chiu7 koh siuN7 kong2, “Au7-goeh8 e5 su7 iah8 si7 oh-tit phah-sng3; kaN2 tioh8 au7 le2-pai3 khah un2-tang3”, chiu7 chhiaN5 cho3 kong2, “M7-chai Siong7-te3 beh hou7 goa2 u7 seN3-mia7 kau3 au7 le2-pai3 a2-bo5”? Lou7-boe2 chiu7 sia2 kong2, “Bin5-a2-chai3 goa2 beh hoan2-hoe2 lai5 sin3-kho3 Kiu3-chu2”. 
  Bin5-a2 cha2-khi2 u7 lang5 lai5 kio3 i, kio3 bo5 in3; phah mng5, iu5 goan5 tiam7-tiam7; mng5 sak-khui chiu7 khoaN3-kiN3 hit e5 hu7-jin5 lang5 to2 ti7 bin5-chhng5 i2-keng si2. I beh hau7 kau3 bin5-a2-chai3; m7-ku2 bin5-a2-chai3 i2-keng siuN ban7. Gin2-na2 iah8 tioh8 lai5 hou7 Ia5-sou kiu3. U7-si5 lang5 kong2, Gin2-na2 be7 hiau2-tit. He bo5 tek-khak. Gin2-na2 chit8 tiau5 leng2-hun5 be7 khah se3 toa7 lang5 e5. Gin2-na2 iu5-goan5 e7 thang loh8 te7-gek8, chiuN7 thian-tong5. Cha2-si5 bou2 sim2-mih8 kok u7 chit8-e5 thai3-chu2 kap sian-seN teh thak8 chheh. I ka7 sian-seN kong2, “Chit e5 to7-li2 li2 tioh8 ka3 goa2 bat”. Sian-seN chiu7 in3 kong2, “Iau2-boe7; theng3-hau7 li2 khah toa7-han3 goa2 chiu7 beh ka3-si7 li2”. Gin2-na2 chiu7 in3, “Sian-seN goa2 cheng5-jit8 khi3 bong7-a2-pou lai5 niu5 hiah e5 bong7; u7-e5 pi2 goa2 koh khah te2; sou2-i2 tioh8 kin2-kin2 ka3 goa2”. 
  TaN tai7-ke tioh8 than3 chit-si5 lai5 tit kiu3. Ia5-sou kong2 Thian-kok thang pi2-pheng7 chap8 e5 chai7-sek-lu2 chhut-khi3 beh ngia5-chih sin-kiaN2-sai3 (Che si7 Iu5-thai3-kok e5 hong-siok8. Cha2-cheng5 Tiong-kok e5 hong-siok8 iah8 si7 an2-ni). Cha-bou2 gin2-na2 e5 tiong-kan gou7-e5 si7 gong7, gou7-e5 si7 sek-e5, sek-e5 kiah8 teng, koh leng7-goa7 chhong3 iu5 pian7. Gong7-e5 kiah8 teng iah8 bo5 leng7-goa7 chhong3 iu5. 
  Sin-kiaN2-sai3 teh chhian5 e5 si5-chun7 tai7-ke ka-choe7 teh khun3. Chong2-si7 poaN3-mi5 u7 siaN kio3 kong2, Sin-kiaN2-sai3 lai5--lah8! Lin2 chhut-lai5 chih--i. Chia e5 chai7-sek-lu2 chiah long2 khi2--lai5, cheng2-tui3 in e5 teng. Gong7--e5 ka7 sek-e5 kong2, Chiong lin2 e5 iu5 poah koa2 hou7 goan2, si7 goan2 e5 teng beh hoa khi3 lah. Na7-si7 sek--e5 in3 kong2, KiaN-liau2 bo5 kau3-giah8 hou7 lin2 kap goan2 tai7-ke eng7; lin2 khah ho2 tioh8 khi3 ka-ti7 tah. In khi3 tah e5 si5 sin-kiaN2-sai3 kau3; u7 pian7--e5 kap i saN-kap jip8-khi3 hu3 sin-hun e5 ian5-siah8; mng5 chiu7 koaiN. Jian5-au7 ki5-u5 e5 chai7-sek-lu2 ia7 kau3 kong2, Chu2--ah! Chu2--ah! Ka7 goan2 khui. Na7-si7 i m7 kong2, Goa2 sit8-chai7 ka7 lin2 kong2, Goa2 m7-bat lin2. 
  TaN kin-na2-jit8 si7 tit-kiu3 e5 jit8-chi2. Siong7-te3 hou7 lan2 siN3-mia7 iau2 ti7-teh, m7-chai sim2-mih8 si5 lan2 sia3-choe7 e5 mng5 beh ka7 lan2 koaiN.
(Tai5-lam5 Kau3-hoe7-po3 te7 292 koan3, 1909 ni5 7 geh8)
</CL>
<HL>

咱tiam3地面是出外代。世間hou7咱企起是無久長，上久七八十年na7-tiaN7。囡仔卻看是真久；老人看是一目nih8仔na7-tiaN7。 
咱若問老人伊囡仔所做伊想倒轉會記tit be7；伊就beh講，「亦是be7記tit！看是親像昨昏e5事na7-tiaN7」。Tu2 chiah ti7塗腳teh pe5，liam5-piN大漢，koh無偌久發嘴鬚，koh無偌久離開世間。昨昏出世，今仔日大漢，明仔日老，後日轉去。人生如夢。人e5性命那夢見。作穡做生理親像眠夢中e5事；歡喜那準夢見e5歡喜，liam5-piN過。 
性命那親像鳥仔teh飛，那飛那懸，liam5-piN看，liam5-piN看無；那親像溪水，有流落，無流起；那親像kiN布e5梭，choh8來choh8去，到hit匹布織好就師父beh ka7伊割斷；那親像幾若十ham e5甘蔗，一ham過一ham食露水，今m7知到幾ham著好折。 
第一長命e5猶原到尾著去chhoe7 in媽睏。伊講，「我e5工做滿，beh轉--來-去」。咱留伊be7 tiau5。 
所以要緊著想，咱死後beh tiam3甚物所在？死後若看活在生e5苦冊較無相干；死後若勞碌命世間食好飯配好菜有甚物利益？ 
世間那親像客店，較隘是暫時久，較闊較爽亦是暫時na7-tiaN7。你食到hong2-hong2，穿到綢綢軟軟，你厝內有交椅漆桌，奴才查某kan2，che若夢見e5歡喜na7-tiaN7，「生不帶來，死不帶去」。咱厝m7是咱e5，是hou7咱借toa3。身軀亦m7是咱e5；是那土厝，起風颱落大雨，就倒落去。Tu2著小可病咱e5身軀亦歹去，肉爛去，骨頭灰無去。 
你較散hiong，m7免煩惱過頭。客店較隘，眠床生目蝨蝨母，m7成食，m7成睏；iau2-ku2明仔再、後日你beh到厝，著罔吞忍。 
較常人m7 ai3講，「死」。是講倒去轉去。今beh倒去to2落？Beh轉去to2位？ 
有e5講beh歸陰間，beh落地獄，beh chhoe7閻君。陰間是烏暗絕域e5所在。地獄是若監牢，閻君若親像官府。咱kap伊算帳驚了be7直。咱kap伊計較，向望伊會寬量咱，驚了咱be7贏。 
有e5 teh 向望beh請師公來破地獄，伊beh破地獄tui3閻君be7-tit過。譬論親像人關監，咱叫一個師公來破監牢，看會開be7？穩當搶be7出來。有e5 向望用金紙來買伊e5命；kiam2會買tit？設使人關監已經有罪，用錢來買伊e5命打算會買tit be7？打算穩當be7買tit。閻君beh thai3會買爵--tit。實在攏m7免到陰間較買，驚了已經到hia be7-tit thang買出來。生一擺，死一擺na7-tiaN7。有去路無來路。死後e5福氣是久長，死後e5艱苦亦是久長。 
今人攏beh轉去陰間是甚物因端？咱kam2是陰間出世。講beh轉去館仔內，beh轉去警察衙。咱無tui3 hia來，thai3著tui3 hia去？咱是天生咱；天是咱兜，天是祖家。M7-ku2子若不孝，抑是患著國法，伊就m7敢倒厝。亦咱不孝咱e5大老父，患天法e5罪，咱就m7敢向望到天堂。所以講，Beh歸陰府，beh暗--teh，是那親像家己認罪；俗語講，「囡仔mi土豆隨人認份。」 
Iau2-ku2 m7免失志。咱有罪，上帝有恩。伊是好生e5上帝，不忍其心m7甘滅無咱。連歹人都有時想ai3 beh做好事，賑濟散hiong人，喜捨歡樂，莫kioh上帝koh較ai3行好事。伊滿腹是度量，滿心是仁愛，所以無惜伊獨生e5子差伊來世間贖咱罪卦，開路hou7咱會好轉來天堂。有e5 teh問，天堂你bat行到--無？He iau2-boe7。無的確著到所在才會知hit所在e5境況。親像咱雖然m7-bat到日本，iau2-ku2若見著日本人，kap伊講話，聽伊e5消息，是若親像咱本身已經到日本。天國亦是an2-ni。耶穌tui3 hia來，報咱知天堂e5大福氣講，「我父e5厝有濟濟e5厝宅」。咱聽了kam2著giau5疑？有e5講，天無kham2，無樓梯thang爬tui3 hia去。 
耶穌做咱e5樓梯。有耶穌有路。伊本身講，我就是路。咱若beh過唐山咱泅，泅be7-tit過。坐船靠船主就會到hia。耶穌親像渡船beh渡咱過天堂。咱那親像tiam3 ti7海面，beh沈--落去。耶穌那親像救命船駛倚來，咱著khiN5 hit隻船。罪惡四面ka7咱淹，四面ka7咱激。伊一條索hiat落去hou7咱khip8。M7是伊m7救咱，是咱m7 hou7伊救。 
Ai3 beh到天堂穩當著靠耶穌。咱家己beh走出罪惡無力，家己beh行好無thang行到盡頭。 
是若親像肉豆tiam3 ti7塗腳teh noa3。著插一支竹來引，伊就會旋上坪。著an2-ni來靠耶穌就會到天堂。 
信靠耶穌就m7免驚死。長歲壽亦好，夭壽亦好，早死早好。逐個講，死歹代。耶穌e5學生講，死好代，死比活koh較好。「死--ah，你e5德性ti7 to2落？」「感謝上帝，伊hou7咱tui3主耶穌基督來得勝」。 
有時耶穌e5百姓，beh臨終e5時陣，心就歡喜到無話thang講。無幾年前ti7台南府城老鼠症kai3厲害；照人teh講，萬外人死。內中有拜上帝e5人染著。有一個醫生較少年；beh臨終e5時ka7某子講，「今lin2攏m7免替我煩惱，我beh倒去天堂。」 伊就搭手掌koh講，「我beh天堂；耶穌來，耶穌來；我beh倒去天堂」。 
今著及時來hou7耶穌救。有e5推辭講，我較老，beh是我較少年，我就beh來趁。老俗--ah，iau2-boe7慢！你e5福氣較近。今著來行天路，tui3死路著m7-thang去。有e5講，我較少年，較慢會做tit；聽候 較閒，聽候我hit層事辦清楚，聽候較濟人來拜上帝我就來拜。An2-ni七延chhian5八延chhian5，真風險。你kam2會hou7你an7--tit ？上帝beh hou7咱破病kiam2會thang講，我無閒thang破病；抑是咱e5性命伊beh ka7咱討轉去，kam2會hou7咱an7--tit較慢？著poah工來聽；別物事咱著放一邊來得著救。是關係死後久久長長e5代誌。這-tiap8是咱e5時？明仔再咱m7知。 
早前ti7英國e5北爿有大隻船洩漏teh beh沈落去。救命船仔倚來。船主講，我beh提我e5銀chiah來。人勸伊著m7-thang。伊去ba5-li5 提；到倒轉來已經siuN7慢。大船沈落去；船主續擊死。後來伊e5身屍hou7人拾著；看ti7伊e5銀袋仔內只有一箍銀na7-tiaN7。伊beh救伊一箍銀，續扑m7見伊一條姓命。 
人beh笑伊e5憨亦be7曉家己笑。得著錢財到滿天下亦扑m7見咱一條神魂有甚物利益？無講為著世間小可e5代誌罔延chhian5，罔延chhian5。 
咱e5性命m7知到甚物時。有時食飯，食be7暗。有時朋友天光早kap咱交陪，e5昏死。 
英國有一個尊貴e5婦人人，道理攏知影，不過心iau2-boe7降服ti7耶穌。Tu2著伊teh想講，今明年我著來hou7耶穌救。伊就提筆紙來寫講，「到明年我beh得著救。」 寫了就koh想講，「明年m7知iau2有性命抑無，kaN2著m7-thang chhian5 到hiah久」，就koh再寫講，「後月我beh hou7耶穌救。」Hioh一個就koh想講，「後月e5事亦是oh-tit打算；kaN2著後禮拜較穩當」，就成做講，「M7知上帝beh hou7我有性命到後禮拜抑無？」路尾就寫講，「明仔再我beh反悔來信靠救主。」 
明仔早起有人來叫伊，叫無應；扑門，猶原tiam7-tiam7；門sak開就看見hit 個婦人人倒ti7眠床已經死。伊beh候到明仔再；m7-ku2明仔再已經siuN慢。囡仔亦著來hou7耶穌救。有時人講，囡仔be7曉tit。He無的確。囡仔一條靈魂be7較細大人e5。囡仔猶原會thang落地獄、上天堂。早時某甚物國有一個太子kap先生teh讀冊。伊ka7先生講，「這個道理你著教我bat。」先生就應講，「Iau2-boe7；聽候你較大漢我就beh教示你」。囡仔就應，「先生我前日去墓仔埔來量hiah e5墓；有e5比我koh較短；所以著緊緊教我。」
今大家著趁這時來得救。耶穌講天國thang比並十個在室女出去beh迎接新子婿（Che是猶太國e5風俗。早前中國e5風俗亦是an2-ni）。查某囡仔e5中間5個是憨，5個是sek-e5，sek-e5 舉燈，koh另外創油便。憨e5舉燈亦無另外創油。 
新子婿teh chhian5 e5時陣大家加濟teh睏。總是半暝有聲叫講，新子婿來--lah8！Lin2出來接--伊。Chia e5在室女chiah攏起--來，整對in e5燈。憨--e5 ka7 sek-e5講，將lin2 e5油poah寡hou7阮，是阮e5燈beh hoa去lah。若是sek--e5應講，驚了無夠額hou7 lin2 kap阮大家用；lin2較好著去家己搭。In去搭e5時新子婿到；有便--e5 kap伊相kap入去赴新婚e5筵席；門就關。然後其餘e5在室女也到講，主--ah！主--ah！Ka7阮開。若是伊m7講，我實在ka7 lin2講，我m7-bat lin2。 
今今仔日是得救e5日子。上帝hou7咱性命iau2 ti7-teh，m7知甚物時咱赦罪e5門beh ka7咱關。 
(台南教會報第292卷，1909年7月) 
</HL>