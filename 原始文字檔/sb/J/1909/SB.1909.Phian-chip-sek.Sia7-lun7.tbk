<CL>
  Lang5 na7 siong5-se3 seng2-chhat ka-ti7 e5 sim liam5-piN chai sim-lai7 u7 phaiN2 ti7-teh. Na7 beh tu5 khi3 hit e5 phaiN2 tioh8 eng7 toa7 lat8 chiah tu5 e7 li7. Phi3-lun7 lang5 u7 peN7-thiaN3, na7 si7 sio2-khoa2 e5 cheng3-thau5 lioh8-a2 iong7 ioh8 lai5 i-ti7 chiu7 ho2; siat-su2 tu2-tioh8 toa7 cheng3, i-seng kou-put-chiong tioh8 phah piaN3 chiah e7 tit i-ho2. Lun7 tui3 sim-lai7 tu5 mau5-peng7, lan2 sou2 phah-sng3 khah siong5 e7 sit-chho3 bo5 chin7 lek8. Si-phian u7 ki3 kong2, Goa2 chheng-khi3 goa2 e5 sim, se2 goa2 e5 chhiu2. Nga2-kok su ia7 ki3 kong2, PhaiN2 lang5 tioh8 se2 chhiu2, gi5-ngai2 e5 lang5 tioh8 se2 sim. 
  Lang5 eng2 teh siuN7 na7 beh tu5 chiong5-cheng5 sou2 cho3 choe7-ok e5 hun5-jiah khiok si7 iong5-iN7. Chhin-chhiuN7 Pi2-liap8-to gi2-tiaN7 Ia5-sou e5 choe7, liau2-au7 tng cheng3 lang5 e5 bin7-cheng5 chiu7 khi3 se2 chhiu2, chai7 i siuN7 an2-ni ho7-cho3 se2-chheng i e5 phaiN2. Kau3 hian7-kim iu5-goan5 chin che7 lang5 chiau3 chhin-chhiuN7 i an2-ni phah-sng3. Iau2-ku2 se2-chhiu2 e5 tai7-chi3 chiau3 khoaN3 si7 khoai3-khoai3 kiu3-sit8 chin oh-tit8. Kin7-lai5 i-seng kek chhut chai lang5 e5 chhiu2 put-si5 u7 tok8 thang5 ti7-teh; na7 beh ka7 lang5 thai5-koah, i e5 chhiu2 tioh8 chap8 pian3 peh pian3 chiap8-chiap8 se2, se2-liau2 iu5-goan5 bo5 thang chap8 hun chheng-khi3. Sui-jian5 eng7 sio chui2 kap sap-bun5 lai5 se2, a2-si7 kiN-hu thou5-soa chhut-lat8 lai5 lu3, iu5-goan5 be7-tit tu5 chin7 chhiu2-nih8 e5 tok8 thang5. Sui-jian5 eng7 kui2-na7 teng2-ho7 ioh8 lai5 se2, m7-ku2 tok8 thang5 ia7 be7-tit long2 chau5-biat8-khi3. Na2-chhin-chhiuN7 an2-ni na7 beh tui3 lang5 e5 chhiu2-thau5 tu5-khi3 choe7-ok e5 hun5-jiah, a2-si7 beh tui3 sim-lai7 tu5-khi3 ok-tok8, chin-chiaN3 si7 tu5 be7-tit leng2-li7. “Chu2 Ia5-ho5-hoa kong2, Li2 sui-jian5 eng7 kiN-chui2 chham cho7-keh lai5 se2-seng-khu, na7-si7 li2 hoan7-choe7, siu7 chhiah ji7 e5 ou-jiah, eng2-eng2 be7-e7 bo5-khi3” (Ia5-li7-bi2 2:22). 
  Lang5 na7 chhut-lat8 ti3-i3 teh beh tu5 hiah e5 choe7-ok, si7 tian-to3 hou7 hiah e5 choe7-ok na2 hoat-choh oah8-tang7. Chhin-chhiuN7 i-seng sou2 kek chhut teh kong2, se2-chhiu2 liau2-au7 eng7 hian2-bi5-kiaN3 lai5 khoaN3, chiu7 khoaN3-chhut chhiu2-nih8 e5 tok8 thang5 na2 hoat-ngiauh8. Che m7 si7 kong2 tui3 lu3 chhiu2 chiah seN chhut tok8 thang5 na2 che7, put-ko3 si7 in-ui7 la7-khi2 in chiu7 na2 gau5 tin2-tang7. Siok8-gu2 kong2, Chhau3-phun boh8 la7; na2 la7 na2 chhau3. Po2-lo5 kong2, PhaiN2 tui3 kai3-lut8 sun7 ki-hoe7 hou7 tak8 ho7 e5 su-iok8 tong7 sim; boe7 u7 lut8-hoat chiah phaiN2 be7 seN-khi2-lai5 (Lo5 7:8). 
  Chiu7-si7 teh kong2 lang5 boe7 bat lut8-hoat phai2 tai7 khah be7 tong7 sim, i2-keng chai lut8-hoat phaiN2 tai7 chiu7 na2 hoat-choh. Lang5 na2 ai3 tu5-khi3 choe7-ok, choe7-ok it-hoat lai5 cho3 tui3-tek8. Che m7 si7 kong2 lut8-hoat u7 seN-khi2 choe7-ok, ki5-sit8 si7 lut8-hoat sit8-sit8 hian2-beng5 sim-lai7 e5 la5-sam5 u3-oe3, hou7 lang5 chai hit-e5 ko2-chin si7 sim2-mih8 ho7 e5 mih8. Lun7-kau3 sim-lai7 e5 phaiN2 lan2 goan5-te2 m7 chai hit e5 lat8 hiah ko-kiong5, kau3 beh tu5, tu5 be7 chheng-khi3 chiah chai phaiN2 e5 toa7 khui3-lat8. 
  (Tai5-lam5 Kau3-hoe7-po3 te7 294 koan3, 1909 ni5 9 geh8) 
</CL>
<HL>

人若詳細省察家己e5心liam5-piN知心內有歹ti7-teh。若beh除去hit e5歹著用大力才除會離。譬論人有病疼，若是小可e5症頭略仔用藥來醫治就好；設使tu2著大症，醫生姑不chiong著扑拚才會tit醫好。論tui3心內除毛病，咱所打算較常會失錯無盡力。詩篇有記講，我清氣我e5心，洗我e5手。雅各書也記講，歹人著洗手，疑ngai2 e5人著洗心。
人永teh想若beh除從前所做罪惡e5痕跡卻是容易。親像彼拉多擬定耶穌e5罪，了後當眾人e5面前就去洗手，在伊想an2-ni號做洗清伊e5歹。到現今猶原真濟人照親像伊an2-ni扑算。Iau2-ku2洗手e5代誌照看是快快究實真oh-tit8。近來醫生極出知人e5手不時有毒蟲ti7-teh；若beh ka7人thai5割，伊e5手著十遍8遍捷捷洗，洗了猶原無thang十分清氣。雖然用燒水kap 雪文來洗，抑是kiN-hu土沙出力來lu3，猶原be7-tit除盡手nih8 e5毒蟲。雖然用幾若等號藥來洗，m7-ku2毒蟲也be7-tit攏剿滅去。那親像an2-ni若beh tui3人e5手頭除去罪惡e5痕跡，抑是beh tui3心內除去惡毒，真正是除be7-tit伶俐。「主耶和華講，你雖然用鹼水摻皂膈來洗身軀，若是你犯罪，受刺字e5烏跡，往往be7會無去」（耶利米2：22）。 
人若出力致意teh beh除hiah e5罪惡，是顛倒hou7 hiah e5罪惡那發作活動。親像醫生所極出teh講，洗手了後用顯微鏡來看，就看出手nih8 e5毒蟲那發蟯。Che m7是講tui3 lu3手chiah生出毒蟲那濟，不過是因為la7起in就那gau5振動。俗語講，臭phun莫la7；那la7那臭。保羅講，歹tui3戒律順機會hou7逐號e5私慾動心；boe7有律法chiah歹be7生起來（羅7：8）。 
就是teh講人boe7 bat律法歹代較be7動心，已經知律法歹代就那發作。人那ai3除去罪惡，罪惡一發來做對敵。Che m7是講律法有生起罪惡，其實是律法實實顯明心內e5 la5-sam5污穢，hou7人知hit-e5果真是甚物號e5物。論到心內e5歹咱原底m7知hit e5力hiah高強，到beh除，除be7清氣chiah知歹e5大氣力。 
(台南教會報第294卷，1909年9月) 
</HL>