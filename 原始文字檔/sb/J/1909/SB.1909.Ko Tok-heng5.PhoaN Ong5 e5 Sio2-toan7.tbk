<CL>
  Ong5 peh si7 Kiam5-chui2-kang2 thiaN Thau5-sia7 e5 kau3-hoe7 Tek-theh8-chng e5 lang5. I sng3 si7 Thau5-sia7 kau3-hoe7 khi2-ki e5 lang5. U7 Thau5-sia7 e5 kau3-hoe7 i chiu7 tit-tioh8 to7-li2, chha-put-to ti7 40 hoe3 e5 si5-chun7. Ia7 tui3 siat kau3-hoe7 chiu7 hou7 lang5 keng2 i tng-chit cho3 chip-su7, kau3 Thau5-sia7 siat cho3 tong5-hoe7 liau2-au7 chiu7 seng cho3 tiuN2-lo2, kau3 i 73 hoe3 chiu7 bo5 tng-chit; cheng3 hoe7-iu2 koh lau5 chit, i tui3 bok8-su tit8-tit8 si5 kong2, i lau7 lah hi7-khang chhau3-lang5, ti7 Tai7-hoe7 e5 si5 beh kap lang5 gi7-lun7 kau3-hoe7 e5 su7, long2 bo5 thiaN-kiN3. Sou2-i2 bok8-su the2-thiap i ni5 lau7 tng-chit ia7 chin ku2 hou7 i si5, chiah chhiaN2 hoe7-iu2 koh keng2 pat8 lang5. Tui3 i bo5 tng-chit iu5-goan5 si7 chin7-tiong ti7 kau3-hoe7 bo5 the3. Lun7 Ong5 peh it-seng sin3 Chu2 e5 ho2 bou5-iuN7 ai3 pai5-liat8 kui2-na7 hang7:--
  1. Ong5 peh e5 chin7-tiong. Tui3 Ong5 peh tng-chit u7 lek8-koe3 khi2 saN pang e5 le2-pai3-tng5. Thau5 chit8 pang si7 chhau2-chhu3 chhak8 tek e5, si7 Ong5 peh pun2-sin kap i ka-ti7 chhu3-lai7 e5 lang5 khi2 e5, long2 bo5 khai kau3-hoe7 e5 chiN5. Koh le2-pai3-tng5 lai7 e5 bin5-chhng5, tek-bih8-lou7 chiu7 si7 thoan5-to7 sou2 eng7 e5 chhou ke-si long2 si7 Ong5 peh pun2-sin e5 kang chhong3 e5, iu5-goan5 ia7 bo5 khai kau3-hoe7 e5 chiN5. Au7-lai5 kau3-hoe7 khah chin3-pou7 chhau2-chhu3 siuN eh8, chiu7 koh chhak8 saN keng kham3-hia7 e5, e7 iong5-un2 tit chiaN5 pah lang5 chu7-chip8. TaN khi2 chit te3 hia7 e5, iu5-goan5 si7 i ka-ti7 e5 kang, khi2-thau5 u7 kui2-na7 e5 hiaN-ti7 tau3 pang-chan7. Kau3 au7-lai5 hiaN-ti7 cho3 liau2 sian7 tit8-tit8 liu, chiu7 soa3 chhun Ong5 peh chit8 lang5 teh cho3, i long2 bo5 siuN7 sian7, ia7 hit si5 si7 ha7-thiN si5 jit8 tng joah8. Pun2 chng e5 se3-siok8 lang5 chiu7 thi2-chhio3 kong2, “HaiN7 ah! Ong5 peh li2 chiah-nih8 lau7 lah, ia7 jit8-thau5 tng joah8, long2 bo5 lang5 pek li2, li2 an2-choaN2 hiah gong7, tak8 jit8 toa3 chia teh khok8-khok8”. Ong5 peh thou2-khui3 chiu7 kong2, Ai3-ah! Lin2 chiah e5 lang5 m7-bat Siong7-te3 e5 in. 
  Ia7 hit si5 chin ku2 bo5 loh8 hou7, pun2-chng se3-siok8 lang5 chiu7 kong2, Ong5 peh ah li2 e5 le2-pai3-tng5 tioh8 kin2 kham3, in-ui7 lin2 e5 Siong7-te3 khoaN3 li2 boe7 kham3 soa3 m7 loh8 hou7. Kau3 Ong5 peh le2-pai3-tng5 tu2 kham3 liau2 chiu7 loh8 toa7 hou7. M7-ku2 pun2-chng e5 lang5 bo5 chheN2-gou7 ko2-jian5 m7-bat Siong7-te3 e5 in. TaN chit pang si7 te7 ji7 pai2 khi2 e5. Ia7 te7 saN pang koh khi2 si7 goa2 ti7 Thau5-sia7 e5 si5. Chu2 1906 ni5 e5 si5-chun7 chiu7 koh khi2 chit8 keng sin pai3-tng5 e5 chu7-chip8 nng7 pah goa7 lang5. Khi2 chit keng si7 hou7 sai-hu7 pau cho3, sio2 kang si7 tak8 hoe2-chau3 e5 hiaN-ti7 nge7-kha-keng lun5-liu5; Ong5 peh sui-jian5 hia lau7 chhit-chap8 goa7 hoe3 lah, i ia7 lun5-liu5 kap lang5 cho3 sio2 kang thau5 toe3 kau3 boe2. Che chin chiaN3 si7 Ong5 peh e5 chin7-tiong lah!
  2. Ong5 peh e5 khek-ki2. I lai5 thiaN to7-li2 e5 si5-chun7 si7 kan-khou2 long2 bo5 chhan5-giap8, kau3 thiaN to7-li2 liau2-au7 Siong7-te3 chiu7 chiam7-chiam7 siuN2-su3 kau3 hou7 i u7 chhan5-giap8. Chong2-si7 i long2 bo5 seN kiaN2 thang tit i e5 chhan5-giap8; sou2-i2 i boe7 si2 e5 si5-chun7, chiu7 chiong i hiah e5 chhan5-giap8 pun cho3 4 hun7 hou7 i e5 chhin chok8, chit8 lang5 chit8 tiuN khau-su, long2 be7-sai2 be7 tit. Ia7 mui2 hun7 mui2 ni5 tioh8 lap8 5 khou hou7 kau3-hoe7 cho3 thoan5-to7 sin-kim e5 lou7-eng7, Ong5 peh bo5 beh tui3 in lai5 thiu cho3 ka-ti7 e5 lou7-eng7 kau3 ti7 pah-hoe3 ni5 lau7. Che si7 i e5 khek-ki2. Chong2-si7 Ong5 peh sin-khu-piN u7 chit8 pah khou e5 hian7 gin5, m7-ku2 i ia7 bo5 beh lau5 cho3 ka-ti7 e5 lou7-eng7; i u7 tui3 kau3-hoe7 kong2-beng5, Thau5-sia7 e5 kau3-hoe7 na7 koh khi2 sin le2-pai3-tng5, i beh chiong hit pah khou cho3 khi2 pai3-tng5 e5 sou2-hui3. Sou2-i2 ti7 1906 ni5 koh khi2 sin le2-pai3-tng5, i chiu7 theh8 hian3 hou7 kau3-hoe7. 
  Koh chit8 hang7 chhan5-giap8 pun hou7 i e5 chhin chok8, ia7 hit pah khou kong2-beng5 beh hian3 hou7 kau3-hoe7 liau2-au7; i chiu7 ka-ti7 koh-chai3 phah piaN3, khui soaN kut8 phiaN5 cheng3 hoan-chu5, ou7-a2, kiuN, li2-a2, chhek-a2, an2-ni siu an2-ni chiah8, m7-bian2 kho3 pat8 lang5; sui-jian5 hiah lau7 m7-ku2 sin-the2 chin iong2-kiaN7, chin gau5 thoa-boa5. Ia7 i sou2 chiah8 e5 jit8-sit8 chiu7-si7 hoan-chu5-chhiam phoe3 tau7-chiuN3 chin khiam7; goa2 na7 khi3 tham3 i, khoaN3 i chiah8 hoan-chu5-chhiam phoe3 tau7-chiuN3, chiu7 ka7 i kong2, Ong5 peh li2 chiah nih8 lau7 lah, m7 thang choan chiah8 hoan-chu5-chhiam tioh8 chham khah che7 bi2, iah8 tioh8 be2 tam7-poh8 khah ho2 e5 mih8 lai5 phoe3. I chiu7 in3 kong2, Chit ho7 jit8-sit8 goa2 to iau2 chiah8 e7 loh8-khi3. Na7 i e5 cha-bou2-sun khoaN3 i sin-the2 tam7-poh8 phoa3-peN7, hoan-chu5 chhiam chham khah kau7 bi2, i chiu7 hiam5 i, kio3 i khah khiam7, bi2-chhek chin kui3. TaN i e5 khin5-khiam7 sou2 chek-chu7 e5 chiN5 hian3 hou7 Siong7-te3 cho3 kau3-hoe7 e5 lou7-eng7, chhin-chhiuN7 thoan5-to7 sin-kim, pun2 tong5 e5 chap8-hui3 a2-si7 chan7 pat8 ui7, ni5-ni5 long2 cho3 thau5 tai7-seng lai5 kau. TaN chit e5 si7 Ong5 peh khek-ki2 ti7 kau3-hoe7.
  3. Ong5 peh e5 jin5-ai3. Tui3 Ong5 peh thiaN to7-li2 liau2-au7 khi2-thau5 kau3 lou7-boe2 chin gau5 chio-hou lang5 lai5 sin3 Chu2. Ia7 chin gau5 thiaN3-thang3 lang5 the2-thiap san3-hiong lang5. Sou2-i2 u7 che7-che7 lang5 tui3 khoaN3 Ong5 peh e5 jin5-ai3 thiaN3 lang5 siu7 kam2-kek lai5 sin3 Chu2. Na7 hit ho7 san3-hiong kan-khou2 e5 lang5 ka7 i chioh chiN5, i bo5 the-si5, ia7 bo5 sng3 in e5 li7-sek. Lun7 i kap lang5 kau-chiap ong2-lai5 sim-koaN chin khui-khoah, sui-jian5 hou7 lang5 khah phiN i bo5 ai3 kap lang5 ke3-kau3, chin gau5 thun-lun2. Na7 kau3-hoe7 lai7 a2-si7 kau3-hoe7 goa7 e5 lang5 kau3 i e5 ke put-chi2 khian5 i3 ho2 le2 khoan2-thai7 lang5. Lun7 thoan5-to7 e5 lang5 i koh khah ka-poe7 e5 keng3-tiong7 khoan2-thai7. Che si7 Ong5-peh e5 jin5-ai3. 
  Tann lun7 Ong5 pek hok8-su7 Siong7-te3 e5 jiat8-sim kap i e5 ho2 phin2-heng7 chip-siu2 seng3-to7 pang-chan7 kau3-hoe7 chin7-sim chin7-lek8 m7-bian2 long2-chong2 kong2. M7-na7 kau3-hoe7 lai7 e5 lang5 toa7 o-lo2 chun-keng3 i, chiu7 kau3-hoe7 goa7 e5 lang5 siong5-siong5 kong2: “Pat8-lang5 m7 chai, khoann3 tioh8 Ong5 peh e5 ho2 phin2-heng7 un2-tang3 chiunn7 thian-tng5.”
  TaN chiu7-si7 ti7 kin-ni5 1909 ni5 4 goeh8 2 ho7 (lun7 2:12) chiu7 an-jian5 to3-khi3 Pe7 tau, hiong2-siu7 78 hoe3. Sit8-chai7 chin kiong-hi2, Ong5 peh taN i2-keng thoat-li7 se3-kan it-seng e5 kan-khou2, hiong2-siu7 Thian-tong5 eng2-oan2 e5 toa7 hok-khi3. Hit jit8 sang3-chong3 e5 lang5 u7 nng7 pah goa7, sng3 si7 chin che7 lang5; kho2-kian3 Ong5 peh cho3 lang5 chin e7 hou7 lang5 keng3-tiong7-tit. TaN sia2 kui2 ji7 chhiaN2 khoaN3 Po3 e5 lang5 e7 chhu2 i e5 ho2 bou5-iuN7 lai5 hau7-hoat. 
  (Tai5-lam5 Kau3-hoe7-po3 te7 291 koan3, 1909 ni5 6 geh8) 
</CL>
<HL>

王伯是鹹水港廳頭社e5教會竹宅庄e5人。伊算是頭社教會起基e5人。有頭社e5教會伊就得著道理，差不多ti7 40歲e5時陣。也tui3設教會就hou7人揀伊當職做執事，到頭社設做堂會了後就升做長老，到伊73歲就無當職；眾會友koh留職，伊tui3牧師直直辭講，伊老lah耳空臭聾，ti7大會e5時beh kap人議論教會e5事，攏無聽見。所以牧師體貼伊年老當職也真久hou7伊辭，才請會友koh揀別人。Tui3伊無當職猶原是盡忠ti7教會無退。論王伯一生信主e5好模樣ai3排列幾若項：--
1、王伯e5盡忠。Tui3王伯當職有歷過起三幫e5禮拜堂。頭一幫是草厝chhak8竹e5，是王伯本身kap伊家己厝內e5人起e5，攏無開教會e5錢。Koh禮拜堂內e5眠床、竹bih8路就是傳道所用e5粗ke-si攏是王伯本身e5工創e5，猶原也無開教會e5錢。後來教會較進步草厝siuN eh8，就koh 鑿三間蓋瓦e5，會容允tit成百人聚集。今起這te3瓦e5，猶原是伊家己e5工，起頭有幾若e5兄弟鬥幫贊。到後來兄弟做了sian7直直溜，就續chhun王伯一人teh做，伊攏無想sian7，也hit時是夏天時日當熱。本庄e5世俗人就恥笑講，「HaiN7 ah！王伯你chiah-nih8老lah，也日頭當熱，攏無人迫你，你an2-choaN3 hiah憨，逐日toa3 chia teh khok8-khok8」。王伯吐氣就講，Ai3-ah！Lin2 chiah e5人m7-bat上帝e5恩。
也hit時真久無落雨，本庄世俗人就講，王伯ah你e5禮拜堂著緊蓋，因為lin2 e5上帝看你boe7 kham3續m7落雨。到王伯禮拜堂tu2 kham3了就落大雨。M7-ku2本庄e5人無醒悟果然m7-bat上帝e5 恩。今這幫是第二擺起e5。也第三幫koh起是我ti7頭社e5時。主1906年e5時陣就koh起一間新拜堂e5聚集兩百外人。起這間是hou7師父包做，小工是逐伙灶 e5兄弟硬腳經 輪流；王伯雖然hia老七十外歲lah，伊也輪流kap人做小工頭toe3到尾。Che真正是王伯e5盡忠lah！ 
2、王伯e5克己。伊來聽道理e5時陣是艱苦攏無田業，到聽道理了後上帝就漸漸賞賜到hou7伊有田業。總是伊攏無生子thang得伊e5田業；所以伊boe7死e5時陣，就將伊hiah e5田業分做4份hou7伊e5親族，一人一張khau書，攏be7-sai2賣tit。也每份每年著納5箍hou7教會做傳道薪金e5路用，王伯無beh tui3 in來抽做家己e5路用到ti7百歲年老。Che是伊e5克己。總是王伯身軀邊有一百箍e5現銀，m7-ku2伊也無beh留做家己e5路用；伊有tui3教會講明，頭社e5教會若koh起新禮拜堂，伊beh將hit百箍做起拜堂e5所費。所以ti7 1906年koh起新禮拜堂，伊就提獻hou7教會。 
Koh一項田業分hou7伊e5親族，也hit百箍講明beh獻hou7教會了後；伊就家己koh再扑拚，開山掘坪種蕃薯、芋仔、薑、李仔、粟仔，an2-ni收an2-ni食，m7免靠別人；雖然hiah老m7-ku2身體真勇健，真gau5拖磨。也伊所食e5日食就是蕃薯簽配豆醬真儉；我若去探伊，看伊食蕃薯簽配豆醬，就ka7伊講，王伯你chiah nih8老lah，m7 thang專食蕃薯簽著chham較濟米，亦著買淡薄較好e5物來配。伊就應講，這號日食我都iau2食會落去。若伊e5查某孫看伊身體淡薄破病，蕃薯簽chham較kau7米，伊就嫌伊，叫伊較儉，米粟真貴。今伊e5勤儉所積聚e5錢獻hou7上帝做教會e5路用，親像傳道薪金，本堂e5雜費抑是贊別位，年年攏做頭代先來交。今這e5是王伯克己ti7教會。 
3、王伯e5仁愛。Tui3王伯聽道理了後起頭到路尾真gau5招呼人來信主。也真gau5疼痛人體貼散hiong人。所以有濟濟人tui3看王伯e5仁愛疼人受感激來信主。若hit號散hiong艱苦e5人ka7伊借錢，伊無推辭，也無算in e5利息。論伊kap人交接往來心肝真開闊，雖然hou7人較phiN 伊無ai3 kap人計較，真gau5吞忍。若教會內抑是教會外e5人到伊e5家不止虔意好禮款待人。論傳道e5人伊koh較加倍e5敬重款待。Che是王伯e5仁愛。 
今論王伯服事上帝e5熱心kap伊e5好品行執守聖道幫贊教會盡心盡力m7免攏總講。M7若教會內e5人大o-lo2尊敬伊，就教會外e5人常常講：「別人m7知，看到王伯e5好品行穩當上天堂。」 
今就是ti7今年1909年4月2號（閏2：12）就安然倒去父兜，享受78歲。實在真恭喜，王伯今已經脫離世間一生e5艱苦，享受天堂永遠e5大福氣。Hit日送葬e5人有二百外，算是真濟人；可見王伯做人真會hou7人敬重tit。今寫幾字請看報e5人會取伊e5好模樣來效法。 
(台南教會報第291卷，1909年6月) 
</HL>