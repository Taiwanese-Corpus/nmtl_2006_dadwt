<CL>
  Lan2 kiaN5 lou7 u7 phoaN7, chiu7 khah be7 lan2. Sui-jian5 teh taN-taN3, lou7 kham5-khiat8, jit8 chin iam7, koaN7 lau5 long2 be7 li7; iau2-ku2 lan2 kui2-na7 lang5 cho3 tin7, saN-kap kong2 oe7, chiu7 khah be7 thiam2; chit8-e7-a2 chiu7 kau3 ui7. Lan2 tiam3 se3-kan na2 chhut-goa7, lou7 iu5-goan5 phaiN2 kiaN5; se3-kan si7 khou2-hai2, khoaN3 to2 chit8-e5 m7-bat khau3, to2 chit8-e5 m7-bat hau2, lau5 bak8-sai2, thou2-khui3. Ku7-ni5 u7 ku7-ni5 e5 kan-khou2 chit8 khoan2, kin-ni5 u7 kin-ni5 e5 kan-khou2 chit8 khoan2, long2 si7 tioh8-boa5, long2 si7 thau5-lou7. 
  Ia5-sou na7 kap lan2 cho3 tui, chiu7 khah u7 phoaN7, khah be7 lan2, khah be7 loe2-chi3, khah be7 hoan5-lo2 koe3-thau5. U7-si5 seng-khu chin sian7, sim-sin5 put-an; na7 siuN7--tioh8 Ia5-sou, sim chiu7 khui, sin-the2 khah song2-khoai3. 
  “Goa2 sim ki3-liam7 Ia5-sou e5 in, <BR>  Che in na2 ioh8 chit8 poaN, <BR>  E7 ke2 se3-kan khou2-thang3 iu-bun7, <BR>  Hok-khi3 hou7 lang5 moa2-moa2”. 
  Lan2 kiaN5-lou7 na7 u7 phoaN7, chiu7 khah khoai3 kau3 ui7; koh na7 beh kau3 lan2 chhu3, chiu7 na2 kiaN5 na2 hoaN-hi2 kong2, “Iau2 u7 chit8 phou3 lou7 chiu7 kau3 ui7”; “Iau2 u7 gou7 li2 lou7 na7-tiaN7”; “TaN chhun chit8 cham7-a2 na7-tiaN7”; “TaN khoaN3 hian7-hian7”; “TaN kau3 lah! Thang hioh-khun3”. Pai3 Siong7-te3, sin3-kho3 Ia5-sou iah8 si7 an2-ni, na2 kiaN5 na2 hoaN-hi2, na2 kiaN5 na2 kin7 ti7 chou2 ke. Se3-kan e5 khou2-lan7 teh beh koe3, thian-tong5 e5 ian5-lok8 teh beh kau3. Ti7-hia long2 be7 kan-khou2, iah8 be7 san3-hiong, iah8 bo5 chhat8-be2, iah8 bo5 chhiuN2-kiap, iah8 bo5 hoe2-chai, iah8 bo5 chui2-chai; thian-tong5 chin chheng-khi3-siuN3, kek8 hu3-kui3, kek8 eng5-kng. Thian-tong5 phi3-ju7 po2-poe3, lang5 sou2 be7 hiau2 kong2; ong5-kiong-lai7 m7 tat8-tioh8 thian-tong5 e5 chit8-hun7. Koh thian-tong5 si7 lan2 e5 Kiu3-chu2 Ia5-sou sou2 toa3 e5 sou2-chai7, iah8 si7 ho2 Sin5 kap ho2 lang5 sou2 khia7-khi2--e5.
  Thian-tong5 e5 hok-khi3 kong2 boe7-tit-chin7. M7-ku2 lang5 khah siong5 bo5 sim2-mih8 ai3 kau3 ui7; hoan2-tng2 ai3 chiah8 tng5-hoe3-siu7. Che si7 sim2-mih8 ian5-kou3? Siok8-gu2 kong2, “Jin5 phaN3 lo2, che3 phaN3 tho2”. Sit8-chai7 u7 iaN2, lang5 m7-ai3 lau7, ai3 to5-lau7, si7 in-ui7 khiam3-che3, khiam3 Siong7-te3 e5 che3, m7-kaN2 kap Giam5-kun sng3-siau3. Lan2 kong2, “Png7 be7 chiah8; am2 be7 thun; seN3-mia7 beh kiN3 Giam5-kun”. 
  Lan2 e5 choe7 na7 iau2 ti7-teh chiu7 be7 bian2-tit tioh8 kiaN si2; lan2 e5 choe7 na7 i2-keng sia3, chiu7 m7-na7 m7-bian2 kiaN, koh e7 thang liah8 si2-jit8 cho3 hok-khi3 e5 jit8-chi2. 
  Nng7 lang5 beh chiuN7 kiaN; chit8 e5 lang5 na2 kin7 kiaN-siaN5 na2 hoan5-lo2, beh ah chhut-khi3 thai5; hit-e5 lang5 na2 kin7 na2 hoaN-hi2, beh khi3 in2-kian3. A2-si7 lan2 nng7 lang5 tang5-che5 teh kiaN5 lou7, beh kau3 bou2 siaN5; li2 ai3 koaN2 khah kin2, in-ui7 chhut goa7 ku2, taN ai3 to3-khi3 lin2 chhu3; goa2 chin ai3 chhian5, in-ui7 beh kau3 teng7-choe7 e5 sou2-chai7. A2-si7 li2 khi3 u7 gin5 chit8 pah thang theh8, chiu7 li2 kiaN5 lou7 e5 si5 chha-put-to nng7 hoah8 cho3 chit8 hoah8; na7-si7 goa2 e5 choe7 long2 mng7 liau2, beh kau3 teng7-choe7 e5 sou2-chai7, chiu7 na2 kiaN5 na2 ai3 khah ban7. 
  Peng5-iu2 ah, se3-kan bo5 lan2 ku2-tng5 khia7-khi2 e5 sou2-chai7. Tiong5-seng put-lo2 e5 ioh8 bo5 kau3-giah8 e5 lou7-eng7. Tak8-hang7 e7 hou7 lan2 tiuN-ti5--tit, kan-ta si2 hou7 lan2 be7 tiuN-ti5--tit. Sui-jian5 u7 chit8 pah ban7 gin5 iah8 bo5 thang po2 lan2 bo5 si2; chhin-chhiuN7 siok8-gu2 teh kong2, “SeN u7 si5, si2 u7 jit8”. Lian5 Hong5-te3 na7 kau3 beh si2 e5 si5, i e5 kim-soaN bo5 thang be2 i chit8 e5 mia7, iah8 bo5 thang hou7 i ke chiah8 chit8 hoe3, ke oah8 chit8 ni5. Lan2 be7 e7 ian5-chhian5 lan2 e5 seN3-mia7 ke-oah8 chit8 khek ku2. 
  Koh lan2 long2 m7-chai seN3-mia7 to2 chit8-jit8 lou7-boe2 jit8. Bong7-a2-pou kam2 long2 si7 tai5 lak8-chhit-chap8 hoe3 e5 lang5 ? Chap8 hoe3--e5 iu5-goan5 hou7 Siong7-te3 tiau3 i-e5 leng5-hun5. M7-chai lan2 to2 chit8-e5 khah cha2, to2 chit8-e5 khah ban7. KiaN-liau2 chit pang si7 lou7-boe2 pai2 tai7-ke saN-kiN3. 
  An2-ni kam2 m7-tioh8 ti3-i3 siuN7 khoaN3 lan2 seN tui3 to2-ui7 lai5, si2 beh tui3 to2-ui7 khi3. U7 e5 the-si5 kong2, M7-chai. Hit e5 m7-chai kam2 m7-si7 chin kan-khou2? Chhin-chhiuN7 li2 na7 mng7 goa2, “Li2 beh to2-khi3”? iah8 goa2 in3 kong2, “Beh tng2--khi3”. li2 soa3 koh mng7, “Li2 beh tng2-khi3 to2-ui7?” Iah8 goa2 in3 kong2, “M7-chai”; an2-ni kam2 m7-si7 chin kan-khou2, “u7 lou7 bo5 chhu3”? Gan2-cheng5 khiok khah m7-chai-iaN2 kan-khou2. Chhin-chhiuN7 cha2-khi2-si5 gin2-na2 chhut-mng5 thit-tho5, si3-koe3 liu5, long2 m7-bian2 siuN7 pe7-bo2 chhu3 ti7 to2 chit8 kak. Kau3 jit8 loh8 soaN, beh tng2--khi3 kiaN5 bo5 lou7, chiu7 chai chham2 khau3 kau3 sim beh phoa3. Iah8 lan2 siau3-lian5, iong2-kiaN7 e5 si5 khah han2-tit teh siuN7 to3--khi3 e5 su7; seN3-mia7 na7 kau3 chiu7 hoan5-lo2 lan2 beh li7-khui chhan5-hng5 bou2-kiaN2, iu7-koh long2 m7 chai beh tui3 to2-ui7 khi3. Khiok bo5 tek-khak si7 m7-chai, si7 m7-kaN2 siuN7, m7-kaN2 kong2. Tak8-e5 chai thang kiaN kong2, “Si2 phaiN2-tai7”. TaN po3 lin2 ho2 e5 siau-sit kong2, ThiN si7 chou2-ke, ThiN si7 lan2 tau. Lan2 e5 Pe7 Siong7-te3 kam2 si7 ai3 lan2 kan-khou2? Li2 u7 kiaN2 chhut-goa7, kam2 m7-si7 ai3 i tioh8 tng2--lai5-khi3? Lan2 e5 Pe7 iah8 si7 an2-ni, chin ai3 lan2 tioh8 tng2--lai5-khi3 Thian-tong5; koh chhe I tok8-seN e5 KiaN2 beh chhoa7 lan2 e5 lou7, beh in2-chin3 lan2. TaN tioh8 lai5 kiaN5 thiN-lou7, lai5 hou7 Ia5-sou kiu3. 
(Tai5-lam5 Kau3-hoe7-po3 te7 292 koan3, 1909 ni5 7 geh8)
</CL>
<HL>

咱行路有伴，就較be7懶。雖然teh擔擔，路kham5-khiat8 ，日真炎，汗流攏be7離；iau2-ku2咱幾若人做陣，相kap講話，就較be7 thiam2；一下仔就到位。咱tiam3世間若出外，路猶原歹行；世間是苦海，看to2一個m7-bat哭，to2一個m7-bat哮，流目屎、吐氣。舊年有舊年e5艱苦一款，今年有今年e5艱苦一款，攏是著磨，攏是頭路。 
耶穌若kap咱做堆，就較有伴，較be7懶，較be7餒志，較be7煩惱過頭。有時身軀真sian7，心神不安；若想著耶穌，心就開，身體較爽快。 
「我心紀念耶穌e5 恩，<BR>Che恩若藥一般，<BR>會解世間苦疼憂悶，<BR>福氣hou7人滿滿。」 
咱行路若有伴，就較快到位；koh若beh到咱厝，就那行那歡喜講，「Iau2有一鋪路就到位」；「Iau2有5哩路na7-tiaN7」；「今chhun一cham7 仔na7-tiaN7」；「今看現現」；「今到lah！Thang歇睏」。拜上帝，信靠耶穌亦是an2-ni，那行那歡喜，那行那近ti7祖家。世間e5苦難teh beh過，天堂e5筵樂teh beh到。Ti7-hia攏be7艱苦，亦be7散hiong、亦無賊馬、亦無搶劫、亦無火災、亦無水災；天堂真清氣相，極富貴，極榮光。天堂譬諭寶貝，人所be7曉講；王宮內m7值著天堂e5一份。Koh天堂是咱e5救主耶穌所toa3 e5所在，亦是好神kap好人所企起--e5。 
天堂e5福氣講boe7-tit盡。M7-ku2人較常無甚物 ai3到位；反轉ai3食長歲壽。Che是甚物緣故？俗語講，「人怕老，債怕討」。實在有影，人m7愛老，ai3逃老，是因為欠債，欠上帝e5債，m7敢kap閻君算帳。咱講，「飯be7食；am2 be7吞；性命beh見閻君」。 
咱e5罪若iau2 ti7-teh就be7免tit著驚死；咱e5罪若已經赦，就m7但m7免驚，koh會thang掠死日做福氣e5日子。 
兩人beh上京；一個人那近京城那煩惱，beh押出去thai5；hit-e5人那近那歡喜，beh去引見。抑是咱兩人同齊teh行路，beh到某城；你ai3趕較緊，因為出外久，今ai3倒去lin2厝；我真ai3 chhian5，因為beh到定罪e5所在。抑是你去有銀一百thang提，就你行路e5時差不多兩hoah8 做一hoah8；若是我e5罪攏問了，beh到定罪e5所在，就那行那ai3較慢。 
朋友ah，世間無咱久長企起e5所在。長生不老e5藥無夠額e5路用。逐項會hou7咱張持--tit，kan-ta死hou7咱be7張持--tit。雖然有一百萬銀亦無thang保咱無死；親像俗語teh講，「生有時，死有日」。連皇帝若到beh死e5時，伊e5金山無thang買伊一個命，亦無thang hou7伊加食一歲，加活一年。咱be7會延chhian5咱e5性命加活一刻久。 
Koh咱攏m7知性命to2一日路尾日。墓仔埔kam2攏是埋六七十歲e5人？十歲--e5猶原hou7上帝召伊e5靈魂。M7知咱to2一個較早，to2一個較慢。驚了這幫是路尾擺大家相見。 
An2-ni kam2 m7著致意想看咱生tui3 to2位來，死beh tui3 to2位去。有e5推辭講，M7知。Hit e5 m7知kam2 m7是真艱苦？親像你若問我，「你beh to2去」？亦我應講，「Beh轉--去」。你續koh問，「你beh轉去to2位？」亦我應講，「M7知」；an2-ni kam2 m7是真艱苦，「有路無厝」？眼前卻較m7知影艱苦。親像早起時囡仔出門thit-tho5，四界流，攏m7免想父母厝ti7 to2一角。到日落山，beh轉--去行無路，就知慘哭到心beh破。亦咱少年，勇健e5時較罕tit teh想倒--去e5事；性命若到就煩惱咱beh離開田園某子，又koh攏m7知beh tui3 to2位去。卻無的確是m7知，是m7敢想，m7敢講。逐個知thang驚講，「死歹代」。今報lin2好e5消息講，天是祖家，天是咱兜。咱e5父上帝kam2是ai3咱艱苦？你有子出外，kam2 m7是ai3伊著轉--來-去？咱e5父亦是an2-ni，真ai3咱著轉--來-去天堂；koh差伊獨生e5子beh chhoa7咱e5路，beh引進咱。今著來行天路，來hou7耶穌救。 
(台南教會報第292卷，1909年7月) 
</HL>
