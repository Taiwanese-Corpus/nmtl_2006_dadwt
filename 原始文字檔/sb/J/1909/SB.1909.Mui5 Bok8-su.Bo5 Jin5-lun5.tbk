<CL>
  Tauh8-Tauh8 u7 lang5 teh kong2, chit e5 to7-li2 si7 ho2; put-ko3 bo5 sin5 bo5 beng5 bo5 kong bo5 ma2, an2-ni khah m7 tioh8. TaN lang5 pai3 Siong7-te3 kam2 oe7 thang kong2 si7 bo5 sin5-beng5? Siong7-te3 si7 oah8-oah8 e5 sin5, tak8 hang7 chai, tak8 hang7 e7, tak8 sou2-chai7 ti7-teh; lang5 na7 pai3 I, chiu7-si7 pai3 sin5-beng5. 
  Na7-si7 hiah e5 chha5 khek-e5, thou5 chhiok8-e5, u7 bak8-chiu be7 tng2-lun5, hi7-khang be7 thiaN-kiN3, phiN7-khang m7 bat phang-chhau3, u7 kha be7 kiaN5 lou7, chhui3 be7 kong2 oe7, pak-tou2 bo5 tng5-a2-tou7, hiah-e5 kam2 m7 tioh8 kong2 si7 bo5 sin5 bo5 beng5. Lan2 teh ng3-bang7 i e7 po2-pi3 lan2, hoan2-tng2 si7 lan2 teh po2-pi3 i. I tioh8 oa2-kho3 lan2 ka7 i khi2 bio7, ka7 i che3-su7, ka7 i sio-kim sang3 sou2-hui3. U7-si5 hou7 niau2-chhu2 chhia-to2 iah8 be7 hiau2-tit thang ngiauh-khi2-lai5; u7-si5 hou7 thang5 chhia, u7-si5 hou7 ti-tu keN-si iah8 be7 hiau2-tit thang poe2; u7-si5 hou7 hong poe soa eng, iah8 be7 hiau2-tit thang ka-ti7 poaN7. Chhat8 jip8 lan2 chhu3 beh thau-theh8 lan2 e5 mih8 i be7 hiau2 hoah-hiam3, khah su lan2 sou2 chhi7 e5 kau2. Tu2-tioh8 chui2-chai hoe2-chai lan2 bo5 eng5 thang ka7 i chhiaN2-chau2. Hit-si5 put8 bo5 pun2-su7 thang siam2, chiu7 sio-hu, a2-si7 hou7 toa7 chui2 lau5-loh8 hai2 tu7-si2. 
  M7-ku2 li2 beh kong2 put8 chin siaN3; u7-si5 mng7 put8 phai3 ioh8 chiah8 e7 ho2, goan2 kong2 che si7 chhau3-kham2, bo5 tek-khak tak8 pai2 e7 ho2. SeN-si2 si7 Siong7-te3 chhui-chhiau5, m7 si7 put8 e7 siaN3. Chhin-chhiuN7 siok8-gu2 kong2, SeN-si2 ThiN chu3-tiaN7. 
  Iah8 u7 lang5 kong2, Goa2 sou2 hok8-sai7 m7-si7 hit e5 siong7; u7 sin5 lai5 hu7. Sim2-mih8 sin5 lai5 hu7? Koan-im hut8-chou2, Ma2-chou2, Ong5-ia5, Te3-kun? 
  TaN Koan-im si7 sim2-mih8 lang5? I e5 tai7-chi3 ham3-ham3; chiau3 lang5 sou2 kong2 i si7 “Pi2-khoat kok Biau7 Chong5 ong5 e5 te7 saN cha-bou2 kiaN2, mia5 Biau7-sian7. In lau7-pe7 seN3 Pou5 mia5 Ka, lau7-bo2 seN3 Pek-ga5 mia5 Po2; long2 bo5 hau7-seN, chi2 u7 saN e5 cha-bou2-kiaN2. Biau7-sian7 m7 ke3, thau chau2 khi3 siu heng7; in lau7-pe7 tiau3 i, i long2 m7 to3-khi3. In pe7 chiu7 toa7 siu7-khi3, chek-si5 chhe peng pang3-hoe2 sio i sou2 toa3 e5 sou2-chai7. Biau7-sian7 khoaN3-kiN3 hoe2 iam7-iam7, chiu7 kiu5 sin5-beng5 po2-pi3; au7-lai5 eng7 tek chhe chhak8 chhui3-chih8 hou7 i lau5 hoeh, chiu7 tui3 khong-tiong bu7 khi3, chek-si5-kan piN3 cho3 toa7 ang5-hou7, ak-hoa moa2-si7 e5 iam7-hoe2, pun2-sin bo5 sio--si2. In pe7 thiaN-tioh8 an2-ni it-hoat siu7-khi3, hoan-hu3 chiong Biau7-sian7 liah8-khi3 hoat-tiuN5 thai5. Tu2-a2 beh thai5 e5 si5 u7 ang5 e5 ho5-kong lai5 kham3, to-kiam3 soa3 chih8--khi3 thai5 be7 si2; jian5-au7 nng7 e5 tai7-chiong3 eng7 keng-hian5 soh ka7 i ka2-si2.” Au7-lai5 i chiu7 kau3 im-kan. Giam5-lo5 ong5 chun2 i hoe5 hun5 lai5 iong5-kan; tu2-tioh8 Sek-kia hut8 chiah chhoa7 i khi3 Oat8-kok lam5-hai2 Phou2-to5-san siu-heng7. Hit-si5 tu2-tioh8 Biau7 Chong5 ong5 tioh8 peN7. Biau7-sian7 chiaN3 hoa3 cho3 sian ka7 i i-ti7, liam5-piN chiu7 ho2, chiaN3 koh sio-jin7 cho3 pe7 kiaN2. 
  Au7-lai5 kam2-hoa3 choan5 ke khi3 Hiong-san siu heng7. Giok8-hong5 chiu7 hong Biau7-sian7 ho7-cho3 “toa7 chu5-pi kiu3 khou2 Koan-im Phou5-sat”. 
  Iau3 u7 pat8 lang5 kong2 pat8 khoan2. Ki5-sit8 si7 long2 bo5 iaN2 liau2-liau2. Ki5-sit8 Koan-im pun2-jian5 si7 cha-pou lang5; u7 lang5 kong2 si7 Sek-kia Bou5-ni5 e5 hak8-seng, kaN2 si7 Sek-kia Bou5-ni5 pun2-sin. 
  TaN chit e5 Sek-kia Bou5-ni5 si7 sim2-mih8 lang5? I si7 In3-tou7 kok lang5. Chit e5 In3-tou7 a2-si7 Thian-tek, si7 Tiong-kok sai lam5 peng5 e5 kok. Hit-tiat8 i chhut-si3, chiu7-si7 Chiu-tiau5 e5 si5-chun7, kui2-na7 kok u7 chhut seng3-jin5; Tiong kok chhut Khong2-chu2, Hi-li7-ni5 kok chhut Sok-la-te7, In3-tou7 kok chhut Sek-kia. Lan2 kong2 In3-tou7 kok m7-ku2 In3-tou7 si7 chong2 te7 ho7, pau-ham5 chin che7 kok, chiong5-tiong u7 chit8 e5 kok lang5 kong2 Ka-i5-oe7 kok, na7 si7 hit peng5 e5 lang5 kio3 i Benares, chiu7-si7 Tai5-oan5 5 hun7 1 hun7 e5 toa7 na7-tiaN7. Sek-kia Bou5-ni5 e5 lau7-pe7 cho3 hit e5 kok e5 ong5. Chiau3 lang5 sou2 liu5-thoan5 Sek-kia Bou5-ni5, chiu7-si7 thai3-chu2. Chhut mng5 ti7 ke-lou7 khoaN3 chit8 lang5 phoa3-peN7; cheng5 m7 bat khoaN3 phoa3-peN7 lang5 chiu7 khoaN3 liau2 be7 hiau2-tit, mng7 lou5-chai5 si7 an2-chaiN2-iuN7. Lou5-chai5 ke2-beng5, soa3 kong2 che si7 chha-put-to tak8 lang5 sou2 tioh8 keng-koe3 e5 su7. Thai3-chu2 thiaN liau2 hoan5-lo2. Bin5-a2-chai3 koh chhut-mng5, khoaN3 lang5 thau5 mng5 peh8-peh8 tuh koaiN2-a2 chin kan-khou2. Lou5-chai5 ka7 i kong2 si7 lau7 e5 ian5-kou3. Au7--jit8 koh chhut mng5 khoaN3 lang5 teh kng sin-si, iah8 m7 chai si7 sim2-mih8 i3-su3. Lou5-chai5 kong2 si2 e5 i3-su3, tak8 lang5 tioh8 keng-koe3.
  Sek-kia Bou5-ni5 thiaN liau2 na2 kan-khou2, chiu7 tiaN7-tioh8 m7-ai3 toa3 ti7 ong5-kiong lai7, iah8 m7 kaN2 kap i e5 bou2 kiaN2 saN si5, thau chau2 khi3 bih ti7 chhiu7-na5 lai7 teh un2-ku, khoaN3 u7 sim2-mih8 hoat-tou7 thang thoat-li7 se3-kan e5 kan-khou2. Koe3 kui2-na7 ni5 chiu7 siuN7 tioh8 chit8 teng2-ho7 e5 hoat-tou7, chiu7-si7 tioh8 choat8 hit e5 “ai3-iok8”, hou7 hit e5 ai3-iok8 e7 thang chhin-chhiuN7 hoe2 hoa-khi3; lang5 tioh8 m7-ai3 chiN5, m7-ai3 mia5-siaN, m7-ai3 khoaN3-oah8, tak8 hang7 tioh8 m7-ai3 lang5 e5 kan-khou2 long2 si7 tui3 hit e5 ai3-iok8 siN-khi2; na7 long2 m7-ai3 sim2-mih8 chiu7 u7 bian2 kan-khou2. 
  I2-keng kau3 saN chap8 hoe3 chiu7 chio hak8-seng; hak8-seng na2 che7. Kau3 80 hoe3 i chiu7 si2. Si2 liau2-au7 i e5 hak8-seng chiu7 thoan5 i e5 kau3, m7-na7 ti7 In3-tou7 kok thoan5, soa3 thoan5 kau3 Tiong-kok. Kau3 Han3 Beng5-te3 e5 si5 chiu7 Tiong-kok u7 seng5-siu7 put8 kau3 e5 to7-li2. M7-ku2 na2 thoan5 na2 sia5-khi3; Sek-kia Bou5-ni5 long2 bo5 kio3-lang5 tioh8 jin7 i cho3 sin5-beng5, iah8 long2 bo5 kio3 lang5 tioh8 chhai7 sim2-mih8 Koan-e5 siong7, a2-si7 pat8 mih8 e5 siong7, kan-ta kio3 lang5 tioh8 na2 chhin-chhiuN7 pun5 hoa hit-e5 “ai3-iok8” e5 hoe2, khoaN3-phoa3 se3-kan e5 hok-khi3. 
  Lang5 i2-keng khi3 hok8-sai7 goa7 kok put8, chiu7-si7 Sek-kia, Koan-im, be7 bian2-tit tioh8 siuN7 kong2, Hok8-sai7 pun2-te7 put8 iau2 khah ho2. Sou2-i2 To7 kau3 e5 lang5, in-ui7 m7-ai3 khah su Sek kau3, khng3 hong5-te3 tioh8 thek-hong pun2-te7 lang5. Si7 tui3 an2-ni chiu7 Giok8-hong5 siong7-te3 hou7 lang5 keng3-pai3. Giok8-hong5 siong7-te3 si7 Han3-tiau5 boe2 chhut-si3 e5 lang5. I seN3 TiuN, mia5 Gi5. I e5 lau7-pe7 si7 TiuN Lou2, eng7 oe7-hu5 e5 kang than3 chiN5. Chiau3 lang5 kong2, chit e5 TiuN Gi5 cho3 chin7-tiong e5 jin5-sin5 ti7 kok-ka iah8 si7 iau3-kin2 To7 kau3. Au7-lai5 i si2 liau2-au7 chiu7 Song3 Chin-chong hou7 To7 kau3 e5 lang5 in2-iu2 lai5 thek-hong i cho3 Giok8-hong5 Tai7 te3. Koh Song3 Hui-chong ka7 i thek-hong cho3 Giok8-hong5 siong7-te3. Na7-si7 hong Giok8-hong5 liau2-au7, bo5 loa7 ku2, Hui-chong kap i e5 ke-koan3 long2 hou7 Kim-kok lang5 liah8 khi3, siu7 che7-che7 leng5-jiok8, soa3 si2 ti7 Ngou2-kok siaN5.
  Chiau3 an2-ni khoaN3 chheng goa7 ni5 long2 bo5 chit8 e5 giok8-hong5 siong7-te3. Hit si5 sim2-mih8 lang5 teh koan2 thiN te7 ? Sit8-chai7 si7 hong5-te3 chho3-gou7 hong, iah8 peh-siN3 chho3-gou7 hok8-sai7. 
  Ma2-chou2 si7 sim2-mih8 lang5? Khiok lang5 kong2 kui2-na7 khoan2; khah siong5 kong2 i siok8 ti7 Hok-kian3 seng2 e5 Hin-hoa3 hu2. I e5 pe7 siN3 Lim5, i e5 lau7-bu2 siN3 Tan5. I pun2-sin kio3 cho3 Bek8, chhut-si3 ti7 Tong5-tiau5 Hian5-chong e5 si5. “I e5 hiaN-ti7 si3 lang5 u7 ti7 hai2 goa7 cho3 seng-li2; u7 chit8 jit8 Bek8-a2 kha chhiu2 liau-liau--khi3, bak8-chiu be7 tng2-lun5; i e5 pe7 bu2 liah8-chun2 tioh8 soa chiu7 kin2-kin2 kio3 i chheN2. Chit8 e7 chheN2 Bek8-a2 chiu7 ka7 in pe7 bu2 kong2, “Thai3 m7 hou7 goa2 kiu3 goa2 e5 hiaN-ti7 leh?” In pe7 bu2 be7 hiau2-tit. Theng5 nng7 saN jit8 ku2 i e5 hiaN-ti7 chiu7 thi5-khau3 to3-lai5, kong2 in cheng5 jit8 tu2-tioh8 toa7 hong, u7 chit8 e5 cha-bou2 gin2-na2 khan phang5 lai5 teh chhoa7 in hiaN-ti7 si3 lang5 bo5 siang7 chun5, toa7-hiaN hou7 eng2 kham3-si2, chun5 long2 hoai7-khi3. In pe7 bu2 chiaN3 chai cheng5 jit8 Bek8-a2 sit-khi3 si7 khi3 kiu3 in hiaN-ti7, toa7-hiaN si2 khi3, si7 in-ui7 siuN kin2 kio3 i chheN2 chiaN3 kiu3 be7 hu3. Tui3 an2-ni chhu3-piN chiu7 lam7-sam2 kong2 chit e5 cha-bou2 gin2-na2 tek-to7, e7 kiu3 chun5-chiah tu2-tioh8 hong-eng2 e5 gui5-hiam2. Kau3 Song3 Sian7-chong chiu7 thek-hong Lim5 Bek8 cho3 Leng5-hui7 hu-jin5. Beng5 Eng2-lok8 hong i cho3 Po2-hou7 kok ti3-im3 peh-siN3 e5 Thian-hui. 
  Ma2-chou2 si7 bo5 kui2-tai7 e5 lang5, khah cha2 lan2 siN, khah cha2 lan2 si2 na7-tiaN7. 
  Ki5-u5 hiah e5 put8, khah che7 iu5-goan5 si7 kou2-cha2 lang5. Chhin-chhiuN7 Koan-te3 “pun2 si7 seN3 Si, mia5 kio3 Siu7-chhiong, SoaN-sai e5 lang5. Au7-lai5 ke2-oaN7 seN3 Koan, mia5 U2”, Sam-kok e5 si5 i chhut-lat8 chan7 Han3. Au7-lai5 cho3 chiong-kun, in-ui7 bo5 kin2-sin7, sou2-i2 “sit peng sit te7, ka-ti7 soa3 hou7 Tong-ngou5 liah8 khi3 thai5.” Hit e5 lang5 chai7-siN be7 po2-hou7 kok, si2 au7 thai3-tho2 e7 po2-pi3 lan2? Lan2 tioh8 hok8-sai7 oah8 e5 Siong7-te3 chiu7-si7 chiaN3 sin5-beng5. 
  Lun7 Kong-ma2 e5 su7 lan2 iu5-goan5 tioh8 e7 hiau2-tit thang hun-piat chin-ke2. Pai3 Siong7-te3 e5 lang5 chin tui3-tiong7 pe7-bo2 kong-ma2; te7 gou7 tiau5-kai3 kong2 “Tioh8 keng3 li2 e5 pe7-bo2”. 
  M7-ku2 bo5 tek-khak tioh8 eng7 Sin5-chu2 lai5 keng3 lan2 e5 si7-toa7 lang5. Khah cha2 si7 eng7 si-chu2, chiu7-si7 lang5 si2 liau2 chiu7 “kau3 hian3-che3 e5 si5 u7 eng7 i e5 toa7-sun chng cho3 chou2-chong e5 si-siong7 chiaN3-chiaN3 teh che7, hou7 tang5-chok8 e5 lang5 pai5 che3-mih8 hian3-che3 kui7-pai3, piau2-beng5 hau3-keng3 e5 i3-su3”. Hit-tiap8 iau2-boe7 u7 eng7 bok8-chu2. Chiau3 lang5 liu5-thoan5 si7 Teng-lan5 siat bok8-chu2. Teng-lan5 si7 chin put-hau3 e5 kiaN2 pek-si2 i e5 lau7-bu2. Lan2 na7 oh8 Gou5 Beng2 chhi7 bang2, a2-si7 oh8 Beng7 Chong khok-tek si7 khah-ho2. Lun7 hiah-e5 piN2 pang-a2 si7 chit8 chhioh koan5 na7-tiaN7, lan2 e5 kong-ma2 tiam3 hia thai2 e7 loh8? Koh lan2 tioh8 siuN7, lan2 e5 pe7-bo2 na7 si2, lan2 7 jit8 ku2 chit8 jit8 hau3 2 tng3; ke3 khi3 chhe it chap8 gou7 na7-tiaN7; tui3 ni5 i2-au7 hau3 ni5 cheh, chiaN3 bian2-ki7. Lan2 tak8-jit8 chiah8 saN-tng3; iah8 lan2 e5 kong-ma2 chit8 ni5 e5 tiong-kan chiah8 bo5 kui2 tng3. I iah8 bo5 lai5-chiah8; i na7 lai5 chiah8 lan2 chiu7 m7-kaN2 hau3. Ki5-sit8 si7 lan2 beh hau3 ka-ti7 e5 pak-tou2 na7-tiaN7, long2 bo5 teh siuN7 lan2 e5 kong-ma2 ai3 chiah8 sim2-mih8 hoe3, kan-ta teh siuN7 lan2 ka-ti7 ai3 chiah8 sim2-mih8. Kau3 cho3 ki7 e5 jit8 kau3, lan2 tioh8 hoan5-lo2 siuN7 kong2. TaN goa2 e5 si7-toa7 lang5 sng2-khi3, kin-a2-jit8 bo5 thang saN-kiN3. Kho2-sioh lang5 bo5 siuN7 chit e5 i3-su3; u7-si5 gin2-na2 na7 hau2, lau7-bo2 ka7 i kong2, “EN-a2 tiam7-tiam7, lan2 koh nng7 saN jit8 beh cho3 ki7 thang chiah8”. 
  Sit8-chai7 sin5 bo5 thang lai5 chiah8; na7 i2-keng kau3 im-kan chiu7 bo5 thang koh lai5. Iah8 sui-jian5 lai5, sin5 iu5-goan5 bo5 ai3 chiah8. U7-si5 lang5 kong2, Goa2 chai iaN2; put-ko3 si7 ai3 hau3 chit8 tiam2 sim, koe3 sim hau3 na7-tiaN7. Sit8-chai7 na7 beh an2-ni, chiu7 u7 pat8 mih8 e5 hoat-tou7; lan2 thang hip chit8 e5 siong7, a2-si7 chhau chit8 e5 chok8-phou2 lai5 ki3-liam7. Siong7-te3 it iau3-kin2 si7 lan2 chai7-siN tioh8 sun7 i; iah8 si2 au7 tioh8 chiau3 i e5 ka3-si7. Siok8-gu2 kong2:--“Chai7 siN chiah8 chit8 liap8 tau7, khah ho2 si2 liau2 chiah8 chit8-e5 ti-thau5”; iah8 “Chai7 siN bo5 thang che3 au5, si2 liau2 che3 koaN-chha5-thau5”. 
  Pe7 bo2 sui-bong2 si2 liau2-au7, iu5-goan5 thang kou3 i e5 mia5-siaN; pe7-bo2 sou2 u7 e5 ho2 khoan2 lan2 tioh8 ke-thiN i e5 ho2-khoan2; pe7-bo2 sou2 m7-ai3 e5 phaiN2 lan2 tioh8 koh khah m7-ai3. 
  Iau2-ku2 to7-li2 bo5 kio3 lang5 tioh8 phoa3 kong-ma2, ia7 bo5 kio3 lang5 tioh8 hiong5-hiong5 khi3 phoa3 bok8-chu2. Choe3 li2 chhai7, ia7 lai5 thiaN to7-li2; thiaN-tioh8 beng5 chiu7 oe7-thang siuN7 khoaN3 iu5-goan5 tioh8 chhai7 iah m7-bian2.
(Tai5-lam5 Kau3-hoe7-po3 te7 290~291 koan3, 1909 ni5 5~6 geh8)
</CL>
<HL>

Tauh8-tauh8有人teh講，這個道理是好；不過無神無明無公無媽，an2-ni較m7著。今人拜上帝kam2會thang講是無神明？上帝是活活e5神，逐項知，逐項會，逐所在ti7-teh；人若拜伊，就是拜神明。 
若是hiah e5柴刻e5，土chhiok8-e5，有目珠be7轉輪，耳孔be7聽見，鼻孔m7 bat芳臭，有腳be7行路，嘴be7講話，腹肚無腸仔肚，hiah-e5 kam2 m7著講是無神無明。咱teh 向望伊會保庇咱，反轉是咱teh保庇伊。伊著倚靠咱ka7伊起廟，ka7伊祭祀，ka7伊燒金送所費。有時hou7老鼠chhia倒也be7曉tit thang撓起來；有時hou7蟲chhia，有時hou7蜘蛛keN絲也be7曉tit thang poe2；有時hou7風飛沙eng，也be7曉tit thang家己poaN7。賊入咱厝beh偷提咱e5物伊be7曉喝喊，較輸咱所飼e5狗。tu2著水災火災咱無閒thang ka7伊請走。Hit時佛無本事thang閃，就燒hu，抑是hou7大水流落海tu7死。 
M7-ku2你beh講佛真聖；有時問佛派藥食會好，阮講che是chhau3-kham2，無的確逐擺會好。生死是上帝推chhiau5，m7是佛會聖。親像俗語講，生死天注定。
也有人講，我所服事m7是hit個像；有神來附。甚物神來附？觀音佛祖、媽祖、王爺、帝君？ 
今觀音是甚物人？伊e5代誌ham3-ham3；照人所講伊是「Pi2-khoat國妙藏王e5第3查某子，名妙善。In老父姓蒲名家，老母姓百芽名寶；攏無後生，只有3個查某子。妙善m7嫁，偷走去修行；in老父召伊，伊攏m7倒去。In父就大受氣，即時差兵放火燒伊所toa3 e5所在。妙善看見火炎炎，就求神明保庇；後來用竹叉chhak8嘴舌hou7伊流血，就tui3空中霧去，即時間變做大紅雨，ak-hoa 滿是e5焰火，本身無燒--死。In父聽著an2-ni一發受氣，吩咐將妙善掠去法場thai5。Tu2仔beh thai5 e5時有紅e5河公來蓋，刀劍續折--去thai5 be7死；然後兩個大將用弓絃索ka7伊絞死。」後來伊就到陰間。閻羅王準伊回魂來陽間；tu2著釋迦佛chiah chhoa7伊去越國南海普陀山修行。Hit時tu2著妙藏王著病。妙善正化做仙ka7伊醫治，liam5-piN就好，正koh相認做父子。 
後來感化全家去香山修行。玉皇就封妙善號做「大慈悲救苦觀音菩薩」。
要有別人講別款。其實是攏無影了了。其實觀音本然是查甫人；有人講是釋迦牟尼e5學生，敢是釋迦牟尼本身。
今這個釋迦牟尼是甚物人？伊是印度國人。這個印度抑是天竺，是中國西南爿e5國。Hit-tiat8伊出世，就是周朝e5時陣，幾若國有出聖人；中國出孔子，希利尼國出索拉地，印度國出釋迦。咱講印度國m7-ku2 印度是總地號，包含真濟國，從中有一個國人講迦夷衛國，若是hit爿e5人叫伊Benares，就是台灣5份1份e5大na7-tiaN7。釋迦牟尼e5老父做hit 個國e5王。照人所流傳釋迦牟尼，就是太子。出門ti7街路看一人破病；前m7 bat看破病人就看了be7曉tit，問奴才是an2怎樣。奴才解明，續講che是差不多逐人所著經過e5事。太子聽了煩惱。明仔再koh出門，看人頭毛白白拄枴仔真艱苦。奴才ka7伊講是老e5緣故。後--日koh出門看人teh扛身屍 ，也m7知是甚物意思。奴才講死e5意思，逐人著經過。 
釋迦牟尼聽了那艱苦，就定著m7-ai3 toa3 ti7王宮內，也m7敢kap伊e5某子相辭，偷走去bih ti7樹林內teh 隱居，看有甚物法度thang脫離世間e5艱苦。過幾若年就想著一等號e5法度，就是著絕hit 個「愛慾」，hou7 hit個愛慾會thang親像火hoa去；人著m7-ai3錢，m7-ai3名聲，m7-ai3 看活，逐項著m7-ai3人e5艱苦攏是tui3 hit個愛慾生起；若攏m7-ai3甚物就有免艱苦。 
已經到三十歲就招學生；學生那濟。到80歲伊就死。死了後伊e5學生就傳伊e5教，m7 若ti7印度國傳，續傳到中國。到漢明帝e5時就中國有承受佛教e5道理。M7-ku2那傳那邪氣；釋迦牟尼攏無叫人著認伊做神明，也攏無叫人著chhai7甚物觀e5像，抑是別物e5像，kan-ta叫人著那親像pun5 hoa hit-e5「愛慾」e5火，看破世界e5福氣。 
人已經去服事外國佛，就是釋迦、觀音，be7免得著想講，服事本地佛iau2較好。所以道教e5人，因為m7-ai3較輸釋教，勸皇帝著敕封本地人。是tui3 an2-ni就玉皇上帝hou7人敬拜。玉皇上帝是漢朝尾出世e5人。伊姓張，名宜。伊e5老父是張魯，用畫符e5工趁錢。照人講，這個張宜做盡忠e5人臣ti7國家也是要緊道教。後來伊死了後就宋真宗hou7道教e5人引誘來敕封伊做玉皇大帝。Koh宋徽宗ka7伊敕封做玉皇上帝。若是封玉皇了後，無偌久，徽宗kap伊e5家眷攏hou7金國人掠去，受濟濟凌辱，續死ti7五國城。 
照an2-ni看千外年攏無一個玉皇上帝。Hit時甚物人teh管天地？實在是皇帝錯誤封，也百姓錯誤服事。 
媽祖是甚物人？卻人講幾若款；較常講伊屬ti7福建省e5興化府。伊e5父姓林，伊e5老母姓陳。伊本身叫做默，出世ti7唐朝玄宗e5時。伊e5兄弟四人有ti7海外做生理；有一日默仔腳手了了--去，目珠be7轉輪；伊e5父母掠準著沙 就緊緊叫伊醒。一會醒默仔就ka7 in父母講，「Thai3 m7 hou7我救我e5兄弟leh？」in父母be7曉tit。停二三日久伊e5兄弟就啼哭倒來，講in前日tu2著大風，有一個查某囡仔牽帆來teh chhoa7 in兄弟4人無像船，大兄hou7湧kham3死，船攏壞去。In父母正知前日默仔失去是去救in兄弟，大兄死去，是因為傷緊叫伊醒正救be7赴。Tui3 an2-ni厝邊就lam7-sam2講這個查某囡仔得道，會救船隻tu2著風湧e5危險。到宋禪宗就敕封林默做寧惠夫人。明永祿封伊做保護國致蔭百姓e5天妃。 
媽祖是無幾代e5人，較早咱生，較早咱死na7-tiaN7。 
其餘hiah e5佛，較濟猶原是古早人。親像關帝「本是姓施，名叫壽昌，山西e5人。後來改換姓關，名羽」，三國e5時伊出力贊漢。後來做將軍，因為無謹慎，所以「失兵失地，家己續hou7東吳掠去thai5。」 Hit個人在生be7保護國，死後thai3-tho2會保庇咱？ 咱著服事活e5上帝就是正神明。 
論公媽e5事咱猶原著會曉得thang分別真假。拜上帝e5人真tui3重父母公媽；第5條戒講「著敬你e5父母」。 
M7-ku2無的確著用神主來敬咱e5序大人。較早是用屍主，就是人死了就「到獻祭e5時有用伊e5大孫裝做祖宗e5屍像正正teh坐，hou7同族e5人排祭物獻祭跪拜，表明孝敬e5意思」。 Hit-tiap8 iau2-boe7有用木主。照人流傳是丁蘭設木主。丁蘭是真不孝e5子逼死伊e5老母。咱若學吳猛飼蚊，抑是學孟宗哭竹是較好。論hiah-e5扁枋抑是一尺懸na7-tiaN7，咱e5公媽tiam3 hia thai2會落？Koh咱著想，咱e5 父母若死，咱7日久一日孝2 頓；過去初一十五na7-tiaN7；對年以後孝年節，正免忌。 咱逐日食三頓；亦咱e5 公媽一年e5中間食無 幾頓。伊亦無來食；伊若來 食咱就m7敢孝。其實是咱 beh孝家己e5腹肚na7-tiaN7，攏無 teh想咱e5公媽ai3食甚物貨，kan-ta teh想咱家己ai3食 甚物。到做忌e5日到，咱著 煩惱想講。今我e5序大人損去，今仔日無thang相見。可惜人無想這個意思；有時囡仔若哮，老母ka7伊講，「嬰仔恬恬，咱koh兩三日beh做忌 thang食」。 
實在神無thang來食；若已經到陰間就無thang koh來。亦雖然來，神猶原無ai3食。有時人講，我知影；不過是ai3孝一點心，過心孝na7-tiaN7。實在若beh an2-ni，就有別物e5法度；咱thang翕一個像，抑是抄一個族譜來紀念。上帝一要緊是咱在生著順伊；亦死後著照伊e5教示。俗語講：--「在生食一粒豆，較好死了食一個豬頭」；亦「在生無thang祭喉，死了祭棺柴頭」。 
父母雖罔死了後，猶原 thang顧伊e5名聲；父母所有e5好 款咱著加添伊e5好款；父母所m7-ai3 e5歹咱著koh 較m7-ai3。 
Iau2-ku2道理無叫人著破公媽，亦無叫人著雄雄去破木主。做你chhai7，亦來聽道理；聽著明就會 thang想看猶原著chhai7抑 m7免。
(台南教會報第290~291卷，1909年5~6月) 
</HL>