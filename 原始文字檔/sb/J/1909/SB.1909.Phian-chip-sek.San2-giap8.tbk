<CL>
  “A-pek-liap8-han2 chek-chu7 pu3-ju7, u7 kim gin5 cheng-seN” (Chhong3 13:2). Lun7 A-pek-liap8-han2 e5 ke-giap8 si7 hou7 i tit-tioh8 hok-khi3, in-ui7 i chai hiah-e5 long2 si7 Siong7-te3 siuN2-su3, in-ui7 i tit-tioh8 in-tian2 kap ti3-hui7 chiu7 e7 hiau2-tit an2-chaiN2-iuN7 eng7, koh in-ui7 i e5 sim i3-hiong3 ti7 hit e5 be7 pai7-hoai7 e5 chin giap8. “KiaN-liau2 li2 phah-sng3 si7 tui3 li2 e5 chai5-leng5 khui3-lat8 lai5 tit-tioh8 hiah e5 hoe3-mih8 chiN5-chai5. Tioh8 e7 ki3-tit li2 e5 Siong7-te3 Ia5-ho5-hoa siuN2-su3 li2 koan5-leng5 hou7 li2 ti3-kau3 ho2-giah8” (Sin-beng7-ki3 8:17, 18). 
  Lang5 na7 chai i sou2 u7 e5 san2-giap8 si7 na2 chhin-chhiuN7 Siong7-te3 chioh hou7 i eng7; iu7-koh na7 e7 hiau2-tit liah8 ka-ti7 cho3 koan2-li2-jin5, soa3 chin7 pun2-hun7 chiong i sou2 chiang2 e5 giap8 hoaN-hi2 siat-hoat eng7 lai5 li7-ek pat8 lang5, chiu7 hit ho7 e5 koan2-li2-jin5 e7 tui3 i sou2 u7 e5 giap8 un2-tang3 tit-tioh8 hok-khi3. Lang5 sui-bong2 ke-giap8, iau2-ku2 tui3 hit e5 giap8 bo5 tek-khak khah u7 koan5 thang hian2-chhut ho2 phin2-heng7. M7 si7 tui3 hoe3-mih8 chiN5-chai5 chiah seN-chhut ho2 bou5-iuN7, ki5-sit8 si7 tui3 i e5 phin2-seng3. Lang5 na7 u7 chiN5-chai5 thang eng7, che khiok bo5 hoan7-hiam5; sou2 thang hiam5-e5, chiu7-si7 u7 chiN5-chai5 khi3 lam7-sam2 khai-hui3 hit ho7. Lun7-kau3 Siong7-te3 sou2 siuN2-su3 e5 hoe3-chai5 lang5 e7-tit eng7 i lai5 cho3 ho7-toan. Khiok m7 si7 chiN5-chai5 teh cho3 ban7 ok e5 kin-goan5, ki5-sit8 si7 tham-chai5 chiah u7 an2-ni (I The5-to 6:10). 
  Lun7-kau3 chiN5-chai5 lang5 teh khai eng7 ko2-jian5 u7 hit ho7 ho2 e5 hong-hoat ti7-teh; na7 chiau3 kui-ki2 an-pai5 chiu7 un2-tang3 e7 hun che7-che7 hok-khi3 hou7 lang5, chiu7-si7 e7 hou7 Siong7-te3 e5 Chin-li2 khah thong-heng5, kap hou7 cheng3 lang5 khah tit-tioh8 li7-ek. ChiN5-chai5 khiok u7 koan5-leng5 ti7-teh; lang5 na7 lam7-sam2 eng7 hit e5 koan5-leng5 chiu7 ti3-kau3 toa7 chai-hai7, na7 e7 hiau2 eng7 chiu7 un2-tang3 toa7 kong-iong7. Phi3-lun7 lai5 kong2 hoe2-chhia u7 lat8; lang5 na7 e7 hiau2 hoaN7 chiu7 li7-ek lang5 bu5 ban7 sou3, na7 be7 hiau2 hoaN7 chiu7 ham7-hai7 lang5 sng3 be7 liau2. Lang5 na7 tai7-seng u7 A-pek-liap8-han2 hit ho7 khiam-sun3, hit ho7 thian-seng3, jian5-au7 thang chhut-chai7 i khi3 keng-eng5 tek-li7; in-ui7 hit ho7 lang5 tek-khak beh chiong i sou2 u7-e5 li7-ek cheng3 lang5 bu5 kiong5-chin7. 
  Chong2-si7 A-pek-liap8-han2 kap Lo5-tek hit chan5 kou3-su7 beng5-beng5 chi2-si7 lang5 m7-thang choan-sim it-tioh8 chiN5-chai5. Tui3 hit chan5 tai7-chi3 u7 hian2-beng5 A-pek-liap8-han2 tui3 i e5 san2-giap8 bo5 jia2 ho7-hoan7, ia7 soa3 hian2-beng5 Lo5-tek hiam2-hiam2 ui7-tioh8 giap8 khi3 siu7 chai-hai7. 
  Lun7 chai5 san2 sui-jian5 ko2-chin si7 u7 koan5, ko2-jian5 u7 thang tui3-tiong7; chong2-si7 m7-thang liah8-cho3 te7 it u7 koan5 lai5 tiong7 kau3 siuN koe3-thau5. Chhin-chhiuN7 te7 it po2-poe3 e5 mih8 hou7 chiN5-chai5 sou2 be7 be2-tit. Phi3-lun7 siau3-lian5 kap iong2-kiaN7; lang5 na7 i2-keng lau7 kap soe-lam2 be7-sai2-tit eng7 chiN5 koh hou7 i siau3-lian5, koh hou7 i iong2-chong3. Iu7-koh peng5-iu2 saN keng3-tiong7, sim-sin5 e7 peng5-an, hou7 pat8 lang5 thiaN3 lan2, i2-kip8 hian5-jin5 kun-chu2 e7 chun-tiong7 lan2, hiah-e5 si7 chiN5-chai5 long2 be2 be7-tit lai5. Chiau3 an2-ni khoaN3 kho2-kian3 te7 it po2-poe3 e5 mih8 m7-na7 hu3-kui3 jin5 e7 tit-tioh8, san3-hiong lang5 iu5-goan5 tit e7 tioh8. Siong7-te3 bo5 phian-su: “Ho2-giah8 kap san3-hiong chham-chhap, peN5-peN5 hou7 Ia5-ho5-hoa sou2 chhong3-cho7” (Chim 22-2). 
  Kiu3-chu2 bat siat phi3-ju7 kong2-khi2 ho2-giah8 lang5 kap pin5-kiong5 e5 Liap8-sat-lou7. Ho2-giah8 lang5 siu7 khou2 m7-si7 in-ui7 i u7 chiN5-chai5, si7 in-ui7 i lam7-sam2 khai-eng7. I ti7 im-kan kiah8 bak8 khoaN3 Liap8-sat-lou7 tiam3 ti7 A-pek-liap8-han2 e5 heng-cheng5 teh khoai3-lok8. Liap8-sat-lou7 si7 kek8 pin5, A-pek-liap8-han2 si7 kek8 hu3, iau2-ku2 hit nng7 lang5 peN5-peN5 u7 tit-tioh8 Lok8-hng5 e5 hok-khi3. 
  (Tai5-lam5 Hu2-siaN5 Kau3-hoe7-po3 te7 293 koan3, 1909 ni5 8 geh8) 
</CL>
<HL>

「亞伯拉罕積聚富裕，有金銀精牲」（創13：2）。論亞伯拉罕e5家業是hou7伊得著福氣，因為伊知hiah-e5攏是上帝賞賜，因為伊得著恩典kap智慧就會曉tit an2怎樣用，koh因為伊e5心意向ti7 hit e5 be7敗壞e5真業。「驚了你打算是tui3你e5才能氣力來得著hiah e5貨物錢財。著會記tit你e5上帝耶和華賞賜你權能hou7你致到好額」（申命記8：17，18）。 
人若知伊所有e5產業是那親像上帝借hou7伊用；又koh若會曉tit掠家己做管理人，續盡本份將伊所掌e5業歡喜設法用來利益別人，就hit號e5管理人會tui3伊所有e5業穩當得著福氣。人雖罔家業，iau2-ku2 tui3 hit e5業無的確較有權thang顯出好品行。M7是tui3貨物錢財才生出好模樣，其實是tui3伊e5品性。人若有錢財thang用，che卻無犯嫌；所thang嫌e5，就是有錢財去lam7-sam2開費hit號。論到上帝所賞賜e5貨財人會tit用伊來做禍端。卻m7是錢財teh做萬惡e5根源，其實是貪財才有an2-ni（I提多6：10）。 
論到錢財人teh開用果然有hit號好e5方法ti7-teh，若照規矩安排就穩當會分濟濟福氣hou7人，就是會hou7上帝e5真理較通行，kap hou7眾人較得著利益。錢財卻有權能ti7-teh，人若lam7-sam2用hit 個權能就致到大災害，若會曉用就穩當大功用。譬論來講火車有力；人若會曉hoaN7就利益人無萬數，若be7曉hoaN7就陷害人算be7了。人若代先有亞伯拉罕hit號謙遜，hit號天性，然後thang 出在伊去經營得利；因為hit號人的確beh將伊所有e5利益眾人無窮盡。 
總是亞伯拉罕kap羅德hit層故事明明指示人m7-thang專心億著錢財。Tui3 hit層代誌有顯明亞伯拉罕tui3伊e5產業無惹禍患，也續顯明羅德險險為著業去受災害。 
論財產雖然果真是有權，果然有thang tui3重；總是m7-thang掠做第一有權來重到siuN過頭。親像第一寶貝e5物hou7錢財所be7買tit。譬論少年kap勇健；人若已經老kap衰 lam2 be7使tit用錢koh hou7伊少年，koh hou7伊勇壯。又koh朋友相敬重，心神會平安，hou7別人疼咱，以及賢人君子會尊重咱，hiah-e5是錢財攏買be7-tit來。照an2-ni看可見第一寶貝e5物m7但富貴人會得著，散hiong人猶原得會著。上帝無偏私：「好額kap散hiong摻插，平平hou7耶和華所創造」（箴22-2）。 
救主bat設譬諭講起好額人kap貧窮e5拉撒路。好額人受苦m7是因為伊有錢財，是因為伊lam7-sam2開用。伊ti7陰間kiah8目看拉撒路tiam3 ti7亞伯拉罕e5胸前teh快樂。拉撒路是極貧，亞伯拉罕是極富，iau2-ku2 hit兩人平平有得著樂園e5福氣。 
(台南府城教會報第293卷，1909年8月) 
</HL>
