<CL>
  Chheng-hoa5 iah8 mia5 Hut8-a2. I ti7 se3-han3 e5 si5 u7 jip8 sio2-oh8 thak8 chheh, ke-su7 put-chi2 san3, sou2-i2 kau3 16 hoe3 kou-put-chiong tioh8 the3 oh8 khi3 hou7 lang5 chhiaN3. U7 kap i e5 thau5-ke saN-kap khi3 Kng2-tang, bo5 ku2 chiu7 koh tng2--lai5. Kau3 20 hoe3 chiu7 chhoa7 bou2. Hit ni5 Kai Bok8-su tu2 kau3 Tam7-chui2, i chiu7 khi3 tham3 i ai3 tho2 khoaN3 u7 thau5-lou7 a2-bo5. Kai Bok8-su chhiaN3--i, hit-tiap8 i long2 m7 chai Seng3-kau3 e5 to7-li2 si7 sim2-mih8 khoan2. Au7-lai5 chiam7-chiam7 tit-tioh8 Kai Bok8-su e5 ka3-si7 chiu7 hoan2-hoe2 ke2-piN3 lai5 sin3 Chu2, nia2 se2-li2 jip8 kau3-hoe7. An2-ni sng3 si7 pak pou7 thau5 chit8 e5 jip8-kau3--e5.
  Au7-lai5 Kai Bok8-su chiap-lap8 i cho3 hak8-seng ka3-si7 to7-li2; bo5 ku2 chiu7 khi3 cho3 thoan5-to7, u7 tiam3 kui2-na7 ui7 e5 pai3-tng5. Kau3 26 hoe3 e5 si5 kap Kai Bok8-su si3-ke3 siat kau3. Kau3 31 hoe3 chiu7 tau3 ka3 Toa7-oh8, cho3 Toa7-oh8 e5 sian-seN. Kau3 34 hoe3 u7 seng cho3 Bok8-su; tui3 hit-tiap8 liau2-au7 long2 si7 tiam3 ti7 Tam7-chui2 pang-chan7 Kai Bok8-su liau7-li2 kau3-hoe7 e5 su7-bu7. Kau3 50 hoe3 ti3-piN7; tui3 hit-tiap8 liau2-au7 sin-the2 khah lam2, cho3 kang khah chio2, tam7-poh8 tau3 ka3 Toa7-oh8 kap sun5-si7 Kau3-hoe7 na7-tiaN7. 
  Ti7 kin-ni5 5 goeh8 kan kap Lau5 Bok8-su khi3 sun5 Gi5-lan5 e5 kau3-hoe7, to3 tng2-lai5 bo5 kui2 jit8 piN7-se3 khah siong-tiong7, u7 cho3-li7 kap phui3-hoeh. Song3 i-seng put-chi2 chin7-lat8 teh ka7 i-ti7, chong2-si7 bo5 hoat-tit, kau3 6 goeh8 2 ho7 koe3-ong2. Kin-ni5 tu2 58 hoe3, sin3 Chu2 u7 38 ni5 ku2, cho3 Bok8-su 24 ni5. 
  I it-seng siong5-siong5 kap koaN kau-poe5. KoaN-tiuN5 e5 su7 i put-chi2 chai-iaN2. Ti7 18 hoe3 e5 si5 bat un7-niu5 khi3 Pak-kiaN, u7 tit-tioh8 siuN2 gou7 phin2 kun kong kap chek pou2 koan7 seng5. Ti7 33 hoe3 e5 si5 Tai5-oan5 e5 sun5-bu2 ka7 i po2-chau3 chin7 sian-siu2-pi7 kiam siu2 lam5-leng5. Iah8 ti7 43 hoe3 e5 si5, tng5 Bu2-tai5 u7 ka7 i po2-chau3 hau7-soan2 Ti-koan7. 
  Kau3 45 hoe3 e5 si5 Jit8-pun2 e5 cheng3-hu2 u7 su3 i sin chiong, iah8 46 hoe3 cho3 Tai5-pak thiaN e5 chham-su7, I5-sin Kong-hoe7 e5 kau3-su7, Jin5-che3 iN7 e5 ui2-oan5, kap Hoa-bin5 hoe7-koan2 e5 kau3-su7. Tui3 an2-ni lai5 khoaN3, i m7 na7 pan7-li2 Kau3-hoe7 e5 su7-bu7, i2-goa7 iau2 u7 chin7 lat8 tau3 pan7 pat8 hang7 e5 tai7-chi3. 
</CL>
<HL>

清華亦名佛仔。伊ti7細漢e5時有入小學讀冊，家事不止散，所以到16歲姑不chiong著退學去hou7人chhiaN3。有佮伊e5頭家相佮去廣東，無久就koh轉--來。到20歲就娶某。Hit年偕牧師抵到淡水，伊就去探伊愛討看有頭路抑無。偕牧師chhiaN3--伊，hit-tiap8伊攏m7 知聖教e5道理是甚物款。後來漸漸得著偕牧師e5教示就反悔改變來信主，領洗禮入教會。an2-ni算是北部頭一個入教--e5。 
後來偕牧師接納伊做學生教示道理，無久就去做傳道，有tiam3 幾若位e5拜堂。到26歲e5時合偕牧師四界設教。到31歲就鬥教大學，做大學e5先生。到34歲有升做牧師；對hit-tiap8了後攏是tiam3 ti7淡水幫贊偕牧師料理教會e5事務。到50歲致病，對hit-tiap8了後身體較lam2 ，做工較少，淡薄鬥教大學合巡視教會na7-tiaN7。 
Ti7今年5月間合劉牧師去巡宜蘭e5教會，倒轉來無幾日病勢較傷重，有cho3-li7佮phui3 血。宋醫生不止盡力teh ka7 醫治，總是無法tit，到6月2號過往。今年抵58歲，信主有38年久，做牧師24年。 
伊一生常常佮官交陪。官場e5事伊不止知影。Ti7 18歲e5時bat運糧去北京，有得著賞五品軍功合即補縣丞。Ti7 33歲e5時台灣e5巡撫ka7 伊保奏chin7 sian 守備兼守南陵。亦ti7 43歲e5時，唐撫台有ka7 伊保奏候選知縣。
到45歲e5時日本e5政府有賜伊紳章，亦46歲做台北廳e5參事，I5-sin公會e5教士，仁濟院e5委員，合Hoa-bin5會館e5教士。對an2-ni來看，伊m7 na7辦理教會e5事務，以外iau2有盡力鬥辦別項e5事誌。 
</HL>