<CL>
TiuN2-lo2 chhut-si3 ti7 1840 ni5 12 goeh8 26 jit8, khia7-khi2 ti7 Chiang-hoa3 ke. TiuN2-lo2 chu7-se3 cho3 kang chiu7 put-chi2 in-khin5, ia7 chin7 iu2-hau3 pe7-bo2. Bat chit8 pai2 lau7-bo2 peN7 tim5-tang7 loa7-ku2, i chiu7 hok8-sai7 bo5 li7 sin-piN, chin3 hong7 te5-thng. U7 si5 phang5 ioh8 beh hou7 lau7-bo2 chiah8, lau7-bo2 tek-khak m7 chiah8; i khoaN3 lau7-bo2 hiah kan-khou2, ka-ti7 siuN7 beh ka7 i pun hit e5 kan-khou2 si7 be7 e7, chiu7 soa3 the3 i chiah8 ioh8; si7 beh hou7 lau7-bo2 e5 sim hoaN-hi2. Ia7 chiah8 chhe it chap8 gou7 chai, kiam2 toa7 tng3 hou7 lau7-bo2 chiah8, si7 in-ui7 ke-lai7 san3-hiong.
Khah cha2 tang-si5 i bat thiaN-kiN3 Thoan5-to7 Gou5 Bun5-pin kong2 to7-li2, i e5 sim siuN7 ai3 beh than3, m7-ku2 lau7-bu2 teh chou2-tong3, sou2-i2 m7 kaN2 koh khi3. Chha-put-to hit si5 tu2-tioh8 ke-lai7 kau7 peN7-thiaN3 soa3 si2 saN si3 e5 gin2-na2, be7 bian2-tit toa7 hoan5-lo2 kek sim. Chong2-si7 na2 kau7 tai7-chi3 chiu7 soa3 na2 jiat8 sim khi3 hok8-sai7 put8.
U7 chit8 jit8 chhut khi3 be2 kim, hiuN, chek beh tng2-lai5 tu2-ho2 ti7 lou7-nih8 thiaN-kiN3 Thoan5-to7 Ng5 Bou7-seng7, teh kong2 to7-li2. Tu2 hit-tiap8 Ng5 Sian-siN teh kong2-khi2 thau5 chit8 siu2 e5 si kong2, 
“ThiN-tiong sou2 poe e5 chiau2-chiah, 
Siong7-te3 chhong3 hou7 chiah8 kau3-giah8.”
Tui3 an2-ni thiaN-liau2 siu7 kam2-kek, siuN7 kong2, Chiau2-chiah bo5 cheng3 choh, Siong7-te3 hou7 i chiah8 kau pui5 lut-lut, long2 bo5 khiam3-khoeh poaN3 hang7, goa2 cho3 kau3 bo5 me5 kang7 bo5 jit8, ia7 chin khiam3-khoeh, si7 hou7 chha5-thau5 put8-a2 chhiuN2 kau3 khiam3-khoeh. Sui5-si5 chiong chhiu2-nih8 sou2 theh8 e5 kim, hiuN, chek khi3 heng5 tiam3-nih8. Tui3 an2-ni koat-i3 hoan2-hoe2 lai5 sin3 Chu2; hit si5 i 56 hoe3.
Kau3 59 hoe3 jip8 Seng3-hoe7. Ti7 kau3-hoe7 put-chi2 jiat8-sim, koe3 bo5 loa7 ku2 chiu7 hou7 hoe7-iu2 keng2 i tng tiuN2-lo2 e5 chit.kau3 tng chit chiu7 put-chi2 chhut lat8 teh li7-ek kau3-hoe7. Hoe7-iu2 na7 chit8 nng7 le2-pai3 bo5 lai5, i chiu7 liam5-piN kau3 in tau khi3 bian2-le7 i. Hoan7-na7 hoe7-iu2 e5 sou2-chai7 i han2-tit lang3 chit8 goeh8 jit8 bo5 kau3; sui-jian5 si7 lou7 hng7 i ia7 bo5 hiam5 tioh8-boa7 liau2 kang.
TiuN2-lo2 si7 cho3 hoan3 pui5-liau7 e5 thau5-lou7; thiaN to7-li2 bo5 loa7-ku2, i chiu7 oat8-tou5 cho3 chap8 hoe3-a2 seng-li2, taN teh si3-ke3 be7 soa3 kan-cheng3 lan2 e5 Chu2 e5 Hok-im. Tu2-tioh8 na7 u7 ki-hoe7, chiu7 soa3 be7 kou3-tit be7 mih8, choan-bu7 kong2 to7-li2. U7-si5 kong2 kau3 mih8 hou7 lang5 thau-theh8 loa7-che7 khi3; u7-si5 kong2 kau3 am3 bong-bong chiah jip8 mng5. I koh u7 lip8 chit8 e5 goan7 chiu7-si7 gou7 jit8 ku2 cho3 seng-li2, kau3 te7 lak8 jit8 (= pai3-lak8) chiu7 choan kang koaN7 chit8 bin7 lo5 si3-ke3 kong3, kio3 lang5 lai5 thiaN i kong2 Ia5-sou. U7-si5 kou-put-chiong hou7 kang-tiaN5 pak8 teh than3 chiN5, be7-tit khi3 pou3-to7, i chiu7 chiong hit jit8 sou2 than3 e5 chiN5 it-chin7 hian3 ti7 kau3-hoe7.
I teh be7 chap8-hoe3-a2 tiong-kan ia7 u7 te5-khou, au7-lai5 lang5 long2 kong2 i, “Gou7 jit8 be7 te5-khou, Lak8 jit8 kong2 Ia5-sou.”
I ia7 siong5-siong5 kap Mui5 Bok8-su, Lim5 Bok8-su khi3 pou3-to7. Bat chit8 pai2 kap Lan5 I-seng khi3 pou3-to7 poah8-loh8 chhim-chui2, khiok chin kan-khou2. Tui3 tu2-tioh8 gui5-hiam2 chiu7 na2 chai se3-kan m7-si7 ku2-ku2 e5 sou2-chai7, chiu7 koh khah chhut-lat8 cho3 Chu2 e5 kang.
Chiang-hoa3 khi2 chit8 keng le2-pai3-tng5, sng3 si7 lan2 Tai5-oan5 te7 it toa7 keng-e5. TiuN2-lo2 bo5 li7 me5 jit8 koan-sim teh tau3 siat-hoat khi2 pai3-tng5 e5 tai7-chi3.
Ia7 u7 khioh chap8 kui2 e5 gin5-chiN5 goan5-te2 beh cho3 koaN-chha5 pun2. Kau3 khi2 pai3-tng5 hit-si5 soa3 chiong hiah e5 gin5 chan7 khi2 pai3-tng5 e5 sou2-hui3. Peng5-sou3 i ia7 siong5-siong5 hoaN-hi2 chhut chiN5 hian3 cho3 kau3-hoe7 e5 lou7-eng7.
Chin3-thoan5-peh sui-jian5 59 hoe3 chiu7 jip8 kau3, goan5-pun2 long2 m7 bat ji7, iau2-ku2 chhut-lat8 oh8 peh8-oe7-ji7 kau3 chin sek8. Eng2-eng2 khah cha2 khi2-lai5 chhun5-pan7 kang lai5 khoaN3 Seng3-chheh, gim5-si, ki5-to2.
Kau3 1907 ni5 3 goeh8 kan chiu7 khi2 phoa3-peN7, be7-tit khi3 cho3 seng-li2. Chong2-si7 iu5-goan5 bian2-kiong2 khi3 tham3 hoe7-iu2. Chha5-kho2 TiuN2-lo2 khi2 peN7 e5 in-toaN si7 tui3 lek8-lou7 koe3-thau5 sou2 ti3. Kau3 4 goeh8 kan chiu7 be7 chhut mng5, peN7-se3 na2 siong-tiong7, chiah8 ioh8 bo5 kong-hau7. Ti7 chit si5 ke-lai7 e5 lang5 mng7 i khoaN3 u7 beh hoan-hu3 sim2-mih8 oe7?  I kong2 bo5 sim2-mih8 pat8 mih8 oe7 thang hoan-hu3, chi2-u7 chit8 ku3 cho3 te7 it iau3-kin2, chiu7-si7, Lin2 tioh8 cho3 Ia5-sou chin-sit8 e5 hak8-seng, toe3 goa2 kiaN5 thiN-lou7. Kau3 5 goeh8 1 jit8 chiu7 peng5-an hou7 Chu2 chiap-lap8 tng2 khi3 I e5 seng3 kok.
“I soah i e5 tioh8-boa5, kong-lo5 ia7 toe3 i”.
(Tai5-lam5 Kau3-hoe7-po3 te7 291 koan3, 1909 ni5 6 geh8)
</CL>
<HL>

長老出世ti7 1840年12月26日，企起ti7彰化街。長老自細做工就不止殷勤，也盡有孝父母。Bat一擺老母病沈重偌久，伊就服事無離身邊，進奉茶湯。有時捧藥beh hou7老母食，老母的確m7食；伊看老母hiah艱苦，家己想beh ka7伊分hit e5艱苦是be7會，就續替伊食藥；是beh hou7老母e5心歡喜。也食初一十五齋，kiam2大頓hou7老母食，是因為家內散hiong。
較早tang時伊bat聽見傳道吳文彬講道理，伊e5心想ai3 beh趁，m7-ku2老母teh阻擋，所以m7敢koh去。差不多hit時tu2著家內kau7病痛續死三四個囡仔，be7免tit大煩惱激心。總是那kau7代誌就續那熱心去服事佛。
有一日出去買金、香，即beh轉來tu2好ti7路nih8聽見傳道黃茂盛，teh講道理。Tu2 hit-tiap8黃先生teh講起頭一首e5詩講，
「天中所飛e5鳥隻，
上帝創hou7食夠額」。
Tui3 an2-ni聽了受感激，想講，鳥隻無種作，上帝hou7伊食到肥lut-lut，攏無欠缺半項，我做到無暝共無日，也真欠缺，是hou7柴頭佛仔搶到欠缺。隨時將手nih8所提e5金、香，即去還店nih8。Tui3 an2-ni決意反悔來信主；hit時伊56歲。
到59歲入聖會。Ti7教會不止熱心，過無偌久就hou7會友揀伊當長老e5職。到當職就不止出力teh利益教會。會友若一兩禮拜無來，伊就liam5-piN到in兜去勉勵伊。凡若會友e5所在伊罕tit lang3一月日無到；雖然是路遠伊也無嫌著磨了工。
長老是做販肥料e5頭路；聽道理無偌久，伊就越途做雜貨仔生理，今teh四界賣續干證咱e5主e5福音。Tu2著若有機會，就續be7顧tit賣物，專務講道理。有時講到物hou7人偷提偌濟去；有時講到暗摸摸才入門。伊koh有立一個願就是5日久做生理，到第6日（＝拜六）就專工koaN7一面鑼四界摃，叫人來聽伊講耶穌。有時姑不chiong hou7工程縛teh趁錢，be7-tit去佈道，伊就將hit日所趁e5錢一盡獻ti7教會。
伊teh賣雜貨仔中間也有茶khou，後來人攏講伊，「五日賣茶khou，六日講耶穌。」
伊也常常kap梅牧師、林牧師去佈道。Bat一擺kap蘭醫生去佈道poah8落深水，卻真艱苦。Tui3 tu2著危險就那知世間m7是久久e5所在，就koh較出力做主e5工。
彰化起一間禮拜堂，算是咱台灣第一大間e5。長老無離暝日關心teh鬥設法起拜堂e5代誌。
也有拾十幾個銀錢原底beh做棺材本。到起拜堂hit時soa3將hiah e5銀贊起拜堂e5所費。平素伊也常常歡喜出錢獻做教會e5路用。
進傳伯雖然59歲就入教，原本攏m7 bat字，iau2-ku2 出力學白話字到真熟。往往較早起來存辦工來看聖冊、吟詩、祈禱。
到1907年3月間就起破病，be7-tit去做生理。總是猶原勉強去探會友。查考長老起病e5因端是tui3 lek8-lou7 過頭所致。到4月間就be7出門，病勢那傷重，食藥無功效。Ti7這時家內e5人問伊看有beh吩咐甚物話？伊講無甚物別物話thang吩咐，只有一句做第一要緊，就是，Lin2著做耶穌真實e5學生，toe3我行天路。到5月1日就平安hou7主接納轉去伊e5聖國。
「伊煞伊e5著磨，功勞也toe3伊」。
(台南教會報第291卷，1909年6月)
</HL>