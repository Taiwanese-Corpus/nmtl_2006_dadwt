<CL>
Lang5 oah8 ti7 se3-kan it-seng e5 li2-lek8 si7 chhin-chhiuN7 teh chit pou3 e5 khoan2-sit. Na7 beh chit pou3 tioh8 u7 pou3-kui kap tak8 hang7 e5 ki-khi3.  Lun7 Siong7-te3 hou7 lan2 sou2  keng-koe3 e5 si5-hau7, phi3-lun7 chhin-chhiuN7 pou3-kui chit8 keN chit8 hui7 teh chit.  Lang5  e5 sim teh eng3-chiap tai7-chi3 si7 chhin-chhiuN7 soaN3-soh teh keng-koe3 keN-hui7.  Sou2  eng7 e5 soaN3 u7 ou kap peh8 nng7 sek.  Ou-e5 si7 na2-chun2 lang5 tu2-tioh8 hoan5-lo2, peh8-e5 si7  chhin-chhiuN7 tit-tioh8 hoaN-hi2.  Chit-kang tioh8 u7 chit8 e5 pan2 thang khoaN3 iuN7.  Lun7 teh chit beh chiaN5 cho3 to2 chit8 iuN7, lang5 khoaN3 be7 kiN3, kan-ta Siong7-te3 chai na7- tiaN7.  U7-si5 hit ho7 sim e5 soaN3-soh tiN5-tioh8 che7-che7 tiau5 ou-soaN3, ia7 lan2 m7 chai si7 an2- chaiN2-iuN7.  Tioh8 theng3-hau7 kau3 tioh8 an2-ni.   In-ui7 u7-si5 tioh8 phoe3 peh8 soaN3 chhin-chhiuN7 hou7 lang5 hoaN-hi2, ia7 u7-si5 kai-tit tioh8 kah khah che7 ou-soaN3 chhin-chhiuN7 hou7 lang5 hoan5-lo2; na7 bo5 an2-ni chiu7 be7 tit-thang chiau3 Siong7-te3 sou2 ai3 cho3 chiaN5 e5 iuN7.  Sou2-i2 lang5 na7 tit-tioh8 khoai3-lok8 chiu7 thang hoaN-hi2; na7-si7 tu2-tioh8 kan-khou2 iu5-goan5 tioh8 hoaN-hi2, in-ui7 chit nng7 chan5 e5 soaN3-soh peN5-peN5 si7 Siong7-te3 sou2 eng7 lai5 cho3-chiaN5 I e5 pou3. 
(Tai5-lam5 Kau3-hoe7-po3 te7 295 koan3, 1909 ni5 10 geh8)
</CL>
<HL>

人活ti7世間一生e5履歷是親像teh織布e5款式。若beh織布著有布規kap逐項e5機器。論上帝hou7咱所經過e5時候，譬論親像布規一經一緯teh織。人e5心teh應接代誌是親像線索teh經過經緯。所用e5線有烏kap白兩式。烏e5是那準人tu2著煩惱，白e5是親像得著歡喜。織工著有一個版thang看樣。論teh織beh成做叨一樣，人看be7見，kan-ta上帝知na7-tiaN7。有時hit號心e5線索纏著濟濟條烏線，也咱m7知是an2怎樣。著聽候到著an2-ni。因為有時著配白線親像hou7人歡喜，也有時該得著kah較濟烏線親像hou7人煩惱；若無an2-ni就be7 tit-thang照上帝所ai3做成e5樣。所以人若得著快樂就thang歡喜；若是tu2著艱苦猶原著歡喜，因為這兩層e5線索平平是上帝所用來做成伊e5布。
(台南教會報第295卷，1909年10月)
</HL>