<CL>
IuN5 Lau7-seng Sio2-toan7
IuN5 Lau7-seng(lang5 khah siong5 kio3 i Gong7-hiaN), siok8 Chioh8-hou7-soaN3 e5 kau3-hoe7; ti7 1881 ni5, chiu7-si7 Bok8-su thau5 chit8-pai2 khi3 Au7-soaN siat kau3-hoe7, hit-tiap8 i siu7 se2-le2, ia7 u7 tam-tng Chip-su7 kap TiuN2-lo2 e5 chit.  
Au7-lai5 kau3-hoe7 chin leng2-tam7, chin chio2 lang5 lai5 le2-pai3, chi2-u7 i chit8 lang5 bat peh8-oe7-ji7 thang thak8 Si kap Seng3-chheh hou7 lang5 thiaN.  Chong2-si7 i chhut lat8 kou2-bu2, chiau3 i sou2 e7 lai5 kong2 hou7 lang5 thiaN, ia7 ka3 lang5 bat-ji7; kau3-hoe7 lioh8-lioh8-a2 khah heng, khah toa7-bin7 si7 tui3 i-e5 chin7-tiong.  Iu7-koh Bok8-su a2-si7 Kou-niu5 na7 koe3-khi3, i gau5 chih-chiap in; u7-si5 koe3-soaN kau3 lai5 peN5-pou e5 sou2-chai7, chhoa7 in kau3 pai3-tng5.
Ku7-ni5 koe3-ong2, hit-si5 m7-si7 sim2-mih8 phoa3-peN7, kan-ta in-ui7 i-e5 kiaN2 koe3-sin, tui3 an2-ni hoan5-lo2 kau3 koe3-thau5, goan5-khi3 chiam7-chiam7 sit.  Chiu7 tai3 hit-e5 sin-the2 bo5 lat8 khun3-chhng5.  Ti7 khah toa7 kan-khou2 e5 si5, i-e5 sim toa7 peng5-an, put-si5 kiu5 Chu2 koaN2-kin2 chhoa7 i tng2--khi3.  I-e5 chhui3 ti7 khun3-bin5 e5 si5 khah-siong5 si7 ki5-to2 e5 oe7.
Kau3 au7-lai5 u7 chit8 me5 chit8 jit8 siong5-siong5 thou2 toa7 khui3, ka7 lang5 kong2 i put-chi2 khoa3-lu7.  Mng7 i khoa3-lu7 sim2-mih8, i kong2, “goa2 hoan5-lo2 iau2-boe7 u7 pin5-ku3 thang hou7 Chu2 chiap-lap8.”
Kau3 u7 chit8 cha2-khi2 chiu7 hoaN-hi2 kau3 be7 kou3-tit, kong2 i i2-keng u7 pin5-ku3 thang hou7 Chu2 chiap-lap8 lah! Sim peng5-an lah! Mng7 sim2-mih8 pin5-ku3?  Chiu7 liam7 i sou2 siuN7-tioh8 e5 Seng3-chheh chat hou7 lang5 thiaN; chiu7-si7 liam7 ti7 Lo5-ma2 4:7,8. Lang5 u7 choe7 tit-tioh8 sia3, u7 m7-tioh8 hou7 Siong7-te3 jia-kham3, u7 hok-khi3; Chu2 bo5 liah8 i si7 u7 choe7 e5, u7 hok-khi3.  Chiu7 chheng sim hoaN-hi2 kau3 koe3-sin. 
(Tai5-oan5 Kau3-hoe7-po3 te7 359 koan3,1915 ni5 2 geh8)
</CL>
<HL>

楊Lau7-seng 小傳
楊Lau7-seng(人較常叫伊憨兄)，屬石雨傘e5教會；ti7 1881年，就是牧師頭一擺去後山設教會，hit-tiap8 伊受洗禮，也有擔當執事kap長老e5職。
後來教會真冷淡，真少人來禮拜，只有伊1人bat白話字 thang讀詩kap聖冊hou7人聽。總是伊出力鼓舞，照伊所會來講hou7人聽，也教人bat 字；教會略略仔較興，較大面是對伊e5盡忠。又koh牧師抑是姑娘若過去，伊gau5 chih接in；有時過山到來平埔e5所在，chhoa7 in 到拜堂。
舊年過往，hit時m7是甚mih8破病，kan-ta 因為伊e5子過身，對an2-ni煩惱到過頭，元氣漸漸失。就帶hit 個身體無力睏床。 Ti7 較大艱苦e5時，伊e5心大平安，不時求主趕緊chhoa7伊轉--去。伊e5嘴ti7 睏眠e5時較常是祈禱e5話。
到後來有1暝1日常常吐大氣，ka7人講伊不止掛慮。問伊掛慮甚mih8，伊講，「我煩惱iau2-boe7有憑據thang hou7主接納。」
到有一早起就歡喜到be7顧tit，講伊已經有憑據thang hou7主接納lah！心平安lah！問甚mih8憑據？就唸伊所想著e5聖冊節hou7 人聽；就是唸 ti7 羅馬4：7，8。人有罪得著卸，有m7著hou7上帝遮kham3,有福氣；主無掠伊是有罪e5,有福氣。就清心歡喜到過身。
 (台灣教會報第359卷，1915年2月)
</HL>