<CL>
 IuN5 kun Hok-chhun pun2-chiaN5 si7 Ji7-lim5 lang5. Tsu2 kang3-seng 1874 ni5 chiu7 chhut-si3. I e5 lau7-pe7 tsoe3 kou5-tsoa2 e5 kang-ge7; kiaN2 iah8 oh8 chit-ho7 e5 thau5-lou7. Hit-si5 kou5-tsoa2 e5 kang sng3-si7 ho2-than3; IuN5 Sian-siN bat ka7 goa2 kong2, ji7-chap8 ni5 cheng5 chit8 geh8-jit8 oe7 than3 tsap8-saN khou. Tu2--tioh8 hit-si5 Ji7-lim5 chit8-e5 hiaN-ti7, chiu7-si7 phah-gun5 e5 Kang-hiaN kong2 to7-li2 hou7 i thiaN,IuN5 Hok-chhun chiu7 tsai-iaN2 kou5-tsoa2 si7 gek8-thian; chiu7 m7-ai3 tsoe3. I e5 lau7-pe7 ka7 i phah kau3 chin thiam2, chiu7 khat-khou2 koh lai5 tsoe3, m7-ku2 am3-chiN7 sia2 ti7 i sou2 kou5 e5 teng chit8-ku3 chiu7-si7, “Hek8-tsoe7 u7 thian bu5 sou2 to5.” Tsu2-kou3 koaN7--tng2-lai5, khoaN3 khah siong5-se3 chiu7 gong5-ngiah8 tsau2 lai5 mng7, “Sia2 an2-ni beh tai7?” 
 Lau7-pe7 mng7 kiaN2, kiaN2 tioh8 jin7, soa3 hou7 i phah kau3 ou-chhiN. 
 Hit-si5 goan2 toa3 ti7 Chiang-hoa3, u7 tauh8-tauh8 thiaN-kiN3 i e5 siau-sit; Ng5 Bu2-seng7 Sian-siN u7 hoe5-hok8 kong2, Hok-chhun-hiaN chin kan-khou2, siong5-siong5 hou7 i e5 lau7-pe7 phah, koh khu-sok chin an5, iah8 m7-thang lai5 le2-pai3, iah8 m7-thang chhut-mng5. Ji7-lim5 e5 Kang-hiaN kap Chiok-che2 i2-kip8 Sin-kiat-chng e5 hiaN-ti7 u7 teh siong-liong5, khoaN3 u7 sim2-mih8 pou7 thang kiu3--i , siuN7 long2 bo5, bak8-sai2 lau5 , bak8-sai2 tih. Lou7-boe2-chhiu2 chiu7 kap Ng5 Sian-siN chham-siong5 khoaN3 hit-e5 siau3-lian5-lang5 oe7 thau-tsau2 kau3 Chiang-hoa3. 
 Hit-si5 chin chham2. Bat chit8-pai2 hou7 i e5 lau7-pe7 phah chin siong-tiong7; i chit8 pun2 Seng3-si pang3 he2 sio. I chiu7 kong2, “M7-bian2 phah, chit ki chha5-to hou7--li2; li2 ka7 goa2 thai5--si2 khah ho2, goa2 na2 Li2 Lo5-chhia, khek kut heng5 pe7, khek bah heng5 bu2, leng5-hun5 Siong7-te3 e5, goa2 beh to3-lai5 chhe7 i.” In lau7-pe7 tai7-seng chhio3,au7-lai5 khau3. Chiah koh kong2, “Poah8-kiau2, chiah8 a-phian3, phaiN2-kiaN2 lou7, saN-hang7 chhut-tsai7 li2 keng2; jip8-kau3 goa2 m7, si7 oah8-cheh8.” 
 Tu2-tioh8 chit-pai2 IuN5 Hok-chhun khi3 Po2-tau2 ka7 Lim5 Lo2-su kou5 toa7 chhu3; in lau7-pe7 chit8-jit8 chit8-pah-chiN5 teh chhiaN3 lang5 kou3. Chit lang5 lai5 ka7 i kong2, “Bok8-su tui3 koe-lou7 ke3--khi3.” Hok-chhun e5 sim chiu7 chheN2, than3 hit-si5 ka7 in lau7-pe7 theh8 chit8 pah chiN5, beh khi3 hou7 Jit8-pun2 i-seng khoaN3 cheng3-thau5. Tui3 an2-ni tsoe3 lou7-hui3, chiu7 tsau2 kau3 Chiang-hoa3.
 Chu2-au7 1897 ni5, koaN5-thiN-si5 IuN5 Hok-chhun kau3 Chiang-hoa3. I e5 lau7-pe7 chiah8 a-phian3, khah ui3-han5, sou2-i2 bo5 liam5-piN tsau2 lai5 jiok. M7-ku2 goan2 siuN7 i toa3 Chiang-hoa3 bo5 sim2-mih8 tho3-tong3, na7 oe7 toa3 khah hng7 khah m7-bian2 kiaN. Goa2 chiu7 chio i saN-kap khi3 Gu5-ma7-thau5. Tng-si5 hai2-kiN5 hit phian3 toe7-hng tui3 Tai7-kah-khoe kau3 Ou-jit8-tsng-khoe long2 bo5 poaN3 lang5 pai3 Siong7-te3, chi2-u7 se3 Gu5-ma7-thau5 chit8-soe3 keng-a2 chhu3 thang chiam7-toa3 pou3-to7. Goan2 nng7-e5 toa3 Gu5-ma7-thau5 chit8 le2-pai3 ku2 pou3-to7; kau3 pai3-lak8 e5-hng u7 nng7-e5 siau3-lian5 lang5 lai5 kong2 in siuN7 beh lai5 pai3 Siong7-te3. Le2-pai3-jit8 in u7 lai5 hu3 le2-pai3; hit jit8 koh ke-thiN chit8-e5 chiu7-si7 Kou2-chek, eng2-si5 teh chhe7 ban7-hang7-mih8 e5 goan5-thau5, thiaN hit-ku3 “Siong7-te3 chhong3-tso7 thiN kap toe7” chiu7 sui5-si5 lai5 sin3. 
 Ke3 chit8-geh8-jit8 na7-tiaN7 chiu7 i2-keng u7 saN-tsap8 goa7 lang5 toa7-soe3 lai5 sin3 Ia5-sou. Si7 Hok-chhun-hiaN tak8 jit8 chin mi5-noa7, tui3 tsa2-khi2 kau3 am3 teh pou3-to7; kau3 am3 iah8 bo5 theng5 kang, u7 tsap8-goa7 lang5 ti7 Hok-im-tng5 ui5-toh teh thak8 ji7-bu2 thak8-si; Hok-chhun-hiaN teh ka3, na7 khiam3 chit8-e5 hak8-seng bo5 lai5, Sian-siN chiu7 tsau2 khi3 jiok. 
 Hok-chhun-hiaN lak8-geh8-jit8 ku2 toa3 Gu5-ma7-thau5; au7-lai5 koh lak8-geh8-jit8 ku2 toa3 Ka-tau5(Ka-tau5 e5 Hok-im-tng5 khah ban7 chiu7 soa2-khi3 Toa7-tou7). Tiam3 ti7 Ka-tau5 iu5-goan5 si7 chin chhut-lat8, chin gau5 kou2-bu2; an2-ni-siN hit toe7-hng tak8 tsng-thau5, chha-put-to oe7 thang kong2 tak8 lang5 long2 u7 thiaN-kiN3 Ia5-sou e5 siau-sit. 
 Hok-chhun-hiaN tsoe3 Tsu2 e5 kang chit8 ni5 ku2 chiu7 loh8--khi3 Tai5-lam5 e5 Toa7-oh8 thak8 chheh. Toa7-oh8 e5 hak8-seng khoaN3 i gau5 kou2-bu2 gau5 kou-chiaN5 chiu7 ka7 i chhiok-ho7 tsoe3 Koe-bu2-chhun. 
 Chhut-oh8 liau2-au7 IuN5 Sian-siN iu5-goan5 chin hoaN-hi2 chhut-lat8 tsoe3 Tsu2 e5 kang, na7 bo5 pou3-to7 chiu7-si7 tham3 hiaN-ti7, na7 bo5 tham3 hiaN-ti7 chiu7 si7 khoaN3 Seng3-keng, iah8 long2 bo5 hiam5 hui3-khi3 iah8 long2 bo5 hiam5 tioh8-boa5; oh-tit chhe7 chit8-lang5 oe7 khah iaN5 i e5 chin7-sim kap i-e5 jin5-ai3. I iah8 koh toa3 Gu5-ma7-thau5 e5 kau3-hoe7 2 ni5 ku2, ia7 toa3 Tai5-lam5 I-koan2. Toa3 Gu5-ma7-thau5 e5 si5-tsun7 chiu7 chhoa7 Sian-siN-niu5; Sian-siN-niu5 kap Sian-siN tang5-sim chit8-i3. 
 Chu2-au7 1909 ni5 jip8-khi3 Pou-li2-sia7, tiam3 ti7 siaN5-lai7, si7 teh ng3-bang7 oe7 in2-chhoa7 ti7-hia e5 Han3-jin5, in-ui7 in long2 si7 Po2-tau2 lang5 soa2--lai5 khah tsoe7. Kho2-sioh hiah-e5 lang5 chin oh-tit in2-chhoa7, iu7-koh Sian-siN e5 sin-mia7 na2 lam2; kau3 ku7-ni5, chiu7-si7 1914 ni5, tioh8 chhut-lai5 Chiang-hoa3 tiau7-iong2 seng-khu. Hit-si5 iau2-be7 soah kang, chiau3 i e5 lek8-liong7 iu5-goan5 u7 kong2 to7-li2 hou7 I-koan2-lai7 e5 peN7-lang5 thiaN. Kau3 11 geh8 i e5 peN7 na2 siong-tiong7, chin-chiaN3 si7 kan-khou2. U7 lang5 lai5 tham3 i, soa3 lau5 bak8-sai3. Sian-siN kong2, “M7-si7 khau3 goa2, si7 khau3 lang5 e5 ngi7-sim.” Chiok-che2 mng7, “TaN li2-beh li7-khui bou2-kiaN2 , iah8 in beh an3-tsaiN2-iuN7?” Chiu7 in3 kong2, “Goa2 i2-keng kau-tai7 Ia5-sou.” Koh mng7, “Iah8 li2 e5 pe7-bu2 beh tsaiN2-iuN7?” In3 kong2, “Tsu2 kong2, Chi7-chui7-a2 si7 goa2 e5 lau7-bu2, goa2 e5 hiaN-ti7?” 
 IuN5 Sian-siN chiong bou2-kiaN2 kau-tai7 Tsu2. ChhiaN2 khoaN3 Po3 e5 liat8-ui7 iah8 thoe3 in ki5-to2 Siong7-te3, ng3-bang7 Siong7-te3 chhoa7 in e5 lou7, koh ng3-bang7 soe3-kiaN2 oe7 te3 lau7-pe7 e5 kha-pou7. Sian-siN-niu5 si7 Hong-oah-lang5, iah8 si7 Ang5 Bou7-chhun Sian-siN e5 sio2-be7. In tai7-ke u7 khi3 Sin-kiat-chng chiam7 toa3. 
(Tai5-oan5 Kau3-hoe7-po3 te7 360 koan3，1915 ni5 3 goeh8)
</CL>
<HL>

楊君福春本成是二林人。主降生1874 年就出世。伊e5老父做糊紙e5工藝，子亦學這號 e5頭路。Hit 時糊紙e5工算是好趁，楊先生bat ka7我講，二十年前1月日會趁十三箍。tu2--著hit時二林1個兄弟，就是扑銀e5江兄講道理hou7伊聽，楊福春就知影糊紙是逆天，就m7-ai3做。伊e5老父ka7伊扑到真thiam2，就克苦koh來做，m7-ku2暗靜寫ti7伊所糊e5燈1句就是，「獲罪有天無所逃。」 主顧koaN7--轉-來，看較詳細就gong5-ngiah8走來問，「寫an2-ni beh 代？」 
老父問子，子著認，煞hou7伊扑到烏青。 
Hit時阮toa3 ti7彰化，有tauh8-tauh8聽見伊e5消息；黃武盛先生有回覆講，福春兄真艱苦，常常hou7 i e5老父扑，koh拘束真an5，亦m7-thang 來禮拜，亦m7-thang出門。二林e5江兄kap足姊以及新結庄e5兄弟有teh商量，看有甚物步thang救--伊，想攏無，目屎流、目屎滴。路尾手就kap黃先生參詳看hit個少年人會偷走到彰化。 
Hit時真慘。Bat 1 擺hou7 伊e5老父扑真siong重；伊1本聖詩放火燒。伊就講，「M7免扑，這枝柴刀hou7--你，你ka7我thai5--死較好，我若李哪吒，刻骨還父，刻肉還母，靈魂上帝e5，我beh倒來chhoe7伊。」In 老父代先笑，後來哭。才koh講，「poah8-kiau2、食鴉片、歹子路，三項出在你揀，入教我m7，是活絕。」 
Tu2著這擺楊福春去寶斗ka7林Lo2-su糊大厝，in老父1 日1百錢teh倩人顧。這人來ka7伊講，「牧師對街路過--去。」福春e5心就醒，趁hit 時ka7 in老父提1百錢，beh去hou7日本醫生看症頭。對an2-ni做路費，就走到彰化。 
主後1897年，寒天時楊福春到彰化。伊e5 老父食鴉片，較畏寒，所以無liam5-piN走來jiok。M7-ku2 阮想伊toa3 彰化無甚物妥當，若會toa3較遠較m7免驚。我就招伊相kap去牛罵頭 。當時海墘hit片地方對大甲溪到烏日庄溪攏無半人拜上帝，只有稅牛罵頭1細間仔厝thang暫toa3佈道。阮2個toa3牛罵頭1禮拜久佈道，到禮六e5昏有2個少年人來講in 想beh來拜上帝。禮拜日in有來赴禮拜；hit日koh加添1個就是古叔，往時teh chhoe7 萬項物e5 源頭，聽hit句「上帝創造天kap地」就隨時來信。 
過一月日na7-tiaN7就已經有三十外人大細來信耶穌。是福春兄逐日真mi5-noa7，對早起到暗teh佈道；到暗也無停工，有十外人ti7福音堂圍桌teh讀字母讀詩，福春兄teh教，若欠1 個學生無來，先生就走去jiok。 
福春兄6月日久toa3牛罵頭，後來koh 6月日久toa3 Ka-tau5(Ka-tau5 e5福音堂較慢就徙去大肚）。Tiam3 ti7 Ka-tau5猶原是真出力，真gau5鼓舞；an2-ni-siN hit地方逐庄頭，差不多會thang講逐人攏有聽見耶穌e5消息。 
福春兄做主e5工1年久就落--去台南e5大學讀冊。大學e5學生看伊gau5鼓舞gau5 kou-chiaN5就ka7伊綽號做雞母春。 
出學了後楊先生猶原真歡喜出力做主e5工，若無佈道就是探兄弟，若無探兄弟就是看聖經，亦攏無嫌費氣亦攏無嫌著磨；oh-tit chhoe7 1人會較贏伊e5盡心kap伊e5 仁愛。伊亦koh toa3牛罵頭e5教會2 年久，亦toa3台南醫館。Toa3牛罵頭e5時陣就娶先生娘，先生娘kap先生同心1 意。 
主後1909 年入去埔里社，tiam3 ti7 城內，是teh 向望會引chhoa7 ti7-hia e5漢人，因為in攏是寶斗人徙--來較濟。可惜hiah-e5人真oh-tit引chhoa7，又koh先生e5身命那lam2，到舊年，就是1914年，著出來彰化調養身軀。Hit時iau2-be7煞工，照伊e5力量猶原有講道理hou7醫館內e5病人聽。到11 月伊e5病那siong重，真正是艱苦。有人來探伊，續流目屎。先生講，「M7是哭我，是哭人e5 ngi7心。」足姊問，「今你beh 離開某子，亦in beh an3怎樣？」就應講，「我已經交代耶穌。」Koh問，「亦你e5 父母beh怎樣？」應講，「主講，是誰仔是我 e5老母，我e5兄弟？」 
楊先生將某子交代主。請看報e5列位也替in祈禱上帝，向望上帝chhoa7 in e5路，koh向望細子會toe3老父e5腳步。先生娘是Hoan-oah人，亦是洪茂春先生e5小妹。In逐家有去新結庄暫toa3。 
(台灣教會報第360卷，1915年3月)
</HL>