<CL>
Iap8 Kian-sin3 si7 goa2 sou2-thiaN3 e5 toa7 tsa-bou2-kiaN2. Tsu2-au7 1903 ni5 chhut-si3. Tui3 3 hoe3 khi2 siong5-siong5 tu2-tioh8 phoa3-piN7, ti3-kau3 ka-chiah-kut khiau-ku. Song3 I-seng kap ki5-u5 e5 Sian-siN chin7-lat8 ai3 pang-tsan7 i tit-tioh8 ho2, tsong2-si7 bo5 hoat-tou7. Sou2 keng-ke3 e5 kan-khou2 kong2 boe7 liau2, kau3 ti7 pun2-ni5 10 geh8 7 jit8 e7-pou7 7 tiam2 cheng chiu7 hou7 Tsu2 keng2-tiau3 i tng2-khi3. Lun7 i sou2 keng-ke3 e5 tsong7-hong2 goa2 ai3 sia2 4 hang7 pai5-liat8 ti7 e7-bin7:
1.Lun7 i-e5 sin. I tui3 3 he3 e5 si5 chiu7 oe7 te3 lang5 chhui3-be2 gim5-si5, 4 he3 e5 si5 chiu7 oe7 hiau2 ki5-to2; tak8 am3, tak8 tsa2-khi2, tak8 saN-tng3, bo5 boe7 ki3-tit ki5-to2 e5 su7; tak8-am3 na7 bo5 kap lang5 tsoe3 ke-teng5 e5 le2-pai3, sui-jian5 chin kan-khou2 i ia7 m7 khi3 khun3. Kau3 i chit pai2 boe7 khi2-lai5 kap lang5 le2-pai3, i iau2-ku2 kio3 goan2 tioh8 ti7 i e5 pang5-keng le2-pai3. Kau3 i beh lim5-chiong e5 jit8 goa2 khoaN3 i e5 seng-khu put-chi2 kan-khou2 e5 khoan2, goa2 u7 ka7 i kong2 beh chio i e5 lau7-bu2 saN-kap le2-pai3, i chin hoaN-hi2. Goa2 u7 thak8 Seng3-keng hou7 i thiaN, kong2 to7-li2 an-ui3 i. Goa2 u7 mng7 i u7 hoan5-lo2 bo5? I kong2 long2 bo5 hoan5-lo2. Ki5-to2 soah, i e5 sim chin peng5-an, heng5-iong5 hian2-chhut chin hoaN-hi2 e5 khoan2. Kau3 i beh ke3-ong2 e5 si5 lou7-be2 ku3 chiu7-si7 kong2, “A-pa2, tioh8 lai5 le2-pai3,” chiu7 an-jian5 ke3-si3.
2.Lun7 i u7-hau3. Tui3 i oe7-hiau2-tit liau2-au7, chiu7 siong5-siong5 khoa3-lu7 kiaN-liau2 hou7 pe7-bu2 siu7-khi3; u7-si5 khoaN3 i e5 sio2-ti7 sio2-be7 bo5 koai, i chiu7 hiam5 i chaiN2-iuN7 m7-kiaN hou7 pe7-bu2 siu7-khi3. I e5 piN7 na7 kan-khou2 ia7 chin gau5 thun-lun2 i e5 kan-khou2, m7-kaN2 tsak-tso7 pe7-bu2. I beh li7-khui se3-kan hit e7-pou u7 khou2-khng3 goa2 kap i e5 lau7-bu2 kong2, “A-pa5, An2-nia5, lin2 long2 m7-thang hoan5-lo2, kan-khou2 si7 goa2-e5; bo5 iau3-kin2, lin2 na7 hoan5-lo2 oe7 phoa3-piN7.” an2-ni u7 kong2 kui2-na7 pai2.
3.Lun7 i e5 ho5-peng5. Tui3 i tsoe3 gin-na2 kau3 piat8-se3, i e5 khoan2 si7 chin koai; khoaN3-kiN3 e5 lang5 long2 chin thiaN3 i. Goa2 m7-bat khoaN3 i kap gin-na2-phoaN7 oan-ke.
4.Lun7 i e5 thian-tsu. Goa2 khoaN3 i-e5 sin-the2 chin lam2 chiu7 m7-kaN2 hou7 i thak8-chheh. Ku7-ni5 u7 tsun2 i thak8, bo5 loa7-ku2 ji7-bu2 long2 oh8 liau2, Chin-to7 Bun7-tap ia7 ka-ki7 soa3 thak8 liau2, au7-lai5 tak8 am3 long2 oe7 kap goan2 thak8 Seng3-keng. Ti7 ku7-ni5 khoaN3 lang5 chhiah phong3-se chhiah soaN3 e5 chiN5-te7, i chiu7 ai3 chhiah, bo5 loa7-ku2 ia7 long2 oe7 hiau2-tit. TaN goa2 sia2 kui2-ji7 ai3 hou7 lan2 oh8 i e5 ho2 bou5-iuN7. Sui-jian5 u7 tam7-poh8 thang hou7 tsoe3 pe7-bu2 e5 lang5 siong-sim, iau2-ku2 u7 thang hoaN-hi2 e5 sou2-tsai7, in-ui7 Siong7-tsu2 u7 ho2-i3-su3 soah i e5 kan-khou2, keng2-tiau3 i kau3 Thian-tong5, ku2-tng5 e5 sou2-tsai7, tit-tioh8 eng2-oan2 e5 hok-khi3. Tioh8 kam2-sia7 i e5 in-tian2.
(Tai5-oan5 Kau3-hoe7-po3 te7 369 koan3,1915 ni5 12 geh8)
</CL>
<HL>

葉Kian-sin3是我所疼e5大查某子。主後1903年出世。對3歲起常常tu2著破病，致到ka-chiah骨曲痀。宋醫生kap其餘e5先生盡力ai3幫贊伊得著好，總是無法度。所經過e5艱苦講be7了，到ti7本年10月7日e7晡7點鐘就hou7主揀召伊轉去。論伊所經過e5狀況我ai3寫4項排列ti7下面：
一、論伊e5信。伊對3歲e5時就會toe3人嘴尾吟詩，4歲e5時就會曉祈禱；逐暗、逐早起、逐三頓，無be7記tit祈禱e5事，逐暗若無kap人做家庭e5禮拜，雖然真艱苦伊也m7去睏。到伊這擺be7起來kap人禮拜，伊iau2-ku2叫阮著ti7伊e5房間禮拜。到伊beh臨終e5 日我看伊e5身軀不止艱苦e5款，我有ka7伊講beh招伊e5老母相kap禮拜，伊真歡喜。我有讀聖經hou7伊聽，講道理安慰伊。我有問伊有煩惱無？伊講攏無煩惱。祈禱煞，伊e5心真平安，形容顯出真歡喜e5款。到伊beh 過往e5時路尾句就是講，「阿爸，著來禮拜，」就安然過世。
二、論伊有孝。對伊會曉tit了後，就常常掛慮驚了hou7父母受氣，有時看伊e5小弟小妹無乖，伊就嫌伊怎樣m7驚hou7父母受氣。伊e5病若艱苦也真gau5吞忍伊e5艱苦，m7敢tsak-cho7父母。伊beh離開世間hit e7晡有苦勸我kap伊e5老母講，「阿爸，An2娘，lin2攏m7-thang煩惱，艱苦是我e5，無要緊，lin2若煩惱會破病。」an2-ni有講幾若擺。
三、論伊e5和平。對伊做囡仔到別世，伊e5款是真乖，看見e5人攏真疼伊。我m7-bat看伊kap囡仔伴冤家。
四、論伊e5天資。我看伊e5身體真lam2就m7敢hou7伊讀冊。舊年有准伊讀，無偌久字母攏學了，真道問答也家己續讀了，後來逐暗攏會kap阮讀聖經。Ti7舊年看人刺phong3紗刺線e5錢袋，伊就ai3刺，無偌久也攏會曉tit。今我寫幾字ai3 hou7咱學伊e5好模樣。雖然有淡薄thang hou7 做父母e5人傷心，iau2-ku2有thang歡喜 e5所在，因為上主有好意思煞伊e5艱苦，揀召伊到天堂，久長e5所在，得著永遠e5福氣。著感謝伊e5恩典。
(台灣教會報第369卷，1915年12月)
</HL>