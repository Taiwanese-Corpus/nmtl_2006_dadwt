<CL>
 Kou2-cha2 e5 si5 u7 chit8 e5 soe3-han3 gin2-na2 khi3 ti7 chhiu7-na5-lai7 beh thit-tho5. I phah-sng3 i kou-toaN chit8-e5 ti7-teh na7-tiaN7, long2 bo5 khoaN3-kiN3 i e5 pe7 e5 bak8-chiu chim-chiok teh khoaN3 i, m7-ku2 i e5 pe7 u7 khoaN3 i. Gin2-na2 hoaN-hi2 ti7 chhau2-pou chau2-lai5 chau2-khi3, thit-tho5, ban2 hoe; ia7 ti7 toa7 chang5 chhiu7-kha kiaN5-iu5. Koh in-ui7 kek8 hoaN-hi2, sou2-i2 i chin toa7 siaN teh hoah. Tak8 hang7 khoaN3 liau2 long2 si7 sin,in-ui7 i iau2-be7 bat khoaN3-kiN3, sou2-i2 i long2 bo5 kiaN.
 Teh khoaN3 hoe e5 si5, tui3 hoe-lai7 u7 chit8 be2 tok8 choa5 hut-jian5 so5-chhut-lai5. Gin2-na2 khoaN3 i e5 phe5 chin sui2, soa3 chhun-chhiu2 beh liah8 i. Hit-chun7 lau7-pe7 tui3 au7-bin7 kio3 kong2, Gui5-hiam2, gui5-hiam2. Gin2-na2 khi2-lai5, choa5 chiu7 so5 chau2. Chong2-si7 gin2-na2 bo5 khoaN3-kiN3 i e5 pe7, soa3 boe7 ki3-tit i e5 siaN. Tiap8-a2-ku2 sin-piN u7 chit8 chiah iah8-a2 chin sui2 lai5 hioh ti7 gin2-na2 e5 hoe, chiah pe khi3. Gin2-na2 teh chhe7 e5 si5, iah8-a2 na2 pe na2 koaiN5 chiam7-chiam7 khoaN3 tit8-tit8 bo5--khi3. Hit-chun7 lau7-pe7 chhun-chhiu2 chiu7 ki2 hit chiah iah8-a2 sou2 pe khi3 e5 hong-bin7, chiu7-si7 ti7 hun5-kan, m7-ku2 gin2-na2 bo5 khoaN3-kiN3 i e5 lau7-pe7 e5 chhiu2. 
 Ti7-hia u7 chit8 e5 chui2-khut-a2, hit e5 chui2 long2 bo5 tin2-tang7, tiam7-tiam7 koh chin chhim. Gin2-na2 kui7 ti7 khut-piN teh chhio3,khoaN3 i e5 bin7 ti7 chui2-toe2, phah-sng3 chin sim-sek, soa3 aN3-loh8 oa2 ti7 chui2 teh khoaN3,lau7-pe7 chiu7 koh kong2, Gui5-hiam2. Gin2-na2 oat8-thau5 bo5 khoaN3-kiN3 lau7-pe7 e5 bin7, phah-sng3 kaN2 si7 hong e5 siaN. Au7-lai5 hong lai5 e5 si5, chui2 teh tin2-tang7, gin2-na2 chiong i e5 kha chhun-loh8-khi3 chhi3-khoaN3 leng2 a2 sio, chiu7 chai chui2 chin leng2. Hit-chun7 u7 siaN koh khah toa7 siaN kio3 kong2, Gui5-hiam2, gui5-hiam2. M7-ku2 gin2-na2 choan5 sim teh phah chui2 phin-phin phong5-phong5 sou2-i2 bo5 thiaN-kiN3. 
 Au7-lai5 khoaN3-kiN3 ti7 khut-te2 u7 mih8 chin sui2 kng-kng-kng, gin2-na2 chin-ai3 tit-tioh8, sou2-i2 u7 an3 loh8 beh bong i, soah poah8-loh8 ti7 chhim-chui2, kho2-sioh khut put-chi2 chhim, gin2-na2 tim5 loh8-khi3, chiu7 toa7-siaN kio3: “Kiu3 goa2! Kiu3 goa2!”
 In lau7-pe7 ti7-hia sui5-si5 chhun i tng5-tng5 e5 chhiu2 khiu2 i khi2-lai5 ti7 an-un2 e5 sou2-chai7. Gin2-na2 in-ui7 koaN5 koh kiaN, sin-khu ngiauh8-ngiauh8-chhoah, hit chun7 lau7-pe7 eng7 i e5 chhiu2 tah i e5 sim kong2: “Goa2 siong5-siong5 chiau3-kou3 li2, li2 long2 m7-chai; goa2 u7 chhut ki3-ho7 hou7 li2, m7-ku2 li2 long2 bo5 khoaN3-kiN3; goa2 u7 ka7 li2 kong2, m7-ku2 li2 long2 bo5 thiaN-kiN3; li2 na7 put-si5 siau3-liam7 goa2, chiu7 chai goa2 kap li2 saN-kap ti7-teh.”
 Hit-chun7 gin2-na2 thiaN lau7-pe7 e5 oe7,chhun chhiu2 lai5 lam2 i e5 seng-khu, hou7 i e5 lau7-pe7 pho7. Chiu7 kong2, Pe7 ah, chhiaN2 kap goa2 eng2-eng2 saN-kap ti7-teh, goa2 e5 bak8-chiu put-si5 him-bou7 thang khoaN3 li2 e5 ki3-ho7, iah8 goa2 e5 hi7-khang put-si5 him-bou7 thang thiaN li2 e5 siaN. 
 (Tai5-lam5-kau3-hoe7-po3 te7 438 koan3, 1921 ni5 9 goeh8) 
</CL>
<HL>

古早e5 時有一個細漢囡仔去ti7 樹林內beh thit-tho5。伊扑算伊孤單一個ti7-teh na7-tiaN7，攏無看見伊e5 父e5 目珠斟酌teh 看伊，m7-ku2伊e5 父有看伊。 囡仔歡喜ti7 草埔走來走去，thit-tho5、挽花，也ti7 大欉樹腳行遊。Koh 因為極歡喜，所以伊真大聲teh 喝。逐項看了攏是新，因為伊iau2未bat看見，所以伊攏無驚。
Teh看花e5 時，對花內有一尾毒蛇忽然趖出來。囡仔看伊e5 皮真sui2，煞伸手beh 掠伊。Hit陣老父對後面叫講，危險、危險。囡仔起來，蛇就趖走。總是囡仔無看見伊e5 父，煞be7 記得伊e5 聲。Tiap8仔久身邊有一隻蝶仔真sui2 來歇ti7 囡仔e5 花，才飛去。囡仔teh chhoe7 e5 時，蝶仔那飛那懸漸漸看直直無--去。Hit陣老父伸手就指hit隻蝶仔所飛去e5 方面，就是ti7 雲間，m7-ku2囡仔無看見伊e5 老父e5 手。
Ti7-hia有一個水窟仔，hit個水攏無振動，恬恬 koh 真深。囡仔跪ti7 窟邊teh 笑，看伊e5 面ti7 水底，扑算真心適，續aN3落倚ti7 水teh 看，老父就 koh 講，危險。囡仔越頭無看見老父e5 面，扑算敢是風e5 聲。後來風來e5 時，水teh 振動，囡仔將伊e5 腳伸落去試看冷抑燒，就知水真冷。Hit陣有聲 koh 較大聲叫講，危險、危險。M7-ku2囡仔全心teh 扑水phin-phin phong5-phong5所以無聽見。
後來看見ti7 窟底有物真sui2 光光光，囡仔真愛得著，所以有an3落beh 摸伊，煞跋落ti7 深水，可惜窟不止深，囡仔沈落去，就大聲叫：「救我！救我！」
In 老父ti7-hia隨時伸伊長長e5 手khiu2 伊起來ti7 安穩e5 所在。囡仔因為寒 koh 驚，身軀ngiauh8-ngiauh8-chhoah ，hit陣老父用伊e5手搭伊e5 心講：「我常常照顧你，你攏m7 知；我有出記號hou7你，m7-ku2你攏無看見；我有ka7 你講，m7-ku2你攏無聽見；你若不時數念我，就知我佮你相佮ti7-teh 。」
Hit陣囡仔聽老父e5 話，伸手來攬伊e5 身軀，hou7伊e5 老父抱。就講，父啊，請佮我永永相佮ti7-teh，我e5 目珠不時欣慕thang 看你e5 記號，亦我e5 耳孔不時欣慕thang 聽你e5 聲。
(台南教會報第438卷，1921年9月) 
</HL>