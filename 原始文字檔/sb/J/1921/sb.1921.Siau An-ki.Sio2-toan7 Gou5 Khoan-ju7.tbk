<CL>
Gou5 khoan-ju7 Thoan5-to7, ti7 kin-ni5 sin-lek8 11 geh8 14 ho7 u7 ke3-sin, 15 ho7 u7 chhut-chong3.  U7 se-kok bok8-su, kou-niu5, sian-siN, kap pun2-toe7 bok8-su, thoan5-to7-su, i2-kip8 hoe7-iu2 kui2-na7 pah lang5 ka7 i sang3-chong3.  Hiong2-siu7 78 he3.
Pak-pou7 siat kau3 e5 si5, u7 gou7 e5 lang5 te7-it tai7-seng lai5 nia2 soe2-le2, i si7 hit tiong-kan e5 chit8-e5.  Ki5-u5 hit 4 lang5 long2 i2-keng saN-soa3 ke3-sin liau2.  Chi2-u7 Gou5 Thoan5-to7 chiah8 kau3 kin-ni5.  Thang kong2 i put-chi2 u7 hok-khi3.  Ti7 kau3-hoe7 tiong ia7 thang kong2 i si7 te7-it cha2 jip8 kau3 e5 lang5.  I be7 thiaN to7-li2 i2-cheng5, si7 teh choe3 iu5-chhat e5 keng-ki2, chin chhut-mia5, u7 put-chi2 choe7 lang5 chhiaN2 i si3-koe3 khi3 choe3 kang.  I ia7 u7 lai5 Hou7-be2 iu5-chhat.  Sou2-i2 ti7 Chu2-au7 1872 ni5 10 geh8 u7 thiaN-tioh8 Chu2 e5 to7-li2.  I sui5-si5 hoan2-hoe2 lai5 sin3 Chu2, keng-ke3 chit8 ni5 si7 1873 ni5 3 goeh8 9 ho7, chiu7 nia2-siu7 soe2-le2.
Tui3 an2-ni choe3 Kai Bok8-su e5 hak8-seng, au7-lai5 choe3 Thoan5-to7.  U7 tiam3 choe7-choe7 ui7 e5 pai3-tng5 thoan5 to7-li2, chin chhut-lat8, put-chi2 gau5 chio-hou lang5 lai5 thiaN.  I sou2 tiam3 e5 pai3-tng5 chiu7-si7: Pat-li2-hun, Toa7-long7-pong7, SaN-teng5-pou, Koe-lang5, Sin-tek, Gi5-lan5-koe, sau3-khut, Sin-sia7, Lun7-ta2-teng2, Toa7-tiu7-tiaN5, Sin-chng, Thou5-hng5, Gou7-kou2-khiN, Loan2-loan2, Su7-lim5, Tam7-sui2, He5-siuN7-chiu, Gu5-pou-chng, chiah e5 sou2-chai7.  TaN i i2-keng ke3 si2-ho5, tek-khak jip8 ThiN-siaN5 e5 mng5, teh hiong2-siu7 tng5 oah8 e5 hok-khi3.  Sit8-chai7 iu-bun7 thang piN3 choe3 hoaN-hi2.
(Tai5-oan5 Kau3-hoe7-po3 te7 430 koan3, 1921 ni5 1 geh8)
</CL>
<HL>

吳寬裕傳道，ti7今年新曆11月14號有過身，15號有出葬。有西國牧師、姑娘、先生，佮本地牧師、傳道師，以及會友幾若百人ka7伊送葬。享壽78 歲。
北部設教e5時，有5個人第一第先來領洗禮，伊是hit中間e5 1個。其餘hit 4人攏已經相續過身了。只有吳傳道食到今年。Thang 講伊不止有福氣。Ti7教會中也thang講伊是第一早入教e5人。伊未聽道理以前，是teh做油漆e5經紀，真出名，有不止濟人請伊四界去做工。伊也有來滬尾油漆。所以ti7主後1872年10月有聽著主e5道理。伊隨時反悔來信主，經過1年是1873年3月9 號，就領受洗禮。
對an2-ni做偕牧師e5學生，後來做傳道。有tiam3濟濟位e5拜堂傳道理，真出力，不止gau5招呼人來聽。伊所tiam3 e5 拜堂就是：八里坌，大龍磅、三重埔、雞籠、新竹、宜蘭街、掃堀、新社、Lun7-ta2頂、大稻埕、新莊、桃園、五股坑、暖暖、士林、淡水、和尚洲、牛埔庄，chiah e5 所在。今伊已經過死河，的確入天城e5門，teh享受長活e5 福氣。實在憂悶thang 變做歡喜。    
(台灣教會報第430卷，1921年1月)
</HL>