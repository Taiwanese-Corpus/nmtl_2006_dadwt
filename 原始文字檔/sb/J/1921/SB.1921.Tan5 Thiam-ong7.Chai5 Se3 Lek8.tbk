<CL>
  Chit saN hang7 e5 bun5-toe5 si7 chin khoah, ia7 si7 lang5 sou2 ai3. Sou2-lo5-bun5 ti7 Thoan5-to7 10 : 1 chat u7 kong2, “Lang5 tiau-ho5 phang-ko chin ho2, chit8-e7 jip8 tok8-thang5 sui5-si5 piN3 chhau3. Lang5 u7 chun-kui3 eng5- kng chiau5-pi7 ti3-sek, mia5-siaN po3-iong5 chin hng7, chit8-e7 kiaN5 m7-ho2 ia7 si7 an2-ni”. Lang5 u7 kiau-ngou7 tham-sim chu7-toa7 e5 seng3-chit, boe7 oe7 chu7-che3; siong5-siong5 oe7 chiong chit saN hang7 gou7-eng7 ke3-thau5 kau3 bo5 han7-liong7. TaN eng7 chit saN hang7 liok8-siok8 sia2 beng5 ti7 e7-toe2 : 
  1. Chai5 : Chiu7-si7 chiN5-chai5. Che si7 tak8 lang5 sou2 khiam3-eng7, hou7 lang5 siu-jip8 eng7-chhut e5 pin5-ku3. Kou2-cha2 si7 eng7 mih8 oaN7 mih8. Hian7-kim chhiN-hoan ia7 u7. Seng3-keng kong2, ChiN5-chai5 si7 Siong7-te3 sou2 siuN2-su3, tioh8-boa5 lai5 tit-tioh8, chiah an- lok8 hiong2-siu7. Lang5 tak8 hang7 ai3 eng7 ke3- chhek lai5 tou5-bou5 than3 chiN5, chong2-si7 kun- chu2 ai3 chai5, chhu2 chi iu2-to7. Seng3-keng kong2, Tham-chai5 si7 ban7-ok e5 kun-goan5. KhoaN3 chit-tiap8 sia7-hoe7 u7 chin choe7 khoan2. U7-e5 song3-hiong lai5 thiam2-bi7 lang5, u7-e5 choe3 ha7-chian7 ti3-kau3 hoan7-choe7, ia7 u7 kau-thok su7-giap8 chiu7 siu7-iu7, ia7 siu7-thok pan7 su7 chit8-sut-a2 koan5 chiu7 siu7 mai2- chiok, u7 choe3 toa7-koaN soe3-koaN ia7 siu7-iu7 put-siau2, soa3 liau2 koaN, pai7 mia5 si7 chin choe7. U7-e5 kau3 ho2-giah8 ai3 eng7 gun5-hun2 siN7 si2 lang5 : chhin-chhiuN7 Khap-ban7 ai3 hai7 Bok8-ti2-kai2 kap Iu5-tai7-chok8, goan7 eng7 i e5 chiN5 lap8-jip8 kok-khou3. M7-ku2 lou7- be2 hai7 ka-ki7. 
  Hian7-kim ia7 u7 eng7 chiN5 e5 se3-thau5 lai5 khi-bu2 lang5, hai7 lang5. U7-e5 lam7-sam2 eng7, phiau5, tou2, im2, hai7 mia7, hai7 seng-khu. Che long2 si7 sun2-hai7 kong2 boe7 liau2. Sou2-i2 Po2-lo5 u7 bian2-le7 The5-mou5-thai3, tioh8 khou2- khng3 ho2-giah8 lang5 gau5 choe3 ho2-su7, gau5 si-che3. Bi2-kok e5 hu3-ong Ka2-lam5-ki5 kun peng5-si5 san3-hiong, kau3 tit-tioh8 toe7-pou7, khui thih-kang-chhiong2 u7 toa7 than3, i2-au7 poaN3-se3 chiu7 san3 chiN5-chai5 choe3 ho2-su7; kiong7 u7 kui2-na7 chheng ban7 gun5. Chiu7- si7 kia3-hu3 chong5-su-lau5, lo5-tong7 hoe7-sia7, Ban7-kok ho5-peng5-hoe7, kau3-iok8-kai3. Na7 u7 chit ho7 lang5 chiu7 sit8-chai7 si7 Chu5-sian7- ka. M7-ku2 bo5 tek-khak chin ho2-giah8 chiah oe7, na7 chin7 i e5 pun2-hun7 chiau3 i e5 khui3-lat8 lai5 pang-chan7, ia7 si7 chu5-sian7- ka e5 lang5. I si7 tui3 khek-liam2 lai5 chiaN5-e5. 
  Seng3-keng kong2, Siong7-te3 siuN2-su3 lang5 chiN5-chai5, ai3 lang5 gau5 eng7. Ou-kah kong2, Siong7-te3 hou7 goa2 chiah8, chheng7 kau3-giah8 chiu7 ti-chiok, kiaN-liau2 ho2-giah8 lai5 chhia-chhi2, bo5 keng3-pai3 Ia5- ho5-hoa. San3-hiong oe7 choe3 chhat8, lam7- sam2 chiu3-choa7. Seng3-keng kong2, Kiu5 jin5-gi7 e5 lang5, m7-na7 tit-tioh8 jin5-gi7, oe7 tit-tioh8 ho2-giah8 kap chun-kui3. Ia5-sou kong2, Siong7-te3 kok kap I e5 gi7 tioh8 kiu5, chiu7 chiah e5 mih8 chu7-jian5 ke hou7 lin2. An2-ni chiN5-chai5 si7 lang5 sou2 ai3, na7 bo5 chim-chiok siong5-siong5 oe7 hoan7-choe7. I2-li7-sa e5 lou5-pok8 Ki-khap-se, am3-chiN7 khi3 siu Nai2-ban7 e5 gun5 kap mih8, sou2-i2 Nai2-ban7 e5 thai2-ko i5 hou7 i. Che si7 hoan7- choe7 e5 ui5-thoan5, m7 si7 sio2-khoa2. 
  2.Se3 : chiu7-si7 u7 koan5-se3. Che ia7 si7 bo5 han7. Tak8 lang5 sou2 tioh8 u7-e5. Tai7- tiong7-hu m7 thang chit8 si5 bo5 koan5, chong2-si7 tioh8 u7 chun2-chat, che3-han7 kap khoan-iong5. Po2-lo5 kong2, Goa2 u7 koan5, chong2-si7 goa2 m7 eng7 i; koh kong2, Siong7- te3 siuN2-su3 goa2 u7 koan5, m7 kaN2 lam7-sam2 eng7, hoan2-tng2 ai3 pang-chan7 lang5. Na7 oe7 kau3 an2-ni u7 koan5 si7 chin ho2, bian2 kiaN gou7-su7, hoan2-tng2 u7 li7-ek lang5 e5 sou2- chai7. Ia5-sou e5 hak8-seng khoaN3-kiN3 in Sian-siN hiah u7 koan5, chit8 pai2 khoaN3 lang5 m7 hoan2-hoe2, kio3 I tui3 thiN kiu5 he2 lai5 sio si2 hiah e5 lang5. Ia5-sou bo5 an2-ni, I u7 toa7 lin5-bin2 e5 sim. Sai-kong Se-bun5 khoaN3 Su3-tou5 u7 koan5, chhiu2 hoaN7 chiu7 siu7 Seng3 Sin5, ai3 eng7 chiN5 boe2 hit e5 koan5. Pi2-tek kong2, ChiN5 kap li2 long2 tioh8 biat8- bo5, li2 phah-sng3 Siong7-te3 e5 siuN2-su3 oe7 eng7 chiN5 boe2 mah ? Hiah e5 lang5 khoaN3 Ia5-sou kiaN5 sin5-jiah, chiu7 mng7 : Li2 eng7 sim2-mih8 koan5 kiaN5 an2-ni, chi7-chui7 siuN2- su3 li2 chit e5 koan5 ah ? An2-ni thang chai, lang5 na7 khoaN3-kiN3 u7 koan5 chin ai3, m7-ku2 u7 si5 oe7 eng7 chho3, chhin-chhiuN7 So3-lo5 be7 hoan2-hoe2 e5 si5, chioh kong-hoe7 e5 koan5 hai7 kau3-hoe7, sou2-i2 au7-lai5 chhim-chhim hoan2-hoe2 i2-cheng5 e5 m7-tioh8, m7 kaN2 eng7 i e5 koan5. 
  Lun7 Se3, hian7-si5 lang5 chin choe7 lam7-sam2 eng7. Cha2 A-khap ong5 chia3-koan5 chiam3 sian7-liong5-bin5 Na2-pok8 e5 hng5, Siong7-te3 beng7-leng7 sian-toi chiu3-chou2 i, hou7 i lau5 huih lai5 si2. Tai7-pit8 ong5 chia3-se3 chiam3 chin7-tiong peng Ou-li7-a e5 bou2. Siong7- te3 beng7-leng7 sian-ti chiu3-chou2 i, au7-lai5 chai-e7 bo5 li7 i e5 ke. I2-li7 nng7 e5 kiaN2 kho3 in lau7-pe7 choe3 che3-si, tiam3 tian7-lai7 lam7- sam2 choe3, ti3-kau3 long2 biat8-bo5. Siok8- gu2 kong2, Kho3 se3 hou7 se3 gou7, chit8 tai7 phiN lang5, tioh8 saN-tai7 hou7 lang5 phiN. An2-ni sui-jian5 u7 se3, tioh8 gau5 pang-chan7 lang5, m7 thang khi-bu2 lang5, hiap8-che3 lang5, chiah u7 hap8 thiN-li2. Na7 chia3 koan5-se3, put-lun7 ke, a2-si7 kok long2 oe7-pai7. Chi-na2 oe7 pai7 kau3 an2-ni, ma7 si7 saN-chiN koan5-se3 sou2 ti3. Tek-kok ong5 oe7 pai7, ia7 si7 chia3 i e5 koan5, lai5 hiau-thun pat8 kok. Chiau3 khoaN3 hoan7-su7 na7-si7 chia3 koan5-se3-e5 kau3-be2 long2 pai7, in-ui7 thiN put chiong5. Lang5 u7 sian7-goan7 thiN chiah oe7 chiong5 i. An2-ni Siong7-te3 su3 lang5 chai5-ti3 bo5 piN5- piN5, u7 koan5-se3-e5, tioh8 khoan-iong5 pang-chan7 nng2-chiaN2-e5; hu5-chhi5 i, khan-kiu3 i, the2-thiap i, chai5-poe5 i, chiah u7 chiau3 liong5-sim hap8 thiN-li2. 
  3. Lek8 : Chiu7-si7 khui3-lat8, iong2-kam2. Chit hang7 tioh8 tak8 lang5 u7, m7-ku2 toa7 soe3 si7 bo5 piN5. Cha2 u7 bu2-chiong7-goan5, si7 ai3 kiu3-ka3 po2-hou7 kun-ong5. U7-e5 lian7 bu2-ge7 si7 po2-hou7 kok-ka. Hian7-si5 u7 toa7-han3 e5 iong2 lang5, kau3 tak8 ui7 sio-ian2, si7 ai3 tian2 in e5 iong2, lau5 in e5 mia5-siaN, sit8-chai7 si7 ho2, in-ui7 bo5 hai7 lang5, m7-ku2 na7 hai7 lang5 koan-he7 si7 toa7. U7-e5 oh8 kun5- thau5, phah lang5 hai7 lang5 e5 siN3-mia7, u7-e5 eng7 toa7 lat8 chhiuN2-toat8 lang5 po2-mih8, u7- e5 toa7-lat8 chiu7 biau2-si7 lang5. Chhin-chhiuN7 Kho-li7-a sin chheng7 thih-kah, chhiu2 kiah8 toa7 to lai5 chhut-chian3, chiu7 biau2-si7 Siong7-te3 e5 peh-siN3, ti3-kau3 hou7 chit8 e5 bo5 mia5-siaN e5 gin2-na2, Tai7-pit8, thai5 khi3. Chham-sun si7 chhut-mia5 iong2 e5 lang5, in-ui7 houN3 im5-loan7 tian2 i e5 iong2-beng2, soa3 boe7 ki3-tit Siong7-te3 sou2 hoan-hu3-e5 lai5 lou7- chhut ka-ki7 e5 kun-ki, thau5-mng5 hou7 lang5 chian2 khi3, chiu7 ti3-kau3 si2. 
  Cha2 Hoat-kok ong5 Na2-pho-lun5 hoan2 Au-chiu, kau3 hou7 lang5 liah8 khi3 chhiong- kun ti7 hai2-to2 e5 si5, chiah thou2-khui3 kong2, Kou2-kim lip8 te3-kok e5 lang5 chhin-chhiuN7 A-lek8-san-tai7, Kai-sun teng2, i2-kip8 goa2 choe3 ong5 long2 si7 kho3 chai5-lek8, peng lat8, tok8-tok8 Ia5-sou Ki-tok sou2 lip8 e5 kok choan5- jian5 eng7 jin5-ai3 e5 lat8. Chit-si5 Ia5-sou sui- jian5 li7-khui se3-kan chheng goa7 ni5, ia7 ui7- tioh8 Ia5-sou e5 mia5 lai5 si2-e5 boe7 sng3-tit. Pat8 lang5 sou2 lip8 e5 kok, sin si2 kok bong5; kiam2-chhai2 goa2 chhut-goa7 ti7 chit e5 hai2- to2 be7 si2 e5 jit8 kok biat8, sin pi7 koaiN-kaN. TaN se3-kan e5 eng-hiong5 ti7 ta2-loh8 ? Na7-si7 Ia5-sou sou2 lip8 e5 kok, phou2 thiN-e7 kian-kou3 ku2-tng5 ti7-teh, eng5-lng bo5 soe-pai7. Chheh kong2, Lang5 si2 lau5 mia5, hou2 si2 lau5 phe5. An2-ni lang5 e5 ho2 phaiN2-mia5 chiu7 hun-piat, si7 kau3 eng2 se3-tai7, m7 thang bo5 lau5 ho2 mia5-siaN. 
  Chiau3 sou2 khoaN3-kiN3, ia7 chham-kho2 ke3- sin kap kun7-tai7 i2-kip8 bak8-cheng5 e5 su7, na7 eng7 chit saN hang7 gou7-eng7 e5 lang5 sit8-chai7 u7 toa7 sun2-hai7 lah. Tai7-seng si7 hai7 pat8 lang5, au7-lai5 si7 hai7 ka-ki7 kap lui7-tioh8 kiaN2-kiaN2 sun-sun e5 hai7. Tai7-pit8 be7 chiap ong5 ui7 e5 si5, u7 ho2 khoan2-thai7 hou7 i hai7 e5 tui3-tek8, chiu7-si7 So3-lo5 ong5. Na7 sng3 Tai7-pit8 hit si5 u7 chiN5, in-ui7 bin5-sim kui-oa2 i chio2-kheh chiN5; koh u7 koan5, in-ui7 Siong7-te3 chhe sian-ti lip8 i choe3 ong5; u7 lat8, oe7 thai5. Kho-li7-a. An2-ni saN hang7 chiau5-pi7. Koh saN pai2 thang thai5 i e5 tui3-tek8, long2 m7 choe3, hoan2-tng2 khng3 i e5 chiong-kun m7 thang hai7 i. M7-na7 bo5 hai7 i e5 siN3-mia7, kau3 So3-lo5 hou7 tui3-tek8 thai5 si2 soa3 khan seng5 i e5 hou7-tai7, hou7 in bo5 kan-khou2. An2-ni thang kong2 bo5 gou7-eng7. 
  Ia5-sou lai5 thoan5 chin-to7 long2 m7 eng7 I e5 koan5 hai7 lang5, long2 si7 eng7 koan5 pang- chan7 lang5 ; i-piN7, koaN2-kui2, kiaN5 sin5-jiah, soa3 khou2-khng3 hak8-seng m7 thang liah8 u7 koan5 choe3 hoaN-hi2, tioh8 gau5 thoan5 chin-li2 choe3 hoaN-hi2. Po2-lo5 kong2, Tioh8 u7 chun2-chat chiah oe7 tit-tioh8 siuN2. An2- ni lan2 choe3 Ia5-sou e5 hak8-seng, put-lun7 ku sim2-mih8 chit-hun7, tek-khak tioh8 chun2-chat, m7-thang u7 gou7-eng7 teng2-bin7 sou2 kong2 chit saN hang7, chiah oe7 eng5- kng Siong7-te3 kap Chu2 Ia5-sou Ki-tok e5 seng3-mia5. 
  (Tai5-oan5 Kau3-hoe7-po3, Te7 432~433 koan3, 1921 ni5 3 geh8) 
</CL>
<HL>

這 3項 e5 問題是真闊，也是人所愛。 所羅門ti7 傳道10：1 節有講：「人調和 芳膏真好，一下入毒虫隨時變臭。人有尊貴榮光齊備智識，名聲播揚真遠，一下行m7 好也是an2-ni 。」人有驕傲貪心自大e5 性質，boe7會自制；常常會將這 3項誤用過頭到無限量。今用這 3 項陸續寫明ti7 下底： 
1.財：就是錢財。Che 是逐人所欠用，hou7 人收入用出e5 憑據。古早是用物換物。現今生番也有。聖經講：「錢財是上帝所賞賜，著磨來得著才安樂享受。」人逐項愛用計策來圖謀趁錢，總是君子愛財，取之有道。聖經講：「貪財是萬惡e5 根源。」看這tiap8 社會有真濟款。有e5 散hiong 來thiam2-bi7人，有e5 做下賤致到犯罪，也有交托事業就受賄，也受托辦事一sut 仔權就受mai2- chiok ，有做大官細官也受賄不少，續了官敗名是真濟。有e5 到好額愛用銀粉豉死人：親像 哈曼愛害末底改佮猶大族，願用伊e5 錢納入國庫。m7-ku 路尾害家己。 
現今也有用錢e5 勢頭來欺侮人，害人。有e5 濫糝用，嫖、賭、飲、害名、害身軀。Che 攏是損害講boe7了。所以保羅有勉勵提摩太，著苦勸好額人gau5 做好事，gau5 施濟。美國e5 富翁賈南奇君平時散hiong，到得著地步，開鐵工廠有大趁，以後半世就散錢財做好事；共有幾若千萬銀。就是寄付藏書樓，勞動會社，萬國和平會，教育界。若有這號人就實在是慈善家。m7-ku2 無的確真好額才會，若盡伊e5 本份照伊e5 氣力來幫贊，也是慈善家e5 人。伊是對克歛來成--e5 。 
聖經講：「上帝賞賜人錢財，愛人gau5 用。」烏 甲講：「上帝hou7 我食，穿夠額就知足，驚了好額來奢侈，無敬拜耶和華。」散hiong 會做賊，濫糝咒詛。聖經講：「求仁義e5 人m7-na7 得著仁義，會得著好額佮尊貴。」耶穌講：「上帝國佮伊e5 義著求，就 chiah-e5 物自然會加hou7 lin2。」看所羅門王就是an2-ni 。An2-ni 錢財是人所愛，若無斟酌常常會犯罪。以利沙e5 奴僕基哈西，暗靜去收乃曼e5 銀佮物，所以乃曼e5 thai2-ko 移hou7 伊。Che 是犯罪e5 遺傳，m7 是小可。 
2.勢：就是有權勢。Che 也是無限。逐人所著有--e5。大丈夫m7-thang 一時無權，總是著有準節，制限佮寬容。保羅講：「我有權，總是我m7 用伊；」koh 講：「上帝賞賜我有權，m7 敢濫糝用，反轉ai3 幫贊人。」若會到an2-ni 有權是真好，免驚誤事，反轉有利益人e5 所在。耶穌e5 學生看見in 先生hiah 有權，一擺看人m7 反悔，叫伊對天求火來燒死hiah-e5 人。耶穌無 an2-ni ，伊有大憐憫e5 心。司公西門 看使徒有權，手hoaN7 就受聖神，愛用錢買這個權。彼得講：「錢佮你攏著滅無，你扑算上帝e5 賞賜會用錢買--mah ？」Hiah-e5 人看耶穌行神跡，就問：「你用甚物權行an2-ni ，是誰賞賜你這個權--ah ？」An2-ni thang 知，人若看見有權真愛，m7-ku2 有時會用錯，親像掃羅be7反悔e5 時，借公會e5 權害教會，所以後來深深反悔以前e5 m7 著，m7 敢用伊e5 權。 
論勢，現時人真濟濫糝用。早阿哈王藉權佔善良民拿博e5 園，上帝命令先知咒詛伊，hou7 伊流血來死。大衛王藉勢佔盡忠兵烏利亞e5 某。上帝命令先知咒詛伊，後來災厄無離伊e5 家。以利兩個子告in 老父做祭司，tiam3 殿內濫糝做，致到攏滅無。俗語講：「靠勢 hou7 勢誤，一代phiN 人，著三代 hou7 人 phiN。」An2 -ni 雖然有勢，著gau5 幫贊人，m7-thang 欺侮人，脅制人，才有合天理。若藉權勢，不論家，抑是國攏會敗。支那會敗到an2-ni ，ma7 是相爭權勢所致。德國王會敗，也是藉伊e5 權，來梟吞別國。照看凡事若是藉權勢--e5 到尾攏敗，因為天不從。人有善願天才會從伊。An2-ni 上帝賜人才智無平平，有權勢e5 著寬容幫贊軟chiaN2-e5;扶持伊，牽救伊，體貼伊，栽培伊，才有照良心合天理。 
3.力：就是氣力，勇敢。這項著逐人有，m7-ku2 大細是無平。早有武狀元，是愛救駕保護君王。有e5 練武藝是保護國家。現時有大漢e5 勇人，到逐位相ian2,是愛展in e5 勇，留in e5 名聲，實在是好，因為無害人，m7-ku2 若害人關係是大。有e5 學拳頭，扑人害人e5 生命，有e5 用大力搶奪人e5 寶物，有e5 大力就藐視人。親像哥利亞身穿鐵甲，手舉大刀來出戰，就藐視上帝e5 百姓，致到hou7 一個無名聲e5 囡仔，大衛，thai5 去。參孫是出名勇e5 人，因為好淫亂展伊e5 勇猛，續boe7記得上帝所吩咐-- e5 來露出家己e5 軍機，頭毛hou7 人剪去，就致到死。 
早法國王拿破崙反歐洲，到hou7 人掠去充軍ti7 海島e5 時，才吐氣講：「古今立帝國e5 人親像亞歷山大，凱撒等，以及我做王攏是靠財力，兵力，獨獨耶穌基督所立e5 國全然用仁愛e5 力。這時耶穌雖然離開世間千外年，也為著耶穌e5 名來死-- e5 boe7 算得。別人所立e5 國，身死國亡；kiam2-chhai2 我出外ti7 這個海島be7 死e5 日國滅，身被關監。今世間e5 英雄ti7 佗位？若是耶穌所立e5 國，普天下堅固久長ti7--leh ，榮光無衰敗。」冊講：「人死留名，虎死留皮。」An2-ni 人e5 好歹名就分別，是到永世代，m7-thang 無留好名聲。 
照所看見，也參考過身佮近代以及目前e5 事，若用這 3 項誤用e5 人實在有大損害--啦。第先是害別人，後來是害家己佮累著子子孫孫e5 害。大衛be7接王位e5 時，有好款待hou7 伊害e5 對敵，就是掃羅王。若算大衛hit時有錢，因為民心歸倚伊chio2 kheh 錢；koh 有權，因為上帝差先知立伊做王；有力，會 thai5 哥利亞。An2-ni 3項齊備。Koh 3 擺thang thai5 伊e5 對敵，攏m7 做，反轉勸伊e5 將軍m7- thang 害伊。m7-na7 無害伊e5 生命，到掃羅hou7 對敵thai5死續牽成伊e5 後代，hou7 in 無艱苦。An2 -ni thang 講無誤用。 
耶穌來傳真道攏m7 用伊e5 權害人，攏是用權幫贊人；醫病、趕鬼、行神蹟，續苦勸學生m7-thang 掠有權做歡喜，著gau5 傳真理做歡喜。保羅講：「著有準節才會得著賞。」An2-ni 咱做耶穌e5 學生，不論居甚物職份，的確著準節，m7-thang 有誤用頂面所講這 3 項，才會榮光上帝佮主耶穌基督e5 聖名。 
(台灣教會報第432~433卷，1921年3月) 
</HL>