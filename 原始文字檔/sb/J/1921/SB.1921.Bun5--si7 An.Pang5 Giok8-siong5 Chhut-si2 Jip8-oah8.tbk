<CL>
 Pang5 Giok8-siong5 si7 hian7-si5 Chi-na2 chhut-mia5 bun5-beng5 e5 chiong-kun. I i2-keng sin3 Chu2; e7-te2 hit chan5 su7 long2 si7 pun2-sin sou2 kan-cheng3--e5. 
 Chin kho2-sioh goa2 bo5 chhut-si3 ti7 sin3 Chu2 e5 ke, tui3 se3-han3 chiu7 oan3-hin7 to7-li2. Ti7 1900 ni5 hit-tiap8 goa2 tng peng, Gi7-ho5-thoan5 hui2-lui7 khi2 jiau2-loan7, in chin hiong-ok ai3 biat8-bo5 Ki-tok kau3. KhoaN3-tioh8 in hiah chan5-jim2 thai5-si2 goa7-kok e5 bok8-su, i-seng, sian-siN niu5, kou-niu5 i2-kip8 pun2-te7 sin3 Chu2 e5 lang5, goa2 be7 bian2-tit the2-thiap in e5 chhi-chham2, chong2-si7 nge7-sim m7 ai3 hang5-hok8 Siong7-te3. 
 Tng 1901 ni5 goa2 kau3 Po2-teng7 Hu2, u7 chit8 jit8 jip8 pai3-tng5, thiaN goa7-kok bok8-su teh lun7 ma2-thai3 5:39, 40. Le2-pai3 soah, goa2 chek-si5 chiong chit8 te3 toh poe7 ti7 keng-thau5 teng2 beh chhut-khi3. Bok8-su teh mng7, “ Li2 siaN2-su7 gia5 goa2 e5 toh?” goa2 in3 i kong2, “ Chiau3 li2 sou2 thoan5 e5 to7-li2, m7-na7 chit te3 toh, i2-liau5 ia7 tioh8 soa3 hou7 goa2.” 
 Ti7 1906 ni5 goa2 seng cho3 siau3-ui3 hit-tiap8 hou7 tok8 thang5 chhioh-tioh8, pak-tou2 piN siN-thiaN3, chiu7 hou7 pun2-te7 sian-siN khoaN3, giam7-liau2 in kong2 tioh8 kou5 nng7 goeh8 jit8 chiah e7 ho2. Goa2 chai in kan-ta it-tioh8 goa2 e5 gin5, chin siu7-khi3 m7 chhap i. U7 lang5 po3 Pak-kiaN siaN5-goa7 u7 se-kok e5 i-koan2, goa2 khi3 hia hou7 kui2-na7 ui7 e5 i-seng giam7, chiah ka7 goa2 kong2, “Li2 na7 lai5 jip8 iN7, nng7 le2-pai3 ku2 chiu7 e7 ho2.” I-seng chin sio2 sim, chit8 jit8 nng7 pai2 kou5 ioh8, pun2-te7 sian-siN iah8 put-si5 lai5 sun5 chin gau5 the2-thiap. 
 I2-keng taN2-tiap8 ho2, goa2 chin ai3 be2 ti-bah kap ho2 chiu2 lai5 sang3 i-seng, ka7 i seh-sia7. I-seng m7 chun2, kong2 m7 bian2 tui3 in sia7 in, hoan2-tng2 tioh8 siau3-liam7 tok8-it chin e5 Siong7-te3 e5 toa7 thiaN3-thang3, chai I e5 koan5 i-ho2 goa2 e5 peN7. ThiaN hit ku3 sim siu7 kam2-kek, m7 kaN2 chiau3 ku7 oan3-hin7 to7-li2. Chit-tiap8 iah8 bat siuN7 Siong7-te3 e5 su7.
 Tng 1909 ni5 goa2 oaN7-khi3 Tang-peng5 seng2 chat-iaN5 ti7 Sin-bin5 Hu2, hit ni5 siaN5-lai7 khi2 un-ek8; goa2 tauh8-tauh8 chhoa7 peng khi3 peN7-iN7. Hit e5 i-seng khou2-khng3 goa2 tioh8 hou7 i chu3-sia7, na7 bo5 kiaN-liau2 pun2-sin jiam2-tioh8 tok8. Chu3-sia7 liau2 goa2 mng7 sian-siN le2 tioh8 loa7-che7? I in3 kong2, “ Long2 m7 bian2 chiN5, iau2 chit8 hang7 koh khah iau3-kin2, li2 tioh8 e7 ki3-tit thiN-nih8 u7 chit8 e5 Siong7-te3 chin thiaN3 li2.” Chit ku3 si7 tu2-ho2 cheng5 jit8 pat8 ui7 e5 sian-siN iu5-goan5 tui3 goa2 kong2 an2-ni. Che koh chit8 pai2 thiaN-tioh8 si7 hou7 goa2 oan3-hin7 e5 sim na2 siau-tu5. 
 Ti7 1911 ni5 Tiong-kok khi2 kek-beng7, goa2 hit si5 ti7 Lam5-chian5, ti7-hia hiam2-hiam2 song3-sit siN3-mia7. Au7-lai5 khi3 Pak-kiaN cho3 hu3-chiong3, u7 chit8 jit8 ti7 ke-lou7 teh kiaN5, khoaN3 chit8 tiuN ko3-peh8 teh thong-ti bou2 jit8 u7 chit8 e5 chhut-mia5 sian-siN Bok8-tek Phok-su7 beh khui ian2-soat-hoe7. Siok8 chheng-lian5-hoe7 e5 lang5 teh pun toaN, soa3 chhiaN2 goa2 khi3 hu3. 
 Thau5 chit8 jit8 goa2 chiu7 che7 nng7 tiam2 cheng ku2, bin5-a2-chai3 koh khi3 chin ti3-i3 teh thiaN sian-siN sou2 thoan5 e5 to7-li2, thiaN-liau2 goa2 e5 sim na2 chhim sin3, be7 bian2-tit siuN7 sou2 po3 e5 Kiu3-chu2 chin u7 lat8 thang kiu3 goa2 pun2-sin kap kok-lai7 e5 peh-siN3. Ka7 sian-siN thong-ek8-e5, si7 Ong5 Cheng3-teng5, i bat ti7 Pa-li2 Peng5-ho5-hoe7 cho3 ki3-su7. Ian2-soat-hoe7 beng5-pek8, iau2-ku2 u7 ki-hoe7 thang koh kang2-kiu3 Ki-tok kau3 e5 su7, in-ui7 siaN5-lai7 u7 siat 24 ui7, chhiaN2 sian-siN pian7-pian7 thang kap lang5 chu7-chip8 tam5-lun7 to7-li2. Goa2 hoaN-hi2 sun7 chit e5 ki-hoe7 kap 11 lang5 khi3 Ong5 Cheng3-teng5 e5 chhu3, ti7-hia sou2 seng5-siu7 e5 ka3-si7, chin u7 tit-tioh8 li7-ek. Goa2 taN siong5-siong5 ai3 khi3 le2-pai3 hok8-sai7 Siong7-te3, khah ban7 chiu7 beh jip8-kau3. 
 Tu2 chit si5 goa2 e5 hiaN u7 put-ho5 e5 su7, hou7 goa2 toa7 siu7-khi3, na7 bo5 to7-li2 ti7 goa2 e5 sim, su-iok8 un2-tang3 e7 khah-iaN5, chiu7 hit e5 tai7-chi3 e7 na2 tiN5 na2 hai7. Ho2 kai-chai3 goa2 kho3 Chu2 chiu7 tit-tioh8 thau2-pang3. Iau2-boe7-tit-kiu3 e5 si5 seng3-te7 chin phaiN2, kap ke-lai7 siong5-siong5 u7 su7; goa2 e5 hu7-jin5 lang5 na7 sio2-khoa2 cheng-chha bo5 hah8 goa2 e5 i3, chiu7 hoat siu7-khi3 phah bou2-kiaN2.
 Tng hu3-siong3 e5 si5 iah8 si7 an2-ni, chhut-leng7 na7 bo5 liam5-piN kiaN5, goa2 chiu7 khi2 ok-sim, m7-na7 phah peng, lian5 kong3 goa2 e5 siok8-koaN ia7 kaN2. Goa2 long2 bo5 the2-thiap sou2 koan2 e5 peng, in ia7 oan3-hin7 goa2, tng bin7 tui3 kiaN chiah than3 goa2 e5 chhui3, bo5 ti7-teh e5 si5, chiu7 ka7 goa2 chiu3-chou2. Goa2 long2 bo5 chu5-pi lin5-bin2 lang5. 
 TaN hou7 Ia5-sou kiu3 e5 liau2-au7, Siong7-te3 e5 thiaN3 thang3 chhui-pek goa2, chiah ai3 khoan2-thai7 sou2 koan2-e5 chhin-chhiuN7 ka-ki7 e5 lang5. In na7 kiaN5 chho3, chiu7 eng7 un-jiu5 khou2-khng3 bian2-le7, hoaN-hi2 sia3-bian2 in e5 koe3-sit. Khah siong5 chit ho7 e5 hong-hoat e7 iaN5 in e5 phaiN2, ti3-kau3 hoan7 sou2 tu2-tioh8 e5 gui5-hiam2, kan-khou2 in kap goa2 tang5-sim hiap8-lek8. Hian7-si5 goa2 e5 hu7-jin5 lang5 ia7 kaN2 kan-cheng3 goa2 si7 na2 sin e5 lang5, tui3 goa2 hang5-hok8 Ia5-sou, long2 m7-bat khek-khui phah i. 
 Goa2 toa3 ti7 Lam5-chhiong hit-tiap8 cheng3-hu2 bo5 chiau3 kong-to7 khoan2-thai7 goa2, goa2 m7 kheng2 hang5-hok8 chiu7 ka7 goa2 si5. Sou2 koan2 e5 peng chin m7 kam. Koe3 kui2-na7 goeh8-jit8 TiuN Hun ai3 oaN7 Bin5-chu2 kok, koh keng2 Soan-thong2 cho3 hong5-te3. Hit-tiap8 cheng5 sou2 koan2 e5 koaN kio3 goa2 tioh8 khi2 peng; goan2 chhut-chian3 soa3 thai5-iaN5, au7-lai5 po2-ku2 goa2 cho3 chiong-kun, cheng3-hu2 chiah phai3 goa2 khi3 Ou5-lam5 e5 Siong5-tek. 
 Sui-jian5 goa2 mia5 cho3 Ki-tok-tou5, iau2-ku2 ka-ki7 chai-iaN2 u7 che7-che7 hang7 kiaN5 bo5 kau3, be7 bian2-tit khoa3-lu7 sim bo5 kau3-giah8 jiat8 thang put-si5 po3-iong5 tit-kiu3 e5 to7-li2. 
 Siong5-tek siaN5 e5 bok8-su bok8-su-niu5 tiam3 siaN5-lai7 siong5-siong5 kap Pang5 Giok8-siong5 kau-poe5, chiah u7 sun7 chit si5 cho3 kan-cheng3 kong2, Lun7-kau3 Pang5 Giok8-siong5 goa7 phoe5, i e5 bin7-mau7 chin ho2 khoaN3, seng-khu lo3-lo3, koan5 lak8-chhioh it. Sui-jian5 i si7 chin khiam-pi e5 khoan2-sit, iau2-ku2 cho3 chiong-kun u7 jin5-chai5, ui-gi5 gau5 tng i e5 chit. 
 I sin3 Chu2 liau2-au7 tit8-tit8 chin3-pou7 thiN e5 lou7, kau3 1909 hit ni5 Siong7-te3 eng7 i chit8 ui7 e5 lou5-pok8 sou2 thoan5 e5 to7-li2 hou7 i koh-khah chai-iaN2 tit-kiu3 e5 chhim-i3, kap Seng3 Sin5 e5 chai5-leng5, i chiu7 na2 jiat8-sim. 
 Hian7-si5 chi2-u7 iau3-kin2 chit8 hang7, si7 ai3 I sou2 koan2-e5, bo5 lun7 peng-teng, a2-si7 hiah-e5 siok8-koaN peN5-peN5 e7 bat Ia5-sou, lai5 tit-tioh8 kiu3. In long2 bo5 chiah8 hun, iah8 m7-bat lim chiu2, phaiN2-chhui3 ia7 m7 chun2, ti3-kau3 in e5 ho2 tek-heng7 si3-bin7 po3-iong5. 
 Siong5-tek siaN5-lai7 pun2-jian5 ou-am3, hian7-si5 i5-sin. Pang5 Giok8-siong5 koat-i3 ai3 tong3 lang5 khui phaiN2-kiaN2 keng, lian5 u7 sim2-mih8 put-hap8 e5 ang-a2, chiu7 liam5-piN thiah phoa3. e-hng-si5 boe7 kau3 chap8 tiam2 cheng, ke-lou7 peng5-cheng7, siaN5-nih8 peh-siN3 an-un2 khia7-khi2. 
 U7 siat peng-teng e5 tou5-su koan2, lai7-bin7 u7 loa7-a2-che7 khoan2 e5 chheh kap sin-bun5, eng5 e5 si5, chhut-chai7 in thang tiam3 hia khoaN3. Ia7 u7 ho2 chhit-tho5 e5 sou2-chai7, hou7 in chai7-tiuN5 tau3 chau2-lai5 chin7 phau2-chau2 e5 lou7-cham7, soa3 eng7 lat8 tau3 su-iaN5. 
 Iau2 u7 koh-khah ho2 e5 hoat-tou7 beh li7-ek hiah-e5 khah lau7, tioh8-siong koh soe-lam2 e5 peng, kiaN-liau2 in au7-lai5 bo5 chiN5, e7 piN3 phaiN2 cho3 chhat8-hui2; sou2-i2 chit si5 i2-keng u7 khui chit8 keng hou7 in tak8 jit8 chit8 pou thang oh8 kui2-na7 khoan2 e5 kang-ge7, kau3 in bo5 tng peng e5 si5 chheng-eng5 u7 thang ka-ti7 than3 chiah8. 
 Hit keng an-pai5 chin ho2-se3, lai7-bin7 chheng-khi3-siuN3, sou2 siat tak8 hang7 chiau3 chhu3-su7. Ti7-hia u7 100 goa7 tiuN chhiah-boeh8 e5 khi3-khu7; 30 goa7 tiuN e5 kui teh chit bin7-kin, 24 tiuN chhia-saN e5 khi3-khu7 thang cho3 peng e5 ho7 i. Koh u7 in3-chheh koan2 teh be7 choa2 pit, ji7-phou7, hit ho7 hap8 lou7-eng7 e5 mih8-kiaN7. Ia7 u7 soa3 siat chit8-ui7 lai5 cho3 tin5-i2, tin5-chhng5, kok hang7 cho3 pian7 chiu7 be7 peng khah chio2 chiN5. 
 Chit kui2-na7 ni5 e5 tiong-kan Pang Giok8-siong5 e5 siok8-koaN, kap peng-teng chheng-goa7 mia5 i2-keng nia2 siu7 se2-le2 jip8-kau3,chin jiat8-sim hok8-sai7 Chu2. Gou7 keN e5 si5 chiu7 khi2-lai5, boe7 chiah8 png7 e7 thiaN-tioh8 in teh gim5-si kam2-sia7 Siong7-te3. Ti7 kun iaN5 moa2 si3-bin7 chin u7 hian2-chhut keng3-khian5 e5 sim. Koh ti7 An-hioh-jit8 beh khi3 le2-pai3 tak8-e5 gim7 Seng3-keng, u7 si5 kiaN5 lou7 ai3 gim5-si, bin7-mau7 ia7 put-chi2 chhio3-iong5.
 Sin-lek8 1919 ni5 Pang5 Chiong-kun chin ti3-i3 ai3 beh chhiaN2 chit8 ui7 e5 bok8-su khui hun3-heng-hoe7, hit kui2-jit8 lai7 tit-tioh8 hui-siong5 e5 ki-hoe7. Sian-siN tak8 jit8 nng7 pou chu7-chip8 ian2-soat, chheng goa7 mia5 e5 peng kap siok8-koaN hoaN-hi2 lai5 hu3. 
 Bat chit8 jit8 Pang5 Chiong-kun teh ki5-to2 e5 si5, toa7 siau3-liam7 pun2-kok, the3 in kiu5 chin khun2-chhiat, soa3 lau5 bak8-sai2 thi5-khau3. Hiah-e5 siok8-koaN peng-teng kap i siong-sim tong3 be7 tiau5, che7-che7 khui siaN lian5-lian5 ki5-to2, ti3-kau3 u7 lau5 bak8-sai2, tang5 sim chit8 i3, ui7 tioh8 kok-ka khoa3-lu7, kiu5 Siong7-te3 lin5-bin2 peh-siN3. 
 Ni5-boe2 koh chhiaN2 bok8-su lian5-lian5 chap8 jit8 kap peng kang2-kiu3 Seng3-keng. Chit8 pou Pang5 Chiong-kun pun2-sin cho3 chu2-li2, chit8 pou chhe i khah koan5 e5 siok8-koaN the3 i liau7-li2. 
 Hit e5 bok8-su chin siu7 i ho2 khoan2-thai7, u7 si5 chhiaN2 i kap i cho3 hoe2 chiah8, kau3 beh khi3 hit-tiap8, phai3 chit8 mia5 peng taN heng5-li2, koh chhe chit8 e5 koaN sang3 i kau3 loh8 chun5, soa3 ka7 i thiah toaN. 
 Lun7 kau3 Pang5 Giok8-siong5 sou2 kiaN5 e5 ho2 su7 beh li7-ek siaN5-lai7 e5 peh-siN3, si7 sng3 be7 liau2. I ia7 si7 chin iau3-kin2 hiah-e5 siok8-koaN e5 hu-jin5 u7 ki-hoe7 thang siu7 ka3-si7, lai5 bat Ia5-sou; sou2-i2 u7 si5 chhiaN2 bok8-su-niu5, kou-niu5 tiam3 in tiong-kan, in2-chhoa7 in khah bat to7-li2. Ia7 u7 leng7-goa7 khui chit keng oh8, hou7 hiah-e5 hu-jin5 thang bat ji7, soa3 lai5 kang2-kiu3 Seng3-keng. Kin7-lai5 chap8-goa7 e5 nia2 se2-le2 jip8-kau3. 
 Teng2-bin7 sou2-ki3 chin e7 kam2-kek8 lang5 e5 sim. Ti7 than3 to7-li2 e5 kok siong7-chhiann2 m7-bat khoann3 chit8-e5 chiong-kun kap i e5 peng hiah jiat8-sim, ho5-hong3 ti7 goa7-kok! Pang5 Giok8-siong5 i2-goa7 m7-bat thiann--tioh8.
 ChhiaN2 khoaN3 Po3 e5 lang5 tioh8 chin ti3-i3 the3 Pang5 Chiong-kun ki5-to2, bang7 Siong7-te3 eng7 i na2 ku2 e7 na2 li7-ek pun2 kok, soa3 in2-chhoa7 na2 che7 peng bat Ia5-sou. 
 (Tai5-oan5 Kau3-hoe7-po3 te7 430 koan3, 1921 ni5 1 geh8) 
</CL>
<HL>

馮玉祥是現時支那出名文明e5將軍。伊已經信主；下底hit層事攏是本身所干証--e5。 
真可惜我無出世ti7信主e5家，對細漢就怨恨道理。Ti7 1900年hit-tiap8 我當兵，義和團匪類起擾亂，in真兇惡ai3滅無基督教。看著in hiah 殘忍thai5死外國e5牧師、醫生、先生娘、姑娘以及本地信主e5人，我be7免得體貼in e5 悽慘，總是硬心m7 ai3降服上帝。 
當1901年我到保定府，有一日入拜堂，聽外國牧師teh論馬太 5：39，40。禮拜煞，我即時將1塊桌背ti7肩頭頂beh出去。牧師teh問，「你啥事舉我e5桌？」我應伊講，「照你所傳e5道理，m7-na7 chit塊桌，椅條也著續hou7我。」 
Ti7 1906年我升做少尉hit-tiap8 hou7毒蟲chhioh著，腹肚邊生疼，就hou7本地先生看，驗了in講著糊兩月日才會好。我知in kan-ta it著我e5銀，真受氣m7 chhap伊。有人報北京城外有西國e5醫館，我去hia hou7 幾若位e5醫生驗，才ka7我講，「你若來入院，兩禮拜久就會好。」醫生真小心，1日兩擺糊藥，本地先生亦不時來巡真gau5體貼。 
已經打tiap8好，我真ai3買豬肉佮好酒來送醫生，ka7伊說謝。醫生m7准，講m7免對in 謝in，反轉著siau3念獨一真e5上帝e5大疼痛，知伊e5權醫好我e5病。聽hit 句心受感激，m7敢照舊怨恨道理。Chit-tiap8亦bat 想上帝e5 事。 
當1909年我換去東爿省紮營ti7 Sin-bin5府，hit年城內起瘟疫；我tauh8-tauh8 chhoa7 兵去病院。Hit e5 醫生苦勸我著hou7 伊注射，若無驚了本身染著毒。注射了我問先生禮著偌濟？伊應講，「攏m7免錢，iau2 1項koh較要緊，你著會記得天nih8有一個上帝真疼你。」Chit句是抵好前日別位e5先生猶原對我講an2-ni。這koh 1 擺聽著是hou7我怨恨e5心那消除。 
Ti7 1911年中國起革命，我hit時 ti7 Lam5-chian5，ti7-hia 險險喪失性命。後來去北京做副將，有1 日ti7街路teh行，看一張告白teh通知某日有1 個出名先生Bok8-tek博士beh開演說會。屬青年會e5人teh分單，續請我去赴。 
頭1日我就坐兩點鐘久，明仔載koh去真致意teh聽先生所傳e5道理，聽了我e5心那深信，be7免得想所報e5救主真有力thang救我本身佮國內e5百姓。Ka7先生通譯e5，是王Cheng3-teng5，伊bat ti7 Pa-li2平和會做記事。演說會明白，iau2-ku2有機會thang koh講究基督教e5事，因為城內有設24位，請先生便便thang佮人聚集談論道理。我歡喜順chit個機會佮11人去王Cheng3-teng5 e5厝，ti7-hia 所承受e5教示，真有得著利益。我今常常ai3去禮拜服事上帝，較慢就beh入教。
抵chit時我e5兄有不和e5事，hou7我大受氣，若無道理ti7我e5心，私慾穩當會較贏，就hit個事誌會那纏那害。好佳哉我靠主就得著thau2放。Iau2 未得救e5時性地真歹，佮家內常常有事；我e5婦人人若小可精差無合我e5 意，就發受氣扑某子。 
當副將e5時亦是an2-ni，出令若無liam5-piN行，我就起惡心，m7-na7扑兵，連摃我e5屬官亦敢。我攏無體貼所管e5兵，in也怨恨我，當面對驚才趁我e5嘴，無ti7-teh e5 時，就ka7我咒詛。我攏無慈悲憐憫人。 
今hou7耶穌救e5了後，上帝e5疼痛推迫我，才ai3款待所管e5 親像家己e5人。In 若行錯，就用溫柔苦勸勉勵，歡喜赦免in e5 過失。較常chit號e5方法會贏in e5 歹，致到凡所抵著e5危險、艱苦in佮我同心協力。現時我e5婦人人也敢干証我是那新e5人，對我降服耶穌，攏m7-bat克虧扑伊。 
我toa3 ti7南昌hit-tiap8政府無照公道款待我，我m7肯降服就ka7我辭。所管e5兵真m7甘。過幾若月日張勳ai3換民主國，koh揀宣統做皇帝。Hit-tiap8 前所管e5官叫我著起兵；阮出戰續thai5贏，後來保舉我做將軍，政府才派我去湖南e5常德。 
雖然我名做基督徒，iau2-ku2家己知影有濟濟項行無夠，be7免得掛慮心無夠額熱 thang 不時報揚得救e5道理。
常德城e5牧師牧師娘tiam3城內常常佮馮玉祥交陪，才有順chit時做干証講，論到馮玉祥外皮，伊e5面貌真好看，身軀lo3-lo3，懸六尺一。雖然伊是真謙卑e5款式，iau2-ku2 做將軍有人才、威儀gau5 當伊e5職。 
伊信主了後直直進步天e5路，到1909 hit年上帝用伊1 位e5奴僕所傳e5道理hou7伊koh較知影得救e5 深意，佮聖神e5才能，伊就那熱心。 
現時只有要緊1項，是ai3伊所管e5，無論兵丁，抑是hiah-e5屬官平平會bat耶穌，來得著救。In 攏無食薰，亦m7-bat lim 酒，歹嘴也m7准，致到in e5好德行四面報揚。 
常德城內本然烏暗，現時維新。馮玉祥決意ai3擋人開歹子間，連有甚物不合e5 ang仔，就liam5-piN拆破。e昏時未到十點鐘，街路平靜，城nih8百姓安穩企起。 
有設兵丁e5圖書館，內面有偌仔濟款e5冊佮新聞，閒e5時，出在in thang tiam3 hia 看。也有好chhit-tho5 e5所在，hou7 in 在場鬥走來盡跑走e5 路站，續用力鬥輸贏。 
Iau2有koh較好e5法度beh 利益hiah-e5較老、著傷koh衰lam2 e5兵，驚了in後來無錢，會變歹做賊匪，所以chit時已經有開1間hou7 in逐日1晡thang 學幾若款e5工藝，到in無當兵e5 時清閒有thang家己趁食。 
Hit間安排真好勢，內面清氣siuN3，所設逐項照次序。Ti7-hia 有100外張刺boeh8 e5器具；30外張e5 kui teh織面巾，24張車衫e5器具thang 做兵e5 號衣。Koh有印冊館teh賣紙筆、字簿，hit 號合路用e5物件。也有續設1位來做藤椅、藤床各項做便就賣兵較少錢。 
Chit幾若年e5中間馮玉祥e5屬官，佮兵丁千外名已經領受洗禮入教，真熱心服事主。五更e5時就起來，未食飯會聽著in teh吟詩感謝上帝。Ti7軍營滿四面真有顯出敬虔e5心。Koh ti7安歇日beh去禮拜逐家gim7聖經，有時行路ai3吟詩，面貌也不止笑容。 
新曆1919年馮將軍真致意ai3 beh 請1位e5牧師開奮興會，hit幾日內得著非常e5機會。先生逐日兩晡聚集演說，千外名e5兵佮屬官歡喜來赴。 
Bat 1日馮將軍teh祈禱e5時，大siau3念本國，替in求真懇切，續流目屎啼哭。Hiah-e5屬官兵丁佮伊傷心擋be7 tiau5，濟濟開聲連連祈禱，致到有流目屎，同心1意，為著國家掛慮，求上帝憐憫百姓。 
年尾koh請牧師連連十日佮兵講究聖經。1晡馮將軍本身做主理，1晡差伊較懸e5屬官替伊料理。 
Hit 個牧師真受伊好款待，有時請伊佮伊做夥食，到beh去hit-tiap8，派1名兵擔行李，koh差1 個官送伊到落船，續ka7伊拆單。 
論到馮玉祥所行e5好事beh 利益城內e5百姓，是算be7了。伊也是真要緊hiah-e5屬官e5夫人有機會thang 受教示，來bat耶穌；所以有時請牧師娘、姑娘tiam3 in 中間，引chhoa7 in 較bat 道理。也有另外開1間學，hou7 hiah-e5夫人thang bat字，續來講究聖經。近來十外個領洗禮入教。 
頂面所記真會感激人e5心。Ti7趁道理e5國尚且m7-bat看一個將軍佮伊e5兵hiah熱心，何況ti7外國！ 馮玉祥以外m7-bat 聽--著。 
請看報e5人著真致意替馮將軍祈禱，望上帝用伊那久會那利益本國，續引chhoa7那濟兵bat耶穌。 
(台灣教會報第430卷，1921年1月)
</HL>