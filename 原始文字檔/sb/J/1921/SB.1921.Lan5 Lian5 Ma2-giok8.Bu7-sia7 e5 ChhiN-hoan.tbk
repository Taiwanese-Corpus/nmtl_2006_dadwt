<CL>
 Pou-sia7 Thoan5-to7 Ong5 Chiam2-khoe Sian-siN u7 kap goan2 nng7 lang5 khi3 Bu7-sia7. Lou7 tui3 Pou-sia7 ke, si7 si3 phou3 e5 hng7. U7 kheng-pian7-chhia saN phou3, tit8-tit8 chiuN7 kia7 jip8 tang, ki5-u5 chit8 phou3 tioh8 pou7-lian2. Hit-cham7 e5 lou7 si7 na2 kia7, lou7-boe2 cham7 tioh8 tit8-tit8 peh, hui-siong5 kia7. Goan2 teh che7 hit tiuN chhia, u7 nng7 e5 Tai5-oan5 ku-li2 teh sak, m7-ku2 ti7 lou7-nih8 u7 chin che7 chhiN-hoan teh to3-tng2 khi3 soaN-nih8. I khoaN3 kui tin7 kheng-pian7-chhia lai5, chin hoaN-hi2. In liah8-cho3 sak-chhia pi2 khang-khang kiaN5 lou7 khah sim-sek, tng2-khi3 ia7 e7 khah kin2, sou2-i2 in kui2-na7 lang5 tau3 chhut-lat8 sak. In chin gau5 chau2, seng-khu ia7 liu2-liah8 chin ho2-khoaN3. Chin kho2-sioh u7 nng7 lang5 chiu2-chui3, in-ui7 ti7 Pou-sia7 ke3-mi5, bo5 tu2-ho2 e5 sou2-chai7 thang khun3, ti3-kau3 ti7 tiam3-nih8 tit8-tit8 lim chiu2 kau3 poaN3-mi5, jian5-au7 to2 ti7 chhin3-chhai2 thou5-kha khun3. 
 Sak goan2 hit tiuN chhia u7 chit8 e5 16,17 hoe3 e5 cha-bou2 gin2-na2, chin sui2. I thak8 Bu7-sia7 e5 ChhiN-hoan Hak8-hau7,chiah e7 hiau2 kong2 Jit8-pun2 oe7. Ong5 Sian-siN chiu7 kap i saN chioh-mng7, soa3 u7 sun7 ki-hoe7 hou7 cha-bou2 gin2-na2 chai u7 thiaN3 se3-kan lang5 e5 Siong7-te3. 
 Goan2 hit chai2-khi2 peh-tiam2-poaN3 khi2-sin, e-pou saN-tiam2 kau3 Bu7-sia7, goan2 te7-a2 lai7 e5 hong-chiam khoaN3-liau2, chiu7 chai si7 3400 chhioh koan5, lun7 lou7-nih8 e5 kong-keng2 si7 put-chi2 ho2-khoaN3, kho2-sioh hit-jit8 u7 hun5-bu7 chin kau7, ti3-kau3 goan2 khoaN3 be7 beng5.
 Ti7 bu7-sia7 u7 hioh ti7 Jit8-pun2 li2-koan2,tak8 hang7 long2 li7-pian7. Hit e7-pou chin kau3-giah8 koaN5, ia7 si3-ui5 long2 bu7-bu7, lou7 tui3-bin7 e5 chhu3 ia7 khoaN3 be7 hian7. Sou2-i2 goan2 bo5 chhut-khi3, kan-ta che7 thou5-kha hang hoe2, saN kau-poe5. Ong5 Sian-siN au7-lai5 chhut-khi3 siat-hoat beh hou7 goan2 khi3 chhiN-hoan chng-sia7. 
 Ke3 mi5, goan2 chiu7 cha2-cha2 khi2-lai5, chiah8 png7 pa2 u7 keng2-chhat lai5 chhoa7 goan2 khi3 chit8 chng, mia5 kio3 Pa-lan, li7 Bu7-sia7 nng7, saN li2 na7-tiaN7. Peh kau3 hia,goan2 koh khoaN3 hong-chiam, chiu7 chai si7 lim2 4 chheng chhioh koan5. Ho2 kai-chai3 hit cha2-khi2 khah bo5 bu7, si3-ui5 u7 khoaN3-tioh8 koan5-koan5 e5 soaN,soaN-teng2 u7 seh kham3-teh, peh8-peh8, sui2-sui2, sit8-chai7 chin ho2 keng2-ti3. Khi3 hit chng-sia7 e5 lou7-piN u7 chin che7 chhiu7, siang7 ho2 khoaN3 si7 Jit8-pun2 sou2 tui3-tiong7 e5 eng-hoe-chhiu7. Tu2 hit-chun7 u7 long2 khui hoe, si7 chui2-ang5-sek chin sui2. 
 Kau3 Pa-lan u7 si3-ke3 kiaN5, khoaN3 chin che7 hang7 chin sim-sek e5 tai7-chi3. In e5 chhu3 si7 khi2 chha5-e5, chit8-ki chit8-ki than2-khia7, sio2-khoa2 lang3 phang7 hou7 hong thang chhoe. Chhu3 si7 chit8 keng chit8 keng. ThiaN, pang5-keng, chau3-kha cho3-hoe2 chit8 keng. Thou5-kha u7 khi2 hoe2, bo5 chau3, ia7 bo5 ian-tang5. Tak8 keng u7 chhou-chhou phou pang e5 bin5-chhng5 nng7 ui7,ke7-ke7, tu2-tu2 ti7 hoe2 e5 liong2-peng5, hou7 lang5 thang hang sio. Chin ki5-koai3,sui-bong2 hui-siong5 e5 koaN5, chhiN-hoan long2 bo5 kah phoe7. In sou2 chheng7--e5 ia7 chin chio2, kha bo5 chheng7 khou3, saN ia7 khui-khui, bo5 liu2. Mi5-si5 na7 koaN5, tioh8 thiN hoe2 na2 iam7. Goan2 u7 jip8 kui2-na7 keng. Ong5 Sian-siN tit8-tit8 mng7 keng2-chhat, ia7 u7 hoan-ek8 hou7 goan2 chai chhiN-hoan e5 hong-siok8. 
 Ti7 chit8 keng u7 teh chiah8 cha2-khi2 tng3.In bo5 png7 thang chiah8, khah che7 si7 chiah8 han-chu5, chhai3, kap sek-a2-bi2. ChhiN-hoan u7 chhi7-ti kap chui2-gu5, m7-ku2 khah chio2. Na7 u7 thai5, chiah u7 bah. U7-si5 ti7 soaN-nih8 u7 phah lok8, a2-si7 soaN-ti. Na7 phah-tioh8, chiu7 tai7-ke pun-pun lai5 chiah8, chiau3 thiaN bo5 be7. Hit cha2-khi2-tng3 teh chiah8, goan2 khoaN3 chin sim-sek. U7 han-chu5 kap chhiN-chhai3 chham cho3-hoe2 ti7 tiaN2-nih8. Chu2 sek8, tiaN2 chiu7 he7 ti7 thou5-kha, chhiN-hoan si7 khu5 teh chiah8. In long2 bo5 kiah8 ti7 a2-si7 si5, kan-ta eng7 chhiu2 lai5 chiah8. Han-chu5 bo5 siah phoe5, chiah8 e5 si5 chiu7 peh. Han-chu5 kap chhai3 sui-bong2 sio kun2-kun2, i ia7 be7 hou7 in thng3-tioh8 chhiu2, kaN2 si7 ui7-tioh8 koan3-si3. In chu2-chhai3 e5 si5 bo5 chham iam5, chiah8 pa2 chiu7 chiah8 iam5, chin ki5-koai3. 
 ChhiN-hoan long2 hoaN-hi2 goan2 jip8 in e5 chhu3, ia7 u7 kap goan2 kiaN5-le2. 
 Cha-bou2-lang5 e5 bin7 long2 u7 chhiah-ji7. Iau2-boe7 chhut-ke3 u7 chhiah ti7 thau5-hiah8 na7-tiaN7, ke3-liau2 lian5 siang peng5 chhui3-phoe2 ia7 chhiah. Sou2 chhiah-e5 ji7 si7 lam5-sek. Hian7-si5 Jit8-pun2 lang5 m7 chun2 koh chhiah, chong2-si7 chhiN-hoan khoaN3 chin sui2, sou2-i2 u7-si5 thau-chhiah. Ta-pou-lang5 kan-ta chhiah chit8-te3-a2 ti7 thau5-hiah8. 
 Goan2 iau2-boe7 khi3 saN goeh8-jit8 cheng5, khah lai7-soaN e5 chng u7 hoan2, ia7 u7 thai5 Jit8-pun2 keng2-chhat kap ke-lai7 kiong7 8lang5. Tui3 an2-ni koaN-hu2 u7 bian2-kiong2 Pa-lan e5 chhiN-hoan khi3 phah hit lai7-soaN e5 chng. Pa-lan chhiN-hoan chin hoaN-hi2, in-ui7 na7 thai5-tioh8 thau5-lang5-e5, koaN-hu2 beh siuN2 5 pah khou. 
 Chit8 goeh8-jit8 cheng5, Bun5 Kou-niu5 kap Ang5 Kou-niu5 u7 khi3 Bu7-sia7, Tu2 hit-chun7 koaN-hu2 m7 chun2 in khi3 Pa-lan, in-ui7 hit 25 lang5 e5 thau5-khak u7 pak8 ti7 tek-ko, m7 kaN2 hou7 lang5-kheh khoaN3. Goan2 chit pang khi3, thau5-khak i2-keng tai5 liau2, m7-ku2 tek-ko iau2 ti7-hia. Chiau3 keng2-chhat hit-chun7 ka7 goan2 kong2 chhiN-hoan u7 sin3 sin5-beng5. Pak8 thau5-khak e5 sou2-chai7 u7 chit8 e5 tai5-a2, tai5-a2-teng2 u7 pai5 sek-a2, han-chu5, bah, hou7 sin5 thang chiah8. Tek-ko ia7 u7 pak8 chhau2 chit8-in, chit8-in2, i3-su3 si7 cho3 lau5-thui hou7 hiah-e5 i2-keng si2 e5 lang5 thang peh-chiuN7 cho3 chiaN5 sin5. ChhiN-hoan na7 si7 thai5 lang5, chiu7 u7 theh8 thau5-khak-lai7 e5 nau2-chhoe2 chhut-lai5 chiah8, i3-su3 si7 ng3-bang7 e7 khah iong2-beng2, khah u7 khui3-lat8. Koh u7 chiah8 chit8-te3-a2 chhui3-phoe2 a2-si7 am7-kun2 e5 bah, hian2-beng5 in e7 koh-chai3 thai5 pat8 lang5. Hian7-si5 chit khoan2 e5 phaiN2, koaN-hu2 m7 chun2, m7-ku2 u7-si5 u7 thau-thai5. 
 Lun7 ki5-u5 e5 hong-siok8 chin ho2. ChhiN-hoan it-khai3 bo5 thau-theh8 pat8 lang5 e5 mih8. Te7 chhit tiau5-kai3 ia7 han2-tit hoan7-tioh8. Na7 tu2-tioh8, hit lang5 e5 chhin-lang5 chin siu7-khi3, m7 jin7 i, koaN2 i chhut, phah siong-tiong7, thai5 i ia7 kaN2. Ta-pou-lang5 ia7 m7-bat chhoa7 nng7 e5 bou2. Chhoa7 e5 le2-sou3 kap Tai5-oan5-e5 lioh8-a2 sio siang7, put-ko3 na7 chhoa7 liau2, ang-bou2 chiu7 li7-khui in pe7-bo2 chhu3, leng7-goa7 khi2 chit8 keng thang toa3. 
 Goan2 tui3 Pa-lan tng2-lai5 Bu7-sia7 u7 theng5 ti7 hak8-hau7. Chit keng hak8-hau7 u7 siat i2-keng 14 ni5 e5 ku2. Sian-siN ia7 u7-e5 tui3 siat ka3 kau3-taN. In chhiN-hoan e5 oe7 chin gau5 kong2, lian5 hia e5 keng2-chhat ia7 tioh8 e7 hiau2, chiah e7 thang tam-tng in e5 chek-seng5. Hian7-si5 oh8-nih8 e5 hak8-seng u7 pah chhut-e5, ta-pou cha-bou2 long2 u7. Hit cha2-khi2 iau2-boe7 kau3 tiam2, sou2-i2 gin2-na2 ti7 goa7-bin7 teh thit-tho5. Sian-siN eng7 ho2-le2 khoan2-thai7 goan2, goan2 chiu7 chhiaN2 i kio3 hak8-seng jip8 oh8 hou7 goan2 khoaN3. Gin2-na2 tai7-seng u7 chhiuN3 Jit8-pun2-koa kui2-na7 tiau5, au7-lai5 sian-siN chiu7-sia2 kui2-na7 khoan2 e5 soan3-sut8 ti7 ou-pai5, kio3 hak8-seng chit8-lang5 chit8-lang5 lai5 sng3. Gin2-na2 oah8-tang7, chin hoaN-hi2, ia7 si7 gau5 sng3, long2 bo5 chho3, be2-chi2 ia7 sui2. Koh-chai3 au7-lai5 sian-siN u7 mng7 Kok-gu2 kui2-na2 hang7 e5 tai7-chi3, chit khoan2 si3-lian5-seng chin gau5 in3, Kok-gu2 gau5 kong2. Goan2 che7 ti7 gin2-na2 e5 tui3-bin7, khoaN3 in e5 bin7 ang5-ang5 sui2-sui2, in ia7 chin ti3-i3 chin oah8-tang7, chin ai3 thak8-chheh. 
 Kau3 kau2-tiam2, goan2 u7 khi2-sin tng2-khi3 Pou-sia7. Hit jit8 4 phou3 e5 lou7 u7 pou7-lian2, kau3 e7-pou 4, 5 tiam2 u7 kau3 ui7. Hit-jit8 ti7 lou7-nih8, Ong5 Sian-siN kap goan2 e5 sim be7 bian2-tit iu-bun7, toa7 hoan5-lo2, in-ui7 goan2 khoaN3 hia e5 chhiN-hoan bo5 lou7 thang bat Siong7-te3. Chiau3 goan2 hit-jit8 gi7-lun7-e5, lan2 kau3-hoe7 kiam2 bo5 thang pun lan2 e5 to7-li2 hou7 in thiaN ? Lan2 i2-keng tit-tioh8 chin-sit8 e5 to7-li2, lan2 kiam2 m7 tioh8 hou7 chiah-e5 soaN-nih8 e5 chhiN-hoan u7 ki-hoe7 thang thiaN ? Kiam2-chhai2 u7 khoaN3 Po3 e5 lang5 ai3 kong2, M7-ku2 lan2 bo5 kau3-giah8 thoan5-to7, lan2 e5 Tai5-oan5 iau2-boe7 u7 chiau5-pi7 thiaN-tioh8 to7-li2, lan2 thai3 e7 hou7 lai7-soaN e5 chhiN-hoan thiaN ? 
 HiaN-che2 ah ! Lan2 Tai5-oan5 lang5 ki5-sit8 iau2-boe7 u7 chiau5-pi7 thiaN, m7-ku2 lan2 hai2-su7 thiaN to7-li2 e5 Tai5-oan5 lang5 iok-liok8 u7 3 ban7 lang5, kiam2 bo5 thang ka-ti7 tit8-tit8 thoan5, tit8-tit8 in2-chhoa7 kau3 se3-siok8 lang5 e7 long2 thiaN-tioh8 ? 
 TaN lan2 e5 kiu3-chu2 Ia5-sou u7 kong2,“ Lin2 khi3 phou2 thiN-e7 thoan5 hok-im hou7 ban7 peh-siN3.” Lan2 u7 than3 I e5 beng7-leng7 a2 boe7 ? Chiau3 siuN7 iau2-boe7, in-ui7 chhiN-hoan m7-bat thiaN Ia5-sou e5 mia5. Koh Ma2-thai3 24 chiuN 14 chat u7 kong2, “ Chit e5 Thian-kok e5 hok-im beh thoan5 kau3 thong thiN e7, cho3 kan-cheng3 ti7 ban7 pang; hit-si5 boat8-ki5 chiu7 kau3.” Sou2-i2 lan2 na7 bo5 than3 Ia5-sou e5 beng7-leng7 hou7 chhiN-hoan thang thiaN, Ia5-sou tioh8 ian5-chhian5. Ia5-sou e5 oe7 beng5-beng5, kiaN-liau2 lan2 na7 m7 kam-goan7 thoan5 hou7 chhiN-hoan thiaN, si7 na2 chhin-chhiuN7 chou2-tong3 Ia5-sou koh lai5. A2-si7 lai5 kong2, Ia5-sou na7 liam5-piN koh lai5, lan2 an2-chaiN2-iuN7 u7 bin7 thang chiap-lap8 I, in-ui7 lan2 e5 to7-li2 khng3 teh eng5, bo5 pun hou7 chhiN-hoan thang tit-tioh8 kiu3. Lan2 e5 bok8-su, thoan5-to7 i2-kip8 tang5 tioh8-boa5 e5 hoe7-iu2, na7 pun2-sin khi3 khoaN3 Bu7-sia7 e5 chhiN-hoan, goa2 kaN2 kong2 liam5-piN u7 toa7 him-bou7 beh hou7 in u7 hun7 ti7 lan2 tit-tioh8 to7-li2 e5 hok-khi3. Ti3-i3 chhiaN2 lan2 kau3-hoe7 kiu5 Siong7-te3 khui lou7, ng3-bang7 u7 ho2-taN2 jiat8-sim e5 lang5 hoaN-hi2 hian3 sin khi3 thoan5-po3. 
 “ Goa2 si7 se3-kan e5 Kng,” <BR> “ Lin2 si7 se3-kan e5 Kng”.
 (Tai5-lam5-kau3-hoe7-po3 te7 433 koan3, 1921 ni5 4 goeh8) 
</CL>
<HL>

埔社傳道王僭溪先生有佮阮兩人去霧社。路對埔社街，是四舖e5 遠。有輕便車三舖，直直上崎入tang，其餘一舖著步lian2。Hit站 e5 路是愈崎，路尾站著直直peh，非常崎。 阮teh坐hit張車，有兩個台灣苦力 teh sak，m7-ku2 ti7 路nih8有真濟生番teh倒轉去山nih8。伊看規陣輕便車來，真歡喜。In 掠做sak 車比空空行路較心適，轉去也會較緊，所以in 幾若人鬥出力sak。In 真gau5 走，身軀也扭掠真好看。真可惜有兩人酒醉，因為ti7 埔社過暝，無抵好e5 所在thang 睏，致到ti7 店nih8直直lim 酒到半暝，然後倒ti7 chhin3-chhai2 塗腳睏。
Sak 阮hit張車有一個16、17歲e5 查某囡仔、真sui2。伊讀霧社e5 生番學校，才會曉講日本話。王先生就佮伊相借問，續有順機會hou7查某囡仔知有疼世間人e5 上帝。
阮hit早起8點半起身，下晡 3點到霧社，阮袋仔內e5 方針看了，就知是3400呎懸，論路nih8 e5 光景是不止好看，可惜hit日有雲霧真厚，致到阮看be7 明。 
Ti7 霧社有歇ti7 日本旅館，逐項攏利便。Hit下晡真夠額koaN5，也四圍攏霧霧，路對面e5 厝也看be7 現。所以阮無出去，kan-ta坐塗腳烘火，相交陪。王先生後來出去設法beh hou7阮去生番庄社。
過暝，阮就早早起來，食飯飽有警察來chhoa7 阮去一庄，名叫Pa-lan，離霧社兩、三里na7-tiaN7。Peh到hia，阮 koh 看方針，就知是lim2四千呎懸。好佳哉hit早起較無霧，四圍有看著懸懸e5 山，山頂有雪蓋teh ，白白、sui2-sui2 ，實在真好景緻。去hit庄社e5 路邊有真濟樹，上好看是日本所對重e5 櫻花樹。抵hit陣有攏開花，是水紅色真sui2。
到Pa-lan有四界行，看真濟項真心適e5 事誌。In e5 厝是起柴e5 ，一枝一枝than2企，小可lang3 縫hou7風thang 吹。厝是一間一間。廳、房間、灶腳做夥一間。塗腳有起火，無灶，也無煙筒。逐間有粗粗鋪枋e5 眠床兩位，低低，抵抵ti7 火e5 兩爿，hou7人thang 烘燒。真奇怪，雖罔非常e5 koaN5，生番攏無蓋被。In 所穿--e5 也真少，腳無穿褲，衫也開開，無鈕。暝時若寒，著添火愈焰。阮有入幾若間。王先生直直問警察，也有翻譯hou7阮知生番e5 風俗。
Ti7 一間有teh食早起頓。In 無飯thang 食，較濟是食蕃薯、菜，佮黍仔米。生番有飼豬佮水牛，m7-ku2 較少。若有thai5，才有肉。有時ti7 山nih8有扑鹿，抑是山豬。若扑著，就逐家分分來食，照聽無賣。Hit早起頓teh食，阮看真心適。有蕃薯佮青菜參做夥ti7 鼎nih8。煮熟，鼎就下ti7 塗腳，生番是khu5 teh 食。In 攏無舉箸抑是匙，kan-ta用手來食。蕃薯無削皮，食e5 時就擘。蕃薯佮菜雖罔燒滾滾，伊也賣hou7 in 燙著手，敢是為著慣勢。In 煮菜e5 時無參鹽，食飽就食鹽，真奇怪。
生番攏歡喜阮入in e5 厝，也有佮阮行禮。
查某人e5 面攏有刺字。Iau2未出嫁有刺ti7 頭額na7-tiaN7，嫁了連雙爿嘴phoe2 也刺。所刺e5 字是藍色。現時日本人m7 准 koh 刺，總是生番看真sui2，所以有時偷刺。查甫人kan-ta刺一塊仔ti7 頭額。
阮iau2未去三月日前，khah內山e5 庄有反，也有thai5 日本警察佮家內共八人。對an2-ni官府有勉強Pa-lan e5 生番去扑hit內山e5 庄。Pa-lan生番真歡喜，因為若thai5 著頭人e5 ，官府beh 賞5百箍。
一月日前，文姑娘佮洪姑娘有去霧社，抵hit陣官府m7 准in 去Pa-lan，因為hit 25人e5 頭殼有縛ti7 竹篙，m7 敢hou7人客看。阮這pang 去，頭殼已經埋了，m7-ku2竹篙猶ti7-hia。照警察hit陣ka7 阮講生番有信神明。縛頭殼e5 所在有一個台仔，台仔頂有排黍仔、蕃薯、肉，hou7神thang 食。竹篙也有縛草一in、一in，意思是做樓梯hou7 hiah-e5 已經死e5 人thang peh上做成神。 生番若是thai5 人，就有提頭殼內e5 腦髓出來食，意思是向望會較勇猛，較有氣力。Koh 有食一塊仔嘴phoe2 抑是頷頸e5 肉，顯明in 會 koh 再thai5 別人。現時這款e5 歹，官府m7 准，m7-ku2有時有偷thai5。
論其餘e5 風俗真好。生番一概無偷提別人e5 物。第七條誡也罕得犯著。若抵著，hit人e5 親人真受氣，m7 認伊，趕伊出，扑傷重，thai5 伊也敢。查甫人也m7-bat娶兩個某。娶e5 禮數佮台灣e5 略仔相像，不過若娶了，翁某就離開in父母厝，另外起一間thang toa3。
阮對Pa-lan轉來霧社有停ti7 學校。這間學校有設已經14年e5 久。先生也有e5 對設教到今。In 生番e5 話真gau5 講，連hia e5 警察也著會曉，才會thang 擔當in e5 責成。現時學nih8 e5 學生有百出個，查甫查某攏有。hit早起iau2-boe7到點，所以囡仔ti7 外面 teh chhit-tho5。先生用好禮款待阮，阮就請伊叫學生入學hou7阮看。囡仔代先有唱日本歌幾若條，後來先生就寫幾若款e5 算術ti7 烏pai5，叫學生一人一人來算。囡仔活動，真歡喜，也是gau5 算，攏無錯，碼子也sui2。Koh 再後來先生有問國語幾若項e5 事誌，這款四年生真gau5 應，國語gau5 講。阮坐ti7 囡仔e5 對面，看in e5 面紅紅sui2-sui2 ，in 也真致意真活動，真愛讀冊。
到 9 點，阮有起身轉去埔社。Hit日四舖e5 路有步lian2，到下晡4、5點有到位。Hit日ti7 路nih8，王先生佮阮e5 心be7 免得憂悶，大煩惱，因為阮看hia e5 生番無路thang bat 上帝。照阮hit日議論e5，咱教會敢無thang 分咱e5 道理hou7 in 聽？咱已經得著真實e5 道理、咱敢m7 著hou7 chiah-e5 山nih8 e5 生番有機會thang 聽？Kiam2-chhai2 有看報e5 人愛講，M7-ku2咱無夠額傳道，咱e5 台灣iau2未有齊備聽著道理、咱thai3 會hou7內山e5 生番聽？
兄姊啊！咱台灣人其實iau2-boe7有齊備聽，m7-ku2咱海嶼聽道理e5 台灣人約略有三萬人，敢無thang 家己直直傳，直直引chhoa7 到世俗人會攏聽著？
今咱e5 救主耶穌有講，「Lin2去普天下傳福音hou7萬百姓。」咱有趁伊e5 命令抑未？照想iau2-boe7，因為生番m7-bat聽耶穌e5 名。Koh 馬太24章14節有講，「這個天國e5 福音beh 傳到通天下，做干證ti7 萬邦；hit時末期就到。」所以咱若無趁耶穌e5 命令hou7生番thang 聽，耶穌著ian5-chhian5。耶穌e5 話明明，驚了咱若m7 甘願傳hou7生番聽，是若親像阻擋耶穌 koh 來。 抑是來講，耶穌若liam5-piN koh 來，咱an2-chaiN2樣有面thang 接納伊，因為咱e5 道理囥teh閒，無分hou7生番thang 得著救。 咱e5 牧師、傳道以及同著磨e5 會友，若本身去看霧社e5 生番，我敢講liam5-piN有大欣慕beh hou7 in 有份ti7 咱得著道理e5 福氣。致意請咱教會求上帝開路，向望有好膽熱心e5 人歡喜獻身去傳播。
「我是世間e5 光，」<BR>「Lin2是世間e5 光。」
(台南教會報第433卷，1921年4月) 
</HL>