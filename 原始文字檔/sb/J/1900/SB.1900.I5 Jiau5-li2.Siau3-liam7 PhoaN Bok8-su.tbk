<CL>
  Goa2 kin7-jit8 tui3 Tai5-oan5 chiap-tioh8 chit8 tiuN iu-bun7 e5 phoe, chiu7 chai peng5-sou3 sou2 him-bou7 e5 PhoaN Bok8-su i2-keng koe3-ong2. Lun7-kau3 PhoaN Bok8-su sit8-chai7 si7 goa2 put-tek-put tioh8 eng7 choan5-sim lai5 thiaN3-thang3 him-bou7, chun-keng3 i chhin-chhiuN7 goa2 e5 chhin-hiaN chit8-poaN--lah. Goa2 ia7 tek-khak chai ti7 Tai5-oan5 chiong3 kau3-hoe7 kap Ki-tok-tou5 bo5-m7 ui7-tioh8 i koe3-ong2 lai5 siong-pi. SiuN7 PhoaN Bok8-su chai7-seN u7 che7-che7 ho2 tek-heng7. I e5 chun5-sim si5-siong5 tek-khak beh chhoe7 tak8-ho7 e5 ki-hoe7 lai5 li7-ek kau3-hoe7 lai7-goa7 e5 lang5. Koh i ho2 tek-heng7 tiong-kan kai3 hian2-beng5--e5, chiu7-si7 seng5-sim ki5-to2 che7-che7 si5; pat8-lang5 i2-keng khun3, i iau2-ku2 teh ki5-to2. Che tai7-chi3 sit8-chai7 si7 phang-phang thang chheng3-kau3 thiN-teng2, siong7-te3 tiaN7-tioh8 hoaN hi2 chiap-lap8, in-ui7 i u7 hit-ho7 keng3-khian5 e5 sim--lah. Na7-si7 i iu7-koh si5-si5 choan-bu7 hak8-sip8 Siong7-te3 e5 Seng3-keng, che hoat sit8-chai7 e7 kap Siong7-te3 siong-thong, ka-ti7 iah8 e7-tit u7 chai5-leng5 khui3-lat8 lai5 pang-chou7 pat8-lang5 leng5-hun5 e5 khiam3-khoeh. Sou2-i2 bo5 lun7 sim2-mih8 lang5, na7 bo5 si5-siong5 ki5-to2 khin5-khin5 thak8 Seng3-keng, chiu7 be7 tit-thang ho7-cho3 Siong7-te3 e5 ho2 lou5-pok8--lah. 
  Lun7 PhoaN Bok8-su cho3 lang5, tai7-khai3 sou2 cho3 kok hang7 su7, pit-teng7 liu5-sin5 chu3-sim, chiaN3 ti3-kau3 e7 seng5-kong. SiuN7 i ti7 Toa7-oh8 e5 si5, chap8-hun pek-chhiat thak8-chheh, sou2-i2 su7-su7 long2 e7 iaN5-koe3 tang5-phoaN7. Kau3 i cho3 Thoan5-to7 sian-seN e5 si5, chin gau5 kam2-hoa3 lang5 e5 sim, bo5 lun7 i sou2 kau3 to2-ui7 e5 hoe7-tng5, to long2 tit-tioh8 che7 lang5 lai5 thiaN chin-li2. Koh khng3 lang5 keng3-pai3 Siong7-te3 kai3 u7 ho2 hoat-tou7, iu7 pek-chhiat bian2-le7 lang5 chhut-lat8 lai5 pang-chan7 Seng3-hoe7. Tng i ti7 Tiong-oh8 cho3 sian-seN e5 si5, ka3 chheh chap8-hun chhut-lat8 hou7 hak8-seng toa7 tit-tioh8 li7-ek; koh-khah iau3-kin2--e5, ai3 in2-chhoa7 hak8-seng kin2-kin2 kui Ia5-sou. Chiau3 goa2 teh siuN7, chhin-chhiuN7 chit-ho7 chin7-lek8 e5 hu3-su7 chin-chiaN3 si7 lan5-tek--lah. 
  Tng Tai5-lam5 taN-chiah siat Tai7-hoe7 e5 si5, i chap8-hun chin7-lat8 pang-chou7, in-ui7 i u7 toa7 kian3-sek, sou2-i2 u7 toa7 kong-hau7, e7-tit seng5-chiu7 sou2 siat e5 sin hoat-tou7. Kau3 Tai7-hoe7 soan2 i cho3 Bok8-su liau2-au7, kang-hu koh khah toa7 lo5-hoan5, in-ui7 i sou2 tioh8 liau7-li2--e5 u7 kau3-ui7 hoe7-tng5, tok8-tok8 i bo5 hiam5 kan-khou2, koat-i3 ai3 chin7 i e5 pun2-hun7. Na7-si7 an2-ni lan2 chiah-e5 sou2 thiaN3-thang3 him-bou7 e5 PhoaN Bok8-su kham hou7 che7-che7 lang5 chun-keng3, in-ui7 i siong5-siong5 hian2-chhut un-jiu5 khiam-sun3 e5 bou5-iuN7. Koh kok-su7 u7 chhin-chhiuN7 lan2 tai7-seng sou2 chhim thiaN3 e5 Thou5 Bok8-su chit8-poaN-iuN7, ia7 thang ho7-cho3 kap Mou5-se siang7 chit8-lui7 e5 lang5--lah. 
  Put-lun7 sim2-mih8 lang5 na7 kap i saN-bat tek-khak o-lo2 i e5 ho2 phin2-heng7, in-ui7 i sou2 kiaN5 e5 su7 kham cho3 lan2 e5 bou5-iuN7--lah. Siat-su2 lan2 chiah-e5 choan-sim oa2-kho3 Siong7-te3, ia7 thang cho3 u7 lou7-eng7 e5 lang5, chiu7 kap PhoaN Bok8-su bo5 koh-iuN7--lah. 
  Siong7-te3 in-ui7 i e5 chin7-tiong sin3-sit8, iah8 tek-khak siuN2-su3 i eng5-kng be7 pai7-hoai7 e5 bian2-liu5. I chai7-seN sin-the2 u7 che7-che7 kan-lan5 khun3-khou2, tok8-tok8 taN chit8-e7 i kau3 e5 sou2-chai7, tek-khak tit-tioh8 eng2-oan2 thoat-li7 peN7-thiaN3 chai-lan7, lai5 hiong2-siu7 eng2-oan2 e5 peng5-an--lah. I chai7 se3-kan e5 si5 jiat8-sim kap Ia5-sou saN kiat-lian5, taN ti7 Thian-tong5 kap Chu2 cho3-hoe2 toa3, tek-khak tit-tioh8 chiau5-pi7 e5 hok-khi3--lah. Siat-su2 lan2 tai7-ke sou2 kiaN5 tak8-hang7 su7, e7 jiat8-sim ai3 keng3 Ia5-sou, chiu7 lan2 e5 hok-khi3, iah8 tek-khak chhiong-chiok--lah. Ng3-bang7 liat8-ui7 cho3-hoe2 tit-tioh8 che chin po2-poe3 e5 li7-ek, chin-chiaN3 si7 sim sou2 goan7. 
  Choan-choan kia3 hou7 liat8-ui7 e5 Kau3-su7 kap hiaN-ti7 chi2-moe7 kong-ke khoaN3. 
  (Tai5-oan5 Hu2-siaN5 Kau3-hoe7-po3 te7 178 koan3, 1900 ni5 1 geh8) 
</CL>
<HL>

我近日tui3台灣接著一張憂悶e5批，就知平素所欣慕e5潘牧師已經過往。論到潘牧師實在是我不得不著用全心來疼痛欣慕，尊敬伊親像我e5親兄一般--lah。我也的確知ti7 台灣眾教會kap基督徒無 m7 為著伊過往來傷悲。想潘牧師在生有濟濟好德行。伊e5 存心時常的確beh chhoe7逐號e5機會來利益教會內外e5 人。Koh伊好德行中間kai3 顯明--e5，就是誠心祈禱濟濟時；別人已經睏，伊iau2-ku2 teh祈禱。Che 代誌實在是芳芳thang chheng3到天頂，上帝定著歡喜接納，因為伊有hit號敬虔e5心--lah。但是伊又koh時時專務學習上帝e5聖經，che法實在會kap上帝相thang，家己亦會得有才能氣力來幫助別人靈魂e5欠缺。所以無論甚物人，若無時常祈禱勤勤讀聖經，就be7 tit-thang號做上帝e5好奴僕--lah。 
論潘牧師做人，大概所做各項事，必定留神注心，正致到會成功。想伊ti7 大學e5時，十分迫切讀冊，所以事事攏會贏過同伴。到伊做傳道先生e5時，真gau5感化人e5心，無論伊所到to2位e5會堂，to攏得著濟人來聽真理。Koh勸人敬拜上帝kai3有好法度，又迫切勉勵人出力來幫贊聖會。當伊ti7 中學做先生e5時，教冊十分出力hou7 學生大得著利益；koh較要緊--e5，愛引chhoa7學生緊緊歸耶穌。照我teh想，親像這號盡力e5赴事真正是難得--lah。 
當台南今才設大會e5時，伊十分盡力幫助，因為伊有大見識，所以有大功效，會得成就所設e5新法度。到大會選伊做牧師了後，功夫koh 較大勞煩，因為伊所著料理--e5有9位會堂，獨獨伊無嫌艱苦，決意ai3盡伊e5本分。但是an2-ni咱chiah-e5 所疼痛欣慕e5潘牧師堪hou7濟濟人尊敬，因為伊常常顯出溫柔謙遜e5模樣。Koh 各事有親像咱代先所深疼e5涂牧師一般樣，也thang號做kap摩西像一類e5人--lah。 
不論甚物人若kap伊相bat的確o-lo2伊e5好品行，因為伊所行e5事堪做咱e5 模樣--lah。設使咱chiah-e5 專心倚靠上帝，也thang做有路用e5人，就kap潘牧師無各樣--lah。 
上帝因為伊e5 盡忠信實，亦的確賞賜伊榮光be7敗壞e5冕旒。伊在生身體有濟濟艱難困苦，獨獨今一下伊到e5所在，的確得著永遠脫離病疼災難，來享受永遠e5平安--lah。伊在世間e5時熱心kap耶穌相結聯，今ti7 天堂kap主做伙toa3，的確得著齊備e5福氣--lah。設使咱逐家所行逐項事，會熱心愛敬耶穌，就咱e5福氣，亦的確充足--lah。向望列位做伙得著che真寶貝e5利益，真正是心所願。 
專專寄hou7 列位e5教士kap兄弟姊妹公家看。 
(台灣府城教會報第178卷，1900年1月) 
</HL>