<CL>
TaN chhi3-siuN7 hong-siok8, sng3-si7 chin-che7 khoan2. Kok-kok to u7 koh-iuN7, chhin-chhiuN7 goa7-kok lang5 thau5-mng5 si7 chiong chian2--e5. Tiong-kok kap Tai5-oan5 si7 eng7 thi3 si3-ui5 lau5 tiong-ng; a2-si7 chheng7-chhah iah8 put-tong5, khiok si7 chit8-ui7 chit8-ui7 e5 khoan2, m7-bian2 kong2 sim2-mih8 kok khah-tioh8, ki5-tiong tak8-ui7 eng2 u7 ho2--chhu3 ti7-teh.
TaN chhiaN2 chiong lan2 pun2-te7 e5 hong-siok8 kap khian3-sng2 lai5 saN-kap gi7-lun7 kui2-ku3. Chong2-si7 u7-e5 si7 bo5 sim2-mih8 thang hiam5, na7-si7 u7-e5 chin m7-ho2; chhin-chhiuN7 hian7-kim pai3-put8 e5 khoan2 chin m7-ho2 khoaN3, bo5 lun7 tu2-tioh8 sim2-mih8 chai-eh, chiu7 sim seN-chhut chhai-gi5 kong2, si7 thiN-khi3 m7-ho2, a2-si7 sim2-mih8 iau-chiN kui2-koai3 jip8 keng2-lai7. Ui7-tioh8 an2-ni chiu7 kng-put8 iu5-ke koaN2-kui2, tai7-ke pang3-sak kan-ki2 thau5-lou7 liau2-chiN5 chin-che7; an2-ni tai7-ke chin hoaN-hi2 chhin-chhiuN7 hit-e5 hoan7-tioh8 kui2 e5, theh8 chioh8-thau5 ka-ti7 siong, liah8-cho3 eng5-kng khoai3-lok8 (Kho2 5:5).  In an2-ni si7 chhin-chhiuN7 chheN-me5 teh kng pian3-sui7, long2 m7-chai oah8-lang5 teh kng sim2-mih8; sit8-chai7 chin kho2-lian5, long2 m7-chai chit-ho7 chai-eh si7 tui3 Siong7-te3 lai5, ai3 beh kio3 lang5 hoan2-hoe2 khi3-sia5 kui-cheng3. 
Koh chit8-hang7 khah m7-ho2 e5 khoan2, chiu7-si7 lang5 na7 seN cha-bou2 gin2-a2 chiu7 phah-si2. Lun7-kau3 chhut chit-ho7 ok-tok8 chan5-jim2 e5 sim, pi2 khim5-siu3 si7 khah li7-hai7.  Khim5-siu3 sui si7 phaiN2 iau2-ku2 m7-kam hai7-si2 kiaN2; na7-si7 lang5 pi2 khim5-siu3 si7 khah ti3-sek, choaN2-iuN7 jim2-sim lai5 hai7-si2 kiaN2; iu7-koh m7-si7 hit-ho7 gong7-gong7 e5 peh-seN3 u7 an2-ni, chiu7 hit-ho7 beng5-li2 tat8-to7 e5 lang5 iah8 bat an2-ni. M7-na7 si7 bo5 thiaN to7-li2 e5 lang5 bat an2-ni, chiu7 thiaN to7-li2 e5 lang5 iah8 bat koh cho3 chit ho7 su7. Lang5 cho3 chit ho7 su7, choe7 kap thai5 lang5 bo5 koh-iuN7, in-ui7 Siong7-te3 chiong kiaN2-ji5 siuN2-su3 lang5, lang5 tek-khak m7 thang hun-piat8 si7 cha-pou a2-si7 cha-bou2, tek-khak tioh8 hoaN-hi2 the3 Siong7-te3 iuN2-chhi7 ka3-si7. Iah8 ng3-bang7 tui3 lan2 thiaN to7-li2 e5 lang5 kiaN5 hou7 se3-siok8 lang5 khoaN3-iuN7, chiah ng3-bang7 chit-ho7 su7 e7 soah. 
Lun7-kau3 PeN5-pou lang5 in u7 chit8 hang7 put-chi2 m7-ho2, chiu7-si7 in ke3-chhoa7 put-chi2 loan7, chit8 e5 lang5 chhoa7 kui2-na7-e5 si7 in-ui7 chhoa7 koe3 bo5 loa7-ku2 liam5-piN soah, chiu7 cha-pou--e5 koh chhoa7, cha-bou2--e5 koh-ke3; u7-e5 kiam2-chhai2 chhoa7 goeh8 goa7 jit8, chiu7 sui5-lang5 ka-ti7 taN2-sng3. Che si7 pai7-hoai7 jin5-lun5 u3-siok8. Chong2-si7 lan2 thiaN to7-li2 e5 hiaN-ti7 chi2-moe7, tioh8 chai na7 an2-ni si7 chin bo5 hap8 Siong7-te3 e5 to7-li2; in-ui7 Siong7-te3 khi2-thau5 chhong3-cho7 lang5, hou7 lang5 phit-phoe3 ang-bou2 si7 kau3 chit8-si3-lang5; iah8 si7 it-lam5 it-lu2 na7-tiaN7 (Ma2-thai3 19:4).  TaN lan2 thiaN to7-li2 e5 lang5 tioh8 siuN7 lan2 si7 chhin-chhiuN7 si2, seng-khu, leng5-hun5 long2 si7 Ki-tok hou7 lan2 (Ka-liap8-thai3 2:20; Lo5 6:6).
Koh chheN-hoan e5 hong-siok8 bat thiaN-kiN3 kong2, in e5 gin2-a2 na7 chhut-chu, chiu7 liah8 khi3 chui2-piN chiong thou5-soa lu3, eng7 chui2 se2 chiu7 e7 ho2.  Iu7-koh in na7 tu2-tioh8 un-ek8, chiu7 chhut-khi3 thai5-lang5 chiu7 un-ek8 e7 soah.  Hiah e5 chhut-khi3 thai5-lang5--e5, na7 thai5-u7 chiah kaN2 to3-lai5, na7 si7 thai5-bo5, chiu7 soa3 m7-kaN2 to3-lai5, in-ui7 kiaN lang5 chhio3, kong2 bo5 eng-hiong5. 
Cheh-khi3 lang5 siong5 ti7 chit e5 saN-goeh8 chhe saN teh siu2 cheh; chit-e5 ku2 soa3 seng5-chu7-jian5, m7-chai tui3 to2-ui7 siat-khi2, kan-ta se3-thoan5-se3 na7-tiaN7.  Kiu3-kham3 chit e5 cheh, si7 tui3 ti7 Han3-tiau5 e5 si5 u7 chit8 e5 lang5, seN3 Bang5 mia5 Tek-kong, i in-ui7 lau7 si5-koaN to3-lai5 chhu3-nih8.  Kau3 chit e5 chheng-beng5 jit8 i u7 chhoa7 i e5 bou2-kiaN2 khi3 thiong2-soaN, u7 soa3 toa3 mih8-chiah8; chong2-si7 i beh chiah8 e5 tai7-seng u7 seng che3 chou2-sian, che3-liau2 chiu7 toa3 hia cho3-hoe2 lim-chiah8.  Chong2-si7 au7-lai5 e5 lang5 soa3 khoaN3 hit e5 iuN7, chiu7 ke chhong3 chiah e5 seng-le2 kim, hiuN, choa2, chek lai5 teh che3 bong7. 
Koh ti7 Chin3-tiau5 e5 si5, u7 chit8 lang5 seN3 Kai3 mia5 Chu2-chhui, i hok8-sai7 Chin3 Bun5-kong.  Chiau3 chheh-nih8 kong2 Chin3 Bun5-kong chhut-goa7 u7 chap8-goa7 ni5 tu2-tioh8 bo5 thang chiah8.  Chit e5 Kai3 Chu2-chhui chiu7 koah i e5 kha-thui2-bah hou7 Chin3 Bun5-kong chiah8.  Au7-lai5 Chin3 Bun5-kong koh to3-lai5 pun2-kok, kap i chhut-goa7 e5 jin5-sin5 long2 u7 tit-tioh8 siuN2; na7-si7 chit e5 Chu2-chhui siuN2 bo5 tioh8; I ui7-tioh8 an2-ni chiu7 kap i e5 lau7-bo2 khi3 bih ti7 Bian5-san.  Chin3 Bun5-kong chiu7 beh chhiaN2 i chhut-lai5, i m7 chhut-lai5 chiu7 pang3-hoe2 ka7 i sio soaN, i m7 chhut-lai5 chiu7 soa3 hou7 hoe2 sio-si2.  Chin3 Bun5-kong pi-ai i hou7 hoe2 sio-si2; hit-si5 tu2-tu2 si7 chheng-beng5 cheng5 saN jit8, Bun5-kong soa3 beng7-leng7 peh-seN3 chheng-beng5 cheng5 saN-jit8 tioh8 pi7-pan7 sek8 mih8 thang chiah8, chiu7 kim3 hoe2-ian, sou2-i2 ho7-cho3 han5-sit8-chiat.  Chiau3 chheh teh pian7-pok kong2, Chin3 Bun5-kong kin-te3 e5 jin5-sin5 bo5 chit e5 lang5 e5 mia5.  Chong2-si7 ti7 Su2-ki3 khiok u7 chit8 ku3 teh chi2 chit e5 lang5.  Na7-si7 kou2-cha2 lang5 beng5-beng5 pian7-pok kong2 chit tiau5 e5 to7-li2 be7 sin3-tit, in-ui7 Bun5-kong e7 iau, i pun2-sin kiam2 be7 iau.  ChaiN2-iuN7 e7 thang koah ka-ti7 e5 kha-thui2 bah, lai5 chhi7 Bun5-kong iau2-ku2 be7-si2; che koat-toan3 be7 sin3-tit.  TaN kou2-cha2 lang5 beng5-pek8 kong2 bo5-iaN2, na7-si7 chit-si5 tek-khak m7-thang saN than3 saN han2.
Ti7 lan2 chia hit e5 chiaN-goeh8 chhe-it hit-jit8 lang5 ai3 kong2 ho2-oe7, m7-ai3 kong2 phaiN2-oe7.  A2-si7 ti7 hit-jit8 bo5 ai3 lang5 chiah8-am2 tioh8 lim te5, si7 in-ui7 hit-jit8 na7 chiah8-am2, au7-lai5 na7 khi3 lang5 tau, chiu7 e7 tu2-tioh8 loh8 hou7.  Iu7 hit jit8 ia7 m7 thang sau3 lai7-bin7, kong2 hit-jit8 si7 sau3-chiu2 cho3 seN-jit8; a2-si7 hou7-teng7-thau5 hit jit8 ia7 m7 thang che7, in-ui7 hit-jit8 kong2 si7 hou7-teng7 cho3 seN-jit8.  Chong2-si7 ti7 chit kui2-jit8-lai7 lang5 mi5--si5 bo5 pun5-hoa hoe2, kong2 sin5 khi3 thiN-teng2, iau2-boe7 to3--lai5, tioh8 kau3 chiaN-goeh8 chhe-si3 chiah e7 to3--lai5; ti7 chhe-si3 e7-pou chiu7 chih sin5.  Kau3 chhe-gou7 e5-hng hit am3, chiu7 cha2-cha2 hoe2 tioh8 pun5-sit; si7 in-ui7 hit mi5, niau2-chhu2 teh ke3 cha-bou2-kiaN2.  Lang5 eng7 chit e5 hoat-tou7 i3-su3 si7 beh hou7 niau2-chhu2 poah8-chih kha-kut, chiah m7-bian2 hou7 i seN-thoaN3 chin-che7. Iu7-koh ti7 chit e5 chiaN goeh8 si5, na7 thau5 chit8-pai2 lui5-tan5, lang5 ti7 mng5-siN3-au7 tui5, long3; in-ui7 ti7 mng5-siN3-au7 u7 kau2-hia7-eng3, lang5 na7 cheng, chiu7 hiah e5 kau2-hia7-khang e7 cheng-bat8-khi3, chiu7 kau2-hia7 be7 thang chhut-jip8, hou7 i si2 ti7 khang-lai7, chiah e7 bo5 kau2-hia7.  Ia7 u7 lang5 kong2, si7 beh hou7 lui5 be7 tit thang khi2--lai5.
Koh ti7 chit-e5 chiaN-goeh8 chap8-gou7 mi5; lang5 kong2 si7 siong7-goan5-mi5, hit e5-hng lang5 ai3 tiam7 tak8-hang7 e5 koe-chi2, kong2 chap8-gou7 mi5 cheng3-koe e7 teh to2-piN5.  Che si7 sui5-chai7 lan2 kong2.
Hai7-ah! lan2 pun2-te7 e5 phaiN2 hong-siok8 siong7-chhiaN2 pang3 iau2-boe7 e7 li7; taN chiu7 koh ke-thiN kui2-na7 hang7 e5 phaiN2, m7 chai beh kau3 to2-ui7 ui5-chi2.  Lun7 Jit8-pun2 lang5 e5 hong-siok8 ia7 si7 chin phaiN2, si7 lan2 tai7-ke chhin-bak8 teh khoaN3, tai7-liok8 tiah chit8 hang7 lai5 kong2 chiu7-si7 in chiah8 chiu2 e5 phaiN2-khoan2.  Lan2 tioh8 se3-ji7 m7-thang chiau3 hit-ho7 phaiN2 bou5-iuN7, in-ui7 chiu2 e5 hai7 si7 kong2 oh-tit chin7.
TaN lan2 chhut-si3 ti7 chit e5 si5-chun7 m7-thang m7 kin2-sin7.  Na7 beh kin2-sin7, tek-khak tioh8 kap Ki-tok saN-lian5, chiong I cho3 saN lai5 chheng7-teh, ng3-bang7 tit-tioh8 Chu2 e5 lat8 chan7 lan2 tai7-ke.
(Tai5-oan5 Hu2-siaN5 Kau3-hoe7-po3 te7 180-181 koan3, 1900 ni5 3-4 geh8) 
</CL>
<HL>

今試想風俗，算是真濟款。各國都有各樣，親像外國人頭毛是將剪--e5。中國佮台灣是用剃四圍留中央；抑是穿插亦不同，卻是1位1位e5款，m7 免講甚物國較著，其中逐位永有好--處ti7-teh。
今請將咱本地e5風俗佮khian3-sng2  來相佮議論幾句。總是有e5是無甚物thang嫌，但是有e5 真 m7 好；親像現今拜佛e5款真m7 好看，無論抵著甚物災厄，就心生出猜疑講，是天氣 m7 好，抑是甚物妖精鬼怪入境內。為著an2-ni就扛佛遊街趕鬼，逐家放sak kan-ki2 頭路了錢真濟；an2-ni逐家真歡喜親像hit個犯著鬼e5，提石頭家己傷，掠做榮光快樂（可5：5）。In an2-ni是親像青瞑teh 扛半遂，攏 m7 知活人teh扛甚物；實在真可憐，攏 m7 知這號災厄是tui3上帝來，ai3 beh 叫人反悔去邪歸正。
Koh一項較 m7 好 e5 款，就是人若生查某囡仔就扑死。論到出這號惡毒殘忍e5心，比禽獸是較厲害。禽獸雖是歹iau2-ku2 m7甘害死子；但是人比禽獸是較智識，怎樣忍心來害死子；又koh m7 是hit號憨憨e5百姓有an2-ni；就hit號明理達道e5人亦bat an2-ni。M7-na7是無聽道理e5人bat an2-ni，就聽道理e5人亦bat koh做這號事。人做這號事，罪佮thai5 人無各樣，因為上帝將子兒賞賜人，人的確 m7 thang分別是查甫抑是查某，的確著歡喜替上帝養飼教示。亦向望tui3咱聽道理e5人行hou7 世俗人看樣，才向望這號事會煞。
論到平埔人in有1項不止 m7 好，就是in嫁娶不止亂，1個人娶幾若個是因為娶過無偌久liam5-piN 煞，就查甫--e5 koh娶，查某--e5 koh嫁；有e5 kiam2-chhai2 娶月外日，就隨人家己打算。Che是敗壞人倫污俗。總是咱聽道理e5兄弟姊妹，著知若an2-ni是真無合上帝e5道理；因為上帝起頭創造人，hou7人匹配翁某是到1世人；亦是一男一女na7-tiaN7（馬太19：4）。今咱聽道理e5人著想咱是親像死，身軀、靈魂攏是基督hou7 咱 （加拉太2：20；羅6：6）。
Koh生番e5風俗bat聽見講，in e5囡仔若出珠 ，就掠去水邊將塗沙lu3 ，用水洗就會好。又koh in若抵著瘟疫，就出去thai5 人就瘟疫會煞。Hiah e5 出去thai5人--e5，若thai5有才敢倒來，若是thai5 無，就煞m7 敢倒來，因為驚人笑，講無英雄。
節氣人常ti7 這個3月初三teh守節；這個久續成自然，m7 知tui3佗位設起，kan-ta世傳世na7-tiaN7。究勘 這個節，是tui3 ti7 漢朝e5時有1個人，姓芒名得功，伊因為老辭官倒來厝nih8。到這個清明日伊有chhoa7伊e5 某子去塚山，有續帶物食；總是伊beh食e5第先有先祭祖先，祭了就toa3 hia做夥lim食。總是後來e5人煞看hit個樣，就加創chiah e5牲禮、金、香、紙、燭來teh祭墓。
Koh ti7 晉朝e5時，有一人姓介名子推，伊服事晉文公。照冊nih8講晉文公出外有十外年抵著無thang食。這個介子推就割伊e5 腳腿肉hou7 晉文公食。後來晉文公koh倒來本國，佮伊出外e5人臣攏有得著賞；但是這個子推賞無著；伊為著an2-ni就佮伊e5 老母去bih ti7 綿山。晉文公就beh請伊出來，伊 m7出來就放火ka7伊燒山，伊m7 出來就續 hou7 火燒死。晉文公悲哀伊hou7 火燒死；hit時抵抵是清明前3日，文公續命令百姓清明前3日著備辦熟物thang食，就禁火煙，所以號做寒食節。照冊teh辯駁講，晉文公跟te3 e5人臣無這個人e5名。總是ti7史記卻有1句teh指這個人。但是古早人明明辯駁講這條e5道理be7信tit，因為文公會枵，伊本身敢 be7枵。怎樣會thang割家己e5 腳腿肉，來飼文公iau2-ku2 be7死；che決斷be7信tit。今古早人明白講無影，但是這時的確m7-thang 相趁相喊。
Ti7 咱chia hit個正月初一hit日人愛講好話，m7 愛講歹話。抑是ti7 hit日無愛人食am2著lim茶，是因為hit日若食am2，後來若去人兜，就會抵著落雨。又hit日也 m7 thang掃內面，講hit日是掃帚做生日；抑是戶碇頭hit日也m7 thang坐，因為hit日講是戶碇做生日。總是ti7 這幾日內人暝--時無歕hoa火，講神去天頂，iau2-boe7倒--來，著到正月初4才會倒--來；ti7 初4 e7晡就接神。到初5 e5昏hit暗，就早早火著歕熄；是因為hit暝，老鼠teh嫁查某子。人用這個法度意思是beh hou7 老鼠跋折腳骨，才m7 免hou7 伊生湠真濟。又koh ti7 這個正月時，若頭1擺雷tan5，人ti7 門扇後搥，撞；因為ti7門扇後有kau2-hia7壅，人若cheng，就hiah e5 kau2-hia7空會cheng密去，就kau2-hia7 be7 thang出入，hou7 伊死ti7 空內，才會無kau2-hia7。也有人講，是beh hou7 雷be7 得thang起--來。
Koh ti7 這個正月十五暝；人講是上元暝，hit e5昏人愛tiam7  逐項e5瓜籽，講十五暝種瓜會teh倒棚。Che是隨在咱講。
害ah！咱本地e5歹風俗尚且放iau2-boe7會離；今就koh加添幾若項e5歹，m7 知beh到佗位為止。論日本人e5風俗也是真歹，是咱逐家親目teh看，大略摘1項來講就是in食酒e5歹款。咱著細膩 m7-thang照hit號歹模樣，因為酒e5害是講oh得盡。
今咱出世ti7 這個時陣 m7-thang m7 謹慎。若beh謹慎，的確著佮基督相連，將伊做衫來穿teh，向望得著主e5力贊咱逐家。
（台灣府城教會報第180~181卷，1900年3~4月）
</HL>