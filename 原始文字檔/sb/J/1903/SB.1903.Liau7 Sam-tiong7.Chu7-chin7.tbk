<CL>
Jit8-pun2-kok e5 hong-siok8 u7-e5 lan2 khoaN3 cho3 m7-ho2; chiong5-tiong chit8-hang7 chiu7-si7 chu7-chin7 e5 su7. In chu7-chin7 e5 in-toaN khah-siong5 si7 in-ui7 lam5-lu2 saN i3-ai3 bo5 chiaN5 sim-goan7; a2-si7 khiam3 lang5 gin5 bo5 thang heng5; hoan7-tioh8 kok-hoat, kiaN chiah8-choe7 hit-ho7. Koh in chu7-chin7 e5 hoat,peng5-siong5 si7 eng7 soh, to,chheng3 lai5 chu7-chin7; a2-si7 hou7 hoe2-chhia kauh-si2. Lun7 tui3 chit-ho7 lai5 si2, ti7 Jit8-pun2-kok tak8-ni5 u7 chin che7. 
Ti7 chit kui2-goeh8-kan ti7 Tang-kiaN e5 Ban7-tiau5-po3 6 goeh8 te7 8 ho7, u7 koh ki3 chit-chan5 chu7-chin7 e5 su7; chong2-si7 i chu7-chin7 e5 in-toaN kap chu7-chin7 e5 hoat-tou7 chham teng2-bin7 sou2 kong2--e5 u7 toa7-toa7 koh-iuN7. TaN kan2-liok8 ki3 ti7 e7-te2. 
Chai7 Jit8-pun2-kok Tang-kiaN ku2-ku2 i2-keng u7 siat Ko-teng2 hak8-hau7; hak8-hau7 lai7 u7 hun che7-che7 hak8-kho, chiu7-si7 Tiat8, I, Li2, Bun5, Hoat, Kang, Long5 chiah-e5; in sou2 hak8-sip8--e5 si7 bo5 saN-tang5, lan2 bian2 long2 kong2. Chhin-chhiuN7 Tiat8-hak8-kho, choan-choan si7 teh kang2-kiu3 ban7-hang7 e5 ti3-sek, lan2 e5 Seng3-chheh in ia7 u7 kang2-kiu3, chong2-si7 bo5 tek-khak u7 sin3. Hit tiong-kan u7 chit8 e5 hak8-seng seN3 Tin5-chhoan mia5 Chho3 ( Fujimuru Misawo ), kin-ni5 18 hoe3; in peh seN3 Na5-ka2, mia5 Thong-se3-si7 (Naka Michiyo),si7 bun5-hak8 u7 mia5-siaN e5 phok-su7. 
Tin5-chhoan jip8 Tiat8-hak8-kho 2, 3 ni5, i e5 chu-chit chin ho2, sou2 hak8-sip8--e5 chin cheng5-kong. Sui-jian5 an2-ni chong2-si7 i chai ban7-hang7 mih8, khah gau5 kang2-kiu3 ia7 si7 che7-che7 be7 hiau2-tit; koh chhong3-cho7 ban7-mih8 e5 Siong7-te3 i ia7 kang2-kiu3 bo5. Se-kok che7-che7 e5 kek-but8-su ia7 si7 an2-ni. Sou2-i2 i chin7-sim ti3-chi3 ai3 siuN7 khoaN3 u7 sim2-mih8 hoat thang lai5 kiong5-kek8 i-e5 ti3-sek, kau3-boe2 bo5; chiu7 chin hoan5-lo2 kan-khou2 kau3 tong3-be7-tiau5. U7 chit8-jit8 ka-ti7 khi3 ti7 Hoa-giam5(Kegon no taki) e5 chui2-chhiang5 tau5-chui2-si2. ( Chit-e5 chui2-chhiang5 kin7 ti7 chit8-e5 chhut-mia5 e5 siaN5, kio3-cho3 Jit8-kong (Nikko). Cheng5-ni5 Pa Sian-siN kap Sian-siN-niu5 u7 bat khi3 hia iu5-lek8 ). Boe7 si2 e5 si5, i ti7 kham3-teng2 u7 tiu5-tu5 thou2-khui3; au7-lai5 pak-khui chhiu7-phoe5 chiu7 sia2 ji7 ti7 chhiu7 e5 ji7-nng5--nih. I e5 oe7 kong2 :－
“ Khoah-toa7--ah ! Chit-e5 thiN-te7. Ku2-tng5 ah! chit e5 kou2-kim. Eng7 5 chhioh sio2-se3 e5 seng-khu kiam2 e7 tit-thang kang2-kiu3 i mah? Ho-le2-sio2 ( chiu7-si7 Tek-kok cho3 Tiat8-hak8 chheh e5 Sian-siN ) chit-e5 Sian-siN sou2 kang2-kiu3 e5 Tiat8-hak8 kau3-boe2 u7 sim2-mih8 lou7-eng7 tat8-chiN5 leh? Ban7-hang7-mih8 pun2-goan5 e5 li2 kan-ta thang eng7 chit8-ku3-oe7 lai5 kong2 i, chiu7-si7 Be7-thang ke2-beng5. TaN goa2 e5 sim phau7-hin7 ut-chut,kau3 chia koat-toan3 beh si2--lah ! I2-keng khia7 ti7 gam5-teng2 sim-tiong u7 siaN2 bo5 peng5-an--leh! chiah chai toa7-toa7 pi-siong kau3-kek8 chiu7-si7 toa7-toa7 khoai3-lok8.” 
Sia2 chiah-e5 oe7 liau2 chiah thiau3-loh8 chui2-chhiang5 si2. Au7-lai5 lang5 khi3 chhoe7 i-e5 sin-si chhoe7 bo5, kan-ta hip I sou2 sia2 e5 ji7, kap i peng5-jit8 e5 siong7, in3 ti7 po3-nih hou7 lang5 khoaN3. 
Lan2 khoaN3 chit-chan5 su7 chiu7 thang siuN7 :－ 
Chit-e5 lang5 i khiok chai ban7-hang7-mih8, se3-kan bo5 lang5 kang2-kiu3 e7-tit-chin7. Che khiok u7 iaN2; chong2-si7 che thang hian2-beng5 ban7-mih8 si7 Siong7-te3 chhong3-cho7, Siong7-te3 e5 pun2-su7 ti3-sek, se3-kan siang7 ti3-sek e5 ia7 be7 chhek-tok8 pi2-pheng7 tit ( thang khoaN3 I Lim5 1 : 25; Iok-pek 26 : 36 : 22, 37 : 41 : ) Thang ka3-si7 lan2, Siong7-te3 hiah toa7 koan5-leng5, lan2 tioh8 keng3-hok8 chun-chong5. 
I sui-jian5 u7 ti3-sek thiaN to7-li2 kang2-kiu3 to7-li2, iau2-ku2 m7-bat Siong7-te3 cho3 ban7 ti3-sek e5 goan5-pun2 lai5 keng3-ui3 I ( Chim-gian5 1:7 ), ti3-kau3 chit8-si5 kheng-seng chu7-chin7. Che si7 hou7 lan2 chai lang5 m7-bat Siong7-te3, bo5 keng3-ui3 Siong7-te3 si7 chin chham2, sui-jian5 ti3-hui7, kiu3-sit8 si7 gu5-chhun2 ( I Lim5 1 : 9, 10 ). Lan2 bat Siong7-te3 lai5 keng3 I, si7 chin u7 hok-khi3. Seng3-keng kong2, Keng3-ui3 Siong7-te3 chiu7-si7 ti3-hui7; tu5 khi3 phaiN2 chiu7-si7 chhang-mia5 ( Iok-pek 28:28 ); che chin-chiaN3 u7 iaN2. Iu7-koh hou7 lan2 siuN7, lang5 kan-ta thiaN to7-li2, bat to7-li2, na7 si7 bo5 sin3, bo5 tit-tioh8, an2-ni lai5 si2--khi3 si7 chin ong2-khut, ho5-hong3 thang ka-ti7 chu7-chin7 mah? Na7 kong2, “ Cha2-khi2 thiaN to7-li2 e5-hng chiu7 kho2-i2 si2 ”, chong2 kaN2 m7-si7 chit-e5 ke2-soeh. Lan2 hian7-si5 oah8--teh thiaN to7-li2 e5 lang5, tioh8 chhi3-mng7 khoaN3 lan2 u7 sin3 boe7 ? ( II Lim5 13 : 5 ) Na7 boe7, tioh8 koaN2-kin2 sin3, na7 bo5 chit8 cha2-am3 kan na7 put-chheh si2--khi3 , si7 kai3 m7-tat8; hit-si5 hoan2-hoe2 si7 ti5--liau2.
I kan-ta beh kho3 ka-ki7 e5 ti3-sek lai5 kang2-kiu3, sou2-i2 m7-bat Siong7-te3. (Thang khoaN3 I Lim5 1: 21-26, Lou7 10: 21-22). Che si7 hou7 lan2 chai, lang5 beh kang2-kiu3 bang7-but8 e5 li2 tioh8 jin7 Siong7-te3 choe3 cho7-but8-chu2 lai5 kang3-hok8 i, kui eng5-kng i, chiah khah e7 beng5. Lan2 beh kang2-kiu3 Siong7-te3 e5 to7-li2 ia7-si7 an2-ni. Koat-toan7 m7-thang kho3 ka-ki7 e5 ti3-sek; tioh8 jin5-ai3, chheng-khi3, i3-su3 sian7-liong5, sin3 Chu2 bo5 ke2 chiah e7 bat; na7-bo5 si7 khang-khang (I The5 1: 5). KaN2 m7-si7 chhin-chhiuN7 chit-e5 lang5 kan-ta phin7 khu-khu e5 kian3-sek, beh lai5 kang2-kiu3 toa7-toa7 e5 koan5-leng5? Ai--ah! U7 sim2-mih8 koh-iuN7 theh8 le5-khak beh lai5 iuN2 ta hai2-chui2, che7 chiN2-te2 beh lai5 khoaN3 chin7 thiN leh! Kan-ta tou5-hui3-sim-lek8 bo5-chhai2 kui2-na7 ni5 sou2 hak8-sip8 e5 ti3-sek, tiap-a2-ku2 hiat hou7 chui2 lau5--khi3. Chai7 siong7 li7 be7-tit kui eng5 Siong7-te3, hu5-chou7 jin5-kun; chai7 ha7 li7 be7-tit hian2-iong5 pe7-bu2 ti3-im3 kiaN2-sun. Kan-ta chiong 5 chhioh e5 seng-khu chong3 ti7 hi5-pak-lai7, kaN2 m7-si7 chin thang kho2-sioh ah! “Thak8 e5 lang5 eng-kai ti3-i3 siuN7.” (Thai3 14: 15)
(Tai5-lam5 Kau3-hoe7-po3 te7 219 koan3, 1909 ni5 6 geh8) 
</CL>
<HL>

日本國e5 風俗有e5 咱看做m7好；從中1項就是自盡 e5事。In 自盡 e5 因端較常是因為男女相意愛無成心願；抑是欠人銀無thang 還；犯著國法，驚食罪hit號。Koh in 自盡 e5法，平常是用索、刀、銃來自盡；抑是hou7火車kauh死。論tui3這號來死，ti7 日本國逐年有真濟。 
Ti7 這幾月間 ti7 東京e5萬朝報6月第8號，有koh 記這層自盡 e5 事；總是伊自盡 e5 因端佮自盡 e5 法度參頂面所講--e5 有大大各樣。今簡略記ti7 下底。 
在日本國東京久久已經有設高等學校；學校內有分濟濟學科，就是哲、醫、理、文、法、工、農 chiah-e5；in所學習--e5是無相同，咱免攏講。親像哲學科，專專是teh 講究萬項 e5智識，咱 e5 聖冊 in 也有講究，總是無的確有信。Hit中間有一個學生姓藤村名操（Fujimuru Misawo），今年18 歲；in 伯姓Na5-ka2，名通細氏（Naka Michiyo），是文學有名聲 e5 博士。 
藤村入哲學科2、3年，伊 e5 資質真好，所學習--e5 真精光。雖然an2-ni 總是伊知萬項物，較 gau5 講究也是濟濟be7曉得；koh創造萬物 e5 上帝伊也講究無。西國濟濟e5 格物師也是an2-ni。所以伊盡心致志愛想看有甚物法thang來窮極伊 e5 智識，到尾無；就真煩惱艱苦到擋be7-tiau5。有一日家己去ti7花岩（Kegon no taki） e5 水沖投水死。（這個水沖近 ti7一個出名 e5 城，叫做日光（Nikko）。前年巴先生佮先生娘有bat 去hia 遊歷）。Be7死 e5時，伊ti7 蓋頂有躊躇吐氣；後來剝開樹皮就寫字ti7樹 e5 ji7-nng5--nih。伊e5 話講：－ 
「闊大--ah！這個天地。久長ah！這個古今。用5 尺小細 e5 身軀敢會得thang講究伊mah？Ho-le2-sio2(就是德國做哲學冊 e5 先生）這個先生所講究e5 哲學到尾有甚物路用值錢leh？萬項物本源e5 理kan-ta thang用一句話來講伊，就是be7-thang ke2-beng5 。今我 e5 心抱恨鬱卒，到chia決斷beh 死--lah！已經企 ti7 岩頂心中有啥無平安--leh！才知大大悲傷到極就是大大快樂。」 
寫chiah-e5話了才跳落水沖死。後來人去chhoe7伊e5 身屍尋無，kan-ta 翕伊所寫e5字，佮伊平日 e5 像，印ti7 報nih hou7 人看。 
咱看這層事就thang想：－ 
這個人伊卻知萬項物，世間無人講究會得盡。這卻有影；總是這thang顯明萬物是上帝創造，上帝 e5 本事智識，世間上智識 e5 也be7測度比並得（thang看伊林1：25；約伯26：36：22，37：41：）thang教示咱，上帝hiah大權能，咱著敬服遵崇。 
伊雖然有智識聽道理講究道理，iau2-ku2 m7-bat 上帝做萬智識 e5 源本來敬畏伊（箴言1：7），致到一時輕生自盡。Che是hou7 咱知人m7-bat上帝，無敬畏上帝是真慘，雖然智慧，究實是愚蠢（I 林1：9，10）。咱bat 上帝來敬伊，是真有福氣。聖經講，敬畏上帝就是智慧；除去歹就是聰明（約伯28：28）；che真正有影。又koh hou7 咱想，人kan-ta聽道理，bat道理，若是無信，無得著，an2-ni來死--去是真枉屈，何況thang家己自盡mah？若講，「早起聽道理下昏就可以死」，總敢m7是這個解說。咱現時活--teh聽道理e5 人，著試問看咱有信未？（II 林13：5）若be7，著趕緊信，若無一早暗間若不測死--去，是kai3 m7值；hit時反悔是遲--了。 
伊kan-ta beh 靠家己 e5 智識來講究，所以m7-bat上帝。（Thang看I林1：21-26，路10：21-22）。Che是hou7 咱知，人beh 講究萬物 e5 理著認上帝做造物主來降服伊，歸榮光伊，chiah較會明。咱beh講究上帝 e5 道理也是an2-ni。決斷m7-thang靠家己 e5 智識；著仁愛、清氣，意思善良，信主無假才會bat；若無是空空（ I 提1：5）。敢 m7是親像這個人kan-ta 憑區區 e5 見識，beh來講究大大 e5 權能？Ai--ah！有甚物各樣提螺殼beh來iuN2 礁海水，坐井底beh來看盡天leh！Kan-ta徒費心力無采幾若年所學習 e5 智識，tiap仔久hiat hou7 水流--去。在上利be7得歸榮上帝，扶助仁君；在下利be7得顯揚父母致蔭子孫。Kan-ta將 5 尺 e5 身軀葬ti7 魚腹內，敢m7是真thang可惜ah！「讀 e5 人應該致意想。」（太14：15）
（台南教會報 第219卷，1909年6月） 
</HL>