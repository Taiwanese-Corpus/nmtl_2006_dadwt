<CL>
  Tai7 Jit8-pun2 lai5 phah Tai5-oan5 hit-si5, Chong2-tok chhut ko3-si7 kong2 in tiaN7-tioh8 e5 i3-su3, m7-chun2 lang5 chiah8 a-phian3, tek-khak beh long2-chong2 kim3. Chong2-si7 in-ui7 u7 lang5 i2-keng gian3 a-phian3, kiaN-liau2 na7 liam5-piN kim3 in m7-thang chiah8, in hut-jian5 bo5 chiah8, e7 siu7-hai7 tioh8-piN7 kiam2-chhai2 e7 ti3-kau3 si2. Sou2-i2 hit-ho7 lang5 tioh8 lin5-bin2 in, iong5-un2 i iau2-ku2 chiah8; chong2-si7 pat8-lang5 na7 beh oh8-chiah8 tek-khak m7-chun2 i. Chiu7 chiong a-phian3 e5 seng-li2 long2 kui ti7 kok-ka liau7-li2 siat-hoat, m7-chun2 pat8-lang5 chai3 lai5 be7. 
  Tai7-ke thiaN-liau2 chin hoaN-hi2, ng3-bang7 bo5 loa7-ku2 Tai5-oan5 long2 bo5 lang5 chiah8 a-phian3. Chong2-si7 kui2-na7 ni5 e5 tiong-kan na2-chun2 chhin-chhiuN7 bo5 eng3-hau7, chiah8 hun e5 lang5 bo5 khah chio2. Goan2 kin7-lai5 u7 tit-tioh8 in-e5 siau-sit, khoaN3 ni5-ni5 loa7-che7 lang5 chiah8 a-phian3, ia7 u7 chiah8 loa7-che7. Ku7-ni5 e5 siau-sit kap chun5-ni5 e5 siau-sit goan2 khiok iau2-boe7 u7 chih-tioh8; chong2-si7 chiong Beng5-ti7 30,31,32,33 ni5, chiu7-si7 1897,1898, 1899,1900 hit si3 ni5 e5 siau3 ki3 ti7-chia hou7 lin2 sio-pi2. 
  I.Chiah8 a-phian3 e5 lang5-giah8. 
  Ti7 1897 ni5 u7 5,4435 lang5 chiah8. 
  Ti7 1898 ni5 u7 10,0548 lang5 chiah8. 
  Ti7 1899 ni5 u7 15,2948 lang5 chiah8. 
  Ti7 1900 ni5 u7 16,4763 lang5 chiah8. 
  Chiau3 an2-ni khoaN3 hit si3 ni5 e5 tiong-kan lang5-giah8 si7 na2-che7, m7-si7 na2-chio2. Lun7 in chiah8 a-phian3 e5 lang5, mui2 pah lang5 e5 tiong-kan chha-put-to chhit-e5 si7 hu7-jin5-lang5. Ti7 1900 ni5 u7 368 iau2-boe7 20 hoe3 e5 lang5 chiah8-hun; ia7 u7 177770 goa7 hoe3 e5 lang5 chiah8. 
  II. Mui2-ni5 be7 a-phian3 loa7-che7. 
  Ti7 1897 ni5 be7 232,5193 niu2. 
  Ti7 1898 ni5 be7 443,5094 niu2. 
  Ti7 1899 ni5 be7 545,3439 niu2. 
  Ti7 1900 ni5 be7 536,5744 niu2. 
  Chiau3 an2-ni khoaN3 soah-boe2 ni5 u7 be7 hun-hun-a2 khah-chio2; che khiok si7 ho2 siau-sit. 
  III. Mui2-ni5 be7 a-phian3 tat8 loa7-che7. 
  Ti7 1897 ni5 tat8 163,1887 khou. 
  Ti7 1898 ni5 tat8 372,0733 khou. 
  Ti7 1899 ni5 tat8 466,2603 khou. 
  Ti7 1900 ni5 tat8 461,6761 khou. 
  Teng2-bin7 chiah-e5 long2 si7 sng3 Jit8-pun2 gin5, m7-si7 gin5-phio3. Soah-boe2 ni5 ia7 si7 tat8 khah-chio2. Chong2-si7 lang5 iu5-goan5 si7 chin-che7. Tai5-oan5 lang5 siong5-siong5 teh hoan5-lo2 in chin san3, bo5 gin5 thang khai, beh-thai3 tak8-ni5 u7 gou7-pah-ban7 khou thang phah-sng2; m7-na7 phah-sng2, ia7 si7 liau2-chiN5 lai5 hai7 in-e5 seng-khu. 
  TaN goan2 u7 thiaN-kiN3 kong2 Jit8-pun2 u7 tiaN7-tioh8 e5 i3-su3 beh tong3 chit-e5 a-phian3 ; hian7-kim teh chiah8-e5 khiok iau2-ku2 thang chiah8; chong2-si7 m7-chun2 pat8-lang5 lai5 oh8; na7 u7 lang5 ai3 beh nia2-pai5 khi3 chiah8, chiu7 koat-toan3 m7 hou7 i nia2. Na7 u7 lang5 phoa3-piN7, i-seng kong2 tioh8 chiah8, chiah beh chun2 i nia2, chong2-si7 pat8-lang5 m7-thang. TaN goan2 ai3 mng7 lin2 tak8 sou2-chai7 e5 hiaN-ti7, khoaN3 ti7 lin2 hia ko2-jian5 u7 an2-ni a2 bo5? Chit nng7-ni5 e5 tiong-kan u7-iaN2 bo5 hou7 lang5 nia2-pai5 khi3 chiah8? Sou2 teh chiah8-hun e5 lang5 long2 si7 nng7 saN ni5 cheng5 i2-keng nia2-pai5-liau2 a2 m7-si7 ? 
  Chit-ho7 chin-chiaN3 si7 ho2 siau-sit. Chiau3 in Jit8-pun2 koaN teh sng3, ti7 50 ni5 au7 ti7 Tai5-oan5 long2 bo5 lang5 chiah8 a-phian3. Kiam2-chhai2 m7-bian2 hiah-ku2. In na7 giam5 kim3, chiu7 koh ji7 saN chap8 ni5 e5 ku2, chiah8-hun e5 lang5 cham2-jian5 chio2. Chong2-si7 ng3-bang7 lang5 bo5 eng7 chiu2 lai5 the3-oaN7 i; in-ui7 chiah8-chiu2 e5 hong-siok8 ia7 chin li7-hai7. 
  Jit8-pun2 koaN na7 ko2-jian5 u7-iaN2 tong3, sit8-chai7 si7 chin ho2, hian2-beng5 in ai3 li7-ek peh-siN3. Hian7-kim in be7 a-phian3 hou7 Tai5-oan5 lang5 chiah8, ni5-ni5 than3 kui2-na7 pah ban7 khou cho3 kok-ka e5 sou2-hui3. Chong2-si7 in kam-goan7 soah chit e5 seng-li2, lai5 khek-khui hiah-che7 si7 chin ho2-i3; hian2-beng5 li7-ek peh-siN3 si7 khah iau3-kin2 than3 chiN5. Ng3-bang7 lan2 Eng-kok e5 koaN thang siu7 kam2-tong7, lai5 oh8 chit-e5 ho2 bou5-iuN7. 
  (Tai5-lam5 Hu2-siaN5 Kau3-hoe7-po3 te7 217 koan3, 1903 ni5 4 geh8) 
</CL>
<HL>

大日本來扑台灣hit時，總督出告示講in 定著e5意思，m7 准人食鴉片，的確beh攏總禁。總是因為有人已經癮鴉片，驚了若liam5-piN 禁in m7-thang食，in忽然無食，會受害著病kiam2-chhai2 會致到死。所以hit號人著憐憫in，容允伊iau2-ku2食；總是別人若beh學食的確 m7 准伊。就將鴉片e5生理攏歸ti7 國家料理設法，m7 准別人再來賣。 
逐家聽了真歡喜，向望無偌久台灣攏無人食鴉片。總是幾若年e5中間若準親像無應效，食薰e5人無較少。阮近來有得著in-e5消息，看年年偌濟人食鴉片，也有食偌濟。舊年e5消息佮前年e5消息阮卻iau2-boe7有接著；總是將明治30、31、32、33年，就是1897、1898、1899、1900 hit 4年e5數記ti7-chia hou7 lin2相比。 
I.食鴉片e5人額。 
Ti7 1897年有 5,4435人食。 
Ti7 1898年有10,0548人食。 
Ti7 1899年有15,2948人食。 
Ti7 1900年有16,4763人食。 
照an2-ni看hit 4年e5中間人額是那濟，m7是那少。論in食鴉片e5人，每百人e5中間差不多7個是婦人人。Ti7 1900年有368 iau2未20歲e5人食薰；也有1777 70外歲e5人食。 
II.每年賣鴉片偌濟。 
Ti7 1897年賣232,5193兩。 
Ti7 1898年賣443,5094兩。 
Ti7 1899年賣545,3439兩。 
Ti7 1900年賣536,5744兩。 
照an2-ni看煞尾年有賣分分仔較少；che 卻是好消息。 
III.每年賣鴉片值偌濟。 
Ti7 1897年值163,1887箍。 
Ti7 1898年值372,0733箍。 
Ti7 1899年值466,2603箍。 
Ti7 1900年值461,6761箍。 
頂面chiah-e5 攏是算日本銀，m7 是銀票。煞尾年也是值較少。總是人猶原是真濟。台灣人常常teh煩惱in 真散，無銀thang開，beh thai3逐年有五百萬箍thang扑損；m7-na7扑損，也是了錢來害in-e5身軀。 
今阮有聽見講日本有定著e5意思beh擋這個鴉片；現今teh食e5卻iau2-ku2 thang食；總是m7 准別人來學；若有人愛beh領牌去食，就決斷 m7 hou7 伊領。若有人破病，醫生講著食，才beh准伊領，總是別人m7-thang。今阮ai3問lin2逐所在e5兄弟，看ti7 lin2 hia果然有an2-ni抑無？這兩年e5中間有影無hou7 人領牌去食？所teh食薰e5人攏是兩三年前已經領牌了抑 m7 是？ 
這號真正是好消息。照in日本官teh算，ti7 50年後ti7 台灣攏無人食鴉片。Kiam2-chhai2 m7 免hiah久。In若嚴禁，就koh二三十年e5久，食薰e5人嶄然少。總是向望人無用酒來替換伊；因為食酒e5風俗也真厲害。 
日本官若果然有影擋，實在是真好，顯明in 愛利益百姓。現今in賣鴉片hou7 台灣人食，年年趁幾若百萬箍做國家e5所費。總是in甘願煞這個生理，來剋虧hiah濟是真好意；顯明利益百姓是較要緊趁錢。向望咱英國e5官thang受感動，來學這個好模樣。 
（台南府城教會報第217卷，1903年4月） 
</HL>