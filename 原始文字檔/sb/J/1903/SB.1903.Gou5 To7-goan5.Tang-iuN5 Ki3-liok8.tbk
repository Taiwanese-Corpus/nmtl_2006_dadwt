<CL>
  Goa2 ti7 sin-lek8 5 goeh8 3 ho7, cha2-khi2 5 tiam2-cheng kap Tai5-lam5-thiaN-lai7 beh khi3 Jit8-pun2 koan-kong e5 lang5, chap8-goa7 lang5, chu7-chip8 ti7 Tai5-lam5-thiaN Su7-bu7-he7 . Soe3-bu7 Kho3-tiuN2 kong2 beng5 Loe7-te7 e5 hong-siok8 kap kui2-na7 hang7 iau3-kin2 e5 su7 ; kong2 beng5-pek8 tai7-ke saN-si3, chiu7 khi2-sin . kok khu-tiuN2 kap Soe3-bu7 kho3-tiuN2 kap kui2-na7 e5 koaN, sang3 goan2 kau3 An-peng5 tah tai5-pak-oan5 e5 hoe3-chun5 . San-pun2 Chong2-bu7 kho3-tiuN2 kap tai5-Lam5-thiaN e5 thong-ek8 Thong-khau2 cho3 phoaN7 saN-kap khi3 . 
  Te7 4 ho7 kau3 Ke-lang5 ; e7-pou khui-chun5, ti7 hai2-bin7 nng7 me5-jit8, hong cheN7 hai2 peN5 . Kau3 6 ho7 chiu7 khoaN3-kiN3 Ngou2-to2-soaN kap Tiong-to2 ; ti7 chiah-e5 sou2-chai7 si7 chhut chin-chu, sian-ho5, thou5-thoaN3 e5 sou2-chai7 . 
  Jit8-am3 kau3 Tiong5-kia7 kang2 [Nagasaki] ; chit e5 kang2 thian-jian5 kang2 si3-bin7 u7 soaN ; sou2-i2 hit me5-hng chun5 pha-teh, theng3-hau7 thiN-kng, I-seng kap keng2-chhat tah-chun5 lai5 kham3-giam7, beng5-pek8, chiu7 chiuN7-soaN. Hit-jit8 tu2-tioh8 loh8-hou7, chiu7 hioh ti7 kheh-tiam3; e7-pou7 kap Hoan-chu5-liau5 thiaN-siok8 Chhoan Siong7 i2-kip8 Chhi5 Tek-hok, Ng5 Teng-in 4 lang5 saN-kap che7 jin5-lek8-chhia ai3 khi3 tham3 kau3-hoe7. Mng7 kau3 chit8 keng e5 oh8-tng5, si7 Hoat-kok Thian-chu2-kau3 siat-e5, mia5-kio3 Hok-seng Hak8-hau7; put-chi2 toa7-keng, si3 gou7 chan3 lau5, lai7-bin7 chin cheng2-tun3, hak8-seng nng7-pah goa7-e5, tak8-e5 u7 thih bin5-chhng5, bin7-thang2-ke3, hun Siong-giap8-kho, Long5-giap8-kho, Bun5-kho, Oe7-tou5, Seng-li2, Hoa3-hak8, Thian-bun5, Te7-li2, khong3-bu7, tak8 hang7 u7 hun-piat kho-bok8, put-chi2 chhu3-su7. Hit-si5 in e5 hau7-tiuN2 chhoa7 goan2 khoaN3 tak8 kho e5 oh8-thiaN; khi3-khu7 ia7 chiau5-pi7, lau5-teng2 lau5-e7 khoaN3 beng5-pek8, chiu7 saN-si5. Koh kau3 chit8 keng oh8-tng5 si7 lan2 TiuN2-lo2-kau3 Chheng-lian5-hoe7 e5 oh8-tng5; hit-si5 i2-keng pang3-he7, sou2-i2 bo5 chim-chiok khoaN3. Goan2 chhiaN2 in chit8-lang5 chhoa7 goan2 kau3 le2-pai3-tng5 ; hit keng pai3-tng5 ia7 si7 toa7-keng u7 thah8-lau5; Bok8-su seN3 Tiong-chhoan mia5 Tek-thai3. I put-chi2 hoaN-hi2 eng7 kiong-keng3 e5 le2 chhiaN2 goan2, ia7 soa3 saN-kap gim-si cho3 ki5-to2-hoe7 lai5 kam2-sia7 Siong7-te3. Ti7 chit Tiong5-kia7 u7 kui2-na7 keng e5 le2-pai3-tng5, ia7 u7 Thian-chu2-kau3 put-chi2 toa7 keng e5 pai3-tng5 . 
  Kau3 8 ho7, goa2 u7 kap Tai5-lam5-thiaN e5 thong-ek8 Thong-khau2 khi3 Hui5-chian5-kok Cho2-ho7-koan7 e5 Bu2-hiong5-chhi7. Ti7 Hong5-lai5 soaN-kha u7 chit8 e5 Un-choaN5, si7 thian-jian5 e5 khong3-choaN5, tu2-ho2 sio-leng2. Chit e5 choaN5-chui2 ham5 Lou2-than3-oan2 e5 ioh8-chit, e7 thang hou7 lang5 sin-khu khah iong2-chong3, ia7 e7 thang i lang5 e5 peN7. Ti7 chit e5 un-choaN5 u7 khi2 chin toa7 keng e5 chhu3 lai5 kham3; lai7 hun 4 teng2 e5 ek8-ti5, ia7 u7 hun lam5-lu2 e5 ek8-ti5; it, ji7, saN teng2 si7 hou7 chhin3-chhai2 lang5 thang khi3 se2; it-teng2--e5 chi2-u7 3 chiam-chiN5. Ia7 leng7-goa7 ti7 chui2-thau5 khi2 chit8-cho7 lau5, pai5-siat put-chi2 che5-cheng2, soa3 ti7 lau5-kha eng7 put-chi2 sui2 e5 sia7-chioh8 kap hoe-chng cho7 chit8 e5 ek8-ti5; si7 hou7 Hong5-te3, i2-kip8 Ong5-chhin tai7-sin5, u7-si5 thang khi3 se2; na7 peng5-siong5 jit8 koaN-ka sin-su7, a2-si7 goa7-kok kui3-khi3 e5 lang5-kheh, ia7 thang ti7-hia se2-ek8. Chit e5 un-choaN5 Thong-khau2-kun in hiaN ia7 u7 hun7, sou2-i2 put-chi2 ho2-i3 chhiaN2 goan2 se2, ia7 bo5 siu-chiN5. Se2 liau2-au7 chiuN7 Hong5-lai5-soaN; chit-e5 u7 tak8-sek e5 soaN-hoe, put-chi2 sui2, chhiu7-bok8 bou7-seng7 chhin-chhiuN7 thian-jian5 e5 hoe-hng5; ia7 u7 chheng-liang5, koh si7 ong5-ka hioh liang5 e5 sou2-chai7; ia7 u7 Kong2-hok-si7. Ti7 soaN-teng2 u7 500 sin e5 chioh8-siong7; u7 lang5 kong2 Tiong-kok lang5 khi2-thau5 khi3 Jit8-pun2 chiu7-si7 chit e5 Hong5-lai5-soaN. Chin5-tiau5 Chhi5 Hok ti7 chit-e5 soaN kiu5-sian; Tiong-kok chheh u7 ki3. Chheng chit e5 soaN kio3-cho3 Sian-soaN. 
  Te7 9 ho7 chiu7 khi3 Mng5-si7 [Moji]; chit e5 ke-chhi7 si7 Kiu2-chiu e5 boe2 kang2 kap Tiong5-chiu Hong-chian5-kok Ma2-koan [Shimonoseki] saN tui3-bin7. 
  Te7 10 ho7, che7 sio2 hoe3-chun5 koe3 khi3 Ma2-koan; ti7-hia u7 chit8 e5 Chiap-in2-si7, chiu7-si7 teng2-ni5 Li2 Hong5-chiong khi3 hia gi7-ho5 e5 sou2-chai7. E7-pou chai3 hoe5-chun5; 11 ho7 kau3 U2-phin2-kang2{Ujian}; chit e5 kang2 si7 Beng5-ti7 28 ni5 chu7 chat chian3-chun5 e5 sou2-chai7. Hong5-te3 toa3 hia 6 goeh8 ku2; sou2-i2 ti7-hia soa3 kian3-ti3 ke-chhi7. Tui3 chia che7 hoe2-chhia khi2-sin; e5-hng 7 tiam2 kau3 Tai7-pan2 {Osaka} theng5 chhia-tiuN5. Ti7-chia chin lau7-jiat8; ong2-lai5 e5 hoe2-chhia-thau5 kong2 u7 64 chiah, tak8-si5 u7 hoe2-chhia lai5 ong2. Chai3 che7 hoe2-chhia kau3 Thian-ong5-si7 loh8-chhia; chiu7 u7 Tai5-oan5 hiap8-hoe7 Tai7-pan2 ko-pou7 Chu2-jim7 Kong2-ia2 It-long5-kun chhoa7 kui2-na7 e5 hoe7-oan5 ti7-hia tan2-chih, chhoa7 goan2 kau3 Tai5-oan5 Sin-su7 chiap-thai7-sou2. Ti7 chit e5 hoe7-koan2, long2 si7 pi7-pan7 teh hou7 Tai5-oan5 lang5 hioh-e5, ia7 long2 si7 chiau3 Tai5-oan5 hong-siok8 khoan2-thai7 Tai5-oan5 lang5. 
  12 ho7 jip8 Phok-lam2-hoe7, seng jip8 Tai5-oan5 koan2; chit-koan2 e5 thou2-san2 che5-pi7, tak8-hang7 e5 hong-siok8, long2 oe7-tou5, ia7 u7 chng lang5 e5 siong7. Ia7 jip8 khi3 Bi2-sut8-koan2-lai7, pai5-liat8 ji7-oe7 chhiah siu3 i2-kip8 lang5-kang ki5-khiau2 che3-cho7--e5, put-chi2 khiau2-biau7, chhin-chhiuN7 seN-seng5--e5. Koh ti7 hoe7-tiuN5 u7 chit8 e5 Bong7-oan2-lau5, koan5 168 chhioh, eng7 tian7-khi3-ki chiuN7 loh8; chiuN7 teng2-bin7 thang khoaN3 chiu-ui5 sou3-chap8 li2. Ia7 eng7 tian7-khi3 phau2 chhia chau2 chha5-be2; ia7 u7 phun3-chui2-thah ke2 loh8-hou7. Phok-lam2-hoe7 tiuN5 long2 si7 tiam2 tian7-teng sou3 ban7 ki, e5-hng-si5 chhin-chhiuN7 jit8-si5, tian7-hoe2 chio3 tioh8 hit e5 phun3-chui2-thah eng7 bak8-chiu khoaN3, giam2-jian5 loh8-hou7, koh u7 chhut kheng7, in-ui7 chit8 peng5 u7 kng, chit8-peng5 u7 hou7 chiu7 chu7-jian5 u7 kheng7; sou2-i2 loh8-hou7 thiN e7 chhut kheng7 chiu7-si7 chit e5 li2. 
  Kau3 me5-hng chiu7 jip8 Bi2-kok siat e5 Put-su-gi7-koan2, khoaN3 oah8-tang7 e5 teng-iaN2, hit-si5 giam2-jian5 chhin-chhiuN7 sin-khu kau3 ti7 goa7-kok, teh khoaN3-tioh8 gi7-bin5-kun chhut-chian3 chit8-iuN7. KhoaN3-liau2 jip8 Khi3-ki-ok lai7-bin7 u7 bo5 soaN3 e5 tian7-khi3; ia7 u7 eng7 tian7 teh oe7-tou5 ti7 chha5 e5 khi3-khu7-nih8; ia7 u7 eng7 tian7-khi3 teh io nng7-e5 bo5 kau3 goeh8 e5 gin2-na2, gin2-na2 ti7 chit tian7-siuN-lai7 kong2 pi2 ti7 lau7-bo2 e5 pak-tou2 khah-khoai3 toa7. Ia7 u7 kng-soaN3-tian7 thang khoaN3-kiN3 lang5 sin-khu tak8-ui7 e5 khu; put-lun7 sim2-mih8 sou2-chai7 kut u7 siu7-siong long2 e7 thang khoaN3. 
  Te7 13 ho7 u7 loh8-hou7, sou2-i2 goa2 kap chit8-e5 peng5-iu2 che7 hoe2-chhia khi3 Sin5-hou7 [Kobe] tham3 peng5-iu2. Chhiu-san Sian7-it sian-siN kap i-e5 ke-au7, ia7 long2 ti7-hia. Ti7 14 e7-pou koh to3-tng2 lai5 Tai7-pan2. 
  Te7 15 ho7 khi3 Kai3-chhi7 khoaN3 Chui2-chok8-koan2, chui2-tiong sou2 u7 e5 hi5-pih u7-lan5 bo5-lan5 e5 long2 u7. Koh jip8 Phok-lam2-hoe7 Ki-khi3-koan2, lai7-bin7 tak8 teng2 ho7 che3 cho7 e5 ki-khi3 chin-che7. Ia7 u7 che3 choa2-e5, ia7 u7 che3 tian7-khi3-chhia-e5, ia7 u7 che3 te5-e5, che3 mi7-soaN3-e5, chit-pou3-e5, che3 in3-ji7-e5, che3 soat-bun5-e5, bo5 gu5 ka-ti7 e7 e-bo7-e5, cho7 hoe2-chha5-e5; chin-che7 khoan2, khoaN3 be7-chin7, ki3 be7-liau2. Koh u7 koan3-khai3 e5 chui2-leng5, thang khip-chui2 30 tng7 chhim, chit8 tiam2-cheng ku2 chhut-chui2 chheng goa7 chioh8; ke3-chiN5 2,250 khou. Goa2 khoaN3 chit teng2-ho7 e5 khi3-khu7 put-chi2 u7 hap8 Tai5-oan5 e5 lou7-eng7, in-ui7 u7 chin che7 e5 khoaN3-thiN chhan5, lang5 na7 hap8-kou2 be2, chiu7 u7 chin toa7 e5 li7-ek. Che chui2-leng5 ti7 Tai7-pan2 u7 thang be2. Koh khoaN3 Lim5-giap8-koan2, Chui2-san2-koan2, Long5-giap8-koan2, Kau3-iok8-koan2; tak8-hang7 e5 mih8-kiaN7, thou2-san2, chui2-san2 bo5 m7 chiau5-pi7. 
  Te7 16 ho7 jip8 Tong7-but8-hng5, lai7-bin7 soaN-khim5 ia2-siu3, gok8-hi5, hou2, pa3, sai, chhiuN7, lok8-to5, hou5-li5, kau2-him5, lang5-him5, seng-seng, peh8-hoh8, khong2-chhiok, ti3-koe-chiau2, tak8-hang7 kong2 be7-chin7. Koh jip8 Thong-un7-koan2, Chham-kou2-koan2, ti7 chit koan2 u7 pai5-liat8 kok-kok e5 beng5-but8 po2-khi3, u7-e5 ke3 tat8 lian5-siaN5. Ia7 u7 Tiong-kok kou2-cha2 e5 po2-khi3, ia7 u7 Han3-tiau5 e5 hia7, Ong5-bong2 e5 tiaN2, To5-lo5-heng5, po2-gek8 e5 ju5-i3, tak8-kok long2 u7 theh8 mih8 khi3 sai3-hoe7. KaN2-si7 in-ui7 chit-pang Jit8-pun2 te7 5 hoe5 e5 Phok-lam2-hoe7, tu2-ho2 cheng5 ni5 u7 jip8 Ban7-kok kong-hoe7, ia7 si7 phah iaN5 Tiong-kok; sou2-i2 tak8-kok e5 lang5 chiaN3 u7 chiah jiat8-sim lai5 phok-lam2. 
  Te7 17 ho7 le2-pai3-jit8 u7 hou7, Phok-lam2-hoe7 tiuN5-piN, u7 siat chit8-keng Jit8-pun2 Ki-tok-kau3 lian5-hap8 e5 Soan-to7-tng5; u7 Kui2-na7 e5 Bok8-su ia7 u7 Sian-seN, thong-jit8 ti7-hia lun5-liu5 kong2 to7-li2; u7-si5 gim5-si, thiaN e5 lang5 ia7 chin-che7; ti7 chit-e5 Soan-to7-tng5 m7-na7 le2-pai3-jit8 chu7-chip8, chiu7-si7 tak8-jit8 ia7 si7 an2-ni, sou2-i2 li7-ek lang5 put-chi2 toa7; lang5 ti7-hia che7 hioh-khun3, m7-bian2 liau2-chiN5, sim7-chi3 u7 te5 thang chi2-khoah, ia7 u7 to7-li2 thang thiaN, leng5-hun5 sin-khu peN5-peN5 tit-tioh8 li7-ek. Chit hang7 ia7-si7 chin thang hoaN-hi2, lan2 kau3-hoe7 bo5 su se3-siok8, lan2 ia7 chiong to7-li2 chhut-phin2 kap in jip8 Phok-lam2-hoe7. 
  Te7 18 ho7 u7 hou7 chong2-bu7-kho3-tiuN2 chhoa7 goan2 khi3 khoaN3 Kim-kiong e5 hoe2-chha5-kek8; hu7-jin5 gin2-na2 kui2-na7 pah-e5, u7-e5 pau, u7-e5 hong, kng-chhiu2 oah8-tang7, ki-khi3 ia7 chin khiau2-biau7. KhoaN3-liau2 chiu7 khi3 Tai7-pan2 e5 cho7 gin5-kiok8, chit-e5 kiok8 chin-toa7, u7 hun kui2-na7 keng; u7-e5 teh iuN5-gin5, u7-e5 chu3 gin5-pan2, u7-e5 chu3 gin5-kak-a2, u7-e5 chu3 kim-poat8-a2, u7-e5 chu3 tang5-koa, u7-e5 teh kam3-teng7 hun7-liong7, tak8-hang7 e5 ki-khi3 put-chi2 khiau2-biau7. KhoaN3-liau2 chiu7 kau3 chit8 keng Siong-Giap8 Kai2-liong5 e5 Hoe7-gi7-sou2 put-chi2 toa7-keng, lai7-bin7 i2-toh pai5-liat8 chin cheng2-che5, thang iong5-un2 1500 lang5. 
  Au7-lai5 koh kau3 Chhoan-pak-chhoan A-po7 che3-choa2 e5 Hap8-chu hoe7-sia7; lai7-Bin7 u7 3 e5 toa7 ki-khi3, si7 Eng-kok kap Tek-kok chhut--e5. Leng7-goa7 u7 goan5-tong7-ki, chit e5 ki-khi3 tng2 phio3-liau7 ki-khi3, hap8-chiaN5 ki cho7 choa2 ki, poe7-ta ki, tak8-e5 toe3 i tin2-tang7, choa2 ka-ti7 ta, ka-ti7 chian2-che5, ka-ti7 thiap8 chin ho2-se3. Chit8-jit8 chit8 e5 ki-khi3 e7 thang cho7 4 ban7 khun2 e5 choa2. Goan5-liau7 si7 chiong phoa3-pou3, tiu7-chhau2, moa5-ko2, bak8-liau7 chham ioh8 loh8-khi3 au e5. 
  Koh kau3 Kim-kin phang2-chit hap8-chu-hoe7-sia7, che3-mi5 e5 hang2-chit-chhiuN2, chin toa7 keng, ia7 thah8-lau5; khah che7 si7 eng7 po-le5 kham3, sou2-i2 put-chi2 kng. Cha-bou2 gin2-na2 2 chheng-goa7 lang5 teh sun5 ki-khi3. Tai7-seng eng7 mi5-hoe koe3 chit8 e5 khi3-khu7, chiu7 piN3 mi5 pan2; koh koe3 chit, chiu7 chiaN5 mi5-tiau5; koh koe3 chit8 e5, chiaN5 mi5-se; ia7 u7 hun cho3 kui2-chap8 ho7 e5 se, u7 toa7 u7 se3. Chiong se khan loh8-kui, chiu7 kui ka-ti7 e7 chit-pou3; chit8-jit8 chit8-e5 kui e7 chit tit 3 tng7 goa7, chit8 lang5 e7 thang chiang2 3 e5 kui, put-ko3 si7 sun5 khoaN3, na7 u7 se tng7 chiu7 khioh-khi2-lai5 chiap na7-tiaN7, bo5 eng7 lang5 e5 chhiu2 chiang2 kui ia7 bian2 eng7 kha tah8, chin-chiaN3 khiau2-biau7. Chhin-chhiuN7 Beng7-chu2 kong2, Kong iok8 sian7 ki5 su7, pit sian li7 ki5-khi3, Seng3-chai si7 gian5-ia5. 
  Te7 19 ho7 e7-pou 3 tiam2-cheng che7 hoe2-chhia; 5 tiam2-poaN3 kau3 KiaN-tou [Kyoto]. 
  Te7 20 ho7 goan2 saN-kap che7 chhia kau3 Chu-ho7-koan7, Kin7-kang moa2-si7 phang2-chit chu-sek hoe7-sia7. Chit-e5 hoe7-sia7 si7 te7-a2, a2-si7 moa5, he7 ti7 toa7 chioh8-lun2, lun2-iu3 chiu7 jip8 ki-khi3, chiu7 cho3 si; koh keng-koe3 ki-khi3, chiu7 piN3-cho3 si-lian5; koh koe3 ki-khi3 chiaN5-cho3 chhia-a2-soaN3, u7-e5 toa7 e5, u7-e5 se3, u7-e5 chit cho3 phang2-te7, u7-e5 pat8-mih8 e5 lou7-eng7. Khah-che7 si7 chiong hit kui2-na7 ho7 e5 soaN3 pak8 kui-khun2, chai3 khi3 Tiong-kok be7. Au7-lai5 koh kau3 Chioh8-san-si7, khoaN3 Pi-pe5-ou5 chiu-ui5 e5 pat-keng2, ti7 chit gam5-teng2 u7 Giok8-cho7 e5 sou2 chai7. Cheng5-ni5 Ngou5-kok Thai3-chu2 chiu7-si7 kau3 hia khoaN3 kong-keng2, beh to3-tng2 e5 si5 hou7 Jit8-pun2 lang5 eng7 chheng3 phah-tioh8 thau5-khak e5 sou2-chai7. 
  Ti7 Tai7-tin3 hia chu7 Beng5-ti7 18 ni5 khi2-kang, tui3 soaN-kha chhak8 chit8-tiau5 ho5, chhoan3-koe3 2 e5 soaN, kau3 27 ni5 chiah ho2. Hit-e5 soaN-khang e5 ho5, chun5 e7 thang lai5-ong2; lang5 kap hoe3 tui3 hia koe3 put-chi2 kin7, chit-e5 ho5 u7 chin toa7 lou7-eng7, tui3 Pi-pe5-ou5 khioh chui2 kau3 KiaN-tou koan3-ak thou2-te7. Ia7 soa3 ti7 chui2-khang siat chit8-keng KiaN-tou chui2-li7-kiok8; pai5-siat ji7-chap8-goa7 e5 goan5-tong7-ki, KiaN-tou long2 si7 oa2-kho3 chit-kang2 ho5 chui2 e5 lat8 lai5 un7-tong7 ki-khi3, m7-bian2 oa2-kho3 thou5-thoaN3 a2-si7 chioh8-iu5. Sou2-i2 KiaN-tou e5 chu7-lai5-chui2, chu7-lai5-hoe2, tak8-teng2-ho7 e5 ki-khi3-chhiuN2 long2 tui3 chit e5 kiok8 e5 goan5-tong7-ki hoat-lat8 un7-tong7. Goan2 hit e7-pou 3 tiam2-cheng chiu7 che7-chun5 tui3 hit-e5 soaN-khang-ho5 keng-koe3; ti7 ho5 lai7 tak8 chiah chun5 long2 u7 tiam2-teng; lai5 ong2 e5 chun5 put-chi2 che7, kau3 5 tiam2-poaN3 chiu7 chhut chit-e5 ho5 khau2, ti7 ho5 khau2 ia7 u7 siat chui2-te2 e5 kiam7-khi3 thih-lou7, chiong chhia chai3 chun5 kau3 ke-lou7 he7-hoe3; chiu7 koh-chai3 kau3 ho5-nih8, chun5 chiu7 phu5 ti7 chui2-nih8 pian7-pian7 thang koh sai2 tui3 ho5-nih8 koe3; chin ki5-khiau2, koh ho2 khoaN3. 
  21 ho7, khi3 Pun2-goan7-si7, i2-kip8 33 keng-tng5 kap Ti-in-iN7; ti7 lai7-bin7 u7 Hong5-te3 hioh e5 sou2-chai7; kou2-chek ji7-oe7 po2-khi3, ia7 be7 chio2, sun7 soa3 khi3 khoaN3 Khu-bu2-teng5 i2-kip8 Bu2-tek-tian7; soa3 kau3 ku7 kim3 siaN5 khoaN3 keng tian7.Koh jip8 KiaN-tou e5 Bong5 a2 hak8-hau7; chit keng oh8-tng5 si7 Jit8-pun2 te7-it cha2 lan2 kau3-hoe7 e5 Bok8-su siat-e5. E2-kau2 chhau3-hi7 lang5 e7 eng7 chhiu2 cho3 oe7, eng7 chi2-thau5-a2 cho3 gou7-chap8-im; saN-si3 ni5 e5 hak8-seng long2 phou2-liok8 e7 kong2 e7 thak8, ia7 e7 chhia2-oe7, chok-gak8, cho3 kang-hu, chiong2-chiong2 e5 ki-ge7, bo5-su peng5-siong5 lang5. ChheN-me5--e5 ia7 oh8 liah8-leng5, lek8-su2, pit-soan3, te7-li2-hak8, seng-li2-hak8, i2-kip8 sin the2-hak8, im-gak8, che7-che7 hang7 e5 kang-ge7 tui3 an2-ni chhut-oh8-liau2 tai7-ke ia7 bo5-su peng5-siong5-lang5. 
  22 ho7 teng2-pou 8 tiam2 poaN3-cheng che7 kip-heng5 e5 hoe2-chhia, kau3 e5-hng 9 tiam2 cheng chiu7 kau3 Tang-kiaN. Loh8 chhia chiu7 u7 Tai5-oan5 hiap8-chan3 hoe7-oan5, ia7 u7 chit8-e5 TiuN2-lo2 seN3 Boe2-kia7 mia5 Chong-liong5; I si7 Tai5-oan5 hiap8-hoe7 e5 ui2-oan5. I chin ho2-le2 tak8-jit8 lai5 chhoa7 goan2 si3-koe3 kiaN5, si3-koe3 khoaN3 kong-keng2. Goan2 chit8 le2-pai3 ku2 tiam3 ti7 Tang-kiaN, le2-pai3 e7 pou 4 tiam2 poaN3, sun7 soa3 kap Tek-hok khi3 Beng5-ti7 Lu2-hak8-hau7, tham3 Ng5 Eng kap Gou5 Chhio3; in nng7 e5 4 ni5 ku2 ti7-hia thak8-chheh, khiok u7 put-chi2 toa7 iu2-ek, in sou2 thak8 e5 te7-it che7-tiam2 e5 si7 Eng bun5, te7 ji7 Ho5-Han3-bun5, sng3-siau3, oh8 lu2-kang, seng-li2-hak8, ka-cheng3, te7-li2, lek8-su2, but8-li2-hak8, hoa3-hak8, oe7-tou5, sia2-ji7, the2-chho, si-koa, kau3-hoat, le2-sek, chiau3 chhu3-su7 tak8 le2-pai3 long2 tioh8 thak8 chiah-e5 kho3-theng5. Goa2 kiN3-tioh8 in tai7-ke chin hoaN-hi2; chong2-si7 kho2-sioh in nng7-e5 Tai5-oan5 e5 oe7 soa3 be7 ki3-tit, bo5 poaN3-ku3 e7 hiau2 thiaN ia7 be7 hiau2 kong2, chin ki5-koai3, kaN2-si7 in-ui7 in nng7 e5 han2-tit kong2 pun2-te7 oe7 e5 in-toaN, sou2-i2 an2-ni. Kau3 6 tiam2 saN-si5 chiu7 to3-tng2 lai5, kau3 e5-hng-si5 7 tiam2-poaN3 goa2 kap Tek-hok khi3 Sin-eng5-kio5 e5 kau3-hoe7 hu3 in e5 soan-to7-hoe7; u7 chit8-e5 Bi2-kok e5 Bok8-su i si7 teh cho3 Beng5-ti7 hak8-iN7 e5 kau3-su, mia5 S. P. Tuetan; koh u7 Sian-seN mia5 Tai7-ia2 Tit8-chiu i ia7-si7 Beng5-ti7 hak8-iN7 e5 kau3-su; in chhiaN2 goan2 che7, soa3 chiong in leng7-goa7 teh cho3 Soan-to7-hoe7 sou2 beh gim5 e5 kui2-na7 siu2 si hou7 goan2 khoaN3 in e5 hoat, ia7 si7 leng7-goa7 khiau2-biau7, tai7-seng Tai7-ia2 Sian-seN chiuN3, tai5-teng2 chiu7 lian5-lian5 gim5 3 siu2 si, chiah thak8 Sin-iok Lou7-ka 18:18-30. Thak8-liau2 chiu7 chhiaN2 chit8 e5 Sian-seN ti7 Ttai5-teng2 ki5-to2; soa3 koh gim5 chit8-siu2 si, chiu7 chhiaN2 Bok8-su chiong sou2 thak8 e5 Seng3-keng khui-thiah kong2 to7-li2. Kong2 beng5-pek8 chiu7 ki5-to2 the3-ui7, chiu7 koh chit8-e5 chiong i sou2 kong2 e5 chai3-koh teng-leng5 bian2-le7. Soah-boe2 koh gim5 chit8-siu2 si, Bok8-su chiok-hok chiah soaN3. In long2 si7 che7 ti7 tai5-teng2, an2-ni hou7 lang5 e5 sim khah be7 ki3-tit ia3; tak8-lang5 khah chu3-sin5 thiaN. Goa2 phah-sng3 chit-e5 si7 ho2 eng7. 
  I2-au7 kui2-na7 jit8 goa2 u7 khi3 khoaN3 kui2-na7 keng e5 oh8-tng5, tak8 keng long2 put-chi2 cheng2-tun3; m7-na7 kan-ta eng7 chheh ka3 hak8-seng na7-tiaN7, leng7-goa7 tak8-kho long2 u7 pi7-pan7 khi3-hai5, a2-si7 mih8-kiaN7 thang hou7 hak8-seng khoaN3 it bok8 kho2-i2 liau2-jian5. Chhin-chhiuN7 oh8 but8-li2 chiu7 u7 hoe2-chhia, a2-si7 tian7-khi3, a2-si7 che7-che7 hang7 hou7 hak8-seng khoaN3 tak8 hang7 e5 li2. Na7 oh8 khong3-hak8, chiu7 u7 tak8 hang7 khong3-lai7 e5 mih8 li7-pian7 thang khoaN3, chiu7 khoai3 beng5; oh8 long5-hak8, u7 tak8-hang7 e5 cheng2-chi2 thang chhi3-cheng3; oh8 lim5-hak8 chiu7 u7 tak8-hang7 e5 chhiu7-chai thang khoaN3; oh8 i-hak8 chiu7 u7 tak8 teng2-ho7 e5 kut-thau5, a2-si7 chong7-hu2 e5 bou5 heng5 li7-pian7 thang chham-kho2. Kang2-kiu3 tak8-keng e5 oh8-tng5 chin cheng2-tun3, sit8-chai7 e7 kham-tit kong2 tit-tioh8 thai3-se e5 hak8-bun7. Tui3 an2-ni lan2 kau3-hoe7 e5 lang5, bo5 khah-su se3-siok8, toa7 chai5-tiau7 e5 lang5 chin che7. Chhin-chhiuN7 Gi7-iN7-tiuN2 ia7 si7 kau3-hoe7 e5 lang5; leng7-goa7 u7 chap8-goa7 e5 cho3 Gi7-oan5, Kok-ka e5 cheng3-su7 che7-che7 kau3-hoe7 e5 lang5 teh tau3 liau7-li2. Lan2 ti7-chia kap in toa7 cheng-chha; goa2 ng3-bang7 lan2 Tai5-oan5 e5 hiaN-ti tai7-ke ti3-i3 tioh8 siat-hoat hou7 chu2-te7 thak8-chheh; ia7 tioh8 siuN7-khoaN3 u7 sim2-mih hoat lai5 cheng2-tun3 oh8-tng5, hou7 oh8-tng5 toa7 heng-khi2. Jit8-pun2 e5 heng-khi2 si7 tui3 tit-tioh8 se-hak8, liau2-au7 chiam7-chiam7 kiong5; lan2 na7 bo5 siat-hoat hou7 chu2-te7 tit-tioh8 sin e5 hak8-bun7, kan-ta khu-khu siu2 ku7-khoan2, bo5 koh-iuN7 Tai7-chheng-kok cheng3-hu2. ChhiaN2 chhi3-khoaN3 bou2-lang5 u7 3 e5 kiaN2, i siat-hoat hou7 in cho3 3 tiau5 lou7. Te7 it e5 tui3 7 hoe3 kau3 27 hoe3 hou7 lang5 chhiaN3 cho3-kang, peng5-kin sng3 mui2-ni5 tit-tioh8 24 khou; 20 ni5 ku2 kiong7 than3 u7 480 khou koh chiong sou2 than3 e5 seng-sek tit-tioh8 li7-sek 480 khou, kiong7 u7 960 khou. 
  Te7 ji7-e5 tui3 7 hoe3 khi2 kau3 15 hoe3 thak8-chheh, mui2-ni5 khai-hui3 40 khou, 8 ni5 ku2 kiong7 khai 320 khou, koh lap8 li7-sek 128 khou, chong2-kiong7 khai-hui3 448 khou. Tui3 16 hoe3 khi2 kau3 27 hoe3, hou7 seng-li2 lang5 chhiaN3, mui2-ni5 peng5-kin than3 60 khou; 12 ni5 ku2 kiong7 than3 720 khou, koh tit-tioh8 li7-sek 432 khou, chong2-kiong7 u7 tit-tioh8 1,152 khou. Tu5 heng5 cheng5 sou2 khai e5 bo2-li7-gin5 448 khou; iau2-ku2 u7 chhun 740 khou. 
  Te7 saN-e5 tui3 7 hoe3 kau3 15 hoe3, mui2-ni5 thak8-chheh khai-hui3 40 khou, 8 ni5 ku2 kiong7 khai 320 khou. Koh tui3 16 hoe3 kau3 20 hoe3 jip8 Sin5-hak8 e5 oh8-tng5 thak8-chheh 5 ni5 ku2, kiong7 khai 500 khou; koh long2-chong2 tioh8 lap8 li7-sek 496 khou. Chong2-kiong7 khai-hui3 1316 khou. Tui3 21 hoe3 kau3 27 hoe3, mui2-ni5 peng5-kin e7 than3 $180,7 ni5 e5 tiong-kan kiong7 than3 u7 $1260 khou, koh tit-tioh8 li7-sek $4221 kak. Chong2-kiong7 u7 tit-tiooh8 $1582 khou 1 kak. Khau3 heng5 lang5 cheng5 sou2 khai e5 bo2-li7-gin5 1316 khou, iau2 u7 chhun e5 $266 khou 1 kak na7-tiaN7. 
  Chiau3 an2-ni hian7-si5 lai5 khoaN3, si7 te7 1-e5 khah u7 chiN5, te7 3-e5 khah song3-hiong. I e5 lau7-pe7 peN5-peN5 u7 ka7 in kian3-ti3 ke-au7; soa3 beng7-leng7 in tak8-ni5 tioh8 chiong in sou2 than3 e5 chiN5 chap8-hun7 thiu chit8-hun7, lai5 hian3 cho3 kau3-hoe7 e5 lou7-eng7, lan2 phah-sng3 to2 chit8-e5 khah e7 kham-tit than3 beng7-leng7 mah? Kau3-hoe7 tui3 to2 chit8-e5 khah u7 thang tit-tioh8 li7-ek mah? Ia7-si7 to2 chit8-e5 khah e7 chai-poe5 chu2-te7 lai5 cho3 kau3-hoe7 e5 lou7-eng7 mah? Na7 koh koe3 chap8-ni5 a2-si7 ji7-chap8 ni5, tai7-ke phah-sng3 to2 chit8 lang5 thang chhun mah? Kiam2 m7-si7 te7 3-e5 mah? In-ui7 i sou2 than3 e5 bo5 han7-liong7, koh kau3-giah8 u7 thang chhun; te7 2-e5 put-ko3 si7 e7 tit-koe3 na7-tiaN7, te7 3-e5 kiam2-chhai2 sou2 jip8 put-kiong7 sou2 chhut. Siok8-gu2 kong2, Kin2 phang2 bo5 ho2 se, kin2 cheh bo5 ho2-te7, iok8-sok chek put-tat8, kian3-siau2-li7 chiu7 toa7 su7 be7 chiaN5, chin-chiaN3 si7 chit8 ho7 oe7. 
  Cho3 si7-toa7 e5 lang5, tek-khak m7 thang khoaN3 ti7 bak8-chiu cheng5, ai3 sai2 kin2-chiN5, hoan2-tng2 u7 sun2-hai7; soa3 ti3-kau3 kiaN2-sun be7 chhut-thau5. Sam-ju7-keng u7 ki3-chai3 kong2, IuN2-chhi7 na7 bo5 ka3-si7, cho3 pe7 e5 lang5 u7 koe3-sit; koh u7 kong2, Ng5-kim moa2-na5 m7 tat8-tioh8 ka3 kiaN2 chit8-hang7 e5 ki-ge7. ChhiaN2 lan2 tai7-ke tioh8 ti3-i3 siat-hoat hou7 kiaN2-ji5 tit-tioh8 hak8-bun7, si7 khah-ho2 lan2 che7-che7 ke-giap8. 
  Che si7 chi2-u7 kong2 tai7-khai3 na7-tiaN7, bang7 tai7-ke ti3-i3 siuN7, Jit8-pun2 saN-chap8 ni5-cheng5 kap lan2 bo5 kok-iuN7; saN-chap8 ni5-au7 lai5 i2-keng kap Au-chiu chu-kok peng7-chheng bun5-beng5; sou2 tioh8 eng7 e5 ki-khi3 khah choe7 ka-ki7 cho7; chhin-chhiuN7 cho7-chun5-chhiuN2, cho7-phau3-kiok8 chiu7-si7 cho7 toa7-chheng3 kap sio2-chheng3, i2-kip8 kin-chong cho7 tian7-khi3-ki i2-kip8 kok-teng2 e5 goan5-tong7-ki, cho7 chui2-leng5, chui2-kong2; siong-giap8 tiong sou2 tioh8 eng7 e5 khi3-hai7 khah choe7 si7 pun2-kok ka-ki7 cho3 e5. Goa2 u7 khoaN3 hoe7-sia7 choe7-choe7 khoan2 put-chi2 toa7-keng, ia7 u7 put-chi2 kiau2-biau7 e5, ia7 u7 chhin-chhiuN7 cho7 gun5-phio3 e5 kiok8, si7 eng7 tian7-ki-khi3 teh khek in3-pan2, khek kau3 put-chi2 sui2, hou7 lang5 oh tit ke2-cho3. 
  28 ho7 e7-pou 6 tiam2-cheng che7 hoe2-chhia thau3-me5 kiaN5, 29 ho7 cha2-khi2 3 tiam2 poaN3 kau3 Beng5-kou2-ok hioh, si3-koe3 khoaN3, kau3 12 tiam2 koh che7 chhia, e7-pou 5 tiam2 kau3 KiaN-tou, 30 ho7 e7-pou 4 tiam2 che7 chhia 6 tiam2 poaN3 kau3 Tai7-pan2. KhoaN3 phok-lam2 hoe7, hit-si5 Hong5-thai3-chu2 kap i e5 Hui, ia7 lai5 ti7-hia khoaN3, toa3 ti7 Tai7-pan2 kui2-na7 jit8, tak8 cha2-khi2 long2 u7 jip8-khi3 khoaN3. 
  Kau3 6 goeh8 5 ho7, Tui3 Sin5-hou7 loh8-chun5, 6 ho7 kau3 U2-phin2, 7 ho7 kau3 Mng5-si, 8 ho7 kau3 Tiong5-kia7, e7-pou khui-chun5 10 ho7 chiu7 kau3 Ke-lang5-kang2, 11 ho7 tui3 Ke-lang5 che7 hoe2-chhia kau3 Tai5-pak-hu2. Ti7 hit-jit8 goa2 u7 kap Tek-hok khi3 khoaN3 Chong2-tok-hu2 I-hak8-hau7, khoaN3 in tai7-ke put-chi2 in-khin5 teh eng7-kang; kau3 hoat ia7-si7 giam5-kin2, eng7-che7-che7 hoat-tou7 teh iok-sok hak8-seng e5 phin2-heng7. KhoaN3-kiN3 lan2 kau3-hoe7 u7 kui5-na7-e5 ti7-hia, put-chi2 u7 toa7 chin3-pou7. In kiN3-tioh8 goan2 tai7-ke chin hoaN-hi2. Keh-jit8 goan2 2 lang5 saN-kap beh khi3 tham3 kau3-hoe7. Tai7-seng mng7 kau3 chit8 keng Thian-chu2-tong5, in e5 le2-pai3-thiaN thau5, chhai7 Ma2-li7-a kap Chu2 Ia5-sou e5 siong7, liong2-peng5 u7 chhai7 Po2-lo5 kap Pi2-tek e5 siong7. Goan2 khoaN3-liau2 sim-koaN be7 bian2-tit iu-bun7; saN-si5 ai3 li7-khui in; chong2-si7 u7 chit8 e5 Sin5-hu7 put-chi2 ho2-le2 chhiaN2-goan2 chhiaN2-che7 chiah8-te5, chiu7 tit8-tit8 tam5-lun7 to7-li2 e5 chin ke2, au7-lai5 i u7 chiong chit8 pun2 Lou7-ka kap nng7 pun2 e5 goa7 chheh sang3 goa2. 
  Au7-lai5 goa2 koh kau3 Toa7-tiu7-tiaN5 e5 le2-pai3-tng5. Chit keng pai3-tng5 si7 Li2 Jim7-sui2 Sian-seN teh thoan5-to7, pai3-tng5 e5 chiu ui5 chai che7-che7 hoe, tiau-tok put-chi2 ho2-khoaN3. Ia7 tu2-ho2 tu2-tioh8 Chin5 Thian-in i toa3 ti7 pai3-tng5 piN, sou2-i2 goa2 chhiaN2 i chhoa7 goan2 khi3 tham3 Li2 Chhun-seng tiuN2-lo2. I kin-ni5 63 hoe3, iau2-ku2 put-chi2 iong2, ia7 put-chi2 oah8-tang7 teh pan7 kau3-hoe7 e5 su7. U7 tu3 chit8-pho7 chheh, mia5 kio3 Bin5-kau3 oan-gak8 kai2. Lai7-tiong si7 lun7 khi2 Se3-siok8 lang5 than3 pat8-mih8 kau3 ti3-kau3 sim-bak8 bo5 kng-beng5, siu7-be5 be7-hiau2 hok8-sai7 chin e5 Siong7-te3, hoan2-tng2 siong5-siong5 kap kau3-hoe7 cho3 tui3-tek8, lai5 khun3-tiok8 Seng3-hoe7 e5 su7. Ia7 u7 Bun7-tap, pian7-lun7, khai2-beng5, tak8 hang7 e5 chha-biu7, lang5 na7 khoaN3 hit-ho7 chheh, un2-tang3 kap kau3-hoe7 khah ho5 ho2, sou2-i2 i pun2-sin u7 in3 chit8 chheng pun2 teh sang3-lang5. Na7 ai3 khoaN3 e5 lang5 sia2 phoe tui3-i tho2, i hoaN-hi2 sang3. I u7 kia3 goa2 chap8-goa7 pun2 beh sang3 thak8-chheh lang5. Goan2 kau3 13 ho7 koh tui3 Ke-lang5 che7 chun5, kau3 14 ho7 cha2-khi2 kau3 An-peng5, koaN-hu2 u7 phai3 sio2 hoe3-chun5 chai3 goan2 chiuN7-soaN. Ia7 u7 khu-tiuN2 chham-su7 koaN-oan5 ti7-hia tan2-chih; tai7-ke peng5-an saN-kiN3, chin kam2-sia7. Chu2 e5 in-tian2, tak8-si5 tak8 sou2-chai7 u7 chiau3-kou3 i e5 peh-seN3. 
  TaN tai7-liok8 ki3 tam7-poh8, ng3-bang7 tai7-ke khah chai-iaN2 Jit8-pun2 e5 cheng5-keng2, ia7 ng3-bang7 lan2 khah ti3-i3 ti7 i sin e5 hoat-tou7. Goan7 Siong7-te3 chan7 lan2 e5 khui3-lat8, si7 sim sou2 goan7. 
  (Tai5-oan5 Hu2-siaN5 Kau3-hoe7-po3 te7 220~222 koan3,1903 ni5 7~9 geh8) 
</CL>
<HL>

我ti7新曆5月3號，早起5點鐘，kap台南廳內beh 去日本觀光e5人，十外人，聚集ti7台南廳事務系。稅務課長講明內地e5風俗，kap幾若項要緊e5事；講明白大家相辭，就起身。各區長kap稅務課長kap幾若個官，送阮到安平搭台北丸e5貨船。山本總務課長kap台南廳e5通譯通口做伴相kap去。 
第4號到基隆；e7晡開船，ti7海面兩暝日，風靜海平。到6號就看見五島山kap中島；ti7 chiah-e5所在是出珍珠、珊瑚、土炭e5 所在。 
日暗到長崎港[Nagasaki]；這個港天然港四面有山；所以hit暝昏船pha-teh，聽候天光，醫生kap警察搭船來勘驗，明白，就上山。Hit日tu2著落雨，就歇ti7客店；e7晡kap蕃薯寮廳屬村上以及徐德福、黃丁恩4人相kap坐人力車ai3去探教會。問到一間e5學堂，是法國天主教設--e5，名叫福星學校；不止大間，四五層樓，內面真整頓，學生二百外個，逐個有鐵眠床、面桶架，分商業科、農業科、文科、畫圖、生理、化學、天文、地理，礦務，逐項有分別科目，不止次序。Hit時in e5校長chhoa7阮看逐科e5學廳；器具也齊備，樓頂樓下看明白，就相辭。Koh到一間學堂是咱長老教青年會e5學堂；hit時已經放下，所以無斟酌看。阮請in一人chhoa7阮到禮拜堂；hit間拜堂也是大間有疊樓；牧師姓中村名竹太。伊不止歡喜用恭敬e5禮請阮，也續相kap吟詩做祈禱會來感謝上帝。Ti7 這長崎有幾若間e5禮拜堂，也有天主教不止大間e5拜堂。 
到8號，我有kap台南廳e5通譯通口去肥前國佐賀縣e5武雄市。Ti7蓬萊山腳有一個溫泉，是天然e5礦泉，tu2好燒冷。這個泉水含滷炭莞e5藥質，會thang hou7人身軀較勇壯，也會thang醫人e5病。Ti7 這個溫泉有起真大間e5厝來蓋；內分4等e5浴池，也有分男女e5浴池；一、二、三等是hou7 chhin3-chhai2人thang去洗；一等--e5只有3 chiam錢。也另外ti7水頭起一座樓，擺設不止齊整，續ti7樓腳用不止sui2 e5榭石kap花磚造一個浴池；是hou7皇帝，以及王親大臣，有時thang去洗；若平常日官家紳士，抑是外國貴氣e5人客，也thang ti7-hia洗浴。這個溫泉通口君in兄也有份，所以不止好意請阮洗，也無收錢。洗了後上蓬萊山；這個有逐色e5山花，不止sui2，樹木茂盛親像天然e5花園；也有清涼，koh是王家歇涼e5所在；也有廣福寺。Ti7山頂有500身e5石像；有人講中國人起頭去日本就是這個蓬萊山。秦朝徐福ti7這個山求仙；中國冊有記。稱這個山叫做仙山。 
第9號就去門司[Moji]；這個街市是九州e5尾港kap長州豐前國馬關[Shimonoseki]相對面。 
第10號，坐小貨船過去馬關；ti7-hia有一個接引寺，就是頂年李鴻章去hia議和e5所在。E7晡再回船；11號到宇品港[Ujian]；這個港是明治28年駐紮戰船e5所在。皇帝toa3 hia 6月久；所以ti7-hia續建置街市。Tui3 chia坐火車起身；e5昏7點到大阪[Osaka]停車場。Ti7-chia真鬧熱；往來e5火車頭講有64隻，逐時有火車來往。再坐火車到天王寺落車；就有台灣協會大阪ko-pou7主任廣野一郎君chhoa7幾若個會員ti7-hia等接，chhoa7阮到台灣紳士接待所。Ti7 這個會館，攏是備辦teh hou7台灣人歇--e5，也攏是照台灣風俗看待台灣人。 
12號入博覽會，先入台灣館；這館e5土產齊備，逐項e5風俗，攏畫圖，也有裝人e5像。也入去美術館內，排列字畫刺繡以及人工奇巧製造--e5，不止巧妙，親像生成--e5。Koh ti7會場有一個望遠樓，高168尺，用電氣機上落；上頂面thang看周圍數十里。也用電氣跑車走chha5-be2；也有噴水塔假落雨。博覽會場攏是點電燈數萬支，e5昏時親像日時，電火照著hit個噴水塔用目珠看，儼然落雨，koh有出虹，因為一爿有光，一爿有雨就自然有虹；所以落雨天會出虹就是這個理。 
到暝昏就入美國設e5不思議館，看活動e5燈影，hit時儼然親像身軀到ti7外國，teh看著義民軍出戰一樣。看了入氣機屋內面有無線e5電氣；也有用電teh畫圖ti7柴e5器具裡；也有用電氣teh io兩個無夠月e5囡仔，囡仔ti7 這電箱內講比ti7老母e5腹肚較快大。也有光線電thang看見人身軀逐位e5區；不論甚物所在骨有受傷攏會thang看。 
第13號有落雨，所以我kap一個朋友坐火車去神戶[Kobe] 探朋友。秋山善一先生kap伊e5家後，也攏ti7-hia。Ti7 14 e7晡koh倒轉來大阪。 
第15號去Kai3市看水族館，水中所有e5魚鱉有鱗無鱗e5攏有。Koh入博覽會機器館，內面逐等號製造--e5機器真濟。也有製紙e5，也有製電氣車e5，也有製茶e5，製麵線e5，織布e5，製印字e5，製雪文e5，無牛家己會挨磨e5，造火車e5；真濟款，看be7盡，記be7了。Koh有灌溉e5水龍，thang汲水30丈深，一點鐘久出水千外石；價錢2，250箍。我看這等號e5器具不止有合台灣e5路用，因為有真濟e5看天田，人若合股買，就有真大e5利益。這水龍ti7大阪有thang買。Koh看林業館、水產館、農業館、教育館；逐項e5物件，土產、水產無m7齊備。 
第16號入動物園，內面山禽野獸，鱷魚、虎、豹、獅、象、駱駝、狐狸、狗熊、人熊、猩猩、白鶴，孔雀、雉雞鳥，逐項講be7盡。Koh入通運館，參古館，ti7 這館有排列各國e5名物寶器，有e5價值連城。也有中國古早e5寶器，也有漢朝e5瓦、王莽e5鼎，陀螺形，寶玉e5如意，逐國攏有提物去賽會。敢是因為這pang日本第5回e5 博覽會，tu2好前年有入萬國公會，也是扑贏中國；所以逐國e5人正有chiah熱心來博覽。 
第17號禮拜日有雨，博覽會場邊，有設一間日本基督教聯合e5宣道堂；有幾若e5牧師也有先生，通日ti7-hia輪流講道理；有時吟詩，聽e5人也真濟，ti7 這個宣道堂m7但禮拜日聚集，就是逐日也是an2-ni，所以利益人不止大；人ti7-hia坐歇睏，m7免了錢，甚至有茶thang止渴，也有道理thang聽，靈魂身軀平平得著利益。這項也是真thang歡喜，咱教會無輸世俗，咱也將道理出品kap in入博覽會。 
第18號有hou7總務課長chhoa7阮去看金宮 e5火柴劇；婦人囡仔幾若百個，有e5包，有e5封，扛手活動，機器也真巧妙。看了就去大阪e5造銀局，這個局真大，有分幾若間；有e5 teh熔銀，有e5鑄銀板，有e5鑄銀角仔，有e5鑄金鈸仔，有e5鑄銅koa，有e5 teh鑑定分量，逐項e5機器不止巧妙。看了就到一間商業改良e5會議所不止大間，內面椅桌排列真整齊，thang容允1500人。 
後來koh到 Chhoan-pak-chhoan A-po7製紙e5合資會社；內面有3個大機器，是英國kap德國出--e5。另外有原動機，這個機器轉漂料機器，合成機造紙機、焙乾機，逐個toe3伊振動，紙家己乾，家己剪齊，家己疊真好勢。一日一個機器會thang造四萬綑e5紙。原料是將破布、稻草、麻槁、木料摻藥落去au e5。 
Koh到金根紡織合資會社，製棉e5紡織廠，真大間，也疊樓；較濟是用玻璃kham3，所以不止光。查某囡仔2千外人teh巡機器。代先用棉花過一個器具，就變棉板；koh過織，就成棉條；koh過一個，成棉紗；也有分做幾十號e5紗，有大有細。將紗牽落kui，就歸家己會織布；一日一個kui會織得三丈外，一人會thang掌3個kui，不過是巡看，若有紗斷就拾起來接na7-tiaN7，無用人e5手掌kui也免用腳踏，真正巧妙。親像孟子講，工欲善其事，必先利其器，聖哉是言耶。 
第19號下晡三點鐘坐火車；五點半到京都[Kioto]。 
第20號阮相kap坐車到滋賀縣，近江滿是紡織株式會社。這個會社是苧仔，抑是麻，下ti7大石碾，碾幼就入機器，就做絲；koh經過機器，就變做絲燃；koh過機器成做車仔線，有e5大e5，有e5細，有e5織做紡袋，有e5別物e5路用。較濟是將hit幾若號e5線縛規綑，載去中國賣。後來koh到石山寺，看琵琶湖周圍e5八景，ti7 這巖頂有玉造e5所在。前年俄國太子就是到hia看光景，beh倒轉e5 時hou7日本人用槍扑著頭殼e5所在。 
Ti7代鎮hia自明治18年起工，tui3山腳鑿一條河，穿過兩個山，到27年才好。Hit個山空e5河，船會thang來往；人kap貨tui3 hia過不止近，這個河有真大路用，tui3琵琶湖拾水到京都灌沃土地。也續ti7水孔設一間京都水利局；擺設二十外個原動機，京都攏是倚靠這港河水e5力來運動機器，m7免倚靠土炭抑是石油。所以京都e5自來水，自來火，逐等號e5機器廠攏tui3 這個局e5原動機發力運動。阮hit e7晡三點鐘就坐船tui3 hit個山孔河經過；ti7河內逐隻船攏有點燈；來往e5船不止濟，到5點半就出這個河口，ti7河口也有設水底e5 kiam7氣鐵路，將車載船到街路下貨；就koh載到河裡，船就浮ti7水裡便便thang koh駛tui3河裡過；真奇巧，koh好看。 
21號，去本願寺，以及33間堂kap知恩院；ti7內面有皇帝歇e5所在；古跡字畫寶器，也be7少，順續去看丘武亭以及武德殿；續到舊禁城看經殿。Koh入京都e5盲啞學校；這間學堂是日本第一早咱教會e5牧師設e5。啞口臭耳人會用手做話，用指頭仔做五十音；三四年e5學生攏普略會講會讀，也會chhia2-oe7、作樂、做工夫，種種e5技藝，無輸平常人。青瞑--e5也學liah8-leng5、歷史、筆算、地理學、seng-li2學，以及身體學、音樂，濟濟項e5工藝tui3 an2-ni出學了大家也無輸平常人。 
22號頂晡8點半鐘坐急行e5火車，到e5昏9點鐘就到東京。落車就有台灣協贊會員，也有一個長老姓尾崎名宗良；伊是台灣協會e5委員。伊真好禮逐日來chhoa7阮四界行，四界看光景。阮一禮拜久tiam3 ti7東京，禮拜e7晡4點半，順續kap德福去明治女學校，探黃英kap吳笑；in兩個4年久ti7-hia讀冊，卻有不止大有益，in所讀e5第一濟點e5是英文，第二和漢文、算數、學女工、seng-li2學、家政、地理、歷史、物理學、化學、畫圖、寫字、體操、詩歌、教法、禮式，照次序逐禮拜攏著讀chiah-e5課程。我見著in大家真歡喜；總是可惜in兩個台灣e5話soa3 be7記得，無半句會曉聽也be7曉講，真奇怪，敢是因為in兩個罕得講本地話e5因端，所以an2-ni。到6點相辭就倒轉來，到e5昏時7點半我kap德福去新榮橋e5教會赴in e5宣道會；有一個美國e5牧師伊是teh做明治學院e5教師，名S. P. Tuetan；koh有先生名大野直州，伊也是明治學院e5教師；in請阮坐，續將in另外teh做宣道會所beh吟e5幾若首詩hou7阮看in e5法，也是另外巧妙，代先大野先生唱，台頂就連連吟3首詩，才讀新約路加18：18~30。讀了就請一個先生ti7台頂祈禱；續koh吟一首詩，就請牧師章所讀e5聖經開拆講道理。講明白就祈禱退位，就koh一個將伊所講e5再koh叮嚀勉勵。煞尾koh吟一首詩，牧師祝福才散。In攏是坐ti7台頂，an2-ni hou7人e5心較be7記得厭；逐人較注神聽。我扑算這個是好用。 
以後幾若日我有去看幾若間e5學堂，逐間攏不止整頓；m7但 kan-ta用冊教學生na7-tiaN7，另外逐科攏有備辦器械，抑是物件thang hou7學生看一目可以瞭然。親像學物理就有火車，抑是電氣，抑是濟濟項hou7學生看逐項e5理。若學礦學，就有逐項礦內e5物利便thang看，就快明；學農學，有逐項e5種子thang試種；學林學就有逐項e5樹栽thang看；學醫學就有逐等號e5骨頭，抑是臟腑e5模形利便thang參考。講究逐間e5學堂真整頓，實在會堪tit講得著泰西e5學問。Tui3 an2-ni咱教會e5人，無較輸世俗，大才調e5人真濟。親像議院長也是教會e5人；另外有十外個做議員，國家e5政事濟濟教會e5人teh鬥料理。咱ti7-chia kap in大精差；我向望咱台灣e5兄弟大家致意著設法hou7子弟讀冊；也著想看有甚物法來整頓學堂，hou7學堂大興起。日本e5興起是tui3得著西學，了後漸漸強；咱若無設法hou7子弟得著新e5學問，kan-ta區區守舊款，無各樣大清國政府。請試看某人有3個子，伊設法hou7 in做3條路。第1個tui3 7歲到27歲hou7人倩做工，平均算每年得著24箍；20年久共than3有480箍koh將所than3 e5生息得著利息480箍，共有960箍。 
第二個tui3七歲起到15歲讀冊，每年開費40 khou，8年久共開320箍，koh納利息128箍，總共開費448箍。Tui3 16歲起到27歲，hou7 生理人倩，每年平均than3 60箍；12年久共趁 720箍，koh得著利息432箍，總共有得著1，152箍。除還前所開e5母利銀448箍；iau2-ku2有chhun 740箍。 
第3個tui3 7歲到15歲，每年讀冊開費40箍，8年久共開 320箍。Koh tui3 16歲到20歲入神學e5學堂讀冊5年久，共開500箍；koh攏總著納利息496箍。總共開費1316箍。Tui3 21歲到27歲，每年平均會趁$180，7年e5中間共趁有$1260箍，koh得著利息$4221角。總共有得著$1582箍1角。扣還人前所開e5母利銀1316箍，猶有chhun e5 $266箍1角na7-tiaN7。 
照an2-ni現時來看，是第一個較有錢，第三個較散hiong。伊e5老父平平有ka7 in建置家後；煞命令in逐年著將in所趁 e5錢十份抽一份，來獻做教會e5路用，咱扑算佗一個較會堪tit 趁命令mah？教會tui3 佗一個較有thang得著利益mah？也是佗一個較會栽培子弟來做教會e5路用mah？若koh過十年抑是二十年，大家扑算佗一人thang chhun mah？Kiam2 m7是第3個mah？因為伊所趁 e5無限量，koh夠額有thang chhun；第2個不過是會tit過na7-tiaN7，第3個kiam2-chhai2所入不供所出。俗語講，緊紡無好紗，緊截無好地，欲速則不達，見小利就大事be7成，真正是一號話。 
做序大e5人，的確m7 thang看ti7目珠前，ai3使緊錢，反轉有損害；煞致到子孫be7出頭。三字經有記載講，養飼若無教示，做父e5人有過失；koh有講，黃金滿籃m7達著教子一項e5技藝。請咱大家著致意設法hou7子兒得著學問，是較好咱濟濟家業。 
這是只有講大概na7-tiaN7，望大家致意想，日本三十年前kap咱無各樣；三十年後來已經kap歐洲諸國並稱文明；所著用e5機器較濟家己造；親像造船廠，造砲局就是造大槍kap小槍，以及跟蹤造電氣機以及各等e5原動機，造水龍，水管；商業中所著用e5器械較濟是本國家己做e5。我有看會社濟濟款不止大間，也有不止巧妙e5，也有親像造銀票e5局，是用電機器teh刻印版，刻到不止sui2，hou7人oh tit假做。 
28號e7晡六點鐘坐火車透暝行，29號早起3點半到名古屋歇，四界看，到12點koh坐車，e7晡五點到京都，30號e7晡四點坐車6點半到大阪。看博覽會，hit時皇太子kap伊e5妃，也來ti7-hia看，toa3 ti7大阪幾若日，逐早起攏有入去看。 
到6月5號，Tui3神戶落船，6號到宇品，7號到門司，8號到長崎，e7晡開船10號就到基隆港，11號tui3基隆坐火車到台北府。Ti7 hit日我有kap德福去看總督府醫學校，看in大家不止慇懃teh用工；教法也是嚴謹，用濟濟法度teh約束學生e5品行。看見咱教會有幾若個ti7-hia，不止有大進步。In見著阮大家真歡喜。隔日阮兩人相kap beh去探教會。代先問到一間天主堂，in e5禮拜廳頭，chhai7馬利亞kap主耶穌e5像，兩旁有chhai7保羅kap彼得e5像。阮看了心肝be7免tit憂悶；相辭ai3離開in；總是有一個神父不止好禮請阮且坐食茶，就直直談論道理e5真假，後來伊有將一本路加kap兩本e5外冊送我。 
後來我koh到大稻埕e5禮拜堂。這間拜堂是李壬水先生teh傳道，拜堂e5周圍栽濟濟花，雕琢不止好看。也tu2好tu2著秦天恩伊toa3 ti7拜堂邊，所以我請伊chhoa7阮去探李春生長老。伊今年63歲，iau2-ku2不止勇，也不止活動teh辦教會e5事。有著一部冊，名叫民教冤獄解。內中是論起世俗人趁別物到致到心目無光明，受迷be7曉服事真e5上帝，反轉常常kap教會做對敵，來窘逐聖會e5事。也有問答、辯論、解明，逐項e5差謬，人若看hit號冊，穩當kap教會較和好，所以伊本身有印一千本teh送人。若ai3看e5人寫批 tui3伊討，伊歡喜送。伊有寄我十外本beh送讀冊人。阮到13號koh tui3基隆坐船，到14號早起到安平，官府有派小貨船載阮上山。也有區長參事官員ti7-hia等接；大家平安相見，真感謝。主e5恩典，逐時逐所在有照顧伊e5百姓。 
今大略記淡薄，向望大家較知影日本e5情景，也向望咱較致意ti7伊新e5法度。願上帝贊咱e5氣力，是心所願。 
(台灣府城教會報第220~222卷，1903年7~9月) 
</HL>