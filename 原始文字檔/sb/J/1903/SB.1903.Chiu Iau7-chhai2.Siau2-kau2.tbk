<CL>
  Lun7 Tai5-oan5 lang5 ai3 chhi7 kau2, si7 in-ui7 kiaN u7 chhat8-a2, na7 u7 chhi7 kau2 chhat8 lai5 chiu7 thang pui7, hou7 chu2-lang5 chai chhiN2 cheng-sin5, thang ti5-hong5 u7 phaiN2-lang5 beh lai5 chhu2-thau. Che7-che7 lang5 m7 chai siau2-kau2 piN7, na7 ka7-tioh8 lang5 e7 hiah li7-hai7. Jit8-pun2 lang5 kaN2-si7 u7 oh8 se-hak8 chiah chai soa3 chiong kau2 tuh8-luh8 phah-lah--si2. Ti7 Tai5-pak Toa7-tiu7-tiaN5 goa2 u7 khoaN3-kiN3 teh phah-si2 kau2, goa2 long2 m7 chai si7 sim2-mih8 i3-su3. 
  Cheng5 bo5 kui2-jit8 ia7 u7 thiaN-kiN3 lang5 kong2, Ka-gi7 siaN5-lai7 Jit8-pun2 lang5 teh phah-si2 kau2, chhong3 chhia-a2 chhia khi3 tai5. Tai5-oan5 lang5 u7-e5 m7 chai si7 sim2-mih8 tai7-chi3, soa3 u7 lang5 teh giau5-gi5 am3-chiN7 teh kong2, Jit8-pun2 lang5 tai7-seng tu5 chiah-e5 kau2, au7-lai5 beh thai5 lang5, chiah bo5 kau2 thang pui7. Tai5-oan5 lang5 e5 siN3-mia7 si7 chiah8 kau3 chap8-sou3 goeh8 na7-tiaN7, e7 hou7 Jit8-pun2 lang5 cho3 chit8-e5 chau5-lau5 khi3. Ia7 u7 lang5 ka7 goa2 kong2, Sian-siN--ah, na7 u7 chiN5 tioh8 be2 be2 lai5-chiah8, na7 m7 chiah8 bo5 lou7-eng7. Goa2 mng7 in khoaN3 choaN2-iuN7 ? In chiu7 kong2 Jit8-pun2 lang5 phah-si2 kau2 e5 in-iu5; si7 beh chau5-biat8 Tai5-oan5 lang5, chiah bo5 kau2 thang pui7. 
  Kin7-lai5 u7 lang5 tui3 Tai5-pak sia2-phoe ka7 goa2 kong2, siau2-kau2 e5 tok8 si7 ti7 i-e5 noa7 kap hoeh-nih8. Lang5 na7 hou7 siau2-kau2 ka7-tioh8, bo5 liam5-piN hoat siau2-kau2 e5 piN7, u7 si5 saN goeh8 jit8, u7 si5 lak8 goeh8 jit8, u7 si5 ni5-goa7 chiah e7 hoat. Ka7 liau2-au7 nng7 le2-pai3 ku2 chiu7 hoat piN7-e5 ia7 u7, chong2-si7 chin chio2. PiN7 na7 hoat, piN7 lang5 khoaN3-tioh8 chui2 e7 kiaN, sou2-i2 u7 si5 chiong chit e5 piN7 ho7-cho3 kiaN-chui2-piN7. Siau2 kau2 piN7, u7-si5 niau, chhai5-long5, hou5-li5, iu5-goan5 e7 tioh8 chit ho7 piN7. M7-na7 teh siau2 e5 kau2 ka7-tioh8 lang5 e7 hoat chit-ho7 e5 piN7, chiu7-si7 boe7 hoat piN7 e5 kau2, ka7-tioh8 lang5 iu5-goan5 e7 hoat. Che si7 in-ui7 kau2 na7 jiam2-tioh8 chit ho7 siau2 kau2 e5 piN7-tok8, bo5 liam5-piN hoat piN7, iu5-goan5 tioh8 kui2-na7 goeh8 jit8, a2-si7 ni5-goa7 chiah e7 hoat piN7; chong2-si7 sui-jian5 boe7 hoat piN7 i e5 seng-khu i2-keng u7 chit ho7 tok8 ti7-teh. Siau2-kau2 teh siau2 e5 si5 khah siong5 ai3 chiah8 thau5-mng5, tiu7-chhau2, noa7-thou5. Lang5 na7 hou7 siau2 kau2 ka7-tioh8, iau3-kin2 tioh8 khoaN3 hit chiah kau2 si7 siau2 kau2 a2 m7 si7; na7 si7 chiu7 ti7 boe7 hoat piN7 e5 si5 tioh8 chhong3 ioh8; na7 kau3 hoat piN7 e5 si5 chiu7 bo5 ioh8, tek-khak e7 si2. Kau2 hek8-si7 siau2, hek8-si7 bo5, na7 ka7-tioh8 lang5 e5 si5 chiu7 tioh8 chiong hit chiah kau2 pak8-teh chit8 le2-pai3 ku2, hit chiah na7-si7 siau2 kau2 tek-khak e7 chai. 
  Thang pun cho3 saN ki5 lai5 kong2:
  Te7-it-ki5 si7 iu-bun7-ki5. Tui3 hoat piN7 te7-it jit8 kau3 te7-saN jit8, si7 chhin-chhiuN7 teh iu-bun7 e5 khoan2-sit. 
  Te7-ji7 ki5 si7 hoat-kong5-ki5. Tui3 hoat piN7 e5 te7-saN jit8 kau3 te7-si3 jit8, chiah8, lim kap kiaN5 lou7 long2 kan-khou2, ia7 ai3 lam7-sam2 ka7. 
  Te7-saN ki5 si7 chui3 e5 ki5, chiu7 e7 sau-siaN, ai3 khun3. Chit8 le2-pai3 ku2 hit chiah kau2 chiu7 si2. Lang5 na7 chho3-gou7 chiong kau2 phah si2 chiu7 tioh8 theh8 kau2 e5 liong5-chun5-kut-chhoe2 chim3 ti7 kam-iu5-nih8 kia3 hou7 i-seng giam7. 
  (Tai5-oan5 Hu2-siaN5 Kau3-hoe7-po3 te7 219 koan3, 1903 ni5 6 geh8) 
</CL>
<HL>

論台灣人愛飼狗，是因為驚有賊仔，若有飼狗賊來就thang吠，hou7 主人知醒精神，thang持防有歹人beh來取偷。濟濟人m7知痟狗病，若咬著人會hiah厲害。日本人敢是有學西學才知續將狗tuh8-luh8扑獵--死。Ti7 台北大稻埕我有看見teh扑死狗，我攏 m7 知是甚物意思。 
前無幾日也有聽見人講，嘉義城內日本人teh扑死狗，創車仔車去埋。台灣人有e5 m7 知是甚物事誌，續有人teh僥疑暗靜teh講，日本人第先除chiah-e5狗，後來beh thai5人，才無狗thang吠。台灣人e5性命是食到十數月na7-tiaN7，會hou7日本人做一個剿留去。也有人ka7我講，先生--ah，若有錢著買買來食，若m7 食無路用。我問in看怎樣？In就講日本人扑死狗e5因由；是beh剿滅台灣人，才無狗thang吠。 
近來有人對台北寫批ka7我講，痟狗e5毒是ti7 伊e5 爛佮血nih8。人若hou7 痟狗咬著，無liam5-piN 發痟狗e5病，有時3月日，有時6月日，有時年外才會發。咬了後兩禮拜久就發病e5也有，總是真少。病若發，病人看著水會驚，所以有時將這個病號做驚水病。痟狗病，有時貓、豺狼、狐狸，猶原會著這號病。M7-na7 teh痟e5狗咬著人會發這號e5病，就是未發病e5狗，咬著人猶原會發。Che是因為狗若染著這號痟狗e5病毒，無liam5-piN 發病，猶原著幾若月日，抑是年外才會發病；總是雖然未發病伊e5 身軀已經有這號毒ti7-teh。痟狗teh痟e5時較常愛食頭毛、稻草、爛土。人若hou7 痟狗咬著，要緊著看hit隻狗是痟狗抑 m7 是；若是就ti7 未發病e5時著創藥；若到發病e5時就無藥，的確會死。狗或是痟，或是無，若咬著人e5時就著將hit隻狗縛teh一禮拜久，hit隻若是痟狗的確會知。 
Thang分做3期來講： 
第一期是憂悶期。對發病第1日到第3日，是親像teh憂悶e5款式。 
第2期是發狂期。Tui3發病e5第3日到第4日，食、lim佮行路攏艱苦，也愛濫糝咬。 
第3期是醉e5期，就會sau聲、愛睏。一禮拜久hit隻狗就死。人若錯誤將狗扑死就著提狗e5龍船骨髓浸ti7 甘油nih8寄hou7 醫生驗。 
(台灣府城教會報第219卷，1903年6月) 
</HL>