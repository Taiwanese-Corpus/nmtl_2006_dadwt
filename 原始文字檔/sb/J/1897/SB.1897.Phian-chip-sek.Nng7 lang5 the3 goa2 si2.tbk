<CL>
  Ti7 Tai7-Eng-kok u7 chit8 sou2-chai7 kin7-oa2 hai2-kiN5, bou2-jit8 u7 nng7 lang5 ti7-hia cho3 hoe2 khia7--teh, tam5-lun7 chit8-chan5 su7. Chit8-e5 teh cho3 chui2-siu2, iah8 si7 sin3-Chu2 e5 lang5, hit-si5 kap i-e5 peng5-iu2 kong2-oe7 teh kan-cheng3 sim-sin5 sou2 keng-koe3 e5 su7, kong2, Cheng5 gou7-ni5 goa2 ti7 gui5-hiam2 e5 tiong-kan Siong7-te3 gau5 lin5-bin2, chiau3-kou3 bo5 hou7 goa2 e5 seng-khu siu7-hai7, soa3 lai5 kiu3 goa2 e5 leng5-hun5 m7 bian2 tim5-lun5 kau3 te7-gek8. Hit e5 si5-chun7 goa2 m7-kaN2 be7-ki3--tit, in-ui7 hit-tiap8 nng7 lang5 the3 goa2 si2. 
  I e5 peng5-iu2 chheng2-mng7 i kong2, “Nng7 lang5 the3-li2 si2, thai3 an2-ni ?” Hit-e5 chui2-siu2 in3 kong2, “Sit8-chai7 u7 iaN2. Chheng-goa7 ni5 ti7 sip8-ji7-ke3 teng2, goa2 e5 Kiu3-chu2 the3 goa2 si2. Koh tu2-tu2 gou7 ni5 cheng5 goa2 chit8 e5 peng5-iu2, mia5 kio3 Nga2-kok, the3 goa2 sit-loh8 seN3-mia7.” 
  I si2 hit me5-hng, si7 in-ui7 goan2 che7 e5 chun5 tu2-tioh8 hong-thai e5 gui5-hiam2, hai2-eng2 phong3-phong3 chheng3, chun5 iah8 hou7 hong phiau-liu5, tong7-tioh8 chioh8, soa3 kong3-phoa3. Hit-tiap8 li7 soaN-su7 bo5 loa7-hng7, sou2-i2 chiau3 in hit peng5 e5 hoat-tou7, chiu7 lai5 pang3 ho7-phau3 i3-su3 si7 beh chhiaN2 hit e5 kiu3-mia7 chun5 lai5 kiu3 goan2. Pun2-jian5 goan2 i2-keng choat8-bang7 bo5 phah-sng3 in kaN2 chhut-lai5, chong2-si7 in keng3-jian5 u7 lai5, hoaN-hi2 ui7-tioh8 goan2 phoe-mia7 lai5 kiu3. 
  Kiu3-mia7 chun5 oa2-lai5, goan2 be7-tit thang cho3 chit8-e7 loh8, eng-kai tioh8 cho3 kui2-na7 choa7. Thau5 chit8-choa7 hiah-e5 hu7-jin5-lang5 gin2-na2 seng khi3, te7-ji7 choa7 chiu7-si7 tah-kheh u7 loh8-khi3; taN u7 chhun chun5-chu2 kap kiaN5 chun5 e5 lang5 na7-tiaN7. 
  Chiau3 goan2 khoaN3 hiah-e5 iah8 chai3 be7-liau2, koh siuN7 te7-si3 choa7 iau2-boe7 kau3-te3, hit-e5 toa7-chun5 un2-tang3 tim5. TaN chai lan2 tiong-kan u7 lang5 be7 bian2-tit si2. Hit-tiap8 chiu7 liam-khau khoaN3 sim2-mih8 lang5 tit-tioh8 loh8 kiu3-mia7-chun5, sim2-mih8 lang5 tioh8 si2. Goa2 si7 liam-tioh8 si2 khau. Hit si5 goa2 e5 sim chin kau3-giah8 kan-khou2, m7-goan7 si2, chai si2 au7 e7 hou7 Siong7-te3 sim2-phoaN3 siu7 heng5-hoat8. 
  Kap goa2 kiaN5-chun5 e5 lang5 u7 chit8-e5 peng5-iu2, i si7 sin3 Chu2, iah8 che7-che7 pai2 u7 bat kong2 ho2-oe7 lai5 keng2-kai3 khou2-khng3 goa2, put-ko3 goa2 m7-thiaN, kan-ta chhio3 i kong2, Ban7 chiah-si7 khah-ho2, ai3 tai7-seng hiong2-siu7 chit se3-kan e5 chhia-hoa5 khoai3-lok8. TaN i cheng5 sou2 kong2 e5 oe7 chit-si5 na2-chhin-chhiuN7 chit8 ki to teh chhi3-chhak8 goa2 e5 sim, hou7 goa2 koh khah chham2, kiaN-liau2 tit-kiu3 e5 ki-hoe7 i2-keng koe3 lah. 
  Chun5 te7 saN pai2 koh lai5, iah8 sui5 lang5 chiau3 i sou2 liam3 e5 khau loh8 chun5, goa2 hit e5 peng5-iu2 iah8 liam3-tioh8 oah8-khau. Chong2-si7 si5 kau3 i m7 loh8--khi3, chiah kong2, “ To-ma2, goa2 tioh8 the3--li2, li2 m7-thang si2, soa3 tim5-lun5 kau3 te7-gek8. Goa2 si7 bo5 iau3-kin2 in-ui7 sim u7 pi7-pan7, leng5-hun5 iah8 tit-kiu3 lah. TaN li2 tioh8 siuN7 ti7 ThiN-nih8 kap goa2 koh sio-kiN3.” KhoaN3 i kong2 che oe7, goa2 chin m7 kam pang3 i ti7-hia si2, put-ko3 hit si5 kin2-kip, be7 theng3-hau7--tit, iah8 u7 lang5 koaN2 goa2 loh8 chun5, sou2-i2 bo5 oe7 thang koh kong2, kou-put-chiong tioh8 pang3-li7. Na7-si7 Nga2-kok e5 bin7 chin chhio3-iong5, na2-chhin-chhiuN7 an-sim e5 khi3-khai3, bo5 chit8-tiam2-a2 kiaN-hiaN5. 
  Kiu3-mia7-chun5 kiaN5 bo5 loa7-hng7 toa7-chun5 chiu7 tim5 loh8 hai2 biat8-bo5. Goa2 sou2 thiaN3 e5 peng5-iu2 iah8 si2 ti7 hit-nih8. Chong2-si7 goa2 chai i-e5 leng5-hun5 liam5-piN hou7 Chu2 Ia5-sou chiap-lap8. An2-ni kiam2 bo5 iaN2 nng7 lang5 the3 goa2 si2 ? Kong2 kau3 hit-nih8 To-ma2 chiu7 lau5 bak8-sai2. Kap i teh kong2-oe7 e5 peng5-iu2 theng3-hau7 chit8-si5-a2 ku2, chiu7 koh mng7 chit8 ku3 kong2, “Li2 au7-lai5 an2-chaiN2-iuN7 hou7 Kiu3-chu2 chhoe7--tioh8?” To-ma2 in3 kong2, “Hit-si5 goa2 chin gong7, bo5 sim2-mih8 bat ji7, be7 hiau2 chhoe7 siong7-te3. U7-si5 iah8 hiah-e5 kiaN5-chun5 e5 lang5 ai3 in2-iu2--goa2, chhiaN2 goa2 kap in chiah8 chiu2, poah8-kiau2. Hit-tiap8 sim na2-chhin-chhiuN7 koh thiaN goa2 hit e5 peng5-iu2 e5 siaN, teh kong2, Li2 tioh8 siuN7 ti7 ThiN-nih8 kap goa2 koh saN-kiN3. ThiaN-tioh8 hit e5 siaN goa2 m7-kaN2 kap in khi3 kiaN5 sim2-mih8 phaiN2. Au7-lai5 u7 khi3 be2 chit8-pun2 Seng3-chheh, siuN7 beh oh8 goa2 peng5-iu2 e5 khoaN2, in-ui7 i chai7-siN e5 si5 tauh8-tauh8 ai3 kang2-kiu3 Seng3-keng. Kho2-sioh goa2 bo5 chhin-chhiuN7 i, be7-hiau2 khoaN3, tai7-seng tui3 Sin-iok e5 thau5 chit8 pun2, tit8-tit8 thak8 ju2-thak8 ju2 kan-khou2, chai goa2 e5 choe7 chin tang7, soa3 liah8 ka-ti7 cho3 te7-it phaiN2 e5 lang5, taN bo5 lou7 thang tit-kiu3. U7 chit8 jit8 khoaN3 kau3 Lou7-ka ji7 chap8 saN chiuN, thak8 kau3 si3-chap8 saN chat, ti7-hia teh kong2-khi2 Ia5-sou an2-chaiN2-iuN7 chiap-lap8 hit e5 cho3 chhat8 e5 lang5. Siong7-te3 chiaN3 eng7 hit ku3 lai5 chhiN2-gou7 goa2 e5 sim, hou7 goa2 iah8 sin3, chai Ia5-sou i2-keng eng7 I-e5 po2-huih lai5 se2-chheng goa2 e5 sim, tu5-khi3 goa2 e5 phaiN2. Goa2 iah8 chai kau3 si5 I un2-tang3 chiap-lap8 goa2 ti7 ThiN-nih8 ti7-hia thang koh-chai3 kap goa2 chit e5 peng5-iu2 saN-kiN3.”
  ChhiaN2 lin2 tai7-ke lai5 khoaN3 Lo5-ma2 te7 gou7 chiuN, chhit chat kau3 te7 kau2 chat, sou2 ki3-chai3 hit kui2-na7 chat long2 u7 kap teng2-bin7 sou2 sia2, siang7 i3-su3, chiu7-si7 teh kong2, “The3 ho2 lang5 si2 han2--tit u7; the3 u7 jin5-ai3 e5 lang5 si2 kiam2-chhai2 iah8 kaN2. Na7-si7 Ki-tok e5 si2, chiu7-si7 the3 lan2 u7 choe7 e5 lang5 si2, Siong7-te3 e5 thiaN3 koh-khah hian2-beng5. TaN kho3 i-e5 huih lan2 chiah-e5 chheng-gi7, koh khah tui3 I lan2 e7 bian2-tit heng5-hoat8”. 
(Tai5-lam5 Hu2-siaN5 Kau3-hoe7-po3 Te7 149 koan3, 1897 ni5 8 geh8)
</CL>
<HL>

Ti7 大英國有一所在近倚海墘，某日有兩人ti7-hia做伙企--teh，談論一層事。一個teh做水手，亦是信主e5人，hit 時kap伊e5朋友講話teh干證心神所經過e5事，講，前5年我ti7 危險e5中間上帝gau5憐憫，照顧無hou7 我e5 身軀受害，續來救我e5 靈魂 m7 免沈淪到地獄。Hit 個時陣我m7 敢be7 記--tit，因為hit-tiap8 兩人替我死。
伊e5朋友請問伊講，「兩人替你死，thai3 an2-ni？」Hit 個水手應講，「實在有影。千外年ti7 十字架頂，我e5救主替我死。Koh tu2-tu2 5年前我一個朋友，名叫雅各，替我失落性命。」
伊死hit暝昏，是因為阮坐e5船tu2著風颱e5危險，海湧phong3-phong3 chheng3，船亦hou7 風飄流，撞著石，續摃破。Hit-tiap8離山嶼無偌遠，所以照in hit爿e5法度，就來放號炮意思是beh請hit e5救命船來救阮。本然阮已經絕望無扑算in敢出來，總是in竟然有來，歡喜為著阮phoe命來救。 
救命船倚來，阮be7-tit thang做一下落，應該著做幾若choa7。頭一choa7 hiah-e5 婦人人囡仔先去，第2 choa7就是搭客有落去；今有chhun船主kap行船e5人na7-tiaN7。 
照阮看hiah-e5 亦載be7了，koh想第4 choa7 iau2-boe7到te3，hit個大船穩當沉。今知咱中間有人be7免tit死。Hit-tiap8就拈khau 看甚物人得著落救命船，甚物人著死。我是拈著死khau。Hit時我e5心真夠額艱苦；m7願死，知死後會hou7 上帝 審判受刑罰。 
Kap我行船e5人有一個朋友，伊是信主，亦濟濟擺有bat講好話來警戒苦勸我，不過我 m7 聽，kan-ta笑伊講，慢才是較好，ai3代先享受這世間e5奢華快樂。今伊前所講e5話這時那親像一枝刀teh刺chhak8我e5 心，hou7 我koh較慘，驚了得救e5機會已經過lah。 
船第3擺koh來，亦隨人照伊所捻e5 khau落船，我hit個朋友亦捻著活khau。總是時到伊 m7 落--去，才講，「多馬，我著替--你，你 m7-thang死，續沈淪到地獄。我是無要緊因為心有備辦，靈魂亦得救lah。今你著想ti7 天nih8 kap我koh相見。」看伊講che話，我真 m7 甘放伊ti7-hia死，不過hit 時緊急，be7聽候--tit，亦有人趕我落船，所以無話thang koh講，姑不chiong著放離。但是雅各 e5面真笑容，若親像安心e5氣概，無一點仔驚惶。 
救命船行無偌遠大船就沉落海滅無。我所疼e5朋友亦死ti7 hit-nih8。總是我知伊e5 靈魂liam5-piN hou7 主耶穌接納。An2-ni kiam2無影兩人替我死？講到hit-nih8多馬就流目屎。kap伊teh講話e5朋友聽候一時仔久，就koh問一句講，「你後來an2-chaiN2 樣hou7 救主chhoe7--著？」多馬應講，「Hit 時我真憨，無甚物bat字，be7 曉chhoe7上帝。有時亦hiah-e5 行船e5人愛引誘--我，請我kap in食酒，poah8-kiau2。Hit-tiap8心若親像koh聽我hit 個朋友e5 聲，teh講，「你著想ti7天--nih8 kap我koh相見。聽著hit個聲我m7敢kap in去行甚物歹。後來有去買一本聖冊，想beh學我朋友e5款，因為伊在生e5時tauh8-tauh8 愛講究聖經。可惜我無親像伊，be7 曉看，代先tui3新約e5頭一本，直直讀愈讀愈艱苦，知我e5 罪真重，續掠家己做第一歹e5人，今無路thang得救。有一日看到路加二十三章，讀到四十三節，ti7-hia teh講起耶穌an2-chaiN2 樣接納hit個做賊e5 人。上帝chiaN3用hit句來醒悟我e5 心，hou7 我亦信，知耶穌已經用伊e5寶血來洗清我e5心，除去我e5歹。我亦知到時伊穩當接納我ti7 天nih8 ti7-hia thang koh再kap我這個朋友相見。」 
請lin2逐家來看羅馬第5章，7節到第9節，所記載hit幾若節攏有kap頂面所寫，siang7意思，就是teh講，「替好人死罕--tit有；替有仁愛e5人死kiam2-chhai2亦敢。但是基督e5死，就是替咱有罪e5人死，上帝e5疼koh較顯明。今靠伊e5 血chiah會清議，koh較tui3伊咱會免得刑罰。」 
(台南府城教會報第149卷，1897年8月) 
</HL>
