<CL>
  Kin7-lai5 Tai5-oan5 e5 Chong2-tok, chiu7-si7 Nai2-bok8 Tai7-jin5, tiau3 chiah-e5 toa7-koaN khi3 Tai5-pak thang thiaN i kong2 ti7-li2 Tai5-oan5 e5 kui-ki2. Au7--lai5 chhut chit8-e5 ko3-si7 thong-ti koaN-oan5 kap peh-seN3; sit8-chai7 si7 chin ho2-i3, hou7 lang5 khoaN3-liau2 thang hoaN-hi2. Lan2 tioh8 kiu5 Siong7-te3 hou7 hiah-e5 bun5-bu2 koaN-oan5 long2 chiau3 an2-ni kiaN5, ng3-bang7 Tai5-oan5 e5 hai2-su7 toa7 heng-ong7, peh-seN3 tak8 sou2-chai7 an-un2 khoaN3-oah8. TaN chiong chit-e5 ko3-si7 ke2-soeh peh8-oe7-ji7, lai5 in3 ti7 e7-te2 hou7 lin2 khoaN3. 
  Heng-khi2 Cheng3-su7 e5 Chong2-thau5-su7. 
  Ku7-ni5 6 goeh8 kian3-ti3 Tai5-oan5 e5 Chong2-tok-hu2 ti7 chit-e5 thou2-te7, tng hit-si5 tak8 sou2-chai7 be7 bian2-tit hou7 chan5-jim2 e5 peng, hui2-lui7 e5 chhat8 khou2-chhou2, thong hai2-su7 khah che7 si7 piN3-cho3 chian3-tiuN5. Kau3 kin-ni5 3 goeh8 chiu7 gi7-tiaN7 Chong2-tok-hu2 e5 lut8-le7 tiau5-khoaN2; taN u7 lioh8-a2 heng-khi2 lai5 keng-eng5 cho3-chiaN5 chit-e5 tai7-chi3; khiok-si7 kiaN-liau2 pah-hang7 su7 long2 loan7-loan7, tak8-hang7 e5 cheng3-su7 che7-che7 koh-iuN7. Sou2-i2 u7 sin-siat toa7 sio2 e5 cheng3-su7, thang hou7 thong hai2-su7 long2 siang7 chit8-e5 lut8-hoat, khin5-khin5 lai5 chun-than3. Kau3 taN keng-koe3 7 goeh8-jit8 chiah khoaN3-kiN3 kin ki saN chiau3-eng3, hoeh-meh8 saN koan3-thong; chiong5-kim i2-au7 pan7 cheng3-su7 e7 tu2-ho2. Tu5 bo5 kan-siap8 tai7-kiok8 i2-goa7, it-khai3 ui2 te7-hng koaN chun2 i sui5-pian7 khi3 pan7, Chong2-tok-hu2 chu7-jian5 chong2-lang2 choan5 kiok8 e5 cheng3-su7, lai5 seng2-chhat ti7-li2 e5 kong-lo5. 
  Hian7-si5 gi2-tiaN7 te7-hng koaN sou2 koan2--e5, tioh8 koh siat ha7-kip e5 cheng3-su7-sou2; chiu7-si7 chiong pun2-te7 ho2 mia5-siaN e5 lang5 lai5 siat i cho3 ui2-goan5, thang hou7 si7-toa7 e5 i3-kian3 kap peh-seN3 e5 cheng5-heng5 e7 tit siong-thong, che sit8-chai7 iau3-kin2. Lun7 kau3 thong-heng5 e5 chiong-theng5 i2-keng seng5-an3, theng3-hau7 me5-ni5 4 goeh8 chiah it-khai3 thong-heng5. 
  Pun2 hai2-su7 e5 hong-siok8 thou2-im long2 kap loe7-te7 [Jit8-pun2] koh-iuN7, sou2 u7 e5 cheng3-su7 ho7-leng7 bo5 m7-tioh8 kho3 keng2-li7 (ge5-iah8) pan7-li2. Au7--lai5 beh ke-thiN khah che7 keng2-li7, thang ti7 boe7 seN-khi2 chai-ho7 e5 si5 lai5 seng ti5-hong5, ti7 bo5 pi7-pan7 e5 jit8 chhiau-liah8 hui2-lui7, chiu7 liong5-bin5 e7 tit an-jian5 cho3 kan-ki2 thau5-lou7; an2-ni thang ng3-bang7 te7-hng kap cheng3-su7 che5-cheng2 heng-khi2.
  Ti7-li2 peh-seN3 te7-it iau3-kin2--e5, si7 chai7-ti7 khoan-iong5 kap giam5-gai5 tioh8 tu2-ho2, in-tian2 kap ui-giam5 cho3-hoe2 kiaN5, hou7 peh-seN3 kiaN-ui3 ui-giam5 lai5 siau3-liam7 in-tek; bang7 ti7 pun2 hai2-su7 chin-chiaN3 e7 khoaN3-kiN3 an2-ni lah ! Chong2-si7 Tai5-oan5 lang5 kiN3-tioh8 goan2 na7 m7-si7 kiaN-ui3 chiu7-si7 hoaiN5-hoaiN5 keh8, khap8-chit8-tioh8 eng7 bu2-ban7 leng5-jiok8 khoan2-thai7 goan2, hit-ho7 khoan2 long2-si7 kho2-ouN3. Na7-si7 pun2 hai2-su7 si7 tui3 kau-chian3 e5 kong-hau7 lai5 tit-tioh8, chiaN3 u7 peng-be2 kau3 te7. Kau3 chheng3-ian siau-bo5 e5 si5, loe7-te7 e5 seng-li2-lang5 toe3 au7-piah chiam7-chiam7 kau3, long2-si7 ka2-chia3 thai5-iaN5 e5 se3-thau5 lai5 khi-hu7 pun2-te7 e5 peh-seN3, put-lun7 be2-be7 soe3-chhu3 siong5-siong5 bo5 chiau3 cheng5-li2, ham7-hai7 liong5-bin5 long2 bo5 liah8-cho3 iau3-kin2. Bun5-bu2 koaN-oan5 ia7-si7 ai3 eng7 ui-giam5 se3-thau5 lai5 ap--lang5, na7 u7 chit8-e5 m7 than3 beng7-leng7--e5 a2-si7 u7 gi5-ngai2 e5 choe7-ko3--e5, chiu7 ku3-chai7 in pak8 chhut-chai7 in ah, u7-e5 sut u7-e5 phah, long2 bo5 te3 thang sou3 oan-ong2, soa3 saN-kap khng3 oan3-hin7, jiok8-e5 li7 tioh8-kiaN khu7-phaN3,kiong5-e5 li7 hoan2-tng2 khong3-ku7. Na7-si7 ti7 peng-be2 loan7-loan7 e5 jit8, eng2 be7 bian2-tit u7 mau5-peng7; na7 kau3-ku2 bo5 seng2-chhat, oan3-hin7 chiu7 na2 kiat, bin5-sim chiu7 na2 poan7, che kap cheng3-su7 u7 toa7 kan-gai7, sit8-chai7 m7-si7 sio2-khoa2. Iu7-koh hian7-kim thong hai2-su7 i2-keng peng5-tiaN7, pah-hang7 e5 hoat-tou7 cho3 chit8-e7 oaN7 sin, eng-kai tioh8 seng an-ui3 peh-seN3 e5 sim, che chai7-ti7 liau7-li2 te7-hng e5 lang5. In iau3-kin2 tioh8 saN-kap keng2-kai3 jin7-chin chun-than3 lai5 siat-hoat, thang lai5 se2-chheng ku7-te2 e5 pe7-peng7. Siat-su2 na7 u7-e5 kaN2 chiong hit-ho7 po7-giok8 e5 su7 lai5 khoan2-thai7 peh-seN3, che sit8-chai7 si7 biau2-si7 goan2 e5 cheng3-su7, leng5-jiok8 goan2 e5 kok-ka; bo5-lun7 si7 koaN a2-si7 peh-seN3 tek-khak beh giam5-pan7 ti7-choe7, koat-toan3 bo5 beh khoan-iong5. 
  Hoan7-na7 u7 khui-khoah thou2-san2, seng-li2 khi2-sek, poaN-un7 kau-thong , oe7-seng, [si7 teh chha5-kho2 khoaN3 sim2-mih8 mih8 e7 hai7--tioh8 peh-seN3], ka3-si7 lang5--e5, hiah-e5 tai7-chi3 tak8-hang7 kai3 iau3-kin2 tioh8 tho3-tong3 kau3 chiau5-pi7; che m7-na7 ui7-tioh8 chong2-koan2 pun2 hai2-su7 kap hou7 choh-sit lang5 soa3 lai5 chia toa3 e5 lou7-eng7, ia7 si7 cho3 Tai5-oan5 peh-seN3 e5 hok-khi3, ia7-si7 ho2 cheng3-su7 e5 ho2 in-hui7. Na7-si7 u7 koan-siap8 tai7-kiok8 e5 su7, Chong2-tok-hu2 i2-keng gi7-tiaN7 chai7-an3, chiu7 eng-kai tioh8 koaN2-kin2 lai5 thong-heng5. Iu7-koh na7 kan-ta siok8-ti7 chit e5 te7-hng e5 su7, chiu7 chun2 in e5 koaN-tiuN2 li7-pian7 siat-hoat khi3-pan7.
  Tai5-oan5 peh-seN3 koan3-si3 e5 hong-siok8, si7 siok8-ti7 ni5-chhim goeh8-ku2 teh tui3-tiong7--e5, tu5 toa7 keh8-tioh8 kok-ka e5 teng7-le7, koh toa7 gai7-tioh8 cheng3-su7 e5 i2-goa7, it-khai3 m7-sai2 hoe3-tu5, chhin-chhiuN7 piN7 thau5-chang, pak8-kha, i2-kip8 ti3-bo7 chheng7-saN, khoaN3 beh ke2-oaN7 a2-m7, sui5-pian7 chhut-chai7 lang5 e5 i3-su3. Lun7-kau3 kim3 a-phian3-hun hit-chan5 su7, chu7-jian5 u7 gi7-tiaN7 e5 tiau5-khoaN2, si7 chiau3 chhu3-su7 chiam7-chiam7 ke2. Ki5-u5 e5 ho2 hong-siok8 u7 iu2-ek ti7 se3-kan e5 kau3-hoa3-e5, chiu7 tioh8 ku2-tng5 lau5-teh. 
  Teng2-bin7 pai5-liat8 chiah-e5 tiau5-khoaN2, si7 te7-hng sou2 iau3-kin2 tioh8 eng7 e5 cheng3-su7. Chit-tiap8 si7 lioh8-a2 tai7-khai3 lai5 kong2-khi2 chiah-e5 chai7-an3 e5 tiau5-khoaN2 na7-tiaN7; na7 ai3-beh kong2 khah chim-chiok, chiu7 leng7-heng5 chiaN3 koh chhut ko3-si7 hou7 lin2 chai. 
  Beng5-ti7 29 ni5 12 goeh8 2 jit8 Tai5-oan5 chong2-tok Liok8-kun Tiong chiong3 Lam5-chiok Nai2-bok8 Hi-tian2.
  Cheng2-che5 koaN-oan5 e5 lut8-le7. 
  Lun7 kau3 cho3 koaN-hu2--e5 chiu7-si7 cheng3-su7-hu2 e5 ki-koan, ia7-si7 ti7-li2 kau3-hoe7 e5 kin pun2; in teh tng-chit cho3 koaN chu7-jian5 tioh8 toan-chiaN3 lut8-hoat, tui3-tiong7 tek-heng7 kong-gi7, lai5 eng5-kng in e5 chit-hun7. Sou2-i2 ti7 chiah-e5 heng5-hoat8 e5 hoat-tou7 i2-goa7, ia7 u7 siat lut8-le7 hou7 chiah-e5 koaN-hu2 thang chun-than3. 
  TaN tui3 Tai5-oan5 kap PheN5-ou5 siok8 goan2 Koan2-hat liau2-au7, sng3-si7 keng-eng5 bo5 kui2-jit8,pah-poaN e5 su7 it-chin7 si7 taN chiah heng-khi2, hoan7-na7 cheng3-hu2 e5 sou2 kiaN5 sou2 cho3, i2-kip8 koaN-hu2 e5 heng5-tong7 ku2-chi2, si7 hou7 pun2-kok goa7-kok e5 lang5 kong-cheng3 teh khoaN3. In hian7-jim7 cho3 koaN ti7 chit sou2-chai7--e5 eng-kai tioh8 koan-sim pan7 lut8-hoat, kin2-sin7 chin7 in e5 chit, thang lai5 po3-iong5 cheng3-su7 e5 ui-giam5 kap hian2-beng5 ti7-li2 e5 kong-lo5. 
  Lun7 choe3 koaN-hu2 e5 lang5 sou2 iau3-kin2--e5 chiu7-si7 kong-keng2, khin5-kin2, chheng-liam5, kong-to7, cheng3-tit7 kin2-sin7, kin-chat, an2-ni chiah si7 chun-keng3 si7-toa7 chin7-tiong e5 to7-li2. Chong2-si7 teng2-si-koaN e5 beng7-leng7 iau3-kin2 tioh8 chun-than3, na7 u7-lang5 i e5 sim teh siuN7 che u7 sio2-khoa2 bo5 tu2-ho2, i eng-kai tioh8 beng2-beng5 in e5 i3-kian3, pi7-pan7 hou7 teng2-si-koaN keng2-soan2 chhai2-chhu2, siat-su2 na7 m7-chun2, i ia7 tioh8 pang3-sak ka-ki7 e5 i3-kian3 lai5 than3 beng7-leng7. Hoan7-na7 seng2-chhat tai7-chi3 chih-chiap lang5, tioh8 choan-sim ti3-i3 beh kiu5 na7 ho2, siu-cheng2 seng-khu kou3-siu2 liong5-sim, tioh8 khiam7-seng2 phoh-sou3 chheng-liam5, beh eng7-lang5 ia7-si7 siu2-ki2, tioh8 kong-peN5 toan-cheng3 bo5 phian-su, na7 siok8-ti7 ki-bit8 e5 su7, tioh8 kin2-sin7 sio2-sim. Teng2-bin7 chit kui2-na7-hang7 tai7-chi3 kai3 iau3-kin2 tioh8 ti3-i3 kheng5-kai3, siat-su2 choe3 bo5 kau3-giah8 chiu7 beh an2-choaN2-iuN7 lai5 po3-iong5 lan2 cheng3-su7-hu2 e5 ui-hong sin3-sit8? Choe3 koaN-oan5, ng3-bang7 bo5 kiaN5 m7-tioh8. Siat-su2 na7 u7 bo5 chun-than3 kang3-hok8 lut8-hoat sou2 ki3--e5, chiu7 beh sui5-si5 chha5-mng7, chiau3 chek-hoat8 ti7-choe7 e5 kui-le7 hun-piat8 tang7-khin lai5 pan7, koat-toan7 bo5 beh iong5-un2 liong7-cheng5.
  Beng5-ti7 29 ni5 12 goeh8 2 jit8. Tai5-oan5 Chong2-tok Liok8-kun Tiong-chiong3 Lam5-chiok Nai2-bok8 Hi-tian2. 
  (Tai5-lam5 Hu2-siaN5 kau3-hoe7-po3 te7 144 koan3,1897 ni5 1 geh8) 
</CL>
<HL>

近來台灣e5總督，就是乃木大人，召chiah-e5大官去台北thang聽伊講治理台灣e5規矩。後--來出一個告示通知官員kap百姓，實在是真好意，hou7 人看了thang歡喜。咱著求上帝hou7 hiah-e5文武官員攏照an2-ni行，向望台灣e5海嶼大興旺，百姓逐所在安穩快活。今將這個告示解說白話字，來印ti7 下底hou7 lin2看。 
興起政事e5總頭緒。
舊年6月建置台灣e5總督府ti7 這個土地，當hit時逐所在be7免tit hou7 殘忍e5兵、匪類e5賊苦楚，通海嶼較濟是變做戰場。到今年3月就議定總督府e5律例條款；今有略仔興起來經營做成這個代誌；卻是驚了百項事攏亂亂，逐項e5政事濟濟各樣。所以有新設大小e5政事，thang hou7通海嶼攏像一個律法，勤勤來遵趁。到今經過7月日才看見根枝相照應，血脈相貫通；從今以後辦政事會tu2好。除無干涉大局以外，一概委地方官准伊隨便去辦，總督府自然總攬全局e5政事，來省察治理e5功勞。 
現時擬定地方官所管--e5，著koh設下級e5政事所；就是將本地好名聲e5人來設伊做委員，thang hou7 序大e5意見kap百姓e5情形會tit相通，che實在要緊。論到通行e5章程已經成案，聽候明年4月才一概通行。 
本海嶼e5風俗土音攏kap內地 (日本) 各樣，所有e5政事號令無 m7 著靠警吏(衙役) 辦理。後--來beh加添較濟警吏，thang ti7 boe7生起災禍e5時來先持防，ti7 無備辦e5日抄掠匪類，就良民會tit安然做經紀 頭路；an2-ni thang向望地方合政事齊整興起。 
治理百姓第一要緊--e5，是在ti7寬容kap嚴gai5著tu2好，恩典kap威嚴做伙行，hou7 百姓驚畏威嚴來數念恩澤；望ti7 本海嶼真正會看見an2-ni lah！總是台灣人見著阮若 m7 是驚畏就是橫橫逆 ，khap8 一著用侮慢凌辱款待阮，hit號款攏是可惡。若是本海嶼是tui3交戰e5功效來得著，chiaN3有兵馬到地。到銃煙消無e5時，內地e5生理人toe3後壁漸漸到，攏是假藉thai5贏e5勢頭來欺負本地e5百姓，不論買賣稅厝常常無照情理，陷害良民攏無掠做要緊。文武官員也是愛用威嚴勢頭來壓--人，若有一個 m7 趁命令--e5抑是有疑ngai2 e5罪過--e5，就據在in 縛出在in押，有e5 摔有e5 扑，攏無te3 thang訴冤枉，續相kap囥怨恨，弱e5 li7 著驚懼怕，強e5 li7 反轉抗拒。若是ti7 兵馬亂亂e5日，永未免tit有毛病；若到久無省察，怨恨就那結，民心就那叛，che kap政事有大干礙，實在m7 是小可。又koh現今通海嶼已經平定，百項e5 法度做一下換新，應該著先安慰百姓e5心，che 在ti7 料理地方e5人。In要緊著相kap警戒認真遵趁來設法，thang來洗清舊底e5弊病。設使若有e5 敢將hit號暴虐e5事來款待百姓，che 實在是藐視阮e5政事，凌辱阮e5國家；無論是官抑是百姓的確beh嚴辦治罪，決斷無beh寬容。 
凡若有開闊土產，生理起色，搬運交通、衛生，(是teh查考看甚物物會害--著百姓)，教示人--e5，hiah-e5代誌逐項kai3要緊著妥當到齊備；che m7-na7為著總管本海嶼kap hou7 做穡人續來chia toa3 e5路用，也是做台灣百姓e5 福氣，也是好政事e5好恩惠。若是有關涉大局e5事，總督府已經議定在案，就應該著趕緊來通行。又koh若kan-ta屬ti7 這個地方e5事，就准in e5官長利便設法去辦。 
台灣百姓慣習e5風俗，是屬ti7 年深月久teh對重--e5，除大逆著國家e5定例，koh大礙著政事e5以外，一概 m7 使廢除，親像辮頭鬃、縛腳、以及戴帽穿衫，看beh改換抑 m7，隨便出在人e5意思。論到禁鴉片薰hit層事，自然有議定e5條款，是照次序漸漸改。其餘e5好風俗有有益ti7 世間e5教化e5，就著久長留teh。 
頂面排列chiah-e5條款，是地方所要緊著用e5政事。這tiap8是略仔大概來講起chiah-e5在案e5條款na7-tiaN7，若ai3-beh講較斟酌，就另行chiaN3 koh出告示hou7 lin2知。 
明治29年12月2日台灣總督陸軍中將男爵乃木希典。 
整齊官員e5律例。
論到做官府--e5就是政事府e5機關，也是治理教會e5根本；in teh 當職做官自然著端正律法，tui3重德行公義，來榮光in e5職份。所以ti7 chiah-e5 刑罰e5法度以外，也有設律例hou7 chiah-e5 官府thang 遵趁。 
今tui3 台灣kap澎湖屬阮管轄了後，算是經營無幾日，百般e5事一盡是今chiah興起，凡若政府e5所行所做，以及官府e5行動舉止，是hou7本國外國e5人公正teh看。In 現任做官ti7這所在--e5應該著關心辦律法，謹慎盡in e5職，thang 來播揚政事e5威嚴kap顯明治理e5功勞。 
論做官府e5人所要緊--e5就是恭敬、勤謹、清廉、公道、正直謹慎、kin-chat，an2-ni才是尊敬序大盡忠e5道理。總是頂司官e5命令要緊著遵趁，若有人伊e5 心 teh 想che有小可無tu2好，伊應該著稟明in e5 意見，備辦hou7頂司官揀選採取，設使若m7准，伊也著放sak家己e5意見來趁命令。凡若省察代誌chih接人，著專心致意beh求若好，修整身軀固守良心，著儉省樸素清廉，beh用人抑是守己，著公平端正無偏私，若屬ti7機密e5事，著謹慎小心。頂面這幾若項代誌kai3要緊著致意炯戒，設使做無到額就beh an2-choaN2-iuN7 來播揚咱政事府e5威風信實？做官員，向望無行m7著。設使若有無遵趁降服律法所記--e5，就beh隨時查問，照責罰治罪e5歸例分別重輕來辦，決斷無beh 容允諒情。 
明治29年12月2日。台灣總督陸軍中將男爵乃木希典。 
(台南府城教會報第144卷，1897年1月) 
</HL>
