<CL>
Ti7 Se-lek8 5 goeh8 te7 8 ho7, chiu7-si7 Tiong-lek8 4 goeh8 chhe 7 jit8 i2-keng kau3- han7; hit-jit8 e5 liau2-au7 tiam3 ti7 Tai5-oan5 e5 lang5 long2 sng3 cho3 Jit8-pun2 e5 peh-siN3. Chong2-si7 lang5 m7-bian2 khoa3-lu7 kiaN-liau2 koe3 hit-jit8 in beh liam5-piN siat sim2-mih8 sin-khoan2 ai3 khou2-chhou2 peh-siN3 e5 hoat-tou7. Liong7-pit kaN2 e7 chha-put-to chhin-chhiuN7 chit-tiap8 e5 khoan2, khiok si7 ng3-bang7 khoaN3 e7-tit-thang na2-ku2 na2 khoaN3-oah8.
Chi2-u7 hun-piat8 chiah-e5 goan2 goa7-kok lang5 sou2 khia7-khi2 thong-siong5 e5 sou2-chai7. In Jit8-pun2 i2-keng u7 chhut kou3-si7 kong2 na7 u7 lang5 iu5-goan5 ai3 siok8 Chheng-kok m7-ai3 jip8 Jit8-pun2 chek8, in iau2-ku2 thang toa3 ti7 Tai5-oan5 sng3 cho3 goa7-kok lang5, chong2-si7 be7-tit-thang iu5-goan5 tak8 sou2- chai7 khia7-khi2, tek-khak tioh8 chhin- chhiuN7 goan2 tiam3 ti7 tiaN7-tioh8 e5 sou2-chai7, kio3-cho3 Chap8-ku-te7.  Tai5-lam5 siok8 e5 Chap8-ku-te7 chiu7-si7 Ki5-au7, An-peng5, Hu2-siaN5 Toa7-sai-goa7 i2-kip8 Hu2-siaN5-lai7 e5 tang-lam5-kak, chiu7-si7 goan2 Sin-lau5 si3-chiu-ui5 e5 te7-hng.  (Lang5 sou2 hong-siaN kong2 siaN5-lai7 u7 koah chit8-te3 khi2--lai5 hou7 Tai7-Eng-kok koan2 si7 bo5 iaN2, put-ko3 si7 tiah chit8-e5 Chap8-ku-te7 hou7 goa7-kok lang5 thang toa3).  Tiong-kok lang5 tiam3 ti7 hit si3-ui7 bo5 tek-khak siok8 Tai7-chheng-kok, na7 beh cho3 Jit8-pun2 e5 peh-siN3 iu5-goan5 thang.  Lang5 na7 cho3 Chheng-kok lang5 tioh8 chhin-chhiuN7 goan2 goa7-kok lang5 e5 khoan2, chiu7-si7 na7 chhut-goa7 tioh8 tho2 chip-chiau3, ti7 Chap8-ku-te7 goan2 ia7 be7 koan2-tit giap8, chit-chun7 na7 u7 giap8 tek-khak tioh8 be7--lang5.  Chong2-si7 phah-sng3 bo5 Tiong-kok e5 Leng2-su7-koaN beh lai5 chia toa3, thang the3 in chhut-thau5.
(Tai5-lam5 Hu2-siaN5 Kau3-hoe7-po3 te7 146 koan3, 1897 ni5 5 geh8)
</CL>
<HL>

Ti7西曆5月第8號，就是中曆4月初7日已經到限；hit日e5了後tiam3 ti7台灣e5人攏算做日本e5百姓。總是人m7免掛慮驚了過hit日in beh liam5-piN 設甚mih8新款愛苦楚百姓e5法度。量必敢e7差不多親像這tiap8 e5 款，卻是向望看會tit-thang那久那快活。
只有分別chiah-e5阮外國人所企起通常e5所在。In 日本已經有出告示講若有人猶原愛屬清國m7 愛入日本藉，in iau2-ku2 thang toa3 ti7台灣算做外國人，總是be7-tit-thang猶原逐所在企起，的確tioh8親像阮tiam3 ti7定著e5所在，叫做雜居地。台南屬e5雜居地就是旗後、安平、府城大西外以及府城內e5東南角，就是阮新樓四周圍e5地方。(人所風聲講城內有割1塊起--來hou7大英國管是無影，不過是摘1個雜居地hou7外國人thang toa3)。中國人tiam3 ti7 hit 4位無的確屬大清國，若beh做日本e5百姓猶原thang。人若做清國人tioh8親像goan2外國人e5款，就是若出外著討執照，ti7雜居地阮也be7管tit業，這陣若有業的確著賣--人。總是拍算無中國e5領事官beh來chia toa3, thang替in 出頭。
(台南府城教會報第146卷，1897年5月) 
</HL>