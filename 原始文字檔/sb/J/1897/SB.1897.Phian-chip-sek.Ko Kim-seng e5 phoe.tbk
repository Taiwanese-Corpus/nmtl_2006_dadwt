<CL>
  Kin-ni5 chiaN-goeh8 kan Toa7-oh8 e5 hak8-seng, Ko Kim-seng, u7 khi3 kau3 Hok-chiu jip8 hit sou2-chai7 e5 Eng-hoa5 Chu-iN7,ai3 oh8 Eng-kok oe7 kap kok-iuN7 e5 se-hak8. Hit-si5 Toa7-sia7 kau3-hoe7 e5 chip-su7, PhoaN Ta-mou-li2, thiaN-chai, i chiu7 sun7 ki-hoe7 chhe i-e5 hau7-siN Mau5-keh kap i saN-kap khi3. In nng7 lang5 i2-keng kau3-ui7 jip8-oh8, teh thak8-chheh; taN chiong in-e5 siau-sit in3 ti7 e7-te2:
  ChiaN goeh8 24 jit8 chiah khui-oh8. Hak8-seng u7 200 goa7 lang5, goa7-kok sian-siN 4 lang5, pun2-te7 e5 sian-siN 8 lang5. Hit-jit8 teh khui oh8, tai7-seng tioh8 sia2 iok-ji7, au7-lai5 tiam2-mia5, tiam2-liau2 chiaN3 pai3 sian-siN, soa3 pun iok-ji7 hou7 lan2, lan2 tioh8 chiong iok-ji7 kap sok-kim gin5 pang5-soe3 theh8-khi3 kau kam-iN7, i chiu7 chhut siu-gin5 toaN. Kau3 bin5-a2-jit8 teh thak8-chheh e5 si5, na7 u7 hit-tiuN chiah nia2 u7 chheh. Chit oh8-lai7 chu2-chiah8 e5 lang5 6 lang5, ku-li2 3 lang5. Hoe2-sit8 long2 hou7 in pau, chit8-goeh8 jit8 tioh8 nng7-khou. Oh8-tng5 i2-kip8 lau5-teng2 lau5-e7 long2-si7 ku-li2 teh piaN3. 
  Goa2 ti7 2 goeh8 29 jit8 u7 tu2-tioh8 chit8-e5 lang5 lai5 chhoe7 goa2, goa2 long2 m7-bat i, i kong2 i si7 Tai5-pak-hu2 e5 thoan5-to7 sian-siN. Iah8 u7 thiaN-kiN3 i kong2 chit Tai5-lam5-hu2 e5 sit8-cheng5, sou2-i2 goa2 phah-sng3 i si7 lau2-sit8, goa2 chiu7 pai3-thok lang5 khi3 ka7 Si--Sian-siN kong2, Si--Sian-siN khiok hoaN-hi2 chiap-lap8 i. 
  Hian7-si5 goan2 chit oh8-nih8 cha2-am3 i2-keng u7 cho3 le2-pai3 lah, cheng5 si7 kan-ta cha2-khi2 si5 na7-tiaN7. Kau3 chit kui2-jit8 chiah chai hak8-seng e5 sit8-giah8 u7 236 lang5. Kin7-lai5 chit oh8-nih8 tak8 le2-pai3 e5 pai3-ji7 ia7 u7 siat ki5-to2-hoe7. Chit Hok-chiu pun2-te7 e5 ki5-to2-hoe7 si7 tak8 le2-pai3 pai3-si3 e-hng. Iah8 tak8 goeh8-jit8 u7 siat chit8-pai2 siau3-lian5 e5 lang5 e5 ki5-to2-hoe7, hiaN-ti7 chu7-chip8 saN bian2-le7. 
  Ti7 chit-ui7 u7 kui2-na7 hang7 tai7-chi3 chin ki5. Ti7 le2-pai3-tng5-nih8 cha-bou2 gin2-na2 e7 sai2--tit khia7-khi2 kong2-oe7 chhin-chhiuN7 ta-pou lang5 e5 khoan2. HiaN-ti7 u7-si5 teh ki5-to2-hoe7, khah che7 lang5 sui5-lang5 ki5-to2, thong le2-pai3-tng5 jiong2 kau3 hoa7-hoa7 hau2, Bok8-su iu5-goan5 si7 an2-ni. 
  U7 chit8-e5 e7-lam5 lang5 khi3 Hok-chiu khia7-khi2, ang-bou2 be7 thng5-a2 than3-chiah8, khiu5-khiam7 lai5 hou7 i-e5 kiaN2 khi3 Eng-hoa5 chu-iN7 thak8-chheh, thak8-kau3 4,5 ni5 soa3 si2-khi3. TaN chit-chun7 ang-bou2 teh ka7 lang5 kou3-bong7. 
  SaN-goeh8 10 jit8 goa2 u7 khi3 chit8-e5 hiaN-ti7 e5 chhu3 hu3 ki5-to2-hoe7, khoaN3-kiN3 lai5 hu3-hoe7 e5 lang5 chin oah8-tang7. Chit-e5 lang5 hou7 lang5 ki5-to2 chit-e5 hiaN-ti7, i pun2-jian5 si7 ti7 Eng-hoa5 chu-iN7 thak8-chheh, tiam3-ti7 oh8-lai7 si7 chin phaiN2, long2 m7-ai3 to7-li2. Thak8 bo5 loa7-ku2 chiu7 chhut-khi3 pat8-keng thak8; au7-lai5 khi3 Thian-chin oh8 i-seng. Kau3 chit-pang tng2-lai5 it-khai3 piN3-khoan2, soa3 piN3-cho3 chin jiat8-sim e5 lang5, u7-si5 kong2-khi2 i-e5 phaiN2-khoan2 lai5 bian2-le7--lang5, u7-si5 khi3 ke-nih8 be7-chheh. U7 chit8-jit8 i khi3 be7-chheh e5 si5 tu2-tioh8 kui2-na7 e5 koaN che7-kio7 pai5-han7 chhut, i chiu7 khia7--teh theng3-hau7 in lai5. Kau3 hiah-e5 koaN kau3, i chiu7 eng7 Seng3-chheh pun hou7 i, koaN-hu2 u7 hoaN-hi2 chiap-lap8. 
  Ti7 chit 3 goeh8 15 jit8 oh8-nih8 u7 pang3-ka2 nng7-jit8 ku2; 15 goa2 u7 khi3 Bi2-pou7-hoe7 e5 pai3-tng5 le2-pai3, hit-si5 si7 teh siau3-liam7 Ia5-sou si2 e5 jit8. Thong pai3-tng5 chin lau7 jiat8, lang5 che7 kau3 that-that tiN7, lai7-bin7 si3-ke3 pai5-kau3 choan-choan hoe-phun5. Pun2-te7 lang5 kap goa7-kok lang5 long2 khi3 hu3. Teh chu7-hoe7 e5 si5 chit8-e5 lang5 cho3 chu2-li2, i seng kong2 kui2-ku3 to7-li2, au7-lai5 chhiaN2 goa7-kok sian-siN 3 e5 khi2-lai5 kong2 kui2-ku3 bian2-le7 hiaN-ti7, ia7 chhiaN2 3 e5 pun2-te7 sian-siN khi2-lai5 kong2. Kau3 liau2-au7 chiu7 keng2 12 lang5 gau5 gim5-si--e5, khi2-lai5 gim5-si. Gim5-liau2 chiu7-liong7 12 tiam2 chhut-chai7 hiaN-ti7 khia7-khi2 lai5 kong2, hit-jit8 chin-che7 lang5 khia7-khi2 lai5 kong2. Khi3 hu3-hoe7 e5 lang5 chiu7-si7 Bi2-i2-bi2 ,Bi2-pou7-hoe7, An-lip8-kan e5 lang5. Pun2-jian5 bo5 chit-e5 hoe7, na7 kau3 Ia5-sou hou7 lang5 teng3-si2 e5 jit8 chiu7 sui5-lang5 chu7-chip8; taN si7 chin jiat8-sim e5 hiaN-ti7 i chiu7 chhut-lai5 si3-koe3 chhiaN2 tak8 oh8-tng5 e5 hak8-seng kap tak8 khau2-chau3 e5 hiaN-ti7 khi3 hia chu7-chip8. Goa2 kau3-hia thiaN to7-li2 chin-chiaN3 hoaN-hi2 chhin-chhiuN7 jip8 kau3 Seng3 e5 sou2-chai7. Hian7-si5 Hok-chiu oe7 iau2-be7 kong2, chong2--si7 e7 thiaN cham2-jian5 che7. 
  Chit-chun7 ti7 chit Eng-hoa5 chu-iN7 lai7 e5 to7-li2 cham2-jian5 io5-choah, che7-che7 siau3-lian5 lang5 put-chi2 u7 sim ti7 to7-li2. E7-mng5 e5 lang5 a2-si7 Hok-chiu e5 pai3 Siong7-te3 e5 lang5 tak8 le2-pai3 chu7-chip8 cho3 bian2-le7-hoe7. U7-e5 bo5 chu7-chip8--e5 in long2 chhut-khi3 tak8 sou2-chai7 ka3 Chu2-jit8-oh8 a2-si7 thoan5 to7-li2. Chu-iN7 lai7 leng7-goa7 u7 siat chit8-e5 siau3-lian5 e5 Ki-tok-hoe7, tai7-ke saN kou2-bu2 ai3 to7-li2 heng-ong7. Goa2 thiaN lang5 kong2 cha2-ni5 ti7 chit oh8-nih8 hak8-seng chin-phaiN2, taN kau3 chit-si5 goa2 khoaN3-kiN3 long2 be7, phah-sng3 si7 tui3 chit-e5 siau3-lian5 e5 Ki-tok-hoe7 sou2 kam2-hoa3--tioh8.
(Tai5-lam5 Hu2-siaN5 Kau3-hoe7-po3 te7 145~146 ho7, 1897 ni5 4~5 geh8)
</CL>
<HL>

今年正月間大學e5學生，高金聲，有去到福州入hit所在e5英華書院，ai3學英國話kap各樣e5西學。Hit時大社教會e5執事，潘Ta-mou-li2，聽知，伊就順機會差伊e5 後生Mau5-keh kap伊相kap去。In兩人已經到位入學，teh讀冊；今將in-e5消息印ti7下底： 
正月24日才開學。學生有200外人，外國先生4人，本地e5先生8人。Hit日teh開學，代先著寫約字，後來點名，點了chiaN3拜先生，續分約字hou7 咱，咱著將約字kap束金銀房稅提去交監院，伊就出收銀單。到明仔日teh讀冊e5時，若有hit張才領有冊。這學內煮食e5人6人，苦力3人。伙食攏hou7 in包，一月日著兩箍。學堂以及樓頂樓下攏是苦力teh拚。 
我ti7 2月29日有tu2著一個人來chhoe7我，我攏 m7-bat伊，伊講伊是台北府e5傳道先生。亦有聽見伊講這台南府e5實情，所以我扑算伊是老實，我就拜託人去ka7施--先-生講，施--先-生卻歡喜接納伊。 
現時阮這學nih8早暗已經有做禮拜lah，前是kan-ta早起時na7-tiaN7。到這幾日才知學生e5實額有236人。近來這學nih8逐禮拜e5拜二也有設祈禱會。這福州本地e5祈禱會是逐禮拜拜四e昏。亦逐月日有設一擺少年e5人e5祈禱會，兄弟聚集相勉勵。 
Ti7 這位有幾若項代誌真奇。Ti7 禮拜堂nih8查某囡仔會使--tit企起講話親像查甫人e5款。兄弟有時teh祈禱會，較濟人隨人祈禱，通禮拜堂嚷到hoa7-hoa7哮，牧師猶原是an2-ni。 
有一個廈南人去福州企起，翁某賣糖仔趁食，khiu5儉 來hou7 伊e5 子去英華書院讀冊，讀到4、5年續死去。今這陣翁某teh ka7人顧墓。 
3月10日我有去一個兄弟e5厝赴祈禱會，看見來赴會e5人真活動。這個人hou7 人祈禱這個兄弟，伊本然是ti7 英華書院讀冊，tiam3-ti7學內是真歹，攏 m7 愛道理。讀無偌久就出去別間讀；後來去天津學醫生。到這pang轉來一概變款，續變做真熱心e5人，有時講起伊e5 歹款來勉勵--人，有時去街nih8賣冊。有一日伊去賣冊e5時tu2著幾若個官坐轎牌限出，伊就企--teh聽候in來。到hiah-e5 官到，伊就用聖冊分hou7 伊，官府有歡喜接納。 
Ti7 這3月15日學nih8有放假兩日久；15我有去美埠會e5拜堂禮拜，hit 時是teh數念耶穌死e5日。通拜堂真鬧熱，人坐到that-that tiN7，內面四界排到專專花盆。本地人kap外國人攏去赴。Teh聚會e5 時一個人做主理，伊先講幾句道理，後來請外國先生3個起來講幾句勉勵兄弟，也請3個本地先生起來講。到了後就揀12人gau5吟詩--e5，起來吟詩。吟了就量12點出在兄弟企起來講，hit日真濟人企起來講。去赴會e5人就是美以美、美埠會、安立間 e5人。本然無這個會，若到耶穌hou7 人釘死e5日就隨人聚集；今是真熱心e5兄弟伊就出來四界請逐學堂e5學生kap逐口灶e5兄弟去hia聚集。我到hia聽道理真正歡喜親像入到聖e5所在。現時福州話iau2-be7講，總--是會聽cham2然濟。 
這陣ti7 這英華書院內e5道理cham2然搖choah，濟濟少年人不止有心ti7道理。廈門e5人抑是福州e5拜上帝e5人逐禮拜聚集做勉勵會。有e5 無聚集--e5 in攏出去逐所在教主日學抑是傳道理。書院內另外有設一個少年e5基督會，大家相鼓舞ai3道理興旺。我聽人講早年ti7 這學nih8 學生真歹，今到這時我看見攏be7，扑算是對這個少年e5基督會所感化--著。 
(台南府城教會報第145~146號，1897年4~5月) 
</HL>