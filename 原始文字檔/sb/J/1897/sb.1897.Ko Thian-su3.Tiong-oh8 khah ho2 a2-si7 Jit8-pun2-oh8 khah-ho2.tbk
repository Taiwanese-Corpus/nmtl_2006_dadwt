<CL> 
Kin7-lai5 u7 lang5 giau5-gi5 Tiong-oh8 bo5 sim2-mih8 lou7-eng7 , phah-sng3 kiaN2-ji5 hou7 i jip8 Jit8-pun2-oh8 khah u7 lou7-eng7 ; sou2-i2 goa2 ai3 sia2 kui2-ji7 po3 cho3 pe7-bo2 e5 lang5 chai, hou7 in khah ho2 phah-sng3 . 
Chiau3 goa2 siuN7 Tiong-oh8 si7 put-chi2 khah-ho2 . Oh8 Jit8-pun2 oe7 si7 chin-ho2 , chong2-si7 cho3 pe7-bo2 e5 lang5 tioh8 tai7-seng phah-sng3 kui2-na7 hang7 . 
1 . Tioh8 ng3-bang7 kiaN2-ji5 ho2 kiaN2 . KiaN2-ji5 na7 phaiN2 , Jit8-pun2 oe7 gau5 kong2 u7  sim2-mih8 lou7-eng7, kiam2 m7-si7 hou7 pe7-bo2 koh-khah hoan5-lo2 mah ?  Beh hou7 kiaN2-ji5 ho2-kiaN2 , tioh8 hou7 i jip8 Tiong-oh8 , ti7-hia tak8-jit8 ka3-si7 to7-li2 , put-si5 u7 ho2 e5 sin-seN , ho2 e5 peng5-iu2 thang kau-poe5 , an2-ni put-chi2 khah u7 li7-ek ti7 phin2-heng7 . Jit8-pun2-oh8 si7 se3-siok8 oh8 , hak8-seng long2-si7 se3-siok8-lang5 , e7 in2-chhoa7 lan2 e5 kiaN2-ji5 oh8 phaiN2 .  Sui-bong2 sin-seN kiam2-chhai2 cheng3-keng, m7-ku2 ia7 bo5 thang ka3-si7 lan2 Kiu3-chu2 e5 to7-li2 . Se3-siok8 lang5 khi3 jip8 hit-ho7 oh8 u7 li7-ek , lan2 sin3 Chu2 e5 lang5 lai5 jip8 hit ho7 oh8 khah toa7-bin7 si7 bo5 li7-ek .  Cho3 pe7-bo2 e5 lang5 na7 siuN7 ku2-tng5 e5 tai7-chi3 , chiu7 tioh8 ng3-bang7 kiaN2-ji5 ho2 kiaN2 khah iau3-kin2 . 
2 . Tioh8 siuN7 Tiong-oh8 si7 hak8-bun7 e5 oh8. Lang5 na7 bat thiN-e7 e5 tai7-chi3, e7  hiau2-tit thian-bun5 te7-li2 , soan3-hak8 thong-tat8 , bun5-ji7 chheng-chho2 , an2-ni chiu7-si7 hak8-bun7 . Na7 an2-ni bo5 lun7 cho3 sim2-mih8 kang long2 u7 lou7-eng7 .  Siat-su2 bo5 kau3 chin chhim , na7 tai7-liok8  bat , li7-ek ia7-si7 put-chi2 toa7 . Tiong-oh8 u7 ka3 chit-ho7 , put-ko3 bo5 chhim na7-tiaN7 . Chong2-si7 te7-ki na7 phah kian-kou3 , au7-lai5 beh kang2-kiu3 khah-chhim chiu7 u7 ki-hoe7 . Jit8-pun2-oh8 hian7-si5 long2 bo5 ka3 chit-ho7 , siat-su2 au7-lai5 na7 u7 , lan2 Tiong-oh8 phah-sng3 ia7 be7 khah-su i . In-ui7 soan3-hak8 , thian-bun5 , te7-li2 , eng7 peh8-oe7 lai5 ka3 , si7 khah-kin2 , eng7 Jit8-pun2 oe7 lai5 ka3 , si7 khah oh . Lan2 na7 beh hou7 kiaN2-ji5 cho3 chin-chiaN3 u7 hak8-bun7 e5 lang5 , goa2 phah-sng3 tioh8 hou7 i tai7-seng lai5 thak8 Tiong-oh8 . 
3 . Tui3 Tiong-oh8 chhut-khi3 m7-si7 bo5 lou7-eng7 . Chin che7 lang5 phah-sng3 Tiong-oh8 thak8-liau2 khang-khang ; an2-ni phah-sng3 si7 chin-chho3 . Lang5 tit-tioh8  ti3-sek, beh thai2 u7 khang-khang ? Li2 khoaN3 i be7 than3-chiN5 , i chiN5 than3 ti7 i pak-tou2-lai7 ! Ki3-jian5 u7 ti3-sek, chiu7 bo5 lun7 cho3 sim2-mih8 tai7-chi3 , long2 khah-iaN5 bo5 ti3-sek e5 . Ti3-sek si7 khah ho2 kim-gin5 po2-gek8  ( Chim-gian5 te7 8 chiuN , 11 , 19 chat ) . 
U7-lang5 phah-sng3 oh8 Jit8-pun2-oe7 thang cho3 thong-ek8-koaN , chit8-goeh8-jit8 than3 chap8-ji7-khou . Lang5 m7-bian2 Jit8-pun2-oe7, na7 u7 ti3-sek lai5 cho3 seng-li2 ,  chit8-goeh8-jit8 kiam2 na7 than3 chap8-ji7-khou? Jit8-pun2-oe7 chiong-lai5 bat e5 lang5  e7 na2-che7 , thong-ek8-koaN kiaN-liau2 e7 loh8-ke3 . Ti3-sek bo5 loh8-ke3 , si7 e7 na2  khi2-ke3 . Goa2 kong2 oh8 Jit8-pun2 oe7 si7 ho2 , na7 u7 ki-hoe7 chiu7 tioh8 bong2 oh8 ; put-ko3 na7 oh8 cho3 lan2 pun2-sin e5 lou7-eng7 si7 ho2, na7 oh8 cho3 thong-ek8-koaN kiaN-liau2 m7-si7 ng3-bang7 khoaN3-oah8 e5 tai7-chi3 . Ng3-bang7 cho3 pe7-bo2 e5 lang5 chim-chiok siuN7 . 
Chiau3 goa2 gu5-gong7 e5 i3-kian3 , thak8 Tiong-oh8 si7 khah tioh8-hoat , e7 hou7 gin2-a2 khah ho2 phin2-heng7 khah u7 ti3-sek . Hian7-si5 e5 Jit8-pun2 oh8 kiaN-liau2 boe7 u7 an2-ni . Tiong-oh8 khah-ho2 chit8-ku3 goa2 phah-sng3 un2-tang3 thang kong2 . Ng3-bang7 na2-ku2 e7 na2 ho2 , sin-seN na2 gau5 ka3 hak8-seng , thak8-chheh e5 hoat-tou7 na2 chiau5-pi7 , chiu7 lan2 kau3-hoe7 bo5 lang5 ai3 jip8 khi3 pat8-keng oh8 .
(Tai5-lam5 Hu2-siaN5 Kau3-hoe7-po3 te7 143 koan3, 1897 ni5 2 geh8)
</CL>
<HL>

近來有人giau5疑中學無甚物路用，扑算子兒hou7伊入日本學較有路用；所以我愛寫幾字報做父母e5人知，hou7 in較好扑算。
照我想中學是不止較好。學日本話是真好，總是做父母e5人著代先扑算幾若項。
1.著向望子兒好子。子兒若歹，日本話gau5講有甚物路用，kiam2 m7是hou7父母koh較煩惱mah？Beh hou7子兒好子，著hou7伊入中學，ti7-hia逐日教示道理，不時有好e5先生，好e5朋友thang交陪，an2-ni不止較有利益ti7品行。日本學是世俗學，學生攏是世俗人，會引chhoa7咱e5子兒學歹。雖罔先生kiam2-chhai2正經，m7-ku2也無thang教示咱救主e5道理。世俗人去入hit號學有利益，咱信主e5人來入hit號學較大面是無利益。做父母e5人若想久長e5代誌，就著向望子兒好子較要緊。
2.著想中學是學問e5學。人若bat天下e5代誌，會曉tit天文地理，算學通達，文字清楚，an2-ni就是學問。若an2-ni無論做甚物工攏有路用。設使無到真深，若大略bat，利益亦是不止大。中學有教這號，不過無深na7-tiaN7。總是地基若扑堅固，後來beh講究較深就有機會。日本學現時攏無教這號，設使後來若有，咱中學扑算也be7較輸伊。因為算學、天文、地理，用白話來教，是較緊、用日本話來教，是較oh 。咱若beh hou7子兒做真正有學問e5人，我扑算著hou7伊代先來讀中學。
3.對中學出去m7是無路用。真濟人扑算中學讀了空空；an2-ni扑算是真錯。人得著智識，beh thai2有空空？你看伊be7趁錢，伊錢趁ti7伊腹肚內！既然有智識，就無論做甚物代誌，攏較嬴無智識e5。智識是較好金銀寶玉(箴言第8章，11、19節)。
有人扑算學日本話thang做通譯官，一月日趁十二箍。人m7免日本話，若有智識來做生理，一月日豈na7趁十二箍？日本話將來bat e5人會na2濟，通譯官驚了會落價。智識無落價，是會na2起價。我講學日本話是好，若有機會就著罔學；不過若學做咱本身e5路用是好，若學做通譯官驚了m7是向望快活e5代誌。向望做父母e5人斟酌想。
照我愚憨e5意見，讀中學是較著法，會hou7 gin2-a2較好品行較有智識。現時e5日本學驚了boe7有an2-ni。中學較好一句我扑算穩當thang講。向望na2久會愈好，先生愈gau5教學生，讀冊e5法度愈齊備，就咱教會無人愛入去別間學。
(台南府城教會報第143卷，1897年2月)
</HL>