<CL>
Ti7 Tai7-tek-kok e5 lam5-peng5 Sat-khek-su-seng2 Tek-su-teng-siaN5, u7 chit8 lang5 mia5 Sun-tim5-to, i ti7 Se-lek8 1700 ni5 chiu7-si7 Tiong-kok Khong-hi e5 si5-chun7 chhut-si3.  I-e5 chou2-chiuN7 si7 cho3 Tek-kok e5 toa7 koaN-oan5,jip8 Kiu3-se3-kau3 e5 lang5; i pun2-sin chu7 se3-han3 chiu7 chin keng3-khian5 jiat8-sim pai3 Siong7-te3. 
I ia7 si7 toa7 chai5-tiau7 phok-hak8 e5 lang5, jip8 chhut-mia5 Chu-iN7 thak8-chheh che7-che7 ni5, bat kui2-na7 kok e5 bun5-ji7 khiuN-khau2; sou2 thak8 e5 chheh sui-jian5 chin che7 iuN7, na7 si7 i ti3-i3 choan-sim chiu7-si7 chin-li2 e5 chheh . I-e5 chhin-chhek chin ai3 i tioh8 hak8-sip8 kok-hoat lut8-le7 e5 chheh, thang chhut-sin khi3 cho3 koaN lai5 se3-sip8 in si7-toa7-lang5 e5 koaN-chiok, tit-tioh8 hu3-kui3 mia5-siaN. Na7 si7 Sun-tim5-to lip8-chi3 ai3 thoan5-to7 kiu3 lang5. 
Kau3 it-ji7 chap8-hoe3 chiu7 chhut Chu-iN7, khi3 Hoat-kok iu5-lek8; 21 hoe3 to3-tng2 khi3 in pun2 siaN5 Tek-su-teng.  Tng-si5 Mou5-liap8-oa2 kau3-hoe7 e5 lang5, ui7-tioh8 to7-li2 siu7 toa7 khun3-tiok8, in chiu7 to5-chau2 lai5 chhoe7 Sun-tim5-to; i long2 chiap-lap8 ho2 khoan2 thai7 chiau3-kou3 in.  I siong5-siong5 thoan5 to7-li2 ti7 Bong7-Chu2-chng (ng3-bang7 Chu2 e5 chng) , chit chng choan5 si7 pai3 Siong7-te3 e5  lang5 khia7-khi2; ia7 khi3 che7-che7 toa7 Chu-iN7 thoan5-kau3, hou7 iN7-lai7 e5 hak8-seng thiaN. Koh m7-na7 thoan5 to7-li2 ti7 in pun2 sou2-chai7, Ia7 khi3 goa7-seng2 kap pat8 kok thoan5.
Sun-tim5-to 31 hoe3 e5 si5, to3--lai5 in pun2 kok Pek-leng5 kiaN-siaN5 . Mou5-liap8-oa2 kau3-hoe7 e5 lang5 chiu7 siat-lip8 i cho3 toa7 Kau3-su, lai5 chiang2-li2 kau3-hoe7 su7-bu7.  Tak8 jit8 thoan5-kau3, lai5 thiaN e5 lang5 chin che7.  I teh kong2 to7-li2 kek8 kan2-chhiat; tai7-khai3 kong2 chiaN5-khek ku2, chiu7 iau3-kin2 e5 chin-li2 hou7 lang5 thiaN long2 beng5.  Koh sou2 thoan5 e7 hou7 lang5 jin7 Ia5-sou cho3 in e5 Kiu3-chu2.
Lun7 i sou2 thoan5 chhiat-iau3 e5 to7-li2 u7 4 tiau5. (1) Kiu3-chu2 chin-chiaN3 si7 Siong7-te3. (2) Sui-jian5 si7 Siong7-te3, chin-sit8 seN cho3 lang5. (3) Lang5 ai3 tit-kiu3, tu5-khi3 kiu5 Teng2-bin7, i2-goa7 bo5 hoat-tou7. (4) Lang5 tioh8 tit-tioh8 to7-li2 e5 li7-ek .
Sun-tim5-to teh thoan5 to7-li2 e5 si5, put-lun7 san3-hiong, ho2-giah8, gau5 kap gong7, long2 siu7 kam2-tong7. U7 lang5 giah8-pit lai5 ki3 i sou2 kong2--e5; u7-e5 in3 cho3 chheh, hou7 thong-kok e5 lang5 be2 khi3 thak8 . U7 lang5 kiah8-pit beh ki3 e5 si5, hut-jian5 siu7 kam2-kek kau3 bak8-sai2 chhe7-chhe7 to3, beh ai3 eng7 pit ka7 ki3 khi2--lai5, soa3 na2-chun2 be7 ki3 tit.
Bat u7 lang5 mng7 Sun-tim5-to kong2, Li2 eng7 sim2-mih8 biau7-hoat kong2 to7-li2, ti3-kau3 e7 kam2-hoa3 lang5 kau3 an2-ni leh? In3 kong2, Bo5 pat8-hang7, tok8-tok8 ti7 boe7 kong2 to7-li2 e5 tai7-seng, chit8 tiam2-cheng ku2, ka-ti7 cheng7-cheng7 siuN7 pun2-sin e5 choe7-ok kap cheng3-lang5 e5 choe7-koa3, si7 kek8-tang7 kek8-chhim, sit8-chai7 eng-kai tioh8 tim5-lun5 ti7 te7-gek8 chhi-chham2; koh siuN7 Siong7-te3 e5 toa7 in-tian2 chin-koan5 chin-khoah,  thai3-tho2 e7 thang po3-tap.  Chhin-chhiuN7 an2-ni lai5 siuN7, chiu7 thang chiong lan2 pun2-sin cho3 hoat-tou7 lai5 kong2 hou7 lang5 thiaN.
I it-seng hou7 cheng3-lang5 chin toa7 keng3-tiong7, hiong2-siu7 60 hoe3 koe3-sin ti7 Bong7-Chu2-chng, an-chong3 e5 jit8, lai5 sang3-chong3 e5 lang5 u7 nng7-chheng goa7 lang5. Lang5 sui-jian5 i2-keng si2 ku2-ku2, m7-ku2 ho2 mia5-siaN bo5 hui2-hoai7.
Che si7 tiah i-e5 tai7-liok8 lai5 kong2 na7-tiaN7. Lang5 na7 ai3 khah siong5-se3; tioh8-khoaN3 (Kau3-su7-liat8-toan7 te7 3 chiuN).
TaN lan2 u7 lang5 cho3 thoan5-to7 sian-seN kui2-na7 ni5 ku2, tioh8 ka-ti7 seng2-chhat, khoaN3 lan2 tak8-pai2 kong2 to7-li2 u7 kam2-kek lang5 a2-bo5. Beh kong2 hou7 lang5 ho2 chhio3 m7-bian2 saN kui2-ku3 oe7 chiu7 e7. Na7 beh kong2 to7-li2 hou7 lang5 sim-koaN tin2-tang7, siu7 tioh8 kam2-kek kau3 lau5 bak8-sai2, hian2-beng5 hoan2-hoe2 choe7; che m7 si7 iong5-iN7 su7.
Sou2-i2 tng thoan5-to7 e5 chit-hun7, tek-khak m7-thang hou7 ke-koan3 su-khia e5 tai7-chi3, lai5 hun7-chap8 kiau2-jiau2. Ti3-kau3 bo5 sim-chiaN5 thang kang2-kiu3 Seng3-keng pi7-pan7 to7-li2, ia7 bo5 tai7-seng choan5-sim ki5-to2; put-ko3 lim5-si5 than3-le7 chiuN7 tai5-teng2 sui5-pian7 chiu7 kong2, sou2 kong2 soaN3-soaN3 loan7-loan7, hou7 lang5 thiaN be7 chheng-chho2, m7-na7 bo5 li7-ek, kiaN-liau2 u7 sun2-hai7.
Tioh8 chhin-chhiuN7 Sun-tim5-to u7 tai7-seng khian5-seng5 pi7-pan7-sim, chiong sou2 pi7-pan7 beh kong2 e5 to7-li2 hian3 hou7 Siong7-te3 eng7. Chiu7 kau3-si5 teh kong2 oah8-oah8 tang7-tang7, u7 koan5 u7 lat8, kau3-giah8 thang kam2-tong7 cheng3-lang5 e5 sim.
(Tai5-lam5 Hu2-siaN5 Kau3-hoe7-po3 te7 150 koan3, 1897 ni5 5 geh8)
</CL>
<HL>

Ti7大德國e5南爿撒克斯省德斯丁城，有一人名Sun-tim5-to，伊ti7西曆1700年就是中國康熙e5時陣出世。伊e5祖上是做德國e5大官員，入救世教e5人；伊本身自細漢就真敬虔熱心拜上帝。
伊也是大才調博學e5人，入出名書院讀冊濟濟年，bat幾若國e5文字腔口；所讀e5冊雖然真濟樣，若是伊致意專心就是真理e5冊。伊e5親戚真ai3伊著學習國法律例e5冊，thang出身去做官來世襲in序大人e5官爵，得著富貴名聲。若是Sun-tim5-to立志ai3傳道救人。
到一二十歲就出書院，去法國遊歷；21歲倒轉去in本城德斯丁。當時Mou5-liap8-oa2教會e5人，為著道理受大窘逐，in就逃走來chhoe7 Sun-tim5-to；伊攏接納好款待照顧in。伊常常傳道理ti7望主庄(向望主e5庄)，這庄全是拜上帝e5人企起；也去濟濟大書院傳教，hou7院內e5學生聽。Koh m7若傳道理ti7 in本所在，也去外省kap別國傳。
Sun-tim5-to 31歲e5時，倒--來in本國柏林京城。Mou5-liap8-oa2教會e5人就設立伊做大教師，來掌理教會事務。逐日傳教，來聽e5人真濟。伊teh講道理極簡切；大概講成刻久，就要緊e5真理hou7人聽攏明。Koh所傳會hou7人認耶穌做in e5救主。
論伊所傳切要e5道理有四條。(1)救主真正是上帝。(2)雖然是上帝，真實生做人。(3)人ai3得救，除去求頂面，以外無法度。(4)人著得著道理e5利益。
Sun-tim5-to teh傳道理e5時，不論散hiong，好額，gau5 kap憨，攏受感動。有人giah8筆來記伊所講--e5；有e5印做冊，hou7 通國e5人買去讀。有人kiah8筆beh記e5時，忽然受感激到目屎chhe7-chhe7倒，beh ai3用筆ka7記起--來，續若準be7 記tit。
Bat有人問Sun-tim5-to講，你用甚物妙法講道理，致到會感化人到an2-ni leh？應講，無別項，獨獨ti7 boe7講道理e5代先，一點鐘久，家己靜靜想本身e5罪惡kap眾人e5罪過，是極重極深，實在應該著沈淪ti7地獄悽慘；koh想上帝e5大恩典真高真闊，thai3-tho2會thang報答。親像an2-ni來想，就thang將咱本身做法度來講hou7人聽。
伊一生hou7眾人真大敬重，享受60歲過身ti7望主庄，安葬e5日，來送葬e5人有兩千外人。人雖然已經死久久，m7-ku2好名聲無毀壞。
這是摘伊e5大略來講na7-tiaN7。人若ai3較詳細；著看(教士列傳第3章)。
今咱有人做傳道先生幾若年久，著家己省察，看咱逐擺講道理有感激人抑無。Beh講hou7人好笑m7免三幾句話就會。若beh講道理hou7人心肝振動，受著感激到流目屎，顯明反悔罪；這m7是容易事。
所以當傳道e5職份，的確m7-thang hou7家眷su-khia e5代誌，來混雜攪擾。致到無心情 thang講究聖經備辦道理，也無代先全心祈禱；不過臨時趁例上台頂隨便就講，所講散散亂亂，hou7人聽be7清楚，m7-na7無利益，驚了有損害。
著親像Sun-tim5-to有代先虔誠備辦心，將所備辦beh講e5道理獻hou7上帝用。就到時teh講活活動動，有權有力，夠額thang感動眾人e5心。
(台南府城教會報第150卷，1897年5月) 
</HL>