<CL>
Khah-cha2 u7 chit8-e5 sin3 Chu2 e5 lang5, i si7 cho3 un2-ki e5 thak8-chheh lang5, long2 bo5 ai3 chhap siok8-su7. Tu2--tioh8 bou2-jit8 chit8-e5 lang5-kheh lai5 tham3--i. Hit-e5 lang5-kheh chiu7 mng7 i kong2, Li2 si7 pai3 Siong7-te3 e5 lang5 houhN? In3 kong2, ChiaN3-si7. Lang5-kheh chiu7 koh kong2, chiau3 lin2 pai3 Siong7-te3 e5 lang5 teh kong2, “ThiN-te7-kan chi2-u7 chit8-e5 Siong7-te3 tak8 sou2-chai7 ti7-teh”. Na7 si7 goa2 long2 m7 bat khoaN3-tioh8 Siong7-te3, chiah m7-ai3 sin3; chhiaN2 li2 chhoa7 goa2 khi3 khoaN3 chiu7 beh sin3 lah.
Hit-e5 sin3 Chu2 e5 lang5 cheng7-cheng7 bo5 in3. Theng5-chit8-e7 chiu7 aN3-loh8 thou5-kha khioh chit8-te3 thou5-oan5, tui3 hit-e5 lang5- kheh e5 thau5-khak chhut toa7-lat8 chiu7 ka7 i tim3-loh8-khi3. Hit-e5 lang5-kheh hou7 i tim3-tioh8 thiaN3, chiu7 toa7 siu7-khi3, tui3 koaN- hu2 khi3 ko3.
KoaN-hu2 chiu7 chek-si5 khi3 tiau3 hit-e5 sin3 Chu2 e5 thak8-chheh lang5 lai5 mng7 i kong2, I chheng2-kau2, li2 ki3-jian5 m7 in3--i, chiu7 siaN2-su7 hoan2 tng2 eng7 thou5-oan5 tim3-- i, he u7 sim2-mih8 cheng5-li2 ah? Hit-tiap8 hit e5 sin3 Chu2 e5 thak8-chheh lang5, khai3- jian5 khai3-jian5 tui3 koaN-hu2 e5 bin7-cheng5 in3 kong2, Goa2 eng7 thou5-oan5 tim3 i-e5 thau5- khak, chiu7-si7 teh in3-tap i sou2 mng7. Lun7 thau5-khak tim3--tioh8 e7 thiaN3, chit- ho7 si7 lang5-lang5 sou2 sin3, sou2 chai e5 cheng5- li2; m7-ku2 bo5 lang5 bat khoaN3--tioh8 hit-e5 thiaN3 seN-cho3 an2-chaiN2 iuN7. Ia7 long2 bo5 chit8- lang5 kaN2-kong2, thiaN3 bo5 khoaN3-kiN3 bo5 iaN2 u7 thiaN3. An2-ni Siong7-te3 si7 Sin5, bo5-heng5 bo5-siong7, eng2-leng5 seng3-the2, bu5-sou2 put- chai7. Tui3 kou2-cha2-i2-lai5 bo5 lang5 bat khoaN3- tioh8. Na7 si7 tui3 Siong7-te3 sou2 chhong3-cho7 e5 thiN-te7 ban7-mih8, thang chai u7 chit8-e5 Siong7-te3. Che si7 chu7-jian5 e5 li2-khi3, bo5 thang pian7-pok. Tek-khak m7-thang in- ui7 bak8-chiu bo5 khoaN3-kiN3, soa3 m7 sin3, chiu7 kek8 toa7 chha-biu7.
KoaN-hu2 thiaN-liau2 ki5-koai3 i sou2 in3-tap, Liah8 i-e5 oe7 si7 tioh8. Lang5-khek kian3-siau3 chiu7 khi3.
(Tai5-lam5 Hu2-siaN5 Kau3-hoe7-po3 te7 150 koan3, 1897 ni5 9 geh8)
</CL>
<HL>

較早有一個信主e5人，伊是做隱居e5讀冊人，攏無ai3插俗事。Tu2--著某日一個人客來探--伊。Hit-e5人客就問伊講，你是拜上帝e5人houhN？應講，正是。人客就koh講，照lin2拜上帝e5人teh講，「天地間只有一個上帝逐所在ti7-teh」。若是我攏 m7 bat 看著上帝，chiah m7-ai3信；請你chhoa7我去看就beh信lah。
Hit-e5信主e5人靜靜無應。停一下就aN3落土腳拾一個土丸，tui3 hit-e5人客e5頭殼出大力就ka7伊tim3落去。Hit e5人客hou7伊tim3著痛，就大生氣，tui3官府去告。
官府就即時去調hit e5信主e5讀冊人來問伊講，伊請教，你既然 m7 應--伊，就啥事反轉用土丸tim3--伊，he有甚麼情理ah？Hit-tiap8 hit e5信主e5讀冊人，慨然慨然tui3官府e5面前應講，我用土丸tim3伊e5頭殼，就是teh應答伊所問。論頭殼tim3--著會痛，這號是人人所信，所知e5情理；m7-ku2無人bat看--著hit e5痛生做an2怎樣。也攏無一人敢講，痛無看見無影有痛。An2-ni上帝是神，無形無像，永靈聖體，無所不在。Tui3古早以來無人bat看著。若是tui3上帝所創造e5天地萬物，thang 知有一個上帝。這是自然e5理氣，無thang辯駁。的確m7-thang因為目珠無看見，煞m7信，就極大差謬。
官府聽了奇怪伊所應答，掠伊e5話是對。人客見笑就去。
(台南府城教會報第150卷，1897年9月)
</HL>