<CL>
Seng3-keng kui2-na7 ui7 u7 kong2, Iu5-thai3 lang5 tioh8 liah8 cho3 tai7-seng.  Kiu3-chu2 pun2-sin ia7 si7 hoan-hu3 I-e5 hak8-seng tioh8 tai7-seng khi3 Ia5-lou7-sat-leng2 thoan5 hok-im.  Po2-lo5 si7 put-chi2 beng5-pek8 Ia5-sou e5 i3-su3, sou2-i2 iau3-kin2 tai7-seng ka-ti7 than3, kong2 hou7 in thiaN.  
TaN kiaN-liau2 lan2 iN7-pang lang5 khah-siong5 be7 ki3-tit in; be7 ki3-tit lan2 e5 Chu2 si7 Iu5-thai3 lang5; be7 ki3-tit Seng3-keng si7 tui3 Iu5-thai3 lang5 e5 chhiu2 chhut.  Lan2 khah-che7 sou2-u7--e5 si7 tui3 in m7-tihN8--e5 soa3 kau3 ti7 lan2; m7-si7 lan2 khah e7 kham-tit, si7 in-tian2 peh8-peh8 hou7 lan2.  Seng3-keng u7 kong2, In-ui7 in m7-sin3 hou7 Siong7-te3 at-chih8, lin2 in-ui7 sin3 lai5 liu5-chun5, tioh8 se3-ji7 kiaN-hiaN5 boh8-tit u7 chu7-ko e5 sim-koaN (Lo5-ma2 11 : 20).  Koh kong2, In na7 sin3 Ia5-sou, e7 na2 chhin-chhiuN7 tui3 si2 koh-oah8 e5 lang5.  
Chou2-ke kau3-hoe7 m7-si7 long2-chong2 be7 ki3-tit in.  Lin2 i2-keng chai lan2 Eng-kok e5 TiuN2-lo2-kau3 m7-na7 chhe goan2 lai5 Tai5-oan5, ia7 u7 chhe Bok8-su, Kou-niu5, I-seng khi3 E7-mng5 kui2-na7 ui7, SoaN3-thau5 kui2-na7 ui7, koh Sit8-lat8 ia7 u7.  Kiam2-chhai2 lin2 chio2-chio2 lang5 chai ti7 Ka-lam5-te7 e5 pak-peng5, chit8-ui7 ho7-cho3 Aleppo (sng3-si7 A-lan5 e5 siok8-te7) ti7-hia ia7 u7 goan2 e5 Bok8-su, Bok8-su-niu5, I-seng, I-seng-niu5, khi3 toa3 hia ; koh in teh ng3-bang7 bo5 loa7-ku2 u7 nng7-e5 Kou-niu5 pian7-pian7 thang khi3 hia tau3-chan7 Iu5-thai3 e5 hu7-jin5-lang5 lai5 sin3 Ia5-sou cho3 in e5 Bi2-sai3-a.  
Koh ti7 Lun5-tun-siaN5 e5 tang-peng5 ia7 u7 thoan5-to7 sian-siN teh chhut-lat8 in2-chhoa7 Iu5-thai3 lang5.  Kau3-hoe7 e5 Bok8-su, TiuN2-lo2, i2-kip8 Kou-niu5 u7 khi3 chan7.  Kou-niu5 tiau5-kou3-i3 khi3 oh8 Hi-li7-ni5, Hi-pek-lai5 e5 ji7 thang kap in tam5-lun7 khah beng5-pek8. U7 siat che7-che7 hoat-tou7 iau3-kin2 ai3 kiu3 in. U7 siat I-koan2 kou3 in ; ti7 chhu3-lai7 tau3-chan7 kang, ia7 u7 khui am3-oh8 hou7 in u7 ki-hoe7 thang bat Seng3-keng, koh u7 ka3-si7 in e5 se3-han3 kiaN2 cho3 kang-ge7 than3-chiah8. Tui3 an2-ni u7 che7-che7 e5 sin3 Kiu3-chu2, chin jiat8-sim chan7 in e5 sian-siN.  Hia e5 lang5 ai3 chhiaN2 lan2 chit-peng5 tioh8 chhiat-chhiat the3 in kiu5.  Tui3 an2-ni ng3-bang7 tai7-ke e7 kap Po2-lo5 tang5-sim chit8-i3 lai5 kong2, HiaN-ti7 ah !  goa2 sim sou2 i3-ai3 si7 I-sek-liat8 e7 tit-tioh8 kiu3 soa3 the3 in kiu5 Siong7-te3.  Lin2 na7 chhiat-chhiat the3 in kiu5, Siong7-te3 e7 toa7-toa7 hoaN-hi2.  Lan2 tioh8 the2-thiap Ia5-sou e5 cheng5 ; na7 bo5, kiaN-liau2 I chiu7 m7-tihN8 lan2.
(Tai5-lam5 Hu2-siaN5 Kau3-hoe7-po3 te7 197 koan3, 1901 ni5 8 geh8)
</CL>
<HL>

聖經幾若位有講，猶太人著掠做代先。救主本身也是吩咐伊e5 學生著代先去耶路撒冷傳福音。保羅是不止明白耶穌e5意思，所以要緊代先家己趁，講hou7 in聽。
今驚了咱異邦人較常be7記得in；be7記得咱e5 主是猶太人；be7記得聖經是對猶太人e5手出。咱較濟所有--e5是對in m7-tihN8--e5 續到ti7 咱；m7 是咱較會堪得，是恩典白白hou7 咱。聖經有講，因為in m7 信hou7 上帝at折，lin2 因為信來留存，著細膩驚惶莫得有自高e5心肝 ( 羅馬11：20 ) 。Koh講，In若信耶穌，會那親像對死koh活e5人。
祖家教會m7 是攏總be7記tit in。Lin2 已經知咱英國e5長老教m7 但差阮來台灣，也有差牧師、姑娘、醫生去廈門幾若位，汕頭幾若位，koh Sit8-lat8也有。Kiam2-chhai2 lin2少少人知ti7 迦南地e5北爿，一位號做Aleppo ( 算是A-lan5 e5屬地 ) ti7-hia 也有阮e5牧師、牧師娘、醫生、醫生娘，去toa3 hia；koh in teh向望無偌久有兩個姑娘便便thang去hia tau3贊猶太e5婦人人來信耶穌做in e5彌賽亞。
Koh ti7 倫敦城e5東爿也有傳道先生teh出力引chhoa7猶太人。教會e5牧師，長老，以及姑娘有去贊。姑娘刁故意去學希利尼，希伯來e5字thang kap in談論較明白。有設濟濟法度要緊愛救in。有設醫館顧in ； ti7 厝內tau3贊工，也有開暗學hou7 in有機會thang bat聖經，koh有教示in e5細漢子做工藝趁食。對an2-ni有濟濟個信救主，真熱心贊in e5先生。Hia e5人愛請咱這爿著切切替in求。對an2-ni向望逐家會kap保羅同心一意來講，兄弟ah！我心所意愛是以色列會得著救續替in求上帝。Lin2若切切替in求，上帝會大大歡喜。Lan2著體貼耶穌e5情；若無，驚了伊就m7-tihN8咱。
(台南府城教會報第197卷，1901年8月)
</HL>