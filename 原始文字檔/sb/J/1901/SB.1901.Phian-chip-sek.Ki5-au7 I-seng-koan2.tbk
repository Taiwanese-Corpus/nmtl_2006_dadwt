<CL>
  SaN-chap8-goa7 ni5 cheng5 Ma2 I-seng lai5 Tai5-oan5 thoan5 to7-li2, i tai7-seng toa3 ti7 Hu2-siaN5-goa7 siat i-koan2. Hit-tiap8 lang5 si3-ke3 thoan5 iau5-gian5 e5 phaiN2-oe7, siN-khi2 jiau2-loan7, ti3-kau3 i toa3 be7 tiau5, kou-put-chiong tioh8 chau2-khi3 Ki5-au7 khia7-khi2. Ti7-hia be2 chhu3 cho3 le2-pai3-tng5, ia7 khi2 chit8-keng i-koan2. Toa3 ti7-hia saN-si3 ni5, jian5-au7 koh khi3 Hu2-siaN5, ka7 Khou2 Lo2-tia tian2 chit8-keng chhu3, thang cho3 i-koan2 kap khia7-ke e5 lou7-eng7, chiu7-si7 lan2 au7-lai5 kio3-cho3 ku7-lau5,hit-keng. 
  Hit-si5 Kong-hoe7 i2-keng chhe Li2 Bok8-su tiam3 ti7 Ki5-au7, m7-ku2 bo5 koh chhe chit8-e5 i-seng ; chiaN3 chhiaN2 San I-seng ka7 lan2 hoaN7 I-koan2. Au7-lai5 i khi3 E7-mng5, i-e5 sio2-ti7 San Tai7-pit8, (u7 lang5 kio3 i Sio2-San) lai5 chiap i-e5 chit. I toa3 bo5 loa7-ku2, chiaN3 khi3 Hok-chiu, chiu7 oaN7 Lian5 I-seng lai5 toa3. Chiah-e5 m7-si7 Kong-hoe7 chhe-e5, kong2 si7 in hang5-nih8 e5 lang5 chhiaN2-e5; m7-ku2 tai7-ke hoaN-hi2 tak8-jit8 lai5 i-koan2, khoaN3 cheng3-thau5 hoat-ioh8, bo5 theh8 lan2-e5 chiN5. In hang5-nih8 e5 lang5 ia7 ni5-ni5 te5-gin5 thang be2-ioh8, lan2 kau3-hoe7 na7-sai2 chhut pun2-te7 lang5 e5 sin-lo5. Chong2-si7 hit-tiap8 goan2 Bok8-su long2 u7 poaN-khi3 toa3 ti7 Hu2-siaN5, bo5 lang5 toa3 ti7 Ki5-au7 thang liau7-li2. Hit keng i-seng-koan2 ia7 beh to2 beh to2. Lang5 chiu7 gi7-lun7 tioh8 koh khi2 chit8-keng, thang siau3-liam7 San Tai7-pit8 I-seng, in-ui7 I khi3 Hok-chiu tu2-tioh8 phoa3-piN7 cha2-si2, tai7-ke chin hoan5-lo2, si7 i toa3 chit-peng5 bo5 loa7-ku2, m7-ku2 tit-tioh8 cheng3-lang5 long2 o-lo2 i. Sou2-i2 che7-che7 lang5 hoaN-hi2 te5-gin5 lai5 khi2 chit8-keng sin e5 i-koan2, si7 Ki5-au7 soaN-kha hit-keng. Si7 ti7 Mui5 I-seng chhiu2-nih8 khi2--e5, ia7 si7 i teh liau7-li2. 
  Chong2-si7 tui3 Jit8-pun2 lai5 Tai5-oan5 liau2-au7, chiah-e5 tiam3 ti7 Tai5-oan5 e5 goa7-kok lang5, na2-ku2 na2-chio2 ; tu5--khi3 goan2 Kau3-su i2-goa7 chi2-u7 nng7-saN e5 lang5 na7-tiaN7. Chiu7 i-seng toa3 ti7-chia bo5 thau5-lou7, i chiaN3 li7-khui Tai5-oan5 khi3 toa3 Hok-chiu e5 Ma2-boe2 kang2-khau2 e5 sou2-chai7. I iau2-boe7 khi3 e5 tai7-seng, hiah-e5 liau7-li2 Ki5-au7 i-seng-koan2 e5 tang2-su7 chu7-chip8, chhiaN2 lan2-e5 Kau3-su7-hoe7 the3 in tam-tng hit-e5 koan-he7, in-ui7 taN bo5 pat8-e5 i-seng thang hoaN7. Goan2 hoaN-hi2 in2--i; in chiu7 chiong hit keng i-koan2 i2-kip8 sou2 chhun e5 gin5, kui2-na7 pah khou, long2 kau-tai7 goan2. 
  Hian7-kim chhiaN3 sai-hu7 lai5 siu-li2 chhong3-pian7. Kau3 10 goeh8 te7 10 ho7 (ku7-lek8 8 goeh8 28 jit8) chiu7-si7 pai3-si3, teng2-pou 10 tiam2 cheng, An I-seng beh lai5 khui I-koan2, khoaN3 cheng3-thau5 hoat-ioh8. Kho2-sioh be7-tit-thang u7 chit8-e5 goa7-kok e5 i-seng chhiang5-chai7 toa3 ti7-hia hoaN7-koan2, in-ui7 bo5 loa7-ku2 An I-seng beh to3-khi3 Chou2-ke, hioh-khun3, Ma2 I-seng tioh8 toa3 ti7 Hu2-siaN5. Chong2-si7 Ma2 I-seng teh ng3-bang7 u7-si5 thang lai5 Ki5-au7 khoaN3 piN7-lang5; chiu7-si7 ku7-lek8 mui2-goeh8 chhe-it chhe-ji7 chap8-gou7 chap8-lak8 jit8 beh lai5. Hian7-kim i beh khi3 Hiong-kang2, chhoa7 sian-siN-niu5, liam5-piN to3-tng2 lai5. Kau3 11 goeh8 11(ku7-lek8 10 goeh8 chhe 1). i beh lai5 Ki5-au7, hoat-ioh8. I-seng bo5 ti7-teh e5 si5-chun7 u7 chit8-e5 I-koan2 e5 hak8-seng, Cheng Hoe2-ong7, beh toa3 ti7-hia chiau3-kou3 phoa3-piN7 e5 lang5. Chit-tiap8 sou2 siat e5 hoat-tou7 si7 an2-ni-siN, au7-lai5 na7 u7 pat8-mih8 e5 siau-sit goan2 beh thong-ti lin2. 
  Chiah-ku2 Ki5-au7 e5 kau3-hoe7 chin soe-bi5, chhun chit8 khau2-chau3 teh pai3 Siong7-te3 na7-tiaN7. TaN lan2 tioh8 kiu5 Siong7-te3 lin5-bin2 Ki5-au7 e5 kau3-hoe7, eng7 chit-e5 sin-siat e5 i-seng-koan2 cho3 toa7 lou7-eng7, in2-chhoa7 che7-che7 lang5 kho3 Kiu3-chu2 Ia5-sou lai5 tit-tioh8 kiu3, thang koh-chai3 siat chit8-e5 le2-pai3-tng5 ti7-hia, pi2 teng2-ni5 koh khah heng-ong7. Ia7-si7 ng3-bang7 m7-na7 Ki5-au7 e5 peh-siN3, chiu7-si7 thong Hong7-soaN-koan7 e5 lang5, lam5-hu7 lo2-iu3, thang tit-tioh8 li7-ek, chhin-chhiuN7 ji7-saN-chap8 ni5 cheng5 e5 khoan2-sit. 
(Tai5-lam5 Hu2-siaN5 Kau3-hoe7-po3 te7 198 koan3, 1901 ni5 9 geh8)
</CL>
<HL>

三十外年前馬醫生來台灣傳道理，伊代先toa3 ti7 府城外設醫館。Hit-tiap8人四界傳謠言e5歹話，生起擾亂，致到伊toa3 be7 tiau5，姑不chiong著走去旗後企起。Ti7-hia買厝做禮拜堂，也起一間醫館。Toa3 ti7-hia三四年，然後koh去府城，ka7許老爹典一間厝，thang做醫館kap企家e5路用，就是咱後來叫做舊樓，hit間。 
Hit時公會已經差李牧師tiam3 ti7 旗後，m7-ku2無koh差一個醫生；正請山醫生ka7咱hoaN7 醫館。後來伊去廈門，伊e5 小弟山大畢，(有人叫伊小山 ) 來接伊e5 職。伊toa3無偌久，正去福州，就換連醫生來toa3。Chiah-e5 m7 是公會差e5，講是in行nih8 e5人請e5；m7-ku2逐家歡喜逐日來醫館，看症頭發藥，無提咱e5 錢。In行nih8 e5人也年年te5銀 thang買藥，咱教會na7-sai2 出本地人e5薪勞。總是hit-tiap8阮牧師攏有搬去toa3 ti7 府城，無人toa3 ti7 旗后thang料理。Hit間醫生館也beh倒beh倒。人就議論著koh起一間，thang數念山大畢醫生，因為伊去福州tu2著破病早死，大家真煩惱，是伊toa3這爿無偌久，m7-ku2得著眾人攏o-lo2--伊。所以濟濟人歡喜te5銀來起一間新e5醫館，是旗後山腳hit間。是ti7 梅醫生手nih8起--e5，也是伊teh料理。 
總是對日本來台灣了後，chiah-e5 tiam3 ti7 台灣e5外國人，那久那少；除--去阮教師以外只有兩三個人na7-tiaN7。就醫生toa3 ti7-chia無頭路，伊正離開台灣去toa3福州e5馬尾港口e5所在。伊iau2-boe7去e5代先，hiah-e5料理旗後醫生館e5董事聚集，請咱e5教士會退in擔當hit-e5關係，因為今無別個醫生thang hoaN7。阮歡喜允--伊；in就將hit間醫館以及所chhun e5銀，幾若百箍，攏交代阮。 
現今倩師父來修理創便。到10月第10號( 舊曆8月28日 ) 就是拜四，頂晡10點鐘，安醫生beh來開醫館，看症頭發藥。可惜be7-tit-thang有一個外國e5醫生常在toa3 ti7-hia hoaN7館，因為無偌久安醫生beh倒去祖家，歇睏，馬醫生著toa3 ti7 府城。總是馬醫生teh向望有時thang來旗後看病人；就是舊曆每月初一初二十五十六日beh來。現今伊beh去香港，chhoa7先生娘，liam5-piN倒轉來。到11月11 ( 舊曆10月初一 ) 。伊beh來旗後，發藥。醫生無ti7-teh e5 時陣有一個醫館e5學生，曾火旺，beh toa3 ti7-hia照顧破病e5人。這tiap8所設e5法度是an2-ni-siN，後來若有別物e5消息阮beh通知lin2。 
Chiah 久旗後e5教會真衰微，chhun一口灶teh拜上帝na7-tiaN7。今咱著求上帝憐憫旗後e5教會，用這個新設e5醫生館做大路用，引chhoa7濟濟人靠救主耶穌來得著救，thang koh再設一個禮拜堂ti7-hia，比頂年koh較興旺。也是向望m7 若旗後e5百姓，就是通鳳山縣e5人，男婦老幼，thang得著利益，親像二三十年前e5款式。 
(台南府城教會報第198卷，1901年9月) 
</HL>