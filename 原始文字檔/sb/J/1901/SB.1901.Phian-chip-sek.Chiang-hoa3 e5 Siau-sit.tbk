<CL>
Kin7-lai5 u7 chih-tioh8 chit8 tiuN phoe teh kong2-khi2 Chiang-hoa3-koan7 e5 siau-sit.TaN chiong i-e5 oe7 ki3 ti7 e7-te2. 
Lun7 Tai5-tiong Chiang-hoa3 e5 kau3-hoe7 long2 peng5-an ; hiah-e5 sin-siat e5 kau3-hoe7 u7-e5 put-chi2 oah8-tang7, u7 chiam7-chiam7 teh ke-thiN, u7-e5 khah to3-the3 leng2-tam7. Hian7-si5 pak-lou7 pou3-to7 put-chi2 ho2 ki-hoe7, goa2 u7 siong5 khi3 hiah-e5 sin-siat e5 pai3-tng5 cho3 le2-pai3. Iu2-beng5-hiaN cheng5 le2-pai3 u7 oaN7-khi3 Chhau2-e5-tun pai3-tng5, Ou-phoe5-hiaN oaN7 toa3 Gu5-ma7-thau5. Kin7-lai5 ti7 Tai5-tiong-koan7-siok8 u7 chit8-sin put8, ho7-kio3 Te3-kun, ti7 Lok8-kang2, Chiang-hoa3, La5-li2-san3 ke, Khe-ou5-ke, Sia7-thau5, pak-lou7 che7-che7 e5 sou2-chai7, teh ka7 lang5 ke2 a-phian-hun. Na7 beh hou7 Te3-kun ke2-hun, tioh8 tui3 Te3-kun poah8-poe chiu3-choa7, chiong hun-chhoe giah8 lai5 kau i, poah-poe-liau2 chiah khi3 lim kui2-na7 oaN2 chui2, au7-lai5 u7-e5 lau3-thou3. I u7 eng7 oe7 haN2 in, kong2, na7 koh chiah8 chiu7 e7 si2; lang5 tioh8 thun-lun2 kan-khou2. U7-e5 saN-than3 saN-han2, khat-khou2 thun-lun2 gian3, kiong5-kiong5 ban2 khi3, m7-si7 Te3-kun e7 ka7 lang5 ke2. ThiaN-kiN3 kong2 Tai5-tiong kin7-lai5 u7 kui2-na7 chheng lang5 ke2-khi3 a-phian3 bo5-chiah8. Goa2 khoaN3 kok sou2-chai7, a-phian3-hun-tiam3 u7 khah chio2 kham2. Iah8 u7-e5 ke2-liau2 gian3-si2--khi3, iah8 u7-e5 koh khi3 chiah8. Chiau3 lang5 kong2 kin7-lai5 a-phian3 sng3-si7 chin kui3, pi2 Chheng-tiau5 e5 si5 kui3 chin che7, u7 che7-che7 lang5 kan-khou2, chheh-sim ai3 ke2, sou2-i2 chiah u7 hiah che7 chheng lang5 khi3 ke2. Tioh8 kiu5 Siong7-te3 hou7 Tai5-oan5 a-phian3 e7 tu5-khi3, ng3-bang7 Seng3-hoe7 heng-ong7. 
Iah8 koh u7 chit8-hang7 e5 ki5-su7. Chiu7-si7 ti7 Tai5-tiong Gu5-ma7-thau5 e5 SaN-te3-chhu3 hia u7 chit8-sin put8 ho7-kio3 Kok-seng3-ia5, hia-e5 lang5 ka2-chia3 hit-sin put8 e5 mia5, lai5 phian3 lang5 e5 chiN5, chhe lang5 si3-ke3 kong2, SaN-te3-chhu3 Kok-seng3-bio7 cheng5 u7 chhut phang chui2, lang5 na7 iuN2 hit-e5 phang chui2 khi3 khng3 chiu7 e7 siu-chai kai2-e7. Na2-ku2 na2-che7 lang5 khi3 iuN2 hit-e5 chui2, tak8-jit8 u7 kui2 chheng lang5 khi3 iuN2 ; tak8 lang5 tioh8 ka7 i be2 chit8-tiuN hu5 khi3 hong chui2-kan. Iah8 tioh8 ka7 i be2 chit8-e5 hiuN-hoe2 khi3 kat ; chit8 tiuN hu5 45 chiN5, chit8-e5 hiuN-hoe2 chit8 kak-gin5. ThiaN-kiN3 kong2, chit8-jit8 khioh pah-goa7-gin5. 
Goa2 chhut-khi3 pou3-to7 e5 si5, u7 khoaN3-kiN3 tang sai lam5 pak chin che7 lang5 taN tek-kong2 koaN7 chui2 kan khi3 teh iuN2 hit-e5 chui2, ng3-bang7 beh tit peng5-an, chin-chiaN3 si7 kho2-lin5. In m7-chai peng5-an e5 lou7,chiu7-si7 Ia5-sou. Goa2 khoaN3 se3-siok8 u7 che7-che7 ai3-beh chhoe7 oah8-lou7, chong2-si7 in iau2-boe7 chai thang sin3 Chu2 lai5 tit oah8-lou7. Lan2 tioh8 siong5 the3 bo5 tit to7-li2 e5 lang5 kiu5 Siong7-te3 hou7 in thang tit-kiu3. 
Iu7-koh tit-tioh8 chit8 lang5 e5 siau-sit soa3 in3 ti7 e7-te2 :---
Hian7-si5 ti7 chia-e5 kau3-hoe7 sng3-si7 tam7-poh8 e5 io5-tang7, Hian7-kim thong Tai5-tiong-koan7 e5 peh-seN3 toa7 iau5-gian5, kong2 6 goeh8 chhe it jit8 beh chhut hoe2-jit8, lai5 sio-si2 Jit8-pun2. Che-si7 u7 chit8-sian Te3-kun teh liah8 tang5-ki kong2 e5. Te3-kun u7 eng7 soa-chui2 hou7 cheng3 peh-seN3 ke2 a-phian3-hun; u7 lang5 sin3 i lai5 ke2--e5, sng3 be7-chin7. Hian7-si5 Tai5-tiong chiah8 a-phian3 e5 lang5 cham2-jian5 chio2. Na7 beh ke2 tioh8 chiu3-choa7 kan-ta lim chui2 bo5 eng7 ioh8 ke2. U7-e5 sui-jian5 si7 kan-khou2 gian3-hun tong3-be7-tiau5, m7-ku2 Te3-kun kong2 na7 chiu3-choa7 liau2 koh chiah8 a-phian3 sui5-si2; tui3 an2-ni che7-che7 lang5 kiaN-si2, kiong5-kiong5 siu7-khou2 8, 9 jit8 chiu7 liau2-li7. 
TaN hian7-si5 Gu5-ma7-thau5 u7 teh be7 sian-chui2, hit sian put8 u7 kong2 tioh8 chiah8. Hia u7 chit8-e5 khut e5 chui2, sian loh8 lai5 ti7-hia pian3-hoa3, 6 goeh8 chhe it jit8, kok lang5 tioh8 lim hit e5 chui2 chiah be7-si2; na7-bo5 chiu7 e7 hou7 hoe2 sio-si2. Tui3 an2-ni thong Tai5-tiong-koan7-siok8 e5 peh-seN3, tu5 pai3 Siong7-te3 e5 lang5 i2-goa7, bo5-hun lai7-soaN hai2-khau2 tiaN7-tioh8 tak8 khau2-chau3 u7 eng7 tek-kong2 khi3 jip8 chit8-kan lai5 khng3 ti7 in chhu3, kau3 lak8 goeh8 chhe it thang che5-che5 lim. 
U7 lang5 kong2 kau3 6 goeh8 chhe it peh-seN3 beh loan7; hian7-si5 Jit8-pun2 lang5 i2-keng chai-iaN2, toa7-toa7 teh ti5-hong5; u7-si5 chou2-tong3 peh-seN3 m7-thang an2-ni nau7-tong7. Chong2-si7 iu5-goan5 m7-thiaN ; kong2, sin5-beng5 Te3-kun beh ka7 lang5 i-peN7, ka7-lang5 ke2 a-phian3 long2 si7 ho2-su7, m7-kheng2 hou7 Jit8-pun2 chou2-tong3 ; ti7 ke-chhi7 Jit8-pun2 m7-chun2 i, in chiu7 soa2-khi3 chng-sia7. Jit8-pun2 lang5 chai peh-siN3 beh bou5-hoan2; Sia7-thau5 e5 keng2-chhat u7 ka7 chham-su7 kong2, tioh8 thong-ti peh-siN3 m7-thang, goan2 sui-jian5 hou7 lin2 thai5 liau2, toa7-tui7 na7 kau3 tek-khak toa7 phaiN2 khoan2-thai7 Tai5-oan5 e5 peh-siN3. U7 lang5 kong2 chit e5 ke3-bou5 si7 tui3 Chheng-kok lai5-e5.
Ia7 u7 thiaN-kiN3 lang5 teh iau5-gian5 kong2, chiah-e5 jip8-kau3 e5 lang5 e5 seN3-mia7 si7 kau3 6 goeh8 na7-tiaN7 ; ti3-kau3 u7 che7-che7 lang5 sit-taN2. Ti7 Tai5-tiong siok8 e5 kau3-hoe7 u7 che7-che7 thiaN to7-li2 e5 lang5 khi3 pai3 Te3-kun, si7 kiu5 i-e5 sian-tan lai5 chiah8 ; chin-chham2 ah ! Peh-siN3 siu7 be5-hek8 chin-chham2. 
Hiah-e5 lang5 sou2 khng3 e5 chui2 long2 be2 chit8 tiuN hu5 hong-teh, kau3 6 goeh8 chhe it chiah thang khui. Chit ho7 e5 be5-hek8 peh-siN3 chin siong-tiong7, i2-keng u7 thoan5 kau3 Ka-gi7 lah; Hu2-siaN5 kiam2-chhai2 bo5 loa7-ku2 e7 kau3. 
Te3-kun u7 kim3-chi2 cheng3-lang5 m7-thang eng7 Jit8-pun2 e5 mih8; in-ui7 i kong2 Jit8-pun2 si7 kap Te3-kun cho3 tui3-tek8, m7-thang chiah8 Jit8-pun2 e5 hun, m7-thang chheng7 in e5 i-chiuN5; na7-chheng7, Te3-kun m7 hoaN-hi2. Kau3 6 goeh8 Te3-kun beh chan7 Tai5-oan5 e5 peh-siN3 kap Jit8-pun2 su-iaN5; peh-siN3 bo5 giau5-gi5.
(Tai5-lam5 Hu2-siaN5 Kau3-hoe7-po3 te7 196 koan3, 1901 ni5 7 geh8) 
</CL>
<HL>

近來有接著一張批teh講起彰化縣e5消息。今將伊e5 話記ti7 下底。 
論台中彰化e5教會攏平安；hiah-e5 新設e5教會有e5 不止活動，有漸漸teh加添，有e5 khah倒退冷淡。現時北路佈道不止好機會，我有常去hiah-e5 新設e5拜堂做禮拜。有明兄前禮拜有換去草鞋墩拜堂，烏皮兄換toa3牛罵頭。近來ti7 台中縣屬有一身佛，號叫帝君，ti7 鹿港，彰化，La5-li2-san3街，溪湖街，社頭，北路濟濟e5所在，teh ka7人改鴉片薰。若beh hou7 帝君改薰，著對帝君跋杯咒詛，將薰吹giah8來交伊，跋杯了才去lim幾若碗水，後來有e5 漏吐。伊有用話哄in，講，若koh食就會死；人著吞忍艱苦。有e5 相趁相喊，渴苦吞忍癮，強強挽去，m7 是帝君會ka7人改。聽見講台中近來有幾若千人改去鴉片無食。我看各所在，鴉片薰店有較少坎。亦有e5 改了癮死--去，亦有e5 koh去食。照人講近來鴉片算是真貴，比清朝e5時貴真濟，有濟濟人艱苦，慼心愛改，所以才有hiah 濟千人去改。著求上帝hou7 台灣鴉片會除去，向望聖會興旺。 
亦koh有一項e5奇事。就是ti7 台中牛罵頭e5三塊厝hia有一身佛號叫國姓爺，hia-e5人假藉hit身佛e5名，來騙人e5錢，差人四界講，三塊厝國姓廟前有出芳水，人若舀hit個芳水去囥就會收災改厄。那久那濟人去舀hit個水，逐日有幾千人去舀；逐人著ka7伊買一張符去封水矸。亦著ka7伊買一個香火去結；一張符45錢，一個香火一角銀。聽見講，一日拾百外銀。 
我出去佈道e5 時，有看見東西南北真濟人擔竹管koaN7 水矸去teh舀hit 個水，向望beh得平安，真正是可憐。In m7 知平安e5路，就是耶穌。我看世俗有濟濟愛beh chhoe7活路，總是in iau2-boe7知thang信主來得活路。咱著常替無得道理e5人求上帝hou7 in thang得救。 
又koh得著一人e5消息續 印ti7 下底：-----
現時ti7 chia-e5教會算是淡薄e5搖動，現今通台中縣e5百姓大謠言，講6月初一日beh出火日，來燒死日本。Che是有一仙帝君teh掠童乩講e5。帝君有用沙水hou7 眾百姓改鴉片薰；有人信伊來改--e5，算be7盡。現時台中食鴉片e5人cham2然少。若beh改著咒詛kan-ta lim水無用藥改。有e5雖然是艱苦癮薰擋be7-tiau5，m7-ku2帝君講若咒詛了koh食鴉片隨死；對an2-ni濟濟人驚死，強強受苦8、9日就了離。 
今現時牛罵頭有teh賣仙水，hit仙佛有講著食。Hia有一個窟e5水，仙落來ti7-hia變化，6月初一日，各人著lim hit個水才be7死；若無就會hou7火燒死。對an2-ni 通台中縣屬e5百姓，除拜上帝e5人以外，無分內山海口定著逐口灶有用竹管去入一矸來囥ti7 in厝，到六月初一thang齊齊lim。 
有人講到六月初一百姓beh亂；現時日本人已經知影，大大teh持防；有時阻擋百姓m7-thang an2-ni鬧動。總是猶原m7 聽；講，神明帝君beh ka7人醫病，ka7人改鴉片攏是好事，m7 肯hou7日本阻擋；ti7 街市日本m7 准伊，in就徙去庄社。日本人知百姓beh謀反；社頭e5警察有ka7參事講，著通知百姓m7-thang，阮雖然hou7 lin2 thai5了，大隊若到的確大歹款待台灣e5百姓。有人講這個計謀是對清國來e5。 
也有聽見人teh謠言講，chiah-e5入教e5人e5性命是到6月na7-tiaN7；致到有濟濟人失膽。Ti7 台中屬e5教會有濟濟聽道理e5人去拜帝君，是求伊e5 仙丹來食；真慘ah！百姓受迷惑真慘。 
Hiah-e5人所囥e5水攏買一張符封teh，到6月初一才thang開。這號e5迷惑百姓真傷重，已經有傳到嘉義lah；府城kiam2-chhai2無偌久會到。 
帝君有禁止眾人m7-thang用日本e5物；因為伊講日本是kap帝君做對敵，m7-thang食日本e5薰，m7-thang穿in e5衣裳；若穿，帝君m7 歡喜。到6月帝君beh贊台灣e5百姓kap日本輸贏；百姓無giau5疑。 
(台南府城教會報第196卷，1901年7月) 
</HL>
