<CL>
Tui3 Tiong-Se Kau3-hoe7-po3 hoan-ek8
Kim-leng5 e5 hong-siok8 tak8-ni5 na7 kau3 7 goeh8, siaN5-lai7 bo5-lun7 toa7-ke sio2-hang7 long2 chiau3 chhu3-su7 cho3 U-lan5 tai7-hoe7 chin2-che3 bo5 i-oa2 e5 kui2-sin5, lo5-kou2 soan-thian, hiuN-ian moa2-te7, gin5-choa2 sio kau3 chiaN5-soaN; lam5-lu2 lai5-ong2 na2-chui2 teh lau5.  Ti7 hit-tiap8 kui2-sin5 kek8 khoaN3-oah8, hoe5-siuN7 si7 te7-it ho2 than3-chiN5 ; chin-chiaN3 si7 lang5 kap kui2 teh saN-tang5 hoaN-hi2.   
Ia7 u7 lang5 mng7 kong2, Sian-siN ah !  li2 kau3 chia chin ku2, li2 chai che U-lan5 seng3-hoe7 si7 tui3 sim2-mih8 si5 khi2, sim2-mih8 lang5 siat? Goa2 in3 kong2, M7 chai ; na7-si7 chiau3 goa2-e5 i3-kian3 teh siuN7 na2-chun2 chhin-chhiuN7 Han3-tiau5 e5 Han5 Sin3 si7 cho3 U-lan5-hoe7 e5 thau5 chit8 lang5.   
Hit-e5 lang5 thiaN-liau2 chin ki5-koai3, kong2, Hoai5-im-hou5 e5 toan7 goa2 bat khoaN3 koe3, long2 m7-bat khoaN3-kiN3 chit-ho7 kou3-su7 ; koh U-lan5-hoe7 ti7 Han3-tiau5 ia7 iau2-boe7 u7 lah !   
Goa2 koh tui3 i kong2, U-lan5-hoe7 hit-si5 sui-jian5 iau2-boe7 u7, na7-si7 cho3 U-lan5-hoe7 e5 i3-su3 si7 tui3 hit-si5 khi2--e5.  Li2 kiam2 bo5 khoaN3-kiN3 Siau2-soat e5 chheh teh kong2, Han5 Sin3 poan7 Chhou2 kui Han3 e5 su7 mah ? Hit-tiap8 liau2-au7 u7 tui-peng teh tui-i, iu7-koh be5-lou7 ; kai-chai3 u7 chit8-lang5 ti7 soaN-teng2 teh chho3-chha5 i sui5-si5 khi3 mng7 lou7. Chho3-chha5--e5 chiu7 ka7 i kong2 lou7.  Han5 Sin3 chiau3 i sou2 kong2 e5 lou7 khi3 kiaN5, kiaN5 boe7 kui2-pou7, hut-jian5 siuN7 tioh8, kong2, Goa2 to5-chau2 bo5 ai3 lang5 chai goa2 e5 chong-chek ; ta tui3 chho3-chha5--e5 mng7-lou7, siat-su2 tui-peng chit8-e7 kau3, chho3-chha5--e5 chiu7 ka7 i kong2, goa2 e5 siN3-mia7 chiu7 be7 po2--tit.  Put-ju5 chiong chho3-chha5--e5 thai5 si2 lai5 that i-e5 chhui3, chiu7 m7-bian2-kiaN.  Sui si7 i u7 in-cheng5 ti7 goa2 tau, kap goa2 bo5 oan bo5 siu5; chong2-si7 goa2 u7 tai7-chiong3 e5 chai5-tiau7, tioh8 lau5 goa2 e5 seng-khu thang cho3 au7-lai5 e5 toa7 lou7-eng7. I e5 siN3-mia7 put-ko3 si7 na2-chit8-chiah kau2-hia7 na7-tiaN7, oah8 ia7-bo5 li7-ek , si2 ia7-bo5 sun2-hai7, beh-thai3 u7 sim2-mih8 iau3-kin2 leh !  SiuN7 kau3 chiah-e5 in-toaN, chiu7 to3-tng2--khi3 eng7 kiam3 thai5-si2 chho3-chha5--e5.   
Thai5-si2 liau2 chiu7 mi tam7-poh8 thou5 cho3 hiuN, kui7-teh ka7 i kong2, Li2 in-ui7 goa2 lai5 si2, au7-lai5 goa2 na7 hoat-tat8 tek-khak beh po3-tap li2 e5 in-cheng5, hou7 li2 hiong2-siu7 hiuN-ian ban7-ni5 bo5 soah.  Au7-lai5 Han5 Sin3 cho3 tai7-chiong3, ko2-jian5 lai5 ka7 i khi2 bio7, hok8-sai7 i hiuN-ian ban7-ni5 bo5 soah.  Lang5 long2 kong2 Han5 Sin3 ti-in po3-tek.  Che chiu7-si7 mng7-lou7, cham7 chiau-hu e5 kou3-su7 lah !  Chhi3-siuN7 bo5-ian5 bo5-kou3 ka7 i thai5-si2, thai5-si2 liau2, chiu7 beh po3 i-e5 in-cheng5; che kiam2 m7-si7 niau khau3 niau2-chhu2 ke2 chu5-pi mah ?  U-lan5-hoe7 e5 i3-su3 ia7 si7 an2-ni.  Peng5-siong5 si5 chiah-e5 san3-hiong lang5 na7 u7 sim2-mih8 ho2--chhu3 long2 hou7 chiah-e5 u7 se3-thau5 u7 chiN5 lang5 pa3-chiam3, ti3-kau3 bo5 thang chiah8, bo5 te3 thang an sin; chit8-e7 phoa3-piN7, chiu7 tioh8 khi3 to2 ti7 lou7-piN.  Chhi3 khoaN3 toa7-chhu3 kap kong-koan2 mng5-khau2, si5-siong5 u7 phoa3-piN7 lang5 to2-teh khun3, long2 bo5 lang5 beh khi3 mng7 in, chhut-chai7 i piN7 si2.  Che chiu7-si7 chhin-chhiuN7 beng7-chu2 sou2 kong2, Tu5-lai7 u7 pui5-bah, be2-tiau5 u7 pui5-be2, peh-siN3 u7 iau-go7 e5 bin7-sek, khong3-ia2 u7 go7-si2 e5 lang5-pa, chit8-iuN7.  Put-ko3 hit-si5 e5 lang5-pa si7 ti7 ia2-goa7, hian7-kim e5 lang5-pa si7 ti7 siaN5-lai7, sio2-khoa2 bo5 siang7 na7-tiaN7.  Tng i iau2-boe7 si2 e5 si5-chun7, chhut-chai7 i kio3 kiu3 ; lang5 na2-chun2 bo5 thiaN-kiN3 bo5 khoaN3-kiN3 chit8-iuN7.  Chong2-si7 ai3 tan2-hau7 i si2 chiaN3 si-che3 chit8-khu7 poh8-poh8 e5 koaN-chha5 hou7 i, soa3 cho3 U-lan5-hoe7 ; an2-ni chiu7 liah8-cho3 goa2 si-in hou7 kui2, ia7 sng3 chin7-thau5 lah.   
HaiN7-ah !  lang5 iau2-boe7 si2 e5 si5 chiu7 khau-siah-i, kio3 i tioh8 cha2 si2, chit8-e7 si2-liau2, chiu7 kio3 i tioh8 cha2-oah8.  Che kiam2 m7-si7 poeh8-kiam3 thai5--i, koh sio-hiuN pai3-i, kap Han5 Sin3 chit8-poaN-iuN7?  Sou2-i2 goa2 kong2 Han5 Sin3 si7 U-lan5-hoe7 thau5 chit8 e5 lang5, chiu7-si7 chit-e5 i3-su3 lah.  Chong2-si7 che lang5 su-sim kou3 ka-ti7, long2 bo5 eng7 kong-gi7 lai5 khoan2-thai7 pat8-lang5.  Thai5-si2--i si7 cho3 ka-ti7 e5 li7-ek, chiu7 keng3 i ia7 si7 cho3 ka-ti7 e5 li7-ek.  In-ui7 san3-hiong lang5 chai7-siN be7 e7 kap goa2 ke3-kau3, si2-au7 kiaN i chok-chong7, put-tek-put eng7 che2 lai5 an-ui3 i.  Chit ho7 kap tang-thiN siat kiok8 chu2-moai5 chit8-iuN7, si7 kiaN oah8-lang5 bo5 thang chiah8 ti3-kau3 jiau2-loan7, sou2-i2 chu2-moai5 chin2-che3 i.  U-lan5-hoe7 si7 kiaN kui2 hian2-chhut i-e5 leng5-siaN3.
 Tok8-tok8 lan2 e5 Kiu3-chu2 Ia5-sou it-seng kiaN5 ho2, khek-ki2 khoan2-thai7 pat8-lang5 ; cho3 i-e5 hak8-seng--e5 tioh8 chun-than3 i khi3 kiaN5, m7-thang pin5-toaN7, kau3 tak8 sou2-chai7 siat i-koan2, oh8-tng5, eng7 khoan2-thai7 kui2 e5 chiN5 lai5 khoan2-thai7 lang5.  Siok8-gu2 kong2, Kiu3 lang5 chit8-mia7 khah iaN5-koe3 cho3 chhit toaN5 chio3 ; chin-ke2 hi-sit8 tui3 an2-ni kho2-i2 thang chai lah.
(Tai5-lam5 Hu2-siaN5 Kau3-hoe7-po3 te7 200 koan3, 1901 ni5 11 geh8)
</CL>
<HL>

對中西教會報翻譯
金陵e5風俗逐年若到7月，城內無論大街小巷攏照次序做于蘭大會賑濟無依倚e5鬼神，鑼鼓喧天，香煙滿地，銀紙燒到成山；男女來往那水teh流。Ti7 hit-tiap8鬼神極快活，和尚是第一好趁錢；真正是人kap鬼teh相同歡喜。
也有人問講，先生ah！你到chia真久，你知che于蘭聖會是tui3甚物時起，甚物人設？我應講，M7知；若是照我e5 意見teh想那准親像漢朝e5韓信是做于蘭會e5頭一人。
Hit個人聽了真奇怪，講，淮陰侯e5傳我bat看過，攏m7-bat看見這號故事；koh于蘭會ti7 漢朝也iau2-boe7有lah！
我koh對伊講，于蘭會hit 時雖然iau2-boe7有，但是做于蘭會e5意思是對hit 時起--e5。你kiam2無看見小說e5冊teh講，韓信叛楚歸漢e5事mah？Hit-tiap8了後有追兵teh追伊，又koh迷路；佳哉有一人ti7 山頂teh剉柴伊隨時去問路。剉柴--e5就ka7伊講路。韓信照伊所講e5路去行，行boe7幾步，忽然想著，講，我逃走無ai3人知我e5蹤跡；ta對剉柴--e5問路，設使追兵一下到，剉柴--e5就ka7伊講，我e5性命就be7保--tit。不如將剉柴--e5 thai5死來塞伊e5 嘴，就m7 免驚。雖是伊有恩情ti7 我兜，kap我無冤無仇；總是我有大眾e5才調，著留我e5 身軀thang做後來e5大路用。伊e5 性命不過是那一隻kau2-hia7 na7-tiaN7，活也無利益，死也無損害，beh-thai3有甚物要緊leh！想到chiah-e5因端，就倒轉--去用劍thai5死剉柴--e5。
Thai5死了就mi淡薄土做香，跪teh ka7伊講，你因為我來死，後來我若發達的確beh報答你e5恩情，hou7 你享受香煙萬年無煞。後來韓信做大將，果然來ka7伊起廟，服祀伊香煙萬年無煞。人攏講韓信知恩報德。Che就是問路，斬樵夫e5故事lah！試想無緣無故ka7伊thai5死，thai5死了，就beh報伊e5 恩情；che kiam2 m7 是貓哭niau2鼠假慈悲mah？于蘭會e5意思也是an2-ni。平常時chiah-e5散hiong人若有甚物好--處攏hou7 chiah-e5有勢頭有錢人霸佔，致到無thang食，無te3 thang安身；一下破病，就著去倒ti7路邊。試看大厝kap公館門口，時常有破病人倒teh睏，攏無人beh去問in，出在伊病死。Che就是親像孟子所講，廚內有肥肉，馬寮有肥馬，百姓有枵餓e5面色，曠野有餓死e5人pa，一樣。不過hit 時e5人pa是ti7 野外，現今e5人pa是ti7城內，小可無像na7-tiaN7。當伊iau2-boe7死e5 時陣，出在伊叫救；人那准無聽見無看見一樣。總是愛等候伊死正施濟一具薄薄e5棺材hou7伊，續做于蘭會；an2-ni就掠做我施恩hou7 鬼，也算盡頭lah。
HaiN7-ah！人iau2-boe7死e5時就khau 削伊，叫伊著早死，一下死了，就叫伊著早活。Che kiam2 m7 是拔劍thai5--伊，koh燒香拜伊，kap韓信一般樣？所以我講韓信是于蘭會頭一個人，就是這個意思lah。總是che人私心顧家己，攏無用公義來款待別人。Thai5死--伊是做家己e5利益，就敬伊也是做家己e5利益。因為散hiong人在生be7會kap我計較，死後驚伊作祟，不得不用che2來安慰伊。這號kap冬天設局煮糜一樣，是驚活人無thang食致到擾亂，所以煮糜賑濟伊。于蘭會是驚鬼顯出伊e5 靈聖。
獨獨咱e5救主耶穌一生行好，克己款待別人；做伊e5 學生--e5著遵趁伊去行，m7-thang貧憚，到逐所在設醫館，學堂，用款待鬼e5錢來款待人。俗語講，救人一命較贏過做七壇醮；真假虛實對an2-ni可以thang知lah。
(台南府城教會報第200卷，1901年11月)
</HL>