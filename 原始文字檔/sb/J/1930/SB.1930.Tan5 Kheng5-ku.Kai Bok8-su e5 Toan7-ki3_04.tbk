<CL>
 Te7 5 ChiuN 
 Lun7 Sia7-hoe7 Su7-giap8 Kai Bok8-su it-seng e5 toa7 su7-giap8, si7 Tai5-oan5 thoan5 to7-li2 e5 su7, chong2-si7 i2-goa7 iau2 u7 saN khoan2 e5 toa7 su7-giap8 : (1) Chhong3-siat iong2-seng5 thoan5-to7-chia2 e5 hak8-hau7. (2) Iong2-seng5 lu2 thoan5-to7 e5 hak8-hau7. (3) Siat I-koan2. 
 Lun7 phou2-kip8 kau3-iok8 kap chiong2-le7 Lo5-ma2-ji7 chham kou2-bu2 kim3-chiu2 toan7-ian, koh chiong2-le7 lu2-chu2 liu5-kha kap i2-goa7 chiong2-chiong2 sia7-hoe7 kai2-liong5 e5 su7-giap8, chit khoan2 si7 Ki-tok sin3-tou5 chu7-jian5 tioh8 choe3 e5 kang-tiaN5, chong2-si7 ti7-chia siuN soe3 hang7 e5 su7 pang3 chit8 piN, kan-ta ai3 lun7 tam7-poh8 chiau3 teng2-bin7 sou2 kong2 hit saN-hang7 toa7 su7-giap8 chiu7 ho2 :
 (1) Lun7 iong2-seng5 thoan5-to7-chia2 e5 su7-giap8. Chit hang7 su7-giap8 tui3 thoan5 to7-li2 chit hong-bin7 lai5 khoaN3 si7 boe7 bian2 bo5 tit e5. In-ui7 goa7-kok lang5 tu2-tu2 lai5 Tai5-oan5 e5 si5 u7 chiong2-chiong2 e5 khun3-lan5, chhin-chhiuN7 pun2-toe7 e5 jin5-cheng5, hong-siok8 e5 bo5 koan3-si3, iah8 thiN-khi3 chui2-thou2 e5 bo5 hap8, khah siong5 ai3 phoa3-piN7, sou2-i2 na7-si7 pun2-toe7 lang5 chu7-jian5 khah m7 bian2 kiaN chiah-e5 su7. Koh goa7-kok lang5 sui-bong2 koh khah thong-tat8 pun2-toe7 oe7, iah8 si7 m7-tat8-tioh8 pun2-toe7 lang5 e5 chu7-iu5 chu7-chai7. Kai Bok8-su u7 chhim-chhim siuN7 kau3 chia, sou2-i2 tek-khak tioh8 seng kau3-iok8 pun2-toe7 lang5, hou7 in chiah lai5 thoan5 to7-li2 khah u7 kong-hau7, in-ui7 in khah chai-iaN2 tang5-chok8 e5 seng3-chit kap sia7-hoe7 seng-oah8 e5 chong7-thai7, sou2-i2 khah chai-iaN2 thang eng7 tek-tong e5 hoat-tou7 lai5 chi2-to7 ka3-si7 tong5-pau. 
 Koh lun7 keng-hui3 ma7-si7 ke chin seng2, in-ui7 na7-si7 se-iuN5 lang5 hui3-iong7 khah siong-tiong7, pun2-toe7 lang5 chiu7 ke chin seng2, sou2-i2 lun7 chit hang7 put-chi2 u7 koan-he7 ti7 thoan5-to7 siong7 e5 keng-hui3. Kai Bok8-su bo5 mi5 bo5 jit8 un-khun5 ka3-si7 pun2-toe7 lang5 e5 in-toaN, chiu7-si7 chiau3 teng2-bin7 sou2 kong2 hiah-e5. TaN choe3 iong2-seng5 thoan5-to7-chia2 e5 tiong-sim toe7 si7 Tam7-sui2. Hit keng Li2-hak8-tong5 Tai7-chu-iN7 (Oxford College), si7 au7-lai5 chiah khi2 e5, na7 si7 te7-it khi2-thau5 si7 kan-ta tiam3 ti7 toa7-chang5 chhiu7-kha teh ka3-si7 hak8-seng, chiu7-si7 kiaN5 kau3 hia chiu7 ti7-hia ka3 (The Peripatetic School), thang kong2 long2 bo5 tiaN7-tioh8 e5 kau3-sek. Hit si5 e5 hak8-seng iah8 u7 gou7-chap8-goa7 lang5. Lun7 ka3 hak8-seng, Kai Bok8-su chin ti3-i3, sui-bong2 si7 chhut-goa7 kiaN5-lou7 e5 tiong-kan, iah8 si7 theh8 chhut bun7-toe5 na2 kiaN5 na2 kang2-lun7, bo5 lun7 si7 teh chhai2-chhu2 sit8-but8, hoe-chhau2, tong7-but8, thang5-thoa7, a2-si7 khong3-but8, na7 kau3 hioh-khun3 e5 sou2-chai7 chiu7 sit8-giam7 ,kau3-siu7, sou2-i2 hiah-e5 hak8-seng chu7-jian5 oe7 tit-tioh8 choe7-choe7 khoan2 e5 ti3-sek, chhin-chhiuN7 Phok-but8-hak8, Khong3-but8-hak8, Te7-chit-hak8 teng2-teng2 e5 hak8-bun7, koh chhin-chhiuN7 ti7 Koe-lang5 kang2 e5 si5, eng7 chiah8 mih8 khng3 ti7 chun5-nih8, chiu7 ko3 tui3 kang2-goa7 khi3, kau3 beh chiah8 e5 si5, chiu7 chiong sou2-chhai2-chhu2 e5 hai2-chhai3 chit8-pou7-hun7 chhong3-choe3 mih8-phe3, chit8-pou7-hun7 theh8 tng2-lai5 choe3 phiau-pun2. I koh u7 siat chit8-keng e5 Phok-but8-sek teh toe2 tak8 hang7 e5 phiau-pun2, chhin-chhiuN7 an2-ni, in tai7-ke na2 gian2-kiu3 Seng3-keng i2-goa7, chu7-jian5 it-poaN e5 ti3-sek iah8 na2 oe7 ke-thiN. An2-ni Kai Bok8-su u7 iong2-seng5 chin choe7 u7 se3-lek8 e5 pun2-toe7 bok8-su. 
 Lun7 sou2 teh ka3 e5 kho-bok8, Seng3-keng i2-goa7 iau2 u7 chhin-chhiuN7 Lek8-su2, Te7-li2, Tong7-but8-hak8, Sit8-but8-hak8, Khong3-but8-hak8, Te7-chit-hak8, Sou3-hak8, Thian-bun5-hak8 teng2-teng2 e5 ko-teng2 phou2-thong e5 hak8-kho3. Jit8-si5 thak8-chheh, am3-si5 chu7-hoe7 ti7 toa7 kang2-tng5. Ti7 chit-e5 chip8-hoe7 u7 lu2 hak8-seng, su-lip8 e5 sio2 hak8-seng kap it-poaN e5 sin3-chia2, chham Li2-hak8-tong5 Tai7-chu-iN7 e5 lam5 hak8-seng. Tak8-am3 tui3 poeh-tiam2 khi2, cheng3-lang5 chiu7 long2 chiau5-kau3, lu2 hak8-seng che7 tiong-ng, lam5 hak8-seng che7 ti7 au7-bin7 kap siang-peng5-piN e5 sou2-chai7, sio2 hak8-seng che7 ti7 lu2 hak8-seng e5 bin7-cheng5, i2-goa7 e5 sin3-chia2 long2 che7 ti7 te7-it au7-bin7, che7 liau2-au7 chiu7 gim5-si, ki5-to2, khui-hoe7, au7-lai5 chiu7 tho2-lun7 kap ian2-soat teng2-teng2, che long2 si7 lam5-lu2 hak8-seng teh choe3, ian2-soat si7 gou7-hun kan na7-tiaN7, lun7 gian5-gu2, the2-thai3, ku2-tong7 teng2-teng2, na7 u7 bo5 tu2-ho2 e5 sou2-chai7, bo5 lun7 sim2-mih8 lang5 sui5-pian7 thang khi2-lai5 kong2, khi2-thau5 kong2 e5 lang5 khoaN3-kiN3 hiah-nih8 choe7 e5 theng3-chiong3 chin kiaN, bo5 poaN3 ku3 oe7 thang kong2, m7-ku2 an2-ni thoan3-lian7 kau3 chit8 geh8 goa7 jit8 liau2, chiu7 tak8-lang5 ian2-soat put-chi2 u7 khah chu7-jian5. Koh u7 si5 iah8 u7 khui pian7-lun7-hoe7 kap chio3 iaN2-teng hou7 in khoaN3. 
 Lun7 Sia7-hoe7 Su7-giap8 
 (2) Lun7 iong2-seng5 lu2 thoan5-to7 e5 su7. Ti7 hu7-jin5 e5 tiong-kan e5 thoan5-to7, na7 bo5 u7 lu2 thoan5-to7-chia2 chin bo5 li7-pian7, in-ui7 hit-si5 e5 lam5-lu2 e5 keng2-gu7 choan5-jian5 bo5 siang5 khoan2, in-ui7 Tai5-oan5 e5 hong-siok8 si7 “lam5-lu2 siu7-siu7 put chhin” e5 chu2-gi7. Lam5-lu2 na7 kau3 chhit-he3 khi2, chiu7 m7-chun2 in saN-kap che7 choe3-hoe2, sou2-i2 tiaN7-tioh8 u7 khiam3-eng7 lu2 thoan5-to7 e5 pit-iau3. 
 TaN lun7 hu7-jin5-lang5 chhut-khi3 thoan5 to7-li2, choe3 te7-it thau5 chit8-e5 sian-hong-chia2 e5, si7 Gou7-kou2-khiN hit-e5 Thah-so2. Tiong-kok e5 si-jin5 Pek8 Lok8-thian kong2, “Jin5-seng bok8-chok hu7-jin5 sin.” Ti7 Tai5-oan5 cha2 si5 na7 siN cha-bou2 gin2-na2, in e5 pe7-bu2 khah bo5 hoaN-hi2, sou2-i2 khah-siong5 si7 hou7 lang5, u7-si5 soa3 ka7 i phah-si2, a2-si7 ka7 in hiat-kak8 ti7 tek-kha, koh na7 kau3 5, 6 he3 e5 si5, chiu7 ka7 in pak8-kha, kau3 7, 8 he3 e5 si5, lian5 ka-ki7 e5 hiaN-ti7-a2 choe3-tin7 thit-tho5, iah8 boe7 eng7-tit, koh lang5-kheh lai5, ma7 m7 chun2 in chhut-khi3 eng3-chiap i, kan-ta oe7-tit-thang tui3 thang-a2-mng5 thau khoaN3 na7-tiaN7. Khah-siong5 long2 si7 tioh8 tiam3 ti7 bat8-pang5, u7-e5 chhiah-siu3 a2-si7 thoan3-lian7 soe-chng, na7 kau3 tiong2-seng5 beh choe3 chhin e5 si5, i e5 lau7-bu2 chiu7 pai3-thok moe5-lang5-po5 si3-koe3 soan-thoan5 kong2, bou2 lang5 e5 cha-bou2-kiaN2 chaiN2-iuN7 sui2, koh chaiN2-iuN7 gau5. An2-ni chiah oe7 tit-tioh8 choe7-choe7 e5 pheng3-kim, hit si5-tai7 si7 tui3 100 khou kau3 300 khou choe3 te7-it choe7. Lu2-chu2 na7 ke3 liau2, chiu7 piN3-choe3 ta-pou lang5 e5 lou5-le7, na2 chhin-chhiuN7 si--nih8 u7 kong2, “pek-lian5 khou2-lok8 iu5 tha-jin5,” sit8-chai7 bo5 chho3. 
 Kai Bok8-su khoaN3 hu7-jin5-lang5 chit khoan2 e5 keng2-gu7, i put-chi2 thoe3 in kho2-lin5, sou2-i2 ti3-i3 iong2-seng5 lu2 thoan5-to7, sou2-i2 au7-lai5 u7 siat Lu2-hak8-tong5. Hit-si5 e5 Lu2-hak8-tong5 khiok kap hian7-si5 e5 che3-tou7 bo5 siang5, hit lai7-bin7 kau3-iok8 e5 hong-hoat, kap hian7-si5 e5 Lu2-oh8 u7 koh-iuN7, in-ui7 ti7 hit tiong-kan m7-na7 u7 cha-bou2 gin2-na2 teh thak8, koh iah8 u7 toa7-han3 e5 hu7-jin5-lang5, chhin-chhiuN7 thoan5-to7-niu5, a2-si7 bok8-su-niu5, u7-e5 iah8-si7 u7 saN-kap ti7-teh thak8. Teh ka3 e5 lang5, u7 ta-pou sian-siN, koh u7 cha-bou2 sian-siN. Sou2 ka3 e5 kho-bok8, u7 thak8-chheh, sip8-ji7, chhiuN3-koa, Seng3-chheh, lek8-su2, te7-li2, kap bun7-tap teng2-teng2. Na7 keng-ke3 chiah-e5 kho3-theng5 lai5 chut-giap8 e5, chiu7 thang choe3 lu2 thoan5-to7, thang siu7 phai3 khi3 si3-koe3 thoan5 to7-li2 hou7 hu7-jin5-lang5 thiaN. Sou2-i2 lun7 kau3-hoe7 e5 hoat-tat8, chit8-pou7-hun7 si7 tui3 lu2-chu2 tau3 thoan5 to7-li2 e5 ti3-im3. 
 (3) Lun7 siat PiN7-iN7. Lun7 Tai5-oan5 lang5 ku7 lai5 e5 i-liau5-hoat, si7 chin kho2-lin5. Na7 u7 lang5 phoa3-piN7, eng7 ko-ioh8, chhau2-ioh8-a2, kap kio3 han3-i lai5 khoaN3, a2-si7 u7-si5 khi3 mng7 put8, kap chhiaN2 to7-su7. Lun7 han3-i, u7-e5 khiok si7 put-chi2 gau5, chong2-si7 khah choe7 long2-si7 na7 kan-ta u7 nng7-saN pun2 ioh8-chheh, chiu7 teh choan2-chiah8. Sou2-i2 na7 u7 lang5 phoa3-piN7, u7-e5 eng7 chiong2-chiong2 ki5-ki5 koai3-koai3 e5 hoat-tou7, in-ui7 be5-sin3 chin chhim, u7-e5 he7 sin5 thok put8, a2-si7 khan ang-i5 teng2-teng2, kong2 boe7 liau2. 
 TaN Kai Bok8-su khoaN3-tioh8 Tai5-oan5 lang5 na7 tu2-tioh8 phoa3-piN7 si7 chin kho2-lin5, sou2-i2 ti3-i3 siat I-koan2, iah8 hit-e5 mia5 kio3-choe3 Kai I-koan2 (Mackay Hospital ). Chiau3 hit si5-chun7, si7 thang chheng choe3 te7-it sui2 e5, koh te7-it toa7 keng e5 I-koan2, iah8 koh si7 eng7 Thai3-se chin3-pou7 e5 liau5-hoat lai5 i-piN7. Kai Bok8-su iu5-goan5 u7 ka3 tng-si5 e5 thoan5-to7-su e5 i-hoat, sou2-i2 na7-si7 cha2-si5 e5 thoan5-to7-chia2 khah choe7 long2 oe7 ka7 lang5 taN2-tiap8 piN7. Koh Kai Bok8-su chin gau5 ka7 lang5 ban2 chhui3-khi2, tui3 i lai5 Tai5-oan5, sou2 u7 ka7 lang5 ban2 e5 chhui3-khi2, iok u7 chit8 ban7 khi2 i2-siong7. Hit-si5 ti7 Tai5-oan5 te7-it liu5-heng5 e5 piN7, si7 “malaria” kap chhui3-khi2 thiaN3. Kai Bok8-su tui3 i-piN7 toa7-toa7 u7 pang-chan7 i e5 thoan5-to7 su7-giap8, in-ui7 sui-bong2 lang5 chin siu7-khi3 Ia5-sou kau3, m7-ku2 ui7-tioh8 hou7 i taN2-tiap8 piN7 ho2 e5 lang5, kam2-tioh8 un-cheng5 lai5 hoan2-hoe2 koe2-piN3 e5 lang5 chin-choe7. 
 TaN kiat-be2 lai5 kong2, Kai Bok8-su ti7 50 goa7 ni5 cheng5 si7 tan-sin tok8-ma2 lai5 Tai5-oan5, i e5 chiu-ui5 long2 bo5 chhin, bo5 chhek, bo5 peng5-iu2, bo5 saN-bat e5 lang5, i sou2 tng7-tioh8 e5, khah choe7 si7 tui3-tek8, ai3 thi2-chhio3 i, khun2-tiok8 i, ham7-hai7 i, phah-si2 i e5 lang5 liau2-liau2. TaN chhin-chhiuN7 hit khoan2 keng2-gu7, chaiN2-iuN7 kau3-be2 i oe7 kian3-ti3 chhin-chhiuN7 kin-na2-jit8 chiah-nih8 toa7 e5 chong-kau3 su7-giap8 mah? Sit8-chai7 si7 chin Sin5 Siong7-te3 si5-si5 khek-khek u7 pang-chan7 i, iah8 lan2 e5 Chu2 Ia5-sou put-si5 kap i saN-kap ti7-teh, koh tui3 i pun2-sin u7 chiau5-chng5 e5 jim2-nai7 lat8 kap un-khun5 e5 cheng-sin5, oaN7 oe7 lai5 kong2, chiu7-si7 u7 chiong Ki-tok e5 sim choe3 i e5 sim, lai5 oh8 Ki-tok e5 hi-seng, kam-goan7 ui7-tioh8 Tai5-oan5 e5 peh-siN3 pang3-sak i e5 sin-the2, koh tui3 i u7 hit khoan2 e5 cheng-sin5 lai5 kam2-tong7-tioh8 choe7-choe7 e5 soan-kau3-su lai5 chiap-soa3 i e5 kha-pou7, thau3 kau3 kin-na2-jit8, sou2-i2 hou7 Pak-pou7 e5 kau3-hoe7 oe7-tit-thang chiam7-chiam7 chin3-pou7. 
 Lan2 choe3 sin3-tou5 e5 lang5, sit8-chai7 tioh8 kam2-sia7 Siong7-te3 e5 toa7 un, in-ui7 I u7 chhe I chin7-tiong e5 lou5-pok8 lu2-pi7 lai5 thoan5 chit-e5 chin-li2 hou7 lan2 thiaN. TaN lun7 Kai Bok8-su e5 liok8-toan7 kau3 chia si7 chheng-chho2. Choe3 au7, goa2 ai3 koh chiong Kai Bok8-su sou2 tit-tioh8 thau5-hoe5 e5 ke2-chi2, tiong-kan e5 chit8 lang5 sou2 choe3 lai5 o-lo2 Kai Bok8-su e5 Peh8-oe7-ji7 gi2, lai5 choe3 kiat-be2 :---
 Ki3-liam7 Kai Bok8-su e5 Koa 
 Kou3 Gou5 khoan-ju7 Thoan5-to7 
 1.Te7-it han7-chai5 Kai Joe7-li2, <BR>Chhou-hak8 thou2-im Peh8-oe7-ji7; <BR>Sin-ku7 Seng3-keng long2-chong2 oe7, <BR>Ka3 lang5 chin-li2 bat ThiN Pe7 . 
 2.Khui-thiah to7-li2 i3-su3 chhim, <BR>Lam5-lu2 beng5-pek8 kam2-kek sim; <BR>SiaN-im koan5-ke7 long2 kah-phah, <BR>Ku2-chhiu2 ho5-un7 kha na2 tah8 . 
 3.Gim5-si hoaN-hi2 hap8 chhiu2 phah, <BR>Sou2 kong2 pek-chhiat chin7-lat8 tah; <BR>Kong2 Chu2 chhiN-chham2 bin7 chhiN ang5, <BR>Chiong Chu2 bou5-iuN7 bian2-le7 lang5 . 
 4.U7 si5 ui-giam5 ai3 li7-ek, <BR>Hou7 lang5 koan-sim u7 to7-tek; <BR>U7 si5 khou2-khng3 kiam chek-pi7, <BR>Chin7-cheng5 an-ui3 gau5 ka3-si7. 
 5.Thian-chiong hu-chu2 ui5 bok8-tok8, <BR>Khui lang5 sim-mng5 chai hang5-hok8; <BR>Tui3 lai5 kau3-taN sou3-chap8 ni5, <BR>Thoan5-po3 to7-li2 bo5 hioh si5 . 
 6.It-seng hian2-chhut ho2-ku2-chi2, <BR>Sou2 choe3 tak8 hang7 Chu2 hoaN-hi2; <BR>I oh8 Po2-lo5 kap Sian-ti, <BR>Ka3-si7 hak8-seng teng5-thau5-siN. 
 7.Ku2-chi2 heng5-tong7 long2 si3-chiaN3, <BR>Kau3-lai7, kau3-goa7 lang5-lang5 thiaN3; <BR>Ia5-sou to7-li2 hoaN-hi2 kong2, <BR>Ka-ki7 hak8-bun7 bo5 phin2-phong2. 
 8.Tak8 hang7 kong-piN5 khoan2-thai7 lang5, <BR>Sou2 kiaN5 jin5-ai3 kap Chu2 tang5; <BR>Kau-poe5 peng5-iu2 gian5-gu2 ho2, <BR>Tiong-sin3 ho5-peng5 thang o-lo2 . 
 9.Goa2 e5 Sian-siN Kai Joe7-li2, <BR>Tak8-lang5 hoaN-hi2 i ka3-si7; <BR>Kho2-sioh i oah8 bo5 tng5-siu7, <BR>Na7-si7 su7-giap8 u7 seng5 chiu7 . 
 10.Chai5 ko hak8 chhim thong kou2 kim, <BR>I chiong to7-li2 choe3 tiong-sim; <BR>Chit cheng2 e5 lang5 toa7 ti3-sek, <BR>Kun7 i lai5 oh8 toa7 li7-ek. 
 11.Ki-tok tiong-pok8 piat8-se3 khi3, <BR> Hut-jian5 tang5-phoaN7 saN pun-li7; <BR>Sit8-chai7 lan2 chin bo5 hok-khi3, <BR>Boe7 oe7 koh thiaN i ka3-si7. 
12.Sian-siN hiang2-siu7 gou7-chap8 goa7, <BR>To7-li2, mia5-siaN thoan5 khui-khoah; <BR>TaN choe3 kui2-ku3 ti sim si, <BR>U7 si5 lai5 gim5 siau3-liam7 i. 
 13.Sian-siN bou5-iuN7 lan2 tioh8 oh8, <BR>Kiu3-chu2 e5 kang koan-sim cho3; <BR>Kau3 si2 eng-hoa5 it sou2 khong, <BR>M7 tak8 saN-kiN3 ti7 Thian-tong5. 
 (Tai5-oan5 Kau3-hoe7-po3 te7 542~556 koan3, 1930 ni5 5 geh8~1931 ni5 7 geh8) 
</CL>
<HL>

第5章 
論社會事業偕牧師一生e5 大事業，是台灣傳道理e5 事，總是以外iau2 有3 款e5 大事業：（1）創設養成傳道者e5 學校。（2）養成女傳道e5 學校。（3 ）設醫館。 
論普及教育kap獎勵羅馬字chham鼓舞禁酒斷煙，koh 獎勵女子留腳kap以外種種社會改良e5 事業，這款是基督信徒自然著做e5 工程，總是ti7-chia siuN細項e5 事放一邊，kan-ta ai3 論淡薄照頂面所講hit 3項大事業就好： 
(1)論養成傳道者e5 事業。這項事業tui3 傳道理這方面來看是boe7 免無tit e5。因為外國人tu2-tu2來台灣e5 時有種種e5 困難，親像本地e5 人情、風俗e5 無慣勢，抑天氣水土e5 無合，較常ai3 破病，所以若是本地人自然較m7 免驚chiah-e5 事。Koh 外國人雖罔koh 較通達本地話，亦是m7 值著本地人e5 自由自在。偕牧師有深深想到chia，所以的確著先教育本地人，hou7 in 才來傳道理較有功效，因為in 較知影同族e5 性質kap社會生活e5 狀態，所以較知影thang 用得當e5 法度來指導教示同胞。 
Koh 論經費ma7 是加真省，因為若是西洋人費用較siong重，本地人就加真省，所以論這項不止有關係ti7 傳道上e5 經費。偕牧師無暝無日殷勤教示本地人e5 因端，就是照頂面所講hiah-e5。今做養成傳道者e5 中心地是淡水。Hit 間理學堂大書院（Oxford College)，是後來才起e5，但是第一起頭是kan-ta tiam3 ti7 大欉樹腳teh 教示學生，就是行到hia 就ti7-hia 教（The Peripatetic School)，thang 講攏無定著e5 教室。Hit 時e5 學生亦有五十外人。論教學生，偕牧師真致意，雖罔是出外行路e5 中間，亦是提出問題那行那講論，無論是teh 採取植物、花草、動物、蟲thoa，抑是礦物，若到歇睏e5 所在就實驗、教授，所以hiah-e5 學生自然會得著濟濟款e5智識，親像博物學、礦物學、地質學等等e5 學問，koh 親像ti7 雞籠港e5 時，用食物囥ti7 船nih8，就ko3 tui3 港外去，到beh 食e5 時，就將所採取e5 海菜一部分創做物配，一部分提轉來做標本。伊koh 有設1間e5 博物室teh toe2 逐項e5 標本，親像an2-ni，in 逐家那研究聖經以外，自然一般e5 智識亦那會加添。An2-ni 偕牧師有養成真濟有勢力e5 本地牧師。 
論所teh 教e5 科目，聖經以外iau2 有親像歷史、地理、動物學、植物學、礦物學、地質學、數學、天文學等等e5 高等普通e5 學課。日時讀冊，暗時聚會ti7 大講堂。Ti7 這個集會有女學生，私立e5 小學生kap一般e5 信者，chham理學堂大書院e5 男學生。逐暗tui3 8點起，眾人就攏齊到，女學生坐中央，男學生坐ti7 後面kap雙爿邊e5 所在，小學生坐ti7 女學生e5 面前，以外e5 信者攏坐ti7 第一後面，坐了後就吟詩、祈禱、開會，後來就討論kap演說等等，che 攏是男女學生teh 做，演說是5 分間na7-tiaN7，論言語、體態、舉動等等，若有無tu2好e5 所在，無論甚物人隨便thang 起來講，起頭講e5 人看見hiah-nih8 濟e5 聽眾真驚，無半句話thang 講，m7-ku2 an2-ni 鍛練到1月外日了，就逐人演說不止有較自然。Koh 有時亦有開辯論會kap照影燈hou7 in 看。 
論社會事業 
(2)論養成女傳道e5事。Ti7婦人e5中間e5傳道，若無有女傳道者真無利便，因為 hit時e5男女e5境遇全然無像款，因為台灣e5風俗是「男女授受不親」e5主義。男女若到7歲起，就m7准in相kap坐做伙，所以定著有欠用女傳道e5必要。 
今論婦人人出去傳道理，做第一頭一個先鋒者e5，是五股坑hit個塔嫂。中國e5詩人白樂天講，「人生莫作婦人身。」Ti7台灣早時若生查某囡仔，in e5父母較無歡喜，所以較常是hou7人，有時續ka7伊扑死，抑是ka7 in hiat-kak8 ti7竹腳，koh若到5、6歲e5時，就ka7 in縛腳，到7、8歲e5時，連家己e5兄弟仔做陣thit-tho5，亦boe7用tit，koh人客來，ma7 m7準in出去應接伊，kan-ta會tit-thang tui3窗仔門偷看na7-tiaN7。較常攏是著tiam3 ti7密房，有e5刺繡抑是鍛練梳妝，若到長成beh做親e5時，伊e5老母就拜託媒人婆四界宣傳講，某人e5查某囝怎樣sui2，koh怎樣gau5。An2-ni 才會得著濟濟e5聘金，hit時代是tui3 100箍到300箍做第一濟。女子若嫁了，就變做查甫人e5奴隸，若親像詩--nih8有講，「百年苦樂猶他人，」實在無錯。 
偕牧師看婦人人這款e5境遇，伊不止替in可憐，所以致意養成女傳道，所以後來有設女學堂。Hit 時e5女學堂卻 kap現時 e5制度無siang5，hit內面教育e5方法，kap現時e5女學有各樣，因為ti7 hit中間m7若有查某囡仔teh讀，koh亦有大漢e5婦人人，親像傳道娘，抑是牧師娘，有e5也是有相kap ti7-teh讀。Teh教e5人，有查甫先生，koh有查某先生。所教e5科目，有讀冊、習字、唱歌、聖冊、歷史、地理、kap問答等等。若經過chiah-e5課程來卒業e5，就thang做女傳道，thang受派去四界傳道理hou7婦人人聽。所以論教會e5發達，一部分是tui3女子鬥傳道理e5致蔭。 
(3)論設病院。論台灣人俱來e5醫療法，是真可憐。若有人破病，用膏藥、草藥仔，kap叫漢醫來看，抑是有時去問佛，kap請道士。論漢醫，有e5卻是不止gau5，總是較濟攏是若kan-ta有兩三本藥冊，就teh賺食。所以若有人破病，有e5用種種奇奇怪怪e5法度，因為迷信真深，有e5下神託佛，抑是牽尪姨等等，講boe7了。 
今偕牧師看著台灣人若tu2著破病是真可憐，所以致意設醫館，亦hit-e5名叫做偕醫館（Mackay Hospital)。照hit時陣，是thang稱做第一sui2 e5，koh第一大間e5醫館，亦koh是用Thai3-se進步e5療法來醫病。偕牧師猶原有教當時e5傳道師e5醫法，所以若是早時e5傳道者較濟攏會ka7人打tiap8病。Koh偕牧師真gau5 ka7人挽嘴齒，tui3伊來台灣，所有ka7人挽e5嘴齒，約有一萬齒以上。Hit時 ti7台灣第一流行e5病，是「malaria」kap嘴齒疼。該牧師tui3醫病大大有幫贊伊e5傳道事業，因為雖罔人真受氣耶穌教，m7-ku2為著hou7伊打tiap8病好e5人，感著溫情來反悔改變e5人真濟。 
今結尾來講，該牧師ti7 50外年前是單身獨馬來台灣，伊e5周圍攏無親、無戚、無朋友、無相bat e5人，伊所tng7著e5，較濟是對敵，ai3恥笑伊，窘逐伊，陷害伊，扑死伊e5人了了。今親像hit款境遇，怎樣到尾伊會建置親像今若日chiah-nih8大e5宗教事業嗎？實在是真神上帝時時刻刻有幫贊伊，亦咱e5主耶穌不時kap伊相kap ti7-teh，koh tui3伊本身有齊全 e5忍耐力kap慇勤 e5精神，換話來講，就是有將基督e5心做伊 e5心，來學基督e5犧牲，甘願為著台灣e5百姓放sak伊e5身體，koh tui3伊有hit款e5精神來感動著濟濟e5宣教師來接續伊e5腳步，thau3到今若日，所以hou7北部e5教會會tit-thang漸漸進步。 
咱做信徒e5人，實在著感謝上帝e5大恩，因為伊有差伊盡忠e5奴僕女婢來傳這個真理hou7咱聽。今論偕牧師e5略傳到chia是清楚。最後，我ai3 koh將偕牧師所得著頭回e5果子，中間e5一人所做來o-lo2該牧師e5白話字語，來做結尾：--
紀念偕牧師e5歌 
故吳寬裕傳道 
1.第一翰才偕睿理，<BR>初學土音 白話字；<BR>新舊聖經攏總會，<BR>教人真理bat 天父。 
2.開拆道理意思深，<BR>男女明白感激心；<BR>聲音懸低攏kah 扑，<BR>舉手和韻腳那踏。 
3.吟詩歡喜合手扑，<BR>所講迫切盡力tah；<BR>講主悽慘面青紅，<BR>將主模樣勉勵人。 
4.有時威嚴ai3利益，<BR>Hou7人關心有道德；<BR>有時苦勸兼責備，<BR>盡情安慰gau5 教示。 
5.天將夫子為木鐸，<BR>開人心門知降服；<BR>Tui3來到今數十年，<BR>傳播道理無歇時。 
6.一生顯出好舉止，<BR>所做逐項主歡喜；<BR>伊學保羅kap先知，<BR>教示學生重頭生。 
7.舉止行動攏四正，<BR>教內、教外人人疼；<BR>耶穌道理歡喜講，<BR>家己學問無品捧。 
8.逐項公平款待人，<BR>所行仁愛kap主同；<BR>交陪朋友言語好，<BR>忠信和平thang o-lo2。 
9.我e5 先生偕睿理，<BR>逐人歡喜伊教示；<BR>可惜伊活無長壽，<BR>若是事業有成就。 
10. 才高學深通古今，<BR>伊將道理做中心；<BR>這種e5人大智識，<BR>近伊來學大利益。 
11.基督忠僕別世去，<BR>忽然同伴相分離；<BR>實在咱真無福氣，<BR>Boe7會koh聽伊教示。 
12.先生享壽五十外，<BR>道理、名聲傳開闊；<BR>今做幾句知心詩，<BR>有時來吟數念伊。 
13.先生模樣咱著學，<BR>救主e5工關心做；<BR>到死榮華一sou2 空，<BR>M7值相見ti7 天堂。 
（台灣教會報第542~556卷，1930年5月~1931年7月） 
</HL>