<CL>
 Sin-hang7 Tan5 Thian-su3 chhut-si3 ti7 Chu2-au7 1873 ni5. I toa3 ti7 chhau2-te7, u7 gou7 e5 hiaN-ti7, i si7 toa7-kiaN2, in lau7-pe7 u7 ka3 i thak8-chheh, ji7 bat chin chhim. I boe7 tit-tioh8 to7-li2 e5 si5, chng-tiong e5 lang5 lai5 iang i khoaN3-jit8, poaN-si5, i ia7 chin khin5-khoai3, bo5 than3 lang5 e5 chiN5, chng-tiong e5 lang5 put-chi2 o-lo2 i e5 ho2 iang chhiaN3. 
 Kau3-ti7 Te3-kok lai5 koan2 Tai5-oan5, siat i cho3 thou2-te7 ui2-goan5, kam-tok cho7 toa7-lou7, chin7-lat8 phah-piaN3 siuN koe3-thau5 soa3 ti3 sin-mia7. Kau3 ti7 1906 ni5 lai5 Tai5-lam5 i sin-mia7, ti7-hia tit-tioh8 to7-li2. Au7-lai5 tng2-lai5, hit-si5 goan2 chit chng-nih8 iau2-boe7 u7 lang5 thiaN to7-li2, in lau7-pe7 chin khun2-tiok8, lai7-te2 m7 hou7 i toa3, chiong i e5 Seng3-chheh pang3 hoe2 sio, ka7 i siat-tok8, i ia7 bo5 sit-chi3. 
 Koh u7 chit8 pai2 in sio2-ti7 chiong i e5 bin5-chhng5 ka7 i thiah chhut-khi3, i kau3 beh khun3 e5 si5 chiah koh gia5 jip8-khi3 phah, tian-to3 hoaN-hi2. Kau3 au7-lai5 in lau7-pe7 chiam7-chiam7 khah be7 khun2-tiok8 i, chong2-si7 u7 hou7 i ka-ti7 chiah8, chin kan-khou2 koe3-jit8, tiaN7-tiaN7 tu2-tioh8 chhi3-lian7, i ia7 chin jiat8-sim. Lun7 i it-seng cho3 lang5 u7 thiaN3 lang5 e5 sim-koaN, toa7 se3-han3 to o-lo2, i sui-jian5 si7 san3-hiong, tiaN7-tioh8 m7 phiN lang5, beh hou7 lang5 phiN, se3-kan na7 chit ho7 lang5 m7-bian2 siat koaN-hu2 ia7 e7 eng7-tit. Kau3 ti7 chit kui2-ni5 i e5 bak8-chiu ia7 bo5 khoaN3-kiN3, hi7-khang ia7 bo5 thiaN-kiN3. Sui-jian5 tu2-tioh8 hoan7-lan7 siu2 to7-li2 si7 tian-to3 kian-kou3. 
 Kau3 1930 ni5 5 goeh8 1 ho7 khi2 phoa3-peN7, ti7 4 ho7 Chu2-jit8 ngou2-au7 2 tiam2 hou7 Chu2 tiau3 tng2-khi3 Thian-tong5, hiong2-siu7 57 hoe3. I u7 3 e5 hau7-seN 2 e5 cha-bou2-kiaN2. Beh lim5-chiong e5 si5, i hoaN-thau5 hi2-bin7, hit si5 i u7 mng7 khoaN3 kin-na2-jit8 tang-si5? In kiaN2-sai3 ka7 i kong2, kin-na2-jit8 le2-pai3, taN li2 tang-si5 beh tng2-khi3 Thian-tong5? I kong2 kin-na2-jit8 le2-pai3 khah kiap, pai3-it chiah lai5-khi3 khah liau5-leng7. Khah-theng5 chit8-tiap8-a2-ku2 kong2, le2-pai3-jit8 lai5-khi3 ia7 ho2, kong2 an2-ni, leng5-hun5 li7-khui seng-khu, tng2-khi3 Thian-tong5. Tui3 hit jit8 chng-tiong e5 lang5 tai7-ke kong2 bo5 chhai2 chit-e5 lang5, chin tiong-hou7, chin lau2-sit8, kong2 oe7 chhin-chhiuN7 chioh8-nih8 cham7-ji7. Chit-e5 lang5 si7 goan2 chit chng--nih8 sin3 Chu2 e5 sian-kak-chia2. Chit chng u7 20 cho2-iu7 lang5 tit-tioh8 to7-li2 si7 tui3 i e5 in2-chhoa7, goan2 chiah u7 chit ho7 e5 hok-khi3, chit lang5 e7 kham-tit hou7 lang5 cho3 bou5-hoan7-chia2. 
 ChhiaN2 khoaN3 Po3 e5 hiaN-che2 the3 in ka-teng5 lai7 ki5-to2, hou7 i e5 kiaN2-ji5 toe3 in si7-toa7-lang5 e5 kha-pou7 lai5 eng5-kng Chu2, si7 sim sou2 goan7. 
 (Tai5-oan5 Kau3-hoe7-po3 te7 543 koan3, 1930 ni5 6 goeh8) 
</CL>
<HL>

新巷陳天賜出世ti7主後1873年。伊toa3 ti7草地，有5個兄弟，伊是大子，in老父有教伊讀冊，字bat真深。伊boe7得著道理e5時，庄中e5人來央伊看日、poaN 時，伊也真勤快，無趁人e5錢，庄中e5 人不止o-lo2伊e5好央倩。 
到ti7 帝國來管台灣，設伊做土地委員，監督造大路，盡力扑拚siuN過頭續致身命。到ti7 1906年來台南醫身命，ti7-hia 得著道理。後來轉來，hit 時阮這庄nih8 iau2-boe7有人聽道理，in 老父真窘逐，內底m7 hou7伊toa3，將伊e5聖冊放火燒，ka7伊褻瀆，伊也無失志。 
Koh有 1擺in小弟將伊e5眠床ka7伊拆出去，伊到beh睏e5時才koh gia5入去扑，顛倒歡喜。到後來in老父漸漸較be7窘逐伊，總是有hou7伊家己食，真艱苦過日，tiaN7-tiaN7 tu2著試煉，伊也真熱心。論伊一生做人有疼人e5心肝，大細漢都o-lo2，伊雖然是散hiong，定著m7 phiN人，beh hou7 人phiN，世間若這號人m7免設官府也會用tit。到ti7 這幾年伊e5目珠也無看見，耳空也無聽見。雖然tu2著患難守道理是顛倒堅固。 
到1930年5月1號起破病，ti7 4號主日午後2點hou7主召轉去天堂，享壽57歲。伊有3個後生2個查某子。Beh 臨終e5時，伊歡頭喜面，hit時伊有問看今仔日當時？In 子婿ka7伊講，今仔日禮拜，今你當時beh轉去天堂？伊講今仔日禮拜較kiap，拜一才來去較liau5-leng7。較停一tiap8仔久講，禮拜日來去也好，講an2-ni，靈魂離開身軀，轉去天堂。對hit日庄中e5人大家講無采這個人，真忠厚、真老實，講話親像石nih8鏨字。這個人是阮這庄nih8信主e5先覺者。這庄有20左右人得著道理是對伊e5引chhoa7，阮才有這號e5福氣，這人會堪tit hou7人做模範者。 
請看報e5兄姊替in家庭內祈禱，hou7伊e5子兒toe3 in 序大人e5腳步來榮光主，是心所願。 
(台灣教會報第543卷，1930年6月) 
</HL>