<CL>
Koeh Sou3-ngou5 chiu7-si7 Chhau2-tun kui3 Tong5-hoe7 Koeh Tiau-seng5 Bok8-su e5 toa7 Leng7-ai3, kin-ni5 19 hoe3. SaN goeh8-boe2 ti7 lan2 Tai5-lam5 TiuN2-lo2-kau3 Lu2 Hak8-hau7 chut-giap8, to3-khi3 chhu3-nih8 sun7-hau3 i e5 pe7-bo2, iu2 ai3 i e5 sio2-ti7 sio2-moe7 chi2-u7 3 goeh8-jit8 ku2 na7-tiaN7. Tui3 phoa3-peN7 kau3 lim5-chiong thau5-boe2 11 jit8, ti7 ki5-to2 tiong kui thian.
Kin e7-tau3 si7 le2-pai3-jit8, hak8-hau7 chiap-tioh8 chit8 tiuN toan-su, po3 Koeh Sou3-ngou5 ti7 sin-lek8 17 ho7 koe3-ong2, long2 iau2-boe7-bat thiaN-kiN3 u7 phoa3-peN7, hut-jian5 thiaN-kiN3 an2-ni, be7 bian2-tit chin gong5-ngiah8 koh chin tong5-cheng5 i e5 pe7-bo2, saN-kap siong-sim lau5 bak8-sai2 ah! Peng5-si5 koh si7 sin-the2 kian7-khong, u7 chheng-lian5 e5 khi3-khai3, chhin-chhiuN7 chho2-bok8 tng bou7-seng7 teh-beh puh sin iN2 e5 khi3-siong7 chit8 iuN7, bo5 phah-sng3 e5 tiong-kan thiaN-kiN3 chit ho7 siau-sit, be7 kim3-tit giah8 pit sia2 tam7-poh8 lai5-lek8 hou7 liat8-ui7 peng5-iu2 chai, u7 thang hou7 lan2 siuN7 chhut sin chin3-heng5 e5 heng5-ui5, sin3-giong2, li2-siong2 ia7 ku2 kaN2. 
1. Lun7 i e5 seN-seng5 ho2 khoaN3, put-si5 chhio3-iong5.
2.Seng3-chit un-sun5, hong-cheng3.
3.Tui3 jip8-hak8 i2-lai5 seng5-chek chiam7-chiam7 chin3-jip8 iu-liong5.
4.Gau5 the2-thiap i e5 si7-toa7-lang5, chiat-khiam7 i e5 sou2-hui3.
5.Tui3 chhong-iu2 ho2 kam2-cheng5, peng5-iu2 long2 si7 kio3 i Koeh--e5, na2-chun2 chin thiaN3 i e5 khoan2.
6.Im-gak8 cheng-kong, ia7 bat ti7 Tang-mng5 Seng3-koa-tui7 chit8 ni5 ku2, pang-chan7 Chu2-jit8-oh8 e5 kang ia7 u7.
Teng2-bin7 sou2 ki3 chit kui2 hang7 chin-chiaN3 u7 thang hou7 lan2 siau3-liam7. Ka-teng5 si7 sit-loh8 chit8 e5 sou2 thiaN3 gau5 pang-chan7 e5 lu2-ji5. Hak8-hau7 si7 kiam2 chit8 e5 ho2 e5 hau7-iu2. Kau3-hoe7 si7 khiam3 chit8 e5 gau5 pang-chan7 e5 jin5-but8. Sia7-hoe7 bo5 chhai2 chit8 e5 Lu2 Eng-hiong5, thiaN-kiN3 e5 lang5 bo5 m7 kio3 bo5-chhai2. Siong-sim ah! Kai-chai3 ia7 u7 thang an-ui3 e5 sou2-chai7:
1.Bo5 hou7 pe7-bo2 ui7-tioh8 i e5 phin2-heng7 hoan5-lo2. 
2.Hak8-hau7 bo5 ui7-tioh8 i kian3-siau3.
3.Koh-khah thang an-ui3 e5 , si7 chit8 e5 chin-sit8 e5 Ki-tok-tou5.
4.KaN2 si7 Chu2 khoaN3 i sou2 cho3 e5 kang u7 ke3-tat8, m7-kam i toa3 se3-kan siu7-khou2, chiap-lap8 i chiuN7-thiN khi3 hiong2-siu7 chiau5-pi7 e5 hok-khi3, chhin-chhiuN7 chai7-cha2 chiap-lap8 I2-lok8 chiuN7-thiN chit8-poaN-iuN7, lan2 tioh8 eng7 chiah-e5 oe7 lai5 sio an-ui3.
Kin-a2-jit8 thiaN-kiN3 chit ho7 siaN na2-chun2 chin kin2-kip e5 siaN, na2 Kiu3-chu2 kong3 bo5-soaN3-tian7 lai5 lan2 tau ka7 lan2 kong2, “Tioh8 keng2-seng2 ah! Tioh8 ki5-to2 ah! bian2-tit jip8 be5-hek8. Tioh8 ha5 lin2 e5 toa3 tiam2 lin2 e5 teng. Tioh8 oh8 lou5-pok8 su-hau7 i e5 Chu2-lang5, si5-jit8 pek kin7 lah! Chit khoan2 e5 siaN, ia7 thang kho2-pi2 Thian-tong5 toa7-cheng e5 siaN-im in7--lai5 thau3 lan2 e5 hi7-khang kio3 lan2 chheN2, kah lan2 tioh8 chun2-pi7. Sou2-i2 tioh8 tiuN-ti5, in-ui7 lin2 m7-chai lin2 e5 Chu2 sim2-mih8 jit8 beh lai5” (Ma2-thai3 24:42).
( Tai5-oan5 Kau3-hoe7-po3 te7 545 koan3,1930 ni5 8 geh8)
</CL>
<HL>

郭素娥就是草屯貴堂會郭朝成牧師e5大令嬡，今年19歲。3 月尾ti7咱台南長老教女學校卒業，倒去厝nih8順孝伊e5父母，友愛伊e5小弟小妹只有3 月日久na7-tiaN7。對破病到臨終頭尾11日，ti7祈禱中歸天。
今e7晝是禮拜日，學校接著1張端書，報郭素娥ti7新曆17號過往，攏iau2-boe7-bat聽見有破病，忽然聽見an2-ni，be7免tit真gong5-ngiah8 koh真同情伊e5父母，相kap傷心流目屎ah！平時 koh 是身體健康，有青年e5氣慨，親像草木當茂盛teh-beh puh新iN2 e5氣象一樣，無扑算e5中間聽見這號消息，be7禁tit giah8筆寫淡薄來歷hou7列位朋友知，有thang hou7咱想出新進行e5行為，信仰、理想也ku2 kaN2。
1.論伊e5生成好看，不時笑容。
2.性質溫純，方正。
3.對入學以來成績漸漸進入優良。
4.Gau5體貼伊e5序大人，節儉伊e5所費。
5.對窗友好感情，朋友攏是叫伊郭--e5，na2準真疼伊e5款。
6.音樂精光，也bat ti7東門聖歌隊1年久，幫贊主日學e5工也有。
頂面所記這幾項真正有thang hou7咱數念。家庭是失落1個所疼gau5幫贊e5女兒。學校是減1個好e5校友。教會是欠1 個gau5幫贊e5人物。社會無采1個女英雄，聽見e5人無m7叫無采。傷心ah！佳哉也有thang 安慰e5所在。
1.無hou7 父母為著伊e5品行煩惱。
2.學校無為著伊見笑。
3.Koh較thang 安慰e5，是1個真實e5基督徒。
4.KaN2是主看伊所做e5工有價值，m7甘伊toa3世間受苦，接納伊上天去享受齊備e5福氣，親像在早接納I2-lok8上天1般樣，咱著用chiah-e5話來相安慰。
今仔日聽見這號聲那準真緊急e5聲，那救主摃無線電來咱兜ka7咱講，「著警醒ah！著祈禱ah！免tit入迷惑。著ha5 lin2 e5 帶點lin2 e5 燈。著學奴僕伺候伊e5主人，時日迫近lah！這款e5聲，也thang可比天堂大鐘e5聲音in7--來透咱e5耳孔叫咱醒，教咱著準備。所以著張持，因為lin2 m7 知lin2 e5主甚物日beh 來」馬太24：42。
 (台灣教會報第545卷，1930年8月)
</HL>