<CL>
 I si7 Chui2-tng2-kha Kau3-hoe7 jiat8-sim e5 thiaN-to7 chia2, i ti7 toe7-hng u7 tam-tng Khu-tiuN2 chap8-goa7 ni5, ia7 u7 choe3 Tai5-pak-thiaN chham-su7, sia7-hoe7 su7-giap8 ia7 jiat8-sim teh choe3. I u7 choe3 te5-koan2, kok hong-bin7 long2 ai3 chai3 lai5 boe7 i, seng-li2 chin hoat-tat8, choe3 lang5 chin tek-bong7, chin khiam-pi bo5 kiau-ngou7, na7 u7 khoaN3-tioh8 lang5 tak8 pai2 tai7-seng kio3 lang5. I u7 kap Tan5 Him5 TiuN2-lo2 choe3 ho2 peng5-iu2, Tan5 Him5 TiuN2-lo2 put-si5 eng7 to7-li2 teh chai-poe5, au7-lai5 sin3 to7-li2. Kho2-sioh hit-tiap8 i e5 su7-giap8 choe3 chin toa7, lang5 chin hoan5, khah bo5 ki-hoe7 thang siu2 le2-pai3. Chong2-si7 i chin ho2-taN2 kan-cheng3 to7-li2, tui3 kau3-hoe7 chin7-lat8 oan7-chou7, Chui2-tng2-kha tok8-lip8 thoan5-to7 e5 si5, i tan-tng thoan5-to7 sok-kim chit8 poaN3. Kau3 chhiaN2 bok8-su e5 si5, i tam-tng bok8-su sok-kim chit8 poaN3. Thoan5-to7-kiok8 chan3-chou7-oan5 mui2-ni5 20 khou, sou2 chhut e5 u7 kau3 i li7-piat8 se3-kan chiah soah. 
 I chin gau5 khoan2-thai7 thoan5 to7-li2 e5 lang5, na7 u7 thoan5 to7-li2 e5 lang5 a2-si7 chiah-e5 jiat8-sim e5 hoe7-iu2 kau3 i hia, tak8 pai2 u7 siu7 i e5 ho2 khoan2-thai7. Li2 Chhun-seng TiuN2-lo2 ti7-teh e5 si5, i tak8 ni5 chhiaN2 i khi3 Chui2-tng2-kha kong2 to7-li2 lai5 li7-ek hoe7-lai7 hoe7-goa7 e5 lang5, sit8-chai7 chin kam2-sim. Put-heng7 i u7 tu2-tioh8 thng5-jio7 piN7, keng-ke3 chap8-goa7 ni5 long2 bo5 choe3 su7-giap8, khah-siong5 ti7 chhu3-lai7, i kong2 si7 hou7 i khah u7 ki-hoe7 thang chhin-kun7 Siong7-te3, i e5 hu7-jin5-lang5 Ban7-so2, kong2 ti7 bin5-chhng5 khah-siong5 thiaN i teh ki5-to2, lan2 na7 khi3 tham3 i, khah-siong5 si7 kap lan2 tam5-lun7 to7-li2 e5 su7. 
 Chin kho2-sioh, ti7 pun2 ni5 1 goeh8 18 ho7, siu7 Chu2 keng2-tiau3 i to3-tng2 ti7 Pe7 e5 sin-piN, hiong2-siu7 60 he3, 20 ho7 e7-pou 2 tiam2 ti7 Chui2-tng2-kha pai3-tng5 choe3 chong3-sek, u7 koaN-bin5 hoe7-iu2 kui2-na7 pah lang5 lai5 hoe7-chong3, tai7-ke chin siong-pi. Chit-tiap8 u7 lau5 nng7 e5 kiaN2, Ti3-but8 kun, Iam7-hai2 kun, kap 7 e5 sun kap i e5 hu-jin5. ChhiaN2 khoaN3 Po3 e5 hiaN-chi2 thoe3 i e5 ka-chok8 ki5-to2, hou7 in oe7 soa3-chiap si7-toa7-lang5 e5 sou2 choe3. 
 Tan5 Him5 si7 Chui2-tng2-kha Kau3-hoe7 e5 TiuN2-lo2, 14 he3 chiu7 ti7 SaN-teng5-pou tit-tioh8 to7-li2. Au7-lai5 ti7 Chui2-tng5-kha choe3 seng-li2, i e5 lau7-pe7 m7-chun2 i sin3 to7-li2, soa3 khun2-tiok8 i, pang3 siaN beh thai5 si2 i, na7 le2-pai3-jit8 i e5 pe7 khi3 pai3-tng5 sun5, na7 khoaN3 i ti7-teh sui5-si5 kio3 I to3-khi3. I chiu7 kap Chan Un TiuN2-lo2 chham-siong5, Chan TiuN2-lo2 an-ui3 i kong2, Siong7-te3 tak8 ui7 ti7-teh, li2 ti7 tak8 ui7 thang hok8-sai7 Siong7-te3. 
 Hoat-kok phah Tai5-oan5 e5 si5, le2-pai3-jit8 beh khi3 le2-pai3 tu2-tioh8 lang5 chhiuN2 pai3-tng5, i chiu7 chhoa7 Chhoa3 Seng Thoan5-to7 chau2, ka-ki7 e5 seng-li2 tiam3 long2 hou7 lang5 chhiuN2 liau2-liau2, phaiN2-lang5 chhut siuN2-keh, kiah8 chheng3 si3-koe3 chhe7, au7-lai5 chiah chau2 khi3 Tam7-chui2, ti7-hia choe3 seng-li2, soa3 jip8 Sin5-hak8, au7-lai5 u7 siu7 phai3 khi3 tiam3 Lun7-a2-teng2, Tai7-li2-kan2 thoan5-to7. Liau2-au7 chiu7 hioh-khun3 ti7 Chui2-tng2-kha choe3 seng-li2. I ti7 1904 ni5 choe3 Chui2-tng2-kha TiuN2-lo2 kau3 taN, chin jiat8-sim ti7 kau3-hoe7, gau5 kan-cheng3 to7-li2, sui-jian5 khah lau7 e5 si5 u7 tu2-tioh8 choe7-choe7 e5 phaiN2 keng2 gu7, iau2-ku2 bo5 sit-chi3. 
 Pak-pou7 Tiong-hoe7 seng5-lip8 e5 si5, u7 tam-tng Tiong-hoe7 e5 Ki-su7. I e5 seng-khu chin iong2-chong3, chin gau5 un7-tong7. Bo5 phah-sng3 ti7 4 geh8 20 ho7 u7 khi2 phoa3-piN7, au7-lai5 jip8 Ma2-kai I-iN7, ti7 5 geh8 14 ho7 teng2 pou 5 tiam2 hou7 Chu2 keng2-tiau3 an-jian5 kui-thian, hiong2-siu7 69 he3. Le2-pai3-tng5 ku2-heng5 chong3-sek, u7 Soan-kau3-su, Kou-niu5, Bok8-su, Thoan5-to7 kap hiaN-ti7 chi2-be7 choe7-choe7 lai5 hu3. I u7 pang TiuN2-lo2-niu5 kap i 4 e5 kiaN2, 4 e5 cha-bou2-kiaN2, kiu5 Chu2 an-ui3 i e5 ka-chok8, koh hou7 in oe7 oh8 i e5 ho2 sou2 kiaN5. A-beng7. 
 (Tai5-oan5 Kau3-hoe7-po3 te7 544 koan3,1930 ni5 7 geh8) 
</CL>
<HL>

伊是水轉腳教會熱心e5聽道者，伊ti7地方有擔當區長十外年，也有做台北廳參事，社會事業也熱心teh做。伊有做茶館，各方面攏ai3載來賣伊，生理真發達，做人真德望，真謙卑無驕傲，若有看著人逐擺代先叫人。伊有kap陳熊長老做好朋友，陳熊長老不時用道理teh栽培，後來信道理。可惜hit-tiap8伊e5事業做真大，人真煩，較無機會thang守禮拜。總是伊真好膽干証道理，對教會盡力援助，水轉腳獨立傳道e5時，伊擔當傳道，束金1半。到請牧師e5時，伊擔當牧師束金1半。傳道局贊助員每年20 箍，所出e5有到伊離別世間才煞。 
伊真gau5 款待傳道理e5人，若有傳道理e5人抑是chiah-e5熱心e5會友到伊hia，逐擺有受伊e5好款待。李春生長老ti7-teh e5時，伊逐年請伊去水轉腳講道理來利益會內會外e5人，實在真感心。不幸伊有tu2著糖尿病，經過十外年攏無做事業，較常ti7厝內，伊講是hou7 伊較有機會thang 親近上帝，伊e5婦人人Ban7嫂，講ti7眠床較常聽伊teh祈禱，咱若去探伊，較常是kap咱談論道理e5事。 
真可惜，ti7本年1 月18號，受主揀召伊倒轉ti7父e5身邊，享壽60歲，20 號e7晡2點ti7水轉腳拜堂做葬式，有官民會友幾若百人來會葬，逐家真傷悲。這tiap8有留2個子，致物君、炎海君，kap 7 個孫kap伊e5夫人。請看報e5兄姊替伊e5家族祈禱，hou7 in 會續接序大人e5所做。 
陳熊是水轉腳教會e5長老，14歲就ti7三重埔得著道理。後來ti7水轉腳choe3生理，伊e5老父m7准伊信道理，續khun2-tiok8伊，放聲beh thai5死伊，若禮拜日伊e5父去拜堂巡，若看伊ti7-teh隨時叫伊倒去。伊就kap曾恩長老參詳，曾長老安慰伊講，上帝逐位ti7-teh，你ti7逐位thang服侍上帝。 
法國phah台灣e5時，禮拜日beh去禮拜tu2著人搶拜堂，伊就chhoa7蔡生傳道走，ka-ki7 e5生理店long2 hou7人搶了了，歹人出siuN2-keh，kiah8 chheng3四界chhe7，後來chiah走去淡水，ti7-hia做生理，續入神學，後來有受派去tiam3崙a2頂，Tai7-li2-kan2傳道。了後就歇睏ti7水轉腳做生理。伊ti7 1904年做水轉腳長老到taN，真熱心ti7教會，gau5干證道理，雖然khah老e5時有tu2著濟濟e5歹境遇，iau2-ku2無失志。 
北部中會成立e5時，有擔當中會e5技士。伊e5身軀真勇壯，真gau5運動。無phah算ti7 4月20號有起破病，後來入馬偕醫院，ti7 5月14號頂晡5點hou7主揀召安然歸天，享壽69歲。禮拜堂舉行葬式，有宣教師、姑娘、牧師、傳道kap兄弟姐妹濟濟來赴。伊有幫長老娘kap伊4 e5子，4 e5查某子，求主安慰伊e5家族，koh hou7 in會學伊e5好所行。阿門。 
(台灣教會報第544卷，1930年7月) 
</HL>