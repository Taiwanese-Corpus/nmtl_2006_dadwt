<CL>
 Te7 3 ChiuN 
 Lun7 Hoan-kai3 e5 thoan5-to7. 
 Lun7 Hoan-kai3 thoan5-to7 e5 su7 thang hun choe3 4 khoan2 lai5 lun7 :(1) Tiam3 ti7 soaN-teng2 e5 chhiN-hoan e5 thoan5-to7. (2) PiN5-pou-hoan kan e5 thoan5-to7. (3) Lam5-si3-hoan kan e5 thoan5-to7. (4) Biau5-lek toe7-hng sek8-hoan-kan e5 thoan5-to7. 
 Te7-it, lun7 thoan5 to7-li2 hou7 chhiN-hoan thiaN hit-e5 seng5-chek khiok si7 bo5 sim2-mih8 tek8-piat8 thang kong2 e5 sou2-chai7, sou2-i2 lun7 chit hang7 ai3 seng2-liok8. 
 Te7-ji7, lun7 ti7 Kat-ma2-lan5 piN5-goan5 e5 piN5-pou-hoan kan e5 pou3-to7. Kai Bok8-su i2-keng tai7-khai3 ti7 Han3-jin5-tiong siat-kau3 chheng-chho2 liau2-au7, sou2-i2 koh chu3-i3 ti7 tang-pak-pou7 e5 piN5-pou-hoan, ai3 beh khi3 chin2-kiu3 in thang thoat-li7 mou5-kui2 e5 chhiu2-thau5, sou2-i2 Kai Bok8-su chhoa7 pun2-toe7 e5 tiuN2-lo2 kap hak8-seng chiu7 khi2-sin. 
 Lun7 tang-pak-pou7 e5 Kat-ma2-lan5 e5 piN5-goan5 pi2 hai2-nih8 u7 khah ke7. Koh-chai3 hou7-chui2 u7 pi2 pat8 sou2-chai7 khah choe7, sou2-i2 lou7 put-si5 chiuN3-lap-lap, chhut-goa7 chin bo5 li7-pian7. Kai Bok8-su khi2-thau5 si7 ai3 tui3 hai2-kiN5 khah ta e5 sou2-chai7 khi3, m7-ku2 boe7-oe7 tat8 thoan5 to7-li2 e5 bok8-tek, sou2-i2 kou-put-chiong tioh8 tui3 lai7-te7 jip8-khi3, peh soaN loh8 nia2, siong5-siong5 tu2-tioh8 chhiN-hoan chah8 ti7 lou7-nih8 teh thai5 lang5, chit8 pai2 i u7 khoaN3-kiN3 si3 e5 Han3-jin5 ui7-tioh8 in e5 tang5-phoaN7 hou7 chhiN-hoan thai5-khi3, tai7-ke teh chau2, chong2-si7 chhiN-hoan iau2 teh jip in si3 e5 lang5. Kai-chai3 Kai Bok8-su in chit8 tui7 long2 bo5 tai7-chi3, si7 ui7-tioh8 hiah-e5 pun2-toe7 e5 tiuN2-lo2 kap thau5-lang5 chin iong2 e5 ian5-kou3. Chong2-si7 in tai7-ke hit am3 tu2-tioh8 be5-lou7 ti7 bi2-tian5 e5 tiong-kan, au7-lai5 u7 khoaN3-tioh8 chit8 tui chhau2-khun5, tai7-ke chiah tiam3 ti7-hia ke3-mi5, kau3 te7-ji7 am3 kai-chai3 oe7 tit thang hioh ti7 chit8 keng chhau2-chhu3-a2, chong2-si7 bo5 si3-bin7 piah, in-ui7 long2 to2--loh8-khi3, hit am3 ui7-tioh8 put-chi2 koaN5, sou2-i2 tai7-ke long2 bo5 khun3, thiN-kng chiu7 khi3 chng-nih8 si3-koe3 pou3-to7. M7-ku2 m7-na7 in m7 thiaN to7-li2, hoan2-tng2 hoah kong2, “Hoan-a2 lai5 lah.” U7 e5 khou ok-kau2 beh ka7 in ka7. 
 Au7-lai5 khi3 te7-ji7 chng thoan5-to7 e5 si5 iah8 si7 an2-ni. Te7-saN chng iah8 siang5 khoan2, sou2-i2 hiah-e5 hak8-seng u7 lang5 put-chi2 sit-chi3, chong2-si7 Kai Bok8-su choan5-jian5 bo5 sit-chi3, na2 an-ui3 in na2 chin3-heng5. Teh kiaN5 e5 si5 tu2-tioh8 saN e5 tho2-hi5 lang5 chhiaN2 in tioh8 khi3 in hit chng thoan5 to7-li2. Kai Bok8-su in tai7-ke chin hoaN-hi2 chiu7 kap in khi3. Tiam3 ti7 hit chng thau5-lang5 e5 chhu3-cheng5 kong2 to7-li2. Am3-si5 koh-khah choe7 lang5 lai5 thiaN, tai7-ke long2 ka-ki7 kiah8 i2-liau5 lai5 che7. Keh am3 iah8 si7 chin-choe7 lai5 thiaN, m7-na7 thiaN, iah8 u7 mng7, chin hoaN-hi2, au7-lai5 soa3 beh khi2 chit8 keng choe3 kong2 to7-li2 e5 sou2-chai7, ui7-tioh8 hiah-e5 chong3-teng chin chhut-lat8, eng7 tek-pai5-a2 khi3 lam5-peng5 chai3 chai5-bok8 lai5 khi2 chhu3,eng7 chhau2 kham3 chhu3-teng2,an2-ni chit8 keng sok-seng5 e5 pai3-tng5 liam5-piN chiu7 ho2. Sou2-i2 Kai Bok8-su in tiam3 hia kui2-na7 le2-pai3 ku2, ka3-si7 hia e5 lam5-hu7 lo2-iu3, hou7 in oh8 gim5-si teng2-teng2. 
 Hit-si5 koh u7 tui3 pat8 chng phai3 chong2-tai7 lai5 chhiaN2 Kai Bok8-su in tioh8 khi3 in hit sou2-chai7 kong2 to7-li2. Kai Bok8-su hit am3 u7 chhiaN2 hiah-e5 chong2-tai7 saN-kap ti7-hia ki5-to2. Chiah-e5 chong2-tai7 thiaN-tioh8 nng7-pah goa7 e5 lam5-lu2 teh gim5-si toa7 siu7 kam2-kek. Kai Bok8-su u7 un2 beh khi3, sou2-i2 kio3 Giam5 Chheng-hoa5 choe3 thau5, iah8 sin3-chia2 pai5 choe3 nng7 liat8 te3 ti7 au7-bin7, na2 gim5-si na2 tui3 hit chng jip8-khi3. Au7-lai5 chit chng e5 lang5 long2-chong2 sin3 to7-li2, kap khi2 le2-pai3-tng5, tai7-ke chin jiat8-sim pai3 Siong7-te3, chhin-chhiuN7 an2-ni chit8 chng ke3 chit8 chng tit8-tit8 lai5 kui-oa2 Ki-tok-kau3. 
 Kai Bok8-su au7-lai5 u7 koh khi3 kau3 Sou-o3 e5 kek8-lam5 u7 chit8-chng kio3-choe3 Lam5-hong-pou, ti7-hia e5 peh-siN3 long2 bo5 chit8-sut-a2 u7 sin3 sin5 e5 koan-liam7 ti7-teh, sou2-i2 khi2-thau5 khi3 e5 si5, hou7 in koaN2--chhut-lai5, au7-lai5 koh khi3, tu2 jit8 beh am3, tai7-ke loh8-soaN beh kau3 chng e5 si5, chiah loh8 sai-pak-hou7, tai7-ke beh chau2 khi3 hioh chit8 keng chhu3, hou7 hit keng e5 chhu3-chu2 si5 kong2, “Goan2 bo5 chhu3 thang chioh hoan-a2 hioh.” Chit8 keng ke3 chit8 keng, long2 ka7 i chhiaN2 kap si5, long2 bo5 kho2-lin5 in tai7-ke ti7 mng5-goa7 teh hou7 hou7 ak, tak8 e5 mng5 koaiN kau3 bat8 chiuh-chiuh. Hou7 choe3 i tit8-tit8 loh8, thai3-peng5-iuN5 e5 hong-eng2 na2 ek na2 oa2 hoaN7 lai5 lah. TaN tang-peng5 mi7 toa7 hai2, pak-peng5 si7 kang2-oan, iah8 sai-peng5 si7 chhiN-hoan teh tiam3 e5 soaN-toe7, koh lam5-peng5 si7 koan5 e5 soaN. Sou2-i2 in tai7-ke soa3 siuN7 long2 bo5 hoat-tou7, au7-lai5 koh khoaN3-kiN3 chit8 keng chhu3, kou-put-chiong koh khi3 chhi3 khoaN3 teh, hit keng chhu3 e5 lang5 iah8 si7 kong2 bo5 ui7 thang chioh lang5, chong2-si7 khoaN-khoaN koaiN mng5 liau2-au7, koh tiap-a2-ku2 u7 chit8 e5 lau7-lang5 khui mng5 chhut lai5 kong2, “Na7-si7 gu5-tiau5-piN ho2, chiu7 u7.” Na7-si7 chit-tiap8 m7-si7 teh keng2 sou2-chai7 e5 si5-chun7, sou2-i2 tai7-ke te3 hit-e5 lau7-lang5 jip8 khi3. Kai Bok8-su in tai7-ke long2 jip8-khi3 ti7 gu5-tiau5-lai7, tai7-ke che7 ti7 chhau2-teng2, chin hoaN-hi2 kam2-sia7 Siong7-te3, in-ui7 u7 chit8 sou2-chai7 thang siam2-pi7 hou7, chong2-si7 ui7-tioh8 ti7 in sin-piN u7 chui2-gu5 teh khun3, siong5-siong5 kouN5 hit khoan2 gu5 teh khun3 e5 siaN, koh chhau3-bi7 moa2 si3-koe3, iah8 tai7-ke pak-tou2 koh chin iau, siuN7 ai3 chiong in sou2 toa3 e5 mih8 chhong3 tam7-poh8 lai5 chiah8, m7-ku2 bo5 teng-he2, sou2-i2 kou-put-chiong tai7-ke thun-lun2 hou7 i iau, tu2 siuN7 beh khun3 e5 si5-chun7, hit-e5 lau7-lang5 chu2 chit8 koa2 am2-be5-a2 phang5 lai5 beh hou7 in chiah8. Ti7 chit khoan2 sou2-chai7 sou2 keng-giam7 e5 keng2-gu7, hou7 tong-si5 e5 sin5-hak8-seng tit-tioh8 boe7 kong2-tit ho2 e5 ka3-si7, tai7-ke e5 sim it-hoat kian-kou3, siN-khi2 boe7 sng3-tit e5 thun-lun2 lat8. Keh thiN-kng, Kai Bok8-su in ka7 lau7-lang5 seh-sia7 liau2-au7, chiu7 koh tui3 chit8-chng mia5 kio3-choe3 Kau-kau-a2 hia khi3, ti7 chit chng chin gui5-hiam2, in-ui7 peh-siN3 bat eng7 kau2-bah ke2-choe3 lok8 e5 bah lai5 boe7 chhiN-hoan, ti3-kau3 in tai7-ke chin phaiN2 kam2-cheng5, put-si5 ai3 saN kong-kek, sou2-i2 in m7-kaN2 tiam3 hia, chiah koh khi3 Lam5-hong-pou saN-li7 iok chit8 li2 goa7 lou7. TaN chit hang7 si7 50 goa7 ni5 cheng5 e5 su7, chong2-si7 i2-au7 u7 lang5 koh poaN-khi3 hia khia7-khi2, m7-ku2 ui7-tioh8 koaN5-jiat8-cheng3 lai5 si2 e5 lang5 chin-choe7, sou2-i2 au7-lai5 chiah chhun u7 chap8-goa7 ke na7-tiaN7. Lun7 chhiN-hoan e5 oan3-hun7 iau2-boe7 siau-bo5, na7-si7 toa7 lang5 long2 chhut-khi3 tho2-hi5 e5 si5, bo5-lun7 hu7-jin5-lang5 a2-si7 gin2-na2 long2 chau2-khi3 bih ti7 le2-pai3-tng5, in-ui7 kiaN hou7 chhiN-hoan thai5--khi3. Kai Bok8-su chit pai2 chhut-khi3 goa7-bin7 kiaN5-iu5 e5 si5, u7 thiaN-kiN3 eng7 chhui3 pun5 ki5-iN7 e5 siaN, chai-iaN2 si7 chhiN-hoan, sou2-i2 u7 siam2-pi7 in. 
 Lun7 kau3-hoe7 ti7 Kat-ma2-lan5 piN5-iuN5 chiam7-chiam7 u7 ke-thiN, chhin-chhiuN7 Ki-a2-liau5, Lam5-a2-lin5, Sin-sia7, TaN2-ma2-ian, kap Lau-lau-a2, i2-goa7 ke3-kiong7 u7 19 ui7, koh to7-li2 chiam7-chiam7 beng5, hoaN-hi2 khi3-sak ngou2-siong7 e5 lang5 u7 kui2-na7 pah ke, taN chaiN2-iuN7 oe7 an2-ni, che bo5 m7-si7 tui3 ti7 Kai Bok8-su e5 un-khun5, bo5 hiam5 kan-khou2, chhut-lat8 thoan5 to7-li2 e5 kiat-ko2. 
 (3) Ti7 Ki5-lai5 piN5-goan5 e5 Lam5-si3 hoan-kan pou3-to7. Lun7 Ki5-lai5 piN5-goan5 si7 ti7 Tang-pou7 e5 hai2-hoaN7 piN5-goan5. Ti7-hia u7 Chi-na2 kun-iaN5 e5 Chu7-chai7-sou2, koh iah8 u7 Hok-kian3 kap Kng2-tang e5 i5-bin5. Koh ti7 soaN-kha si3-koe3 iah8 u7 tam7-poh8 piN5-pou hoan teh khia7-khi2, chong2-si7 toa7 pou7-hun7 long2 si7 hou7 Lam5-si3 hoan-a2 chiam3-khi3. Chit sou2-chai7 bo5 chhin-chhiuN7 Kat-ma2-lan5 piN5-goan5 hiah-nih8 khai-khun2, in-ui7 ti7 si3-bin7 long2 iau2 u7 chhiN-hoan chin choe7 teh tiam3. Ti7 chit sou2-chai7 u7 chit8-lang5 si7 khah cha2 bat tiam3 ti7 Tam7-sui2 Li2-hak8-tong5 Tai7-chu-iN7 (hian7-si5 Tam7-sui2 Tiong-oh8 e5 ku7 hau7-sia3) e5 lai7-bin7 teh choe3 chong2-phou3, i put-si5 u7 tui3 Kai Bok8-su thiaN-tioh8 to7-li2,sou2-i2 i pun2-sin ti7 chit sou2-chai7 bat pou3-to7 hou7 lang5 thiaN, iah8 Kai Bok8-su siong5-siong5 lai5 sun5, soa3 khoaN3 kau3-hoe7 e5 cheng5-heng5, i u7 koh thoan5 khah khoah lai5 khong2-tiong kau3-hoe7. Ti7 Se-lek8 1890 ni5 9 geh8 2 ho7, u7 tit-tioh8 ki-hoe7 tui3 Sou-o3 che7 chun5 beh khi3 Ki5-lai5 piN5-goan5 e5 sou2-chai7. Teh ko3 chun5 e5 lang5 u7 lak8 e5, koh long2 si7 sin3 to7-li2 e5 lang5. Chhut-hoat e5 jit8 u7 chin-choe7 e5 sin3-tou5 tu2 ti7 beh khui chun5 e5 si5 lai5 sang3 i, tai7-ke toa7-siaN na2 gim5-si na2 chhut-phang5. Kau3 keh-jit8 e5 chiaN3-ngou2 chiu7 kau3-ui7, hit jit8 thiN-khi3 chin-joah8 u7 120 tou7, tai7-ke tui3 Hoe-lian5-kang2 chiuN7-liok8. Hoe-lian5-kang2 si7 choe3 Ki5-lai5 piN5-goan5 te7-it e5 kang2, ti7 koe-lou7 e5 liong2-peng5 u7 nng7 liat8 e5 chhau2-chhu3, koh iah8 u7 kun-iaN5 ti7-hia. Kai Bok8-su in chit8-e7 chiuN7-liok8, peh-siN3 long2 chu7-chip8 lai5 ka7 in kiong-hi2, ian5-lou7 u7 peng5-an, koh u7 Tiong-kok koaN kia3 phoe khi3 beh chhiaN2 Kai Bok8-su, iah8 u7 khan-be2 beh khi3 hou7 i khia5. Kai Bok8-su in oe7 tit-tioh8 chit khoan2 i3-liau7 goa7 e5 ho2 thai7-gu7, long2 si7 tui3 chit-e5 chong2-phou3 e5 ti3-im3, sou2-i2 Kai Bok8-su sui5-si5 khia5-be2 khi2-sin kau3 beh am3 chiu7 kau3 hit-e5 chong2-phou3 e5 chhu3 kap i kiaN5 tun3-chhiu2 e5 le2, tai7-ke saN-kiN3 chin hoaN-hi2. Hit-e5 chong2-phou3 thoan5-to7 e5 le2-pai3-tng5 khiok si7 bo5 joa7-toa7 keng, chhu3-teng2 eng7 chhau2 kham3, hit am3 sui5-si5 lang5 chu7-chip8 kau3 pai3-tng5 chat8-chat8, u7 e5 tioh8 khia7 ti7 goa7-bin7. Hit am3 Kai Bok8-su bo5 kong2 to7-li2, kan-ta si7 chha5 mng7 sin3-chia2 e5 cheng5-heng5, hiah-e5 lang5 put-chi2 u7 khian5-seng5 hok8-sai7 Siong7-te3 e5 khoan2, tak8 lang5 long2 bo5 koh pai3 ngou2-siong7, chong2-si7 ui7-tioh8 than3 Tiong-kok koaN e5 beng7-leng7, sou2-i2 tai7-ke ngou2-siong7 chiau3-goan5 chhai7 teh, long2 m7-kaN2 hui2-hoai7. Kai Bok8-su thiaN-liau2 liam5-piN khia5-be2 khi3 kun-iaN5 kiN3 hit-e5 tiuN2-koaN, kap i kong2-oe7 e5 si5, hiah-e5 kun-jin5 chin-choe7 ti7 Tam7-sui2 kap Koe-lang5 bat i, koh iah8 u7 bat hou7 i taN2-tiap8 piN7 e5 put-chi2 choe7, hiah-e5 peng-a2 put-chi2 u7 teh siau3-liam7 i e5 un-cheng5, sou2-i2 liam5-piN eng3-un2 kong2 beh hou7 in tu5 ngou2-siong7. Keh-jit8 Tiong-kok koaN choe3 thau5 chhoa7 lou7, iah8 u7 choe7-choe7 ku-li2 kng toa7-kha e5 lang2 tui3 tak8 keng e5 chhu3-bin7 cheng5 lai5 put hiah-e5 ngou2-siong7 khi3 sio, koh eng7 toa7 keng e5 bio7 choe3 kau3-hoe7-tng5 ;sit8-chai7 ti7 Ki5-lai5 piN5-goan5 thang kong2 si7 Ki-tok Hok-im e5 toa7 seng3-li7. Che iah8 si7 ui7-tioh8 hit-e5 chong2-phou3 thoan5-to7 chhut-lat8 pou3-to7 e5 ho2 kiat-ko2. 
 (4)Ti7 Biau5-lek toe7-hng sek8-hoan-tiong e5 pou3-kau3. Lun7 ti7 Biau5-lek e5 toe7-hng bo5 koh u7 chhin-chhiuN7 hit-e5 chong2-phou3 thang tai7-seng thoan5, sou2-i2 Kai Bok8-su ui7-tioh8 thoan5 to7-li2 e5 ian5-kou3, koh tu2-tioh8 chin-choe7 e5 kan-khou2. Tai7-seng kau3 Sin-kang2 e5 si5, iah8 si7 bo5 lang5 beh hou7 in hioh. Chong2-si7 tu2-tioh8 chit8 e5 ki5-koai3 lang5 tu2-tu2 si7 teh che3-chou2, sou2-i2 hoaN-hi2 chhiaN2 in jip8 lai5 gim5-kiN5 kha, koh theh8 mih8 hou7 in chiah8. Keh cha2-khi2 Kai Bok8-su in chiu7 tiam3 koe-lou7-nih8 thoan5 to7-li2. Chng-bin5 siu7-khi3 na2 he2 teh toh8, u7 e5 theh8 chioh8-thau5, u7 e5 kiah8 thui5-a2 jip8-oa2 lai5. Thau5 chit8-jit8 Kai Bok8-su in kan-ta gim5-si na7-tiaN7, gim5-si e5 si5 u7 chit8 e5 chheng-lian5 lang5 theh8 chioh8-thau5 tim3 Kai Bok8-su. Te7-ji7 jit8 kap te7-saN jit8 long2 kan-ta gim5-si na7-tiaN7. Kau3 te7-si3 jit8 peh-siN3 chiu7 khah m7-kaN2 bo5 le2, koh u7 chit8-nng7 lang5 lai5 mng7 to7-li2, chit nng7 e5 si7 choe3 Biau5-lek thoan5-to7 sou2 tit-tioh8 khi2-thau5 e5 ke2-chi2. Au7-lai5 Kai Bok8-su ti7-hia beh khi2 pai3-tng5 e5 si5, u7 tu2-tioh8 toa7 toe7-tang7, sou2-i2 hia e5 lang5 chiu7 cho7 iau-gian5 kong2 si7 toe7-sin5 teh siu7-khi3 chiah oe7 an2-ni, tai7-ke chhut-lat8 kiau2-chha2 m7 hou7 in khi2 pai3-tng5, chong2-si7 kau3-be2 iah8 si7 bo5 hoat-tou7. TaN ti7 sek8-hoan kan e5 pou3-kau3, khi2-thau5 ma7-si7 tu2-tioh8 chin khun2-tiok8, chong2-si7 au7-lai5 iu5-goan5 chiau3 Kai Bok8-su e5 ng3-bang7, choe7-choe7 lang5 tui3 in e5 ngi7-sim be5-sin3 hoan2-hoe2 lai5 sin3 Ia5-sou, choe3 Siong7-te3 chin7-tiong e5 peh-siN3. 
 Te7 4 ChiuN 
 Hoat-kok lai5 phah Tai5-oan5 e5 su7. 
 Kai Bok8-su jin7-chin chhut-lat8 thoan5 to7-li2 ti7 Han3-jin5 kap hoan-kai3 e5 tiong-kan, tu2-tu2 he7 Ki-tok e5 toe7-ki loh8-khi3 liau2-au7 bo5 joa7-ku2, put-heng7 tu2-tioh8 Chheng-kok kap Hoat-kok saN-thai5, lian5 Tai5-oan5 iah8 u7 siu7 eng2-hiong2, in-ui7 Hoat-kok u7 lai5 chhiuN2 Tai5-oan5, sou2-i2 toa7-toa7 u7 lian5-lui7 tioh8 Kai Bok8-su e5 thoan5-to7 su7-giap8. In-ui7 lang5 ka-bu5 kong2 si7 Kai Bok8-su khi3 thong hoan, sou2-i2 i e5 siN3-mia7 hiam2-hiam2 hou7 phaiN2-lang5 siu-sip8-khi3. Hoat-kok e5 kun-lam7 tu2 iau2 ti7 hai2-nih8 teh-beh kong-kek Tai5-oan5 e5 si5, peh-siN3 toa7 siu7-khi3, m7-na7 kan-ta siu7-khi3 Hoat-kok lang5 na7-tiaN7, chiu7-si7 lian5 it-poaN e5 goa7-kok lang5, ki5-tiong te7-it hou7 lang5 siu7-khi3 e5 si7 Soan-kau3-su kap sin3-tou5. Tai7-ke kong2 si7 Ia5-sou sin3-tou5 kap Soan-kau3-su khi3 chhiaN2 Hoat-kok lang5 lai5, sou2-i2 peh-siN3 liah8 in si7 choe3 Hoat-kok e5 hou7-oan7-chia2, chiu7-si7 teh theng3-hau7 Hoat-kok e5 toa7-chheng3 na7 phah, chiu7 beh soa3 kong-kek Ia5-sou sin3-tou5. Hoat-kok e5 kun-lam7 jip8 Koe-lang5 kang2 liau2-au7, hit-si5 Kai Bok8-su iah8 ti7-hia. PhaiN2-lang5 tan2 beh kong-kek Kai Bok8-su. Kai Bok8-su ui7-tioh8 beh kian-kou3 sin3-tou5 e5 sim-chi3, li7-khui Koe-lang5 liau2-au7, Chheng-kok peng kap Hoat-kok peng i2-keng teh kau-chian3 lah, koh bo5 joa7-ku2 Chi-na2 e5 phau3-tai5 chiu7 hou7 in phah-phoa3. Tui3 chit-tiap8 liau2-au7 tu2 na2 bo5 cheng3-hu2 e5 chong7-thai3. PhaiN2-lang5 kiah8 ou-ki5 si3-koe3 chhiuN2-kiap kap thai5-lang5. 
 In sou2 toa7 oan3-hun7 e5 si7 sin3-tou5 kap pai3-tng5. Pak-pou7 te7-it ho2 e5 pai3-tng5 chhit keng long2 hou7 in thiah-khi3. Toa7-long7-pong7 e5 pai3-tng5 hou7 thiah kau3 chhui3-chhui3, koh eng7 chng-a2 thiap8 koan5-koan5 ti7 bin7-teng2 kou5 ou-thou5 sia2 ji7 kong2, “Ou-chhiu lou5 to2 ti7-chia, i e5 tai7-chi3 taN soah-lah.” Sin-tiam3 e5 pai3-tng5 hou7 in hui2-hoai7 liau2 soa3 theh8 sin3-tou5 e5 mia5-phou7 lai5 khoaN3, tak8 lang5 to siu7 in pek-hai7. u7-e5 hou7 in liah8-khi3 tu7 ti7 Sin-tiam3 khoe e5 chui2, soa3 hang2-hoah kong2, na7 m7 pang3-sak Ia5-sou-kau3 beh ka7 in tu7 kau3 si2, chong2-si7 long2 bo5 chhai2-kang. Au7-lai5 soa3 eng7 chiN5 beh lai5 boe2-siu sin3-tou5 e5 sim-koaN, chong2-si7 sin3-tou5 long2 bo5 ai3 chhap in. PhaiN2-lang5 thoa in kau3 chui2-kiN5 kong2 beh ka7 in tu7 si2, in tian-to3 ui7-tioh8 Ia5-sou e5 mia5 hoaN-hi2 ai3 si2 bo5 ai3 oah8, kau3 be2 long2 bo5 hoat-tou7, chiu7 ka7 in thau2-pang3, put-ko3 ui7-tioh8 in lai5 si2 e5 sin3-tou5 iah8 put-chi2 choe7. Sui-jian5 bo5 si2 e5 lang5 u7 e5 hou7 in eng7 thau5-chang thoa khi3 pak8 ti7 chhiu7-a2, tu2 na2 teh tiau3 ka-le2 chit8-iuN7, koh u7-e5 hou7 in liah8-khi3 koaiN, iah8 u7-e5 hou7 in long tui3 thoaN3-khong3 khang jip8-khi3, chap8-goa7 jit8 ku2 long2 tiam3 ti7 ou-ou am3-am3 e5 khang-lai7, i2-goa7 e5 sin3-tou5 si3-koe3 bih. 
 Hoat-kok e5 kam3-tui7 u7 tui3 Koe-lang5 oaN7 tui3 Tam7-sui2 kang2 lai5. Tam7-sui2 si7 Kai Bok8-su khia7-khi2 e5 sou2-chai7. Ti7-chia u7 Le2-pai3-tng5, Li2-hak8-tong5, Tai7-chu-iN7 kap Lu2-oh8. Chiah-e5 kian3-tiok-but8 long2 si7 hit-si5 Tam7-sui2 u7 mia5-siaN e5. Hit-si5 ui7-tioh8 beh po2-hou7 ti7-chia e5 goa7-kok lang5, sou2-i2 u7 Eng-kok e5 chian3-lam7 lai5. Koh u7 ka7 Kai Bok8-su kong2, tioh8 theh8 i e5 mih8-kiaN7 kap toa3 ka-chok8 jip8 chun5-lai7 lai5 siam2-pi7. Kai Bok8-su lau5 bak8-sai2 ka7 in seh to-sia7 soa3 ka7 in si5 kong2, i e5 tong5-pau long2 teh siu7 hoan7-lan7, sou2-i2 i put-jim2 pang3-sak hiah-e5 lai5 ka-ki7 tit-tioh8 peng5-an. 
 Koh bo5 ku2 chheng3-siaN chiu7 tan5, Kai Bok8-su kiaN-liau2 i e5 gin2-na2 tioh8-kiaN, chiu7 pho7 in he7 ti7 bin5-chhng5-kha, koh Kai Bok8-su-niu5 iah8 si7 chin kiaN. Kai Bok8-su u7 chhoa7 Giam5 Chheng-hoa5 kiaN5-iu5 ti7 chhu3 bin7-cheng5, teh khoaN3 saN-thai5 e5 heng5-se3 sim2-mih8 khoan2, hit-si5 Hoat-kok e5 chheng3-chi2 toaN7 tui3 Li2-hak8-tong5 lai5, soa3 phah-phoa3 chit8-kak. Liau2-au7 chheng3-chi2 chit8-liap8 ke3 chit8 liap8 tit8-tit8 lai5, u7 chit8-liap8 tui3 Lu2-oh8 jip8-khi3, iah8 u7 long3-phoa3 chhu3, koh u7 chit8-liap8 ka-lauh8 tui3 Kai Bok8-su e5 chhu3 bin7-cheng5 loh8-khi3, tu2 kong3-tioh8 toa7 te3 chioh8, sou2-i2 hit te3 chioh8 long3 kau3 chhui3-iam5-iam5, koh u7 chioh8-phiN3 thiau3 kau3 chin koan5. Kau3 thai5 soah e5 si5, Kai Bok8-su in u7 khioh-tioh8 si3-chap8 pong7 lat8 e5 toa7 chheng3-chi2 lak8 liap8, long2 iau2-bo5 hoat, sou2-i2 i u7 kin2 kio3 lang5 lai5 kng khi3 hiat-loh8 ti7 Tam7-sui2 ho5; chong2-si7 Kai Bok8-su kap Giam5 Chheng-hoa5 sui-bong2 si7 khia7 ti7 gui5-hiam2 e5 sou2-chai7, iah8 si7 long2 bo5 chit8-sut-a2 e5 sit-taN2. 
 TaN Kai Bok8-su tui3 Hoat-kok e5 kun-lam7 chiuN7 Koe-lang5 kang2 liau2-au7, put-si5 hoan5-lo2 kau3-hoe7 e5 su7, tak8 am3 khah-siong5 long2 bo5 khun3, ti3-kau3 soa3 khi2 lo2-mou7-iam7, chong2-si7 tit-tioh8 i-seng e5 chin7-lat8 u7 khah ho2, m7-ku2 sin-the2 chin soe-lam2, u7 si5 jiat8 kau3 102 tou7, sui-jian5 chin7-lat8 taN2-tiap8 iau2-ku2 si7 bo5 sim2-mih8 hau7-ko2, lian5 i-seng to soa3 siuN7 bo5 hoat-tou7. Au7-lai5 kai-chai3 tu2-tng7 chit8 chiah Eng-kok e5 khi3-chun5 chai3 chin-choe7 e5 peng beh khi3 hou7 Tou7 Iok-han7 (John Dod ), tu2 jip8 kang2 e5 si5, chiu7 kap in chham-siong5 chiah chiong hiah-e5 peng ka7 i poah ke3-lai5 u3 Kai Bok8-su e5 thau5-khak,au7-lai5 chiah oe7 khun3, tit8-tit8 khun3 saN mi5 saN jit8, tui3 an2-ni peN7-se3 chiu7 u7 chiam7-chiam7 khah ho2. Eng-kok Leng2-su7 khoaN3 jiau2-loan7 iau2 put-chi2 gui5-hiam2, sou2-i2 chiong Kai Bok8-su e5 ke-koan3 long2 chai3 khi3 Hiong-kang2, iah8 Kai Bok8-su piN7 ho2 liau2 chiah khi3 Hiong-kang2 chhe7 in. Chong2-si7 i put-si5 teh siuN7 Tai5-oan5 e5 kau3-hoe7, sou2-i2 chin ai3 kin2 koh tng2-lai5 Tai5-oan5. 
 Au7-lai5 i u7 che7 chun5 beh tng2-lai5, kau3 beh jip8 Tam7-sui2 kang2 e5 si5 u7 siu7 kong-kek, na7 siat-su2 koh tit8-tit8 siuN7 beh jip8-kang2, tek-khak oe7 tim5--loh8-khi3, sou2-i2 kau3 be2 kou-put-chiong tioh8 koh oat8-lin3-tng2 to3-khi3 Hiong-kang2. Kai Bok8-su au7-lai5 u7 khi3 PhiN5-ou5-to2 kiN3 Hoat-kok lam7-tui7 e5 Su-leng7-tiuN2-koaN, iah8 u7 tit-tioh8 i e5 eng3-un2, chiah koh che7 chun5 tui3 Tam7-sui2 chiuN7-liok8. ChaiN2-iuN7 Kai Bok8-su tioh8 khi3 PhiN5-ou5-to2, in-ui7 hit-si5 hia si7 choe3 Hoat-kok kun-lam7 e5 kun-ku3-toe7. 
 To3-tng2-lai5 Tai5-oan5 e5 si5, sin3-tou5 khoaN3-tioh8 Kai Bok8-su tai7-ke chin hoaN-hi2 kau3 lau5 bak8-sai2. Chong2-si7 Kai Bok8-su put-chi2 hoan5-lo2 soaN-lai7 hiah-e5 hiaN-ti7 chi2-be7 m7-chai tai7-ke u7 peng5-an a2 bo5, sou2-i2 i u7 tui3 Eng-kok e5 Leng2-su7 chheng2 chit8-tiuN lou7-nih8 e5 thong-ke3-chng7 chiu7 khi2-sin. Hit tiuN thong-ke3-chng7 chiu7-si7 sia2 kong2, “1885 ni5, 3 geh8 27 jit8 Tam7-sui2 Eng-kok Leng2-su7-koan2. Phoe kia3 hou7 Koe-lang5 Hoat-kok kun Su-leng7-pou7 TiuN2-koaN chun-lam2: Toa3 chit tiuN thong-ke3-chng7 e5, si7 Eng-kok e5 sin5-bin5, Tai5-oan5 e5 Soan-kau3-su, Sin5-hak8 Phok-su7 Kai Joe7-li2, i chit pai2 ai3 khi3 Koe-lang5 sun5 i e5 kau3-hoe7, koh ai3 khi3 Tang-pou7 tham3 Kat-ma2-lan5 piN5-iuN5 e5 hiaN-ti7. TaN chiau3 e7-bin7 sou2 ki3 e5 mia5, chiu7-si7 goa2 Eng-kok Leng2-su7 ai3 chheng2-kiu5 Kui3-koaN hoaN-hi2, po2-hou7 i u7 chu7-iu5 kap an-choan5 e5 thong-ke3 chiu7-si7. I iah8 u7 kap Giam5 Chheng-hoa5 kap Iap8 Sun7, nng7 e5 Han3-jin5 sin3-tou5 choe3-tin7.” 
 Tam7-sui2 Eng-kok Leng2-su7 : E. Frater. 
 Kai Bok8-su toa3 chit tiuN thong-ke3-chng7 chiu7 khi2-sin, chiong Eng-kok e5 kok-ki5 pak8 ti7 tek-ko be2, na2 iat8 na2 kiaN5. Na7 kun7-oa2 Chi-na2 peng e5 si5, in khoaN3-kiN3 Eng-kok e5 kok-ki5 piau2 chun-keng3 e5 i3-su3, chiu7 niu7 tiong-ng hou7 in ke3. Kai Bok8-su ian5-lou7 peng5-an khi3, kiN3 Lau5 Beng5-thoan5 Sun5-bu2, chhiaN2 i tioh8 po2-hou7 in e5 chian5-tou5. Sun5-bu2 chin hoaN-hi2, eng3-un2 beh po2-hou7 in, soa3 ka7 in chu3-i3 kong2, koat-toan3 m7-thang kun7-oa2 Hoat-kok e5 kun-iaN5, kiaN-liau2 oe7 hou7 in thai5-si2. Kai Bok8-su in tui3 hit-tiap8 liau2-au7, eng7 kok-ki5 oaN7 choe3 hiu-chian3 e5 peh8-ki5, chiu7 koh chin3-cheng5. In tui3 Tam7-sui2-ho5 cham7 ke3-khi3 kun7-oa2 Hoat-kok-kun e5 chian3-tou3 soaN3-lai7, chiong hit ki ki5 chhah ti7 thou5-nih8,tai7-ke khia7 ti7 ki5-a2 piN teh tan2 Hoat-kok peng e5 un2-chun2. Bo5 ku2 u7 poeh mia5 e5 peng-a2 tui3 soaN-teng2 chau2--loh8-lai5, koh io5-chhiu2 kio3 in m7-thang kiaN5, chong2-si7 in liah8 choe3 si7 teh kio3 in tioh8 chin3-cheng5, tui3 ti7 gou7-kai2 hiam2-hiam2 hou7 in phah si2. 
 Chong2-si7 Kai Bok8-su ki2 hiu-chian3 e5 ki5 hou7 in khoaN3, koh kio3 kiah8 ki5-a2 e5 lang5 tioh8 kin2 toa7-pou7 chau2, an2-ni hiah-e5 peng-a2 soa3 m7-kaN2 phah in. Kai Bok8-su na7 kau3 chit8 cham7, chiu7 theh8 thong-ke3-phiau hou7 in khoaN3, chong2-si7 bat Eng-bun5 e5 bo5 poaN3 lang5, sou2-i2 eng7 chhiu2-kun ka7 in am bak8-chiu, chit8 e5 khan chit8-e5 thoa kau3 kun-iaN5, in-ui7 hiah-e5 peng-a2 teh siuN7 in si7 Chi-na2 lang5 e5 tham3-cheng. Kai Bok8-su in tng iam7-jit8 e5 jiat8-toe7 hou7 in khan teh seh8 chhit tiam2 cheng ku2 chiah kau3 Koe-lang5 Soe3-koan, chiu7-si7 Hoak-kok kun e5 pun2-iaN5 Su-leng7 tiuN2-koaN e5 bin7-cheng5, kau3-ui7 tu2 si7 e7-pou-si5 lak8 tiam2 cheng. Koh teh kiaN5 e5 si5 siong5-siong5 hou7 peng-a2 thi2-chhio3 khoaN3-khin, iah8 hit-am3 m7-chun2 in ka-ki7 ti7 liok8-toe7 ke3-mi5, chun2 siu7-liah8 e5 lang5 khun3 ti7 chun5-toe2-lai7 chiah oe7 eng7-tit. In khi2-thau5 si7 teh kiaN-liau2 oe7 hou7 Chi-na2 peng phaiN2 khoan2-thai7, ui7-tioh8 chhong-beng5 e5 Sun5-bu2 Lau5 Beng5-thoan5 e5 ti3-im3, tian-to3 siu7 ho2 khoan2-thai7, koh khi2-thau5 phah-sng3 tek-khak oe7 ho2 khoan2-thai7 in e5 Hoat-kok-kun, soa3 chhoan3-chhoan3 phaiN2 khoan2-thai7 in, che si7 Kai Bok8-su sou2 toa7 ki5-koai3 e5 sou2-chai7. Kai-chai3 hit chiah kun-lam7 e5 Lam7-tiuN2 bat Kai Bok8-su, sou2-i2 chin ho2 khoan2-thai7 in, koh hou7 in tiam3 ti7 chun5-tiuN2-sek khun3. Keh cha2-khi2 chun5-tiuN2 pun2-sin chhoa7 in khi3 kiN3 chi2-hui e5 tiuN2-koaN, soa3 thoe3 in thiah-beng5 hit-e5 su7-cheng5 hou7 i thiaN, sou2-i2 hit-e5 giau5-gi5 chiah bo5-khi3. Tui3 chit-tiap8 liau2-au7 chhut-jip8 chu7-iu5 chu7-chai7, au7-lai5 chiah khi3 Kat-ma2-lan5 piN5-goan5 tham3 sin3-tou5.
 Koh bo5 joa7-ku2 Hoat-kok lam7-tui7 thiat-the3, peng-a2 iah8 long2 thiat-the3, sou2-i2 Kai Bok8-su in si3-koe3 sun5 kau3-hoe7, bo5-lun7 ta2-loh8 e5 le2-pai3-tng5 to long2 to2-hoai7, kan-ta hit-e5 ku7-jiah kap tun2 kui-tui e5 chioh8-thau5, kap chng-a2-kak na7-tiaN7. 
 Kai Bok8-su choe7-choe7 ni5 e5 khou2-sim long2 kui ou-iu2. Koh oan3-hun7 Kai Bok8-su e5 Chi-na2-peng thi2-chhio3 i kong2, “Long2-chong2 bo5--khi3 lah,” hit-e5 i3-su3 si7 kong2 sou2 thoan5 e5 long2 bo5 kong-hau7. Chong2-si7 sin3-tou5 ti7 chit-e5 hoan7-lan7 e5 tiong-kan bo5 poaN3 lang5 poe7-kau3, m7-na7 bo5 chiu3-chou2 Siong7-te3, tian-to3 tai7-ke chin kam-goan7 ui7-tioh8 to7-li2 lai5 si2, sui-bong2 phaiN2-lang5 e5 to khoa3 ti7 thau5-khak-teng2 e5 si5 ma7 si7 sim-koaN bo5 chit8-sut-a2 e5 io5-tang7, thiaN-tioh8 chit khoan2 e5 cheng5-heng5 Kai Bok8-su hoaN-hi2 kau3 boe7-kou3-tit. Au7-lai5 Kai Bok8-su tiau-cha hou7 phaiN2-lang5 sou2 phah-phaiN2 e5 giah8-siau3 tui3 Sun5-bu2 Lau5 Beng5-thoan5 pin2-chheng2. Lau5 Beng5-thoan5 iau2-boe7 siong5-bun5 khi3 hou7 Pak-kiaN cheng3-hu2 e5 tai7-seng, chiau3 i ka-ki7 e5 i3-su3 sui5-si5 theh8 chit8-ban7 khou hou7 Kai Bok8-su, kong2 beh pe5 i. Kai Bok8-su theh8 chiah-e5 chiN5 sui5-si5 kin2 koh khi2 le2-pai3-tng5, chiu7-si7 Sin-tiam3, Bang2-kah, kap Sek-khau2 chham Toa7-tiu7-tiaN5, si7 eng7 chiah-e5 chiN5 lai5 khi2 e5. I2-goa7 e5 sou2-chai7 iah8 long2 saN chiap-soa3 tit8-tit8 koh khi2 sin e5 pai3-tng5. Sou2-i2 Chu2 e5 hok-im e5 kng chiam7-chiam7 phou2 chio3 ti7 Tai5-oan5 Pak-pou7 e5 peh-siN3, toa7-toa7 kam2-sia7 ThiN Pe7 e5 thiaN3. 
</CL>
<HL>

第3章 
論番界e5 傳道。 
論番界傳道e5 事thang 分做4款來論：(1)tiam3 ti7 山頂e5 生番e5 傳道。(2)平埔番間e5 傳道。(3 )南勢番間e5 傳道。(4 )苗栗地方熟番間e5 傳道。 
第一、論傳道理hou7 生番聽hit 個成績卻是無甚物特別thang 講e5 所在，所以論這項ai3 省略。 
第2、論ti7 葛瑪蘭平原e5 平埔番間e5 佈道。偕牧師已經大概ti7 漢人中設教清楚了後，所以koh 注意ti7 東北部e5 平埔番，ai3 beh 去拯救in thang 脫離魔鬼e5 手頭，所以偕牧師chhoa7 本地e5 長老kap學生就起身。 
論東北部e5 葛瑪蘭e5 平原比海nih8有較低。Koh 再雨水有比別所在較濟，所以路不時chiuN3-lap-lap，出外真無利便。偕牧師起頭是ai3 tui3 海墘較礁e5 所在去，m7-ku2 boe7會達傳道理e5 目的，所以姑不chiong 著tui3 內地入去，peh 山落嶺，常常tu2著生番chah8 ti7 路nih8 teh thai5 人，一擺伊有看見4個漢人為著in e5 同伴hou7 生番thai5去，大家teh 走，總是生番iau2 teh jip in 4個人。佳哉偕牧師in 一隊攏無代誌，是為著hiah-e5 本地e5 長老kap頭人真勇e5 緣故。總是in 逐家hit 暗tu2著迷路ti7 米田e5 中間，後來有看著1堆草khun5，逐家才tiam3 ti7-hia 過暝，到第2暗佳哉會tit thang 歇ti7 1間草厝仔，總是無4面壁，因為攏倒--落-去，hit 暗為著不止寒，所以大家攏無睏，天光就去庄nih8四界佈道。M7-ku2 m7但 in m7 聽道理，反轉喝講，「番仔來lah。」有e5 呼惡狗beh ka7 in 咬。 
後來去第2庄傳道e5 時亦是an2-ni。第3庄亦像款，所以hiah-e5 學生有人不止失志，總是偕牧師全然無失志，那安慰in 那進行。Teh 行e5 時tu2著3 個討魚人請in 著去in hit 庄傳道理。偕牧師in 大家真歡喜就kap in 去。Tiam3 ti7 hit 庄頭人e5 厝前講道理。暗時koh 較濟人來聽，大家攏家己kiah8 椅條來坐。隔暗亦是真濟來聽，m7但聽，亦有問，真歡喜，後來煞beh 起1間做講道理e5 所在，為著hiah-e5 壯丁真出力，用竹排仔去南爿載材木來起厝，用草蓋厝頂，an2-ni 一間速成e5 拜堂liam5-piN 就好。所以偕牧師in tiam3 hia 幾若禮拜久，教示hia e5 男婦老幼，hou7 in 學吟詩等等。 
Hit 時koh 有tui3 別庄派總代來請偕牧師in 著去in hit 所在講道理。偕牧師hit 暗有請hiah-e5 總代相kap ti7-hia 祈禱。Chiah-e5 總代聽著二百外個男女teh 吟詩大受感激。偕牧師有允beh 去，所以叫嚴清華做頭，亦信者排做2列te3 ti7 後面，那吟詩那 tui3 hit 庄入去。後來這庄e5 人攏總信道理，kap起禮拜堂，大家真熱心拜上帝，親像an2-ni 1庄過1庄直直來歸倚基督教。 
偕牧師後來有koh 去到蘇澳e5 極南有一庄叫做南方埔，ti7-hia e5 百姓攏無一屑仔有信神e5 觀念ti7-teh，所以起頭去 e5 時，hou7 in 趕--出-來，後來koh 去，tu2日beh 暗，大家落山beh 到庄e5 時，才落西北雨，大家beh 走去歇一間厝，hou7 hit 間e5 厝主辭講，「阮無厝thang 借番仔歇。」一間過一間，攏ka7 伊請kap辭，攏無可憐in 大家ti7 門外teh hou7 雨沃，逐個門關到bat8 chiuh-chiuh。雨做伊直直落，太平洋e5 風湧那溢那倚岸來lah。今東爿mi7大海，北爿是港灣，亦西爿是生番teh tiam3 e5 山地，koh 南爿是懸e5 山。所以in 大家煞想攏無法度，後來koh 看見一間厝，姑不chiong koh 去試看teh，hit 間厝e5 人亦是講無位thang 借人，總是寬寬關門了後，koh tiap仔久有一個老人開門出來講，「若是牛椆邊好，就有。」但是這tiap m7 是teh 揀所在e5 時陣，所以大家te3 hit 個老人入去。偕牧師in 大家攏入去ti7 牛椆內，大家坐ti7 草頂，真歡喜感謝上帝，因為有一所在thang 閃避雨，總是為著ti7 in 身邊有水牛teh 睏，常常kouN5 hit 款牛teh 睏e5 聲，koh 臭味滿4界，亦大家腹肚koh 真枵，想ai3 將in 所toa3 e5 物創淡薄來食，m7-ku2 無燈火，所以姑不chiong 大家吞忍hou7 伊枵，tu2想beh 睏e5 時陣，hit 個老人煮一寡am2 糜仔捧來beh hou7 in 食。Ti7 這款所在所經驗e5 境遇，hou7 當時e5 神學生得著be7 講tit 好e5 教示，大家e5 心一發堅固，生起be7 算tit e5 吞忍力。隔天光，偕牧師in ka7 老人說謝了後，就koh tui3 一庄名叫做Kau-kau仔hia 去，ti7 這庄真危險，因為百姓bat 用狗肉假做鹿e5 肉來賣生番，致到in 大家真歹感情，不時ai3 相攻擊，所以in m7 敢tiam3 hia，才koh 去南方埔相離約1里外路。今這項是50外年前e5 事，總是以後有人koh 搬去hia 企起，m7-ku2 為著寒熱症來死e5 人真濟，所以後來才chhun有十外家na7-tiaN7。論生番e5 怨恨iau2-boe7 消無，若是大人攏出去討魚e5 時，無論婦人人抑是囡仔攏走去bih ti7 禮拜堂，因為驚hou7 生番thai5--去。偕牧師這擺出去外面行遊e5 時，有聽見用嘴pun5奇異e5 聲，知影是生番，所以有閃避in。 
論教會ti7 葛瑪蘭平洋漸漸有加添，親像Ki仔寮、Lam5仔lin5、新社、打馬煙，kap Lau-lau仔，以外計共有19位，koh 道理漸漸明，歡喜棄sak 偶像e5 人有幾若百家，今怎樣會an2-ni，che 無m7 是tui3 ti7偕牧師e5 殷勤，無嫌艱苦，出力傳道理e5 結果。 
(3)Ti7奇萊平原e5 南勢番間佈道。論奇萊平原是ti7 東部e5 海岸平原。Ti7-hia 有支那軍營e5 駐在所，koh 亦有福建kap廣東e5 移民。Koh ti7 山腳四界亦有淡薄平埔番teh 企起，總是大部分攏是hou7 南勢番仔佔去。這所在無親像葛瑪蘭平原hiah-nih8 開墾，因為ti7 四面攏iau2 有生番真濟teh tiam3。Ti7這所在有1人是較早bat tiam3 ti7 淡水女學堂大書院（現時淡水中學e5 舊校舍）e5 內面teh 做總舖，伊不時有tui3 偕牧師聽著道理，所以伊本身ti7 這所在bat 佈道hou7 人聽，亦偕牧師常常來巡，續看教會e5 情形，伊有koh 傳較闊來khong2-tiong 教會。Ti7 西曆1890年9 月2號，有得著機會tui3 蘇澳坐船beh 去奇萊平原e5 所在。Teh ko3 船e5 人有6個，koh 攏是信道理e5 人。出發e5 日有真濟e5 信徒tu2 ti7 beh 開船e5 時來送伊，大家大聲那吟詩那出帆。到隔日e5 正午就到位，hit 日天氣真熱有120度，大家tui3 花蓮港上陸。花蓮港是做奇萊平原第一個港，ti7 街路e5 兩爿有2列e5 草厝，koh 亦有軍營ti7-hia。偕牧師in 一下上陸，百姓攏聚集來ka7 in 恭喜，沿路有平安，koh 有中國官寄批去beh 請偕牧師，亦有牽馬beh 去hou7 伊騎。偕牧師in 會得著這款意料外e5 好待遇，攏是tui3 這個總舖 e5致蔭，所以偕牧師隨時騎馬起身到beh 暗就到hit 個總舖e5 厝kap 伊行tun3 手e5 禮，大家相見真歡喜。Hit 個總舖傳道e5 禮拜堂卻是無偌大間，厝頂用草蓋，hit 暗隨時人聚集到拜堂chat8-chat8，有e5 著企ti7 外面。Hit 暗偕牧師無講道理，kan-ta 是查問信者e5 情形，hiah-e5 人不止有虔誠服事上帝e5 款，逐人攏無koh 拜偶像，總是為著趁中國官e5 命令，所以大家偶像照原chhai7 teh，攏m7 敢毀壞。偕牧師聽了liam5-piN 騎馬去軍營見hit 個長官，kap伊講話e5 時，hiah-e5 軍人真濟ti7 淡水kap雞籠bat 伊，koh 亦有bat hou7 伊taN2-tiap8 病e5 不止濟，hiah-e5 兵仔不止有teh 數念伊e5 恩情，所以liam5-piN 應允講beh hou7 in 除偶像。隔日中國官做頭chhoa7 路，亦有濟濟苦力扛大腳e5籠tui3 逐間e5 厝面前來put hiah-e5 偶像去燒，koh 用大間e5 廟做教會堂；實在ti7 奇萊平原thang 講是基督福音e5 大勝利。Che 亦是為著hit 個總舖傳道出力佈道e5好結果。 
(4)ti7 苗栗地方熟番中e5 佈教。論ti7 苗栗e5 地方無koh 有親像hit 個總舖thang 代先傳，所以偕牧師為著傳道理e5 緣故，koh tu2著真濟e5 艱苦。代先到新港e5 時，亦是無人beh hou7 in 歇。總是tu2著1個奇怪人tu2-tu2是teh 祭祖，所以歡喜請in 入來gim5-kiN5 腳，koh 提物hou7 in 食。隔早起偕牧師in 就tiam3 街路nih8 傳道理。庄民受氣若火teh 著，有e5 提石頭，有e5 kiah8 槌仔jip8倚來。頭1日偕牧師in kan-ta吟詩na7-tiaN7，吟詩e5 時有1個青年人提石頭tim3 偕牧師。第2日kap第3日攏kan-ta吟詩na7-tiaN7。到第4日百姓就較m7 敢無禮，koh 有一二人來問道理，這兩個是做苗栗傳道所得著起頭e5 果子。後來偕牧師ti7-hia beh 起拜堂e5 時，有tu2著大地動，所以hia e5 人就造妖言講是地神teh 受氣才會an2-ni，大家出力攪吵m7 hou7 in 起拜堂，總是到尾亦是無法度。今ti7 熟番間e5 佈教，起頭ma7是tu2著真窘逐，總是後來猶原照偕牧師e5 向望，濟濟人tui3 in e5 硬心迷信反悔來信耶穌，做上帝盡忠e5 百姓。 
第4章 
法國來扑台灣e5事。 
偕牧師認真出力傳道理ti7漢人kap番界e5中間，tu2-tu2下基督e5地基落去了後無偌久，不幸tu2著清國kap法國相thai5，連台灣亦有受影響，因為法國有來搶台灣，所以大大有連累著偕牧師e5傳道事業。因為人加誣講是偕牧師去通番，所以伊e5性命險險hou7歹人收拾去。法國e5軍艦tu2 iau2 ti7海裡teh-beh攻擊台灣e5時，百姓大受氣，m7但kan-ta受氣法國人na7-tiaN7，就是連一般e5外國人，其中第一hou7人受氣e5是宣教師kap信徒。大家講是耶穌信徒kap宣教師去請法國人來，所以百姓掠in是做法國e5後援者，就是teh 聽候法國e5大槍若扑，就beh續攻擊耶穌信徒。法國e5軍艦入基隆港了後，hit時偕牧師亦ti7-hia。歹人等beh攻擊偕牧師。偕牧師為著beh堅固信徒e5心志，離開基隆了後，清國兵kap法國兵已經teh交戰lah，koh無偌久支那e5炮臺就hou7 in 扑破。Tui3這tiap8了後tu2若無政府e5狀態。歹人kiah8烏旗四界搶劫kap thai5人。 
In所大怨恨e5是信徒kap拜堂。北部第一好e5拜堂7間攏hou7 in拆去。大龍峒e5 拜堂hou7拆到碎碎，koh用磚仔疊高高ti7面頂糊烏土寫字講，「烏鬚奴倒ti7-chia，伊e5代誌今煞lah。」新店e5拜堂hou7 in毀壞了續提信徒e5名簿來看，逐人都受in迫害。有e5 hou7 in掠去tu7 ti7新店溪e5水，續哄喝講，若m7放sak耶穌教beh ka7 in tu7到死，總是攏無采工。後來續用錢beh來買收信徒e5心肝，總是信徒攏無ai3插in。歹人拖in到水墘講beh ka7 in tu7死，in顛倒為著耶穌e5名歡喜ai3死無ai3活，到尾攏無法度，就ka7 in thau2放，不過為著in來死e5信徒亦不止濟。雖然無死e5人有e5 hou7 in用頭鬃拖去縛ti7樹仔，tu2 若 teh吊傀儡一樣，koh有e5 hou7 in掠去關，亦有e5 hou7 in long tui3炭礦孔入去，十外日久攏tiam3 ti7烏烏暗暗e5孔內，以外e5信徒四界bih。 
法國e5艦隊有tui3基隆換tui3淡水港來。淡水是偕牧師企起e5所在。Ti7-chia有禮拜堂、理學堂、大書院kap女學。Chiah-e5建築物攏是hit時淡水有名聲e5。Hit時為著beh保護ti7-chia e5外國人，所以有英國e5戰艦來。Koh有ka7偕牧師講，著提伊e5物件kap帶家族入船內來閃避。偕牧師流目屎ka7 in說多謝續ka7 in辭講，伊e5同胞攏teh受患難，所以伊不忍放sak hiah-e5來家己得著平安。 
Koh無久槍聲就tan5，偕牧師驚了伊e5囡仔著驚，就抱in下ti7眠床腳，koh偕牧師娘亦是真驚。偕牧師有chhoa7嚴清華行遊ti7厝面前，teh看相thai5 e5形勢甚物款，hit時法國e5鎗子彈tui3理學堂來，續扑破一角。了後銃子一粒過一粒直直來，有一粒tui3女學入去，亦有long3破厝，koh有一粒ka落tui3偕牧師e5厝面前落去，tu2 摃著大塊石，所以hit塊石long3到碎iam5-iam5，koh有石片跳到真高。到thai5 煞 e5時，偕牧師in有拾著四十磅力e5大銃子6粒，攏猶無發，所以伊有緊叫人來扛去hiat落ti7淡水河；總是偕牧師kap嚴清華雖罔是企 ti7危險e5所在，亦是攏無一屑仔e5失膽。 
今偕牧師tui3 法國e5 軍艦上雞籠港了後，不時煩惱教會e5 事，逐暗較常攏無睏，致到煞起腦膜炎，總是得著醫生e5 盡力有較好，m7-ku2 身體真衰lam2，有時熱到102度，雖然盡力taN2-tiap8 iau2-ku2是無甚物效果，連醫生都煞想無法度。後來佳哉tu2-tng7 1隻英國e5 汽船載真濟e5 冰beh 去hou7 杜約翰（John Dod)，tu2入港e5 時，就kap in 參詳才將hiah-e5 冰ka7 伊撥過來u3 偕牧師e5 頭殼，後來才會睏，直直睏3 暝3日，tui3 an2-ni 病勢就有漸漸較好。英國領事看擾亂iau2 不止危險，所以將偕牧師e5 家眷攏載去香港，亦偕牧師病好了才去香港chhe7 in。總是伊不時teh 想台灣e5 教會，所以真ai3 緊koh 轉來台灣。 
後來伊有坐船beh 轉來，到beh 入淡水港e5 時有受攻擊，若設使koh 直直想beh 入港，的確會沈--落-去，所以到尾姑不chiong著koh 越lin2轉倒去香港。偕牧師後來有去澎湖島見法國艦隊e5 司令長官，亦有得著伊e5 應允，才koh 坐船tui3 淡水上陸。怎樣偕牧師著去澎湖島，因為hit 時hia 是做法國軍艦e5 根據地。 
倒轉來台灣e5 時，信徒看著偕牧師大家真歡喜到流目屎。總是偕牧師不止煩惱山內hiah-e5 兄弟姊妹m7 知大家有平安抑無，所以伊有tui3 英國e5 領事請一張路nih8 e5 通過狀就起身。Hit 張通過狀就是寫講，「1885年，3 月27日淡水英國領事館。批寄hou7 雞籠法國軍司令部長官尊覽：Toa3 這張通過狀--e5，是英國e5神民，台灣e5 宣教師，神學博士偕睿理，伊這擺ai3 去雞籠巡伊e5 教會，koh ai3 去東部探葛瑪蘭平洋e5 兄弟。今照下面所記e5 名，就是我英國領事ai3 請求貴官歡喜，保護伊有自由kap安全e5 通過就是。伊亦有kap嚴清華kap葉順，兩個漢人信徒做陣。」 
淡水英國領事：E. Frater。 
偕牧師toa3 這張通過狀就起身，將英國e5 國旗縛ti7 竹篙尾，那iat8 那行。若近倚支那兵e5 時，in 看見英國e5 國旗表尊敬e5 意思，就讓中央hou7 in 過。偕牧師沿路平安去，見劉銘傳巡撫，請伊著保護in e5 前途。巡撫真歡喜，應允beh 保護in，續ka7 in 注意講，決斷m7-thang 近倚法國e5 軍營，驚了會hou7 in thai5死。偕牧師in tui3 hit-tiap8 了後，用國旗換做休戰e5 白旗，就koh 進前。In tui3 淡水河站過去近倚法國軍e5 戰鬥線內，將hit 支旗插ti7 塗nih8，大家企ti7 旗仔邊teh 等法國兵e5 允准。無久有8 名e5 兵仔tui3 山頂走--落-來，koh 搖手叫in m7-thang 行，總是in 掠做是teh 叫in 著進前，tui3 ti7 誤解險險hou7 in 扑死。 
總是偕牧師指休戰e5旗hou7 in 看，koh 叫kiah8旗仔e5 人著緊大步走，an2-ni hiah-e5 兵仔煞m7 敢扑in。偕牧師若到一站，就提通過標hou7 in 看，總是bat 英文e5 無半人，所以用手巾ka7 in 掩目珠，一個牽一個拖到軍營，因為hiah-e5 兵仔teh 想in 是支那人e5 探偵。偕牧師in 當炎日e5 熱地hou7 in 牽teh seh8 7 點鐘久才到雞籠稅關，就是法國軍e5 本營司令長官e5 面前，到位tu2是 e7晡時6點鐘。Koh teh 行e5 時常常hou7 兵仔恥笑看輕，亦hit 暗m7 准in 家己ti7 陸地過暝，准受掠e5 人睏ti7 船底內才會用tit。In 起頭是teh 驚了會hou7 支那兵歹款待，為著聰明e5 巡撫劉銘傳e5 致蔭，顛倒受好款待，koh 起頭扑算的確會好款待in e5 法國軍，煞chhoan3-chhoan3 歹款待in，che 是偕牧師所大奇怪e5 所在。佳哉hit 隻軍艦e5 艦長bat 偕牧師，所以真好款待in，koh hou7 in tiam3 ti7 船長室睏。隔早起船長本身chhoa7 in 去見指揮e5 長官，續替in 拆明hit 個事情hou7 伊聽，所以hit 個giau5 疑才無去。Tui3 這tiap8 了後出入自由自在，後來才去葛瑪蘭平原探信徒。 
Koh 無偌久法國艦隊撤退，兵仔亦攏撤退，所以偕牧師in 四界巡教會，無論 ta2落e5 禮拜堂都攏倒壞，kan-ta hit 個舊跡kap tun2 歸堆e5 石頭，kap磚仔角na7-tiaN7。 
偕牧師濟濟年e5 苦心攏歸烏有。Koh 怨恨偕牧師 e5支那兵恥笑伊講，「攏總無去lah，」hit 個意思是講所傳e5 攏無功效。總是信徒ti7 這個患難e5 中間無半人背教，m7但無咒詛上帝，顛倒大家真甘願為著道理來死，雖罔歹人e5 刀khoa3 ti7 頭殼頂e5 時ma7 是心肝無一屑仔e5 搖動，聽著這款e5 情形偕牧師歡喜到boe7 顧tit。後來偕牧師調查hou7 歹人所扑歹e5 額數tui3 巡撫劉銘傳稟請。劉銘傳iau2-boe7 詳文去hou7 北京政府e5 代先，照伊家己e5 意思隨時提一萬箍hou7 偕牧師，講beh 賠伊。偕牧師提chiah-e5 錢隨時緊koh 起禮拜堂，就是新店、艋舺，kap錫口chham大稻埕，是用chiah-e5 錢來起--e5。以外e5 所在亦攏相接續直直koh 起新e5 拜堂。所以主e5 福音e5 光漸漸普照ti7 台灣北部e5 百姓，大大感謝天父e5 疼。 
</HL>