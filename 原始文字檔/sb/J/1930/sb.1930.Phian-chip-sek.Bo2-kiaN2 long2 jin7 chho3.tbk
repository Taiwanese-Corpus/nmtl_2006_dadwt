<CL>
Moe5-lan5 e5 lau7-bo2 theh8 chit8 te3 pou3, siuN7 beh ka7 in cha-bou2-kiaN2 Moe5-lan5 ka saN-khou3; chong2-si7 ti7-hia bo5 ka-to, chiu7 kio3 Moe5-lan5 koaN2-kin2 chiong e5-kam2-a2 e5 ka-to kiah8--lai5. Moe5-lan5 cho3 i tiam7-tiam7, na2 chhin-chhiuN7 bo5 thiaN-kiN3 chit8-iuN7. 
Lau7-bo2 chiu7 koh kio3 kong2, Moa5-Lan5--ah ! li2 u7 thiaN--kiN3-bo5 ? koaN2-kin2 kiah8 ka-to lai5 hou7 goa2. 
Moe5-lan5 chiau3 ku7 m7-tin2 m7-tang7, ka-ti7 choan-sim cho3 i teh oe7 i e5 tou5-oe7. 
Lau7-bo2 siu7-khi3 liau2 ! koh kio3 kong2, Moe5-lan5--ah ! li2 bo5 thiaN-kiN3 mah ? kio3 li2 ka7 goa2 kiah8 ka-to, chhiaN2 pang3-he7 li2 e5 tou5-oe7, koaN2-kin2 khi3 kiah8, an2-choaN2 kah long2 be7-tin2 be7-tang7 ah ! 
Moe5-lan5 chiau3 ku7 bo5 khi3 kiah8, na2 chhin-chhiuN7 bo5 tai7-chi3 e5 khoan2, cho3 i toa3 hia oe7. 
Lau7-bo2 toa7 siu7-khi3, chau2 kau3 Moe5-lan5 e5 bin7-cheng5, chiu7 tui3 Moe5-lan5 e5 chhiu2-ng2 khiu2-teh, kong2, koaN2-kin2 khi3 ka7 goa2 kiah8. 
Moe5-lan5 kiaN chit8-e7, kiah8 thau5 tui3 i e5 lau7-bo2 khoaN3-khoaN3 leh, chiu7 io5-thau5, hian2-beng5 i m7 goan7 khi3 e5 i3-su3. Lau7-bo2 koh-khah toa7 siu7-khi3, chiu7 me7 kong2, “Long2 si7 li2 e5 lau7-pe7 seng7 kau3 li2 chit khoan2, goa2 m7-tihN8 chit khoan2 be7-ka3 be7-si7 tit e5 kiaN2-ji5. Khi3, khi3, hoat8 li2 khi3 pang5-nih8 kui7 nng7-tiam2 cheng ku2.” 
Moe5-lan5 bo5 hoat-tou7, chiu7 oat jip8-khi3 pang5-nih8, chhihN-chhihN chhngh-chhngh tit8-tit8 hau2, eng7 chhiu2-kin chhit bak8-sai2, hau2 long2 bo5 theng5. 
Au7-lai5 i e5 lau7-pe7 tng2-lai5, lau7-bo2 chiu7 chin siu7-khi3, chiong Moe5-lan5 be7 kah-tit m7 thiaN si7-toa7 lang5 e5 oe7, kong2 hou7 i e5 lau7-pe7 thiaN. I e5 lau7-pe7 ia7 siu7-khi3,chiu7 hoat8 Moe5-lan5 m7-chun2 i chiah8 e5-hng tng3. 
Moe5-lan5 ti7 pang5-nih8 thiaN-kiN3 chiu7 na2 hau2, ka-ti7 kong2, “Na7-si7 A-pa5 chek-pi7 goa2, au7-pai2 m7-thang an2-ni cho3, goa2 ma7 bo5 m7 thiaN-than3. Chong2-si7 A-pa5 kan-ta thiaN An2-nia2 e5 oe7, chiu7 chek-hoat8 goa2.” Moe5-lan5 choe3 put-hok8 toa3 lai7-bin7 an2-ni ngauh8-ngauh8 liam7 ia7 teh siu7-khi3. 
Koe3 kui2 tiam2 cheng liau2-au7, i e5 lau7-bo2 khoaN3 Moe5-lan5 siu7 hoat8, iu5-goan5 iau2 teh hau2, bo5 hoat-tou7 thang khou2-khng3 i, ka-ti7 e5 sim-koaN chiu7 piN3 nng2--lah ! chiu7 khoaN-khoaN kiaN5 kau3 Moe5-lan5 e5 bin5-chhng5 cheng5 lai5 khoaN3 i, mng7 i kong2: li2 tu2-a2 teh liam7 sim2-mih8, li2 cheng5 to put-chi2 thiaN pe7-bo2 e5 chhui3, chaiN2-iuN7 chit-tiap8 piN3 an2-ni ? li2 taN i2-keng chap8-it hoe3--lah ! thai3 piN3 bo5 koai ? che kiam2 u7 chhin-chhiuN7 goa2 e5 kiaN2 mah ? ia7 koh eng7 chin-che7 un-jiu5 e5 oe7 lai5 khng3 i, mng7 i. 
Moe5-lan5 chiah kong2: “ An2-nia2 kio3 goa2 cho3 tai7-chi3, goa2 m7 thiaN, chiu7 hoat8 goa2 kui7, koh m7 hou7 goa2 chiah8 e5-hng png7. Chong2-si7 goa2 u7-si5 u7 chin iau3-kin2 e5 tai7-chi3 lai5 mng7 li2, li2 in-ui7 kap lang5 teh taN2 moa5-chhiok, long2 bo5 beh chhap goa2, hoan2-tng2 me7 goa2 lai5 chha2 li2. Tu2-a2 goa2 teh oe7-tou5 chin bo5 eng5, bo5 ka7 li2 kiah8 ka-to, li2 kap A-pa5 chiu7 eng7 chiah kan-khou2 khoan2-thai7 goa2.” Oe7 kong2 be7 liau2, koh chhihN8-chhihN8 chhngh-chhngh hau2 khi2-lai5. Hit-si5 i e5 lau7-bo2 bo5 oe7 thang in3, ka-ti7 chai chin kian3-siau3, be7 kim3-tit ia7 hau2 khi2-lai5. 
Moe5-lan5 khoaN3 i e5 lau7-bo2 ia7 teh hau2, chiu7 chin ki5-koai3, ka-ti7 soa3 bo5 hau2. Koe3 u7 chit8 tiap-a2-ku2 chiu7 kong2, “An2-nia2 ! goa2 chin tui3 li2 put-khi2, goa2 put kai chek-pi7 li2. Sian-seN bat kong2, thiN-kha-e7 bo5 u7 m7-si7 e5 pe7-bo2, (pe7-bo2 u7 m7-tioh8, tioh8 eng7 un-jiu5 lai5 khou2-khng3, be7 sai2 tit chek-pi7 tit). An2-nia2 ! li2 m7-thang hau2--lah ! si7 goa2 e5 chho3, si7 goa2 e5 m7-tioh8--lah ! tui3 chim2-ma2 khi2 goa2 tiaN7-tioh8 beh thiaN li2 e5 ka3-si7--lah ! chhiaN2 li2 m7-thang hau2.” 
I e5 lau7-bo2 chiu7 kong2, “goa2 e5 kiaN2--ah ! goa2 chit-tiap8 chin kan-khou2, m7-si7 in-ui7 li2, si7 in-ui7 goa2 e5 chho3, goa2 ka-ti7 chek-pi7 goa2 ka-ti7, goa2 sou2 thiaN3 e5 kiaN2--ah ! goa2 taN tui3 chim2-ma2 khi2, goa2 tiaN7-tioh8 beh chin7 goa2 cho3 bo2 e5 chit-hun7--lah !”
Tui3 an2-ni lai5 khoaN3, kiN3-na7 ai3 chek-pi7 pat8-lang5--e5, tioh8 tai7-seng chek-pi7 ka-ti7, m7-thang chhin-chhiuN7 Ia5-sou kong2, choan-choan kou3 ti7 pat8-lang5 bak8-chiu-lai7 e5 chhau2-sap, ia7 ka-ti7 bak8-chiu-lai7 e5 eN-a2 chha5 long2 m7-chai. Che m7-tan7-na7 ka-teng5 tiong cho3 si7-toa7-lang5 e5 tioh8 an2-ni, koh-khah iau3-kin2 si7 lan2 hoe7-iu2 e5 kiaN5-tah8, hoe7-goa7 e5 lang5 long2 teh khoaN3. Thoan5-kau3-ka e5 heng5-ui5, cheng3-lang5 si7 long2 chin chu3-bak8, m7-thang kan-ta siat kui-ki2 hou7 pat8 lang5 siu2, ia7 ka-ti7 sui5-pian7 kiaN5 sui5-pian7 cho3. Na7 an2-ni teh thoan5-kau3, chiu7 na2 Po2-lo5 Sian-seN kong2, “Na2-chun2 phah-lo5 phah la5-poah8 chit8 iuN7”, u7 sim2-mih8 lou7-eng7 ? Na7 kan-ta eng7 chhui3 lai5 thoan5, lan2 be7 pi2 Ia5-sou khah gau5 thoan5. Na7 kan-ta eng7 chhui3 thoan5 chiu7 ho2, Ia5-sou chiu7 m7-bian2 si2 ti7 Sip8-ji7-ke3. Sou2-i2 lan2 tioh8 chhim-chhim keng2-seng2--ah ! 
(Tai5-oan5 Kau3-hoe7-po3 te7 546 koan3,1930 ni5 9 geh8)
</CL>
<HL>

梅蘭e5 老母提1 te3 布，想beh ka7 in查某子梅蘭鉸衫褲；總是ti7-hia 無鉸刀，就叫梅蘭趕緊將鞋kam2仔 e5 鉸刀舉--來。梅蘭做伊恬恬，若親像無聽見一樣。
老母就koh 叫講，梅蘭--ah！你有聽--見-無？趕緊舉鉸刀來hou7我。
梅蘭照舊m7 振m7 動，家己專心做伊teh 畫伊e5 圖畫。
老母受氣了！Koh 叫講，梅蘭--ah！你無聽見mah？叫你ka7 我舉鉸刀，且放下你e5 圖畫，趕緊去舉，an2-choaN2 教攏be7 振be7 動ah ！
梅蘭照舊無去舉，若親像無事誌e5 款，做伊toa3 hia 畫。
老母大受氣，走到梅蘭e5 面前，就tui3 梅蘭e5 手 ng2 khiu2-teh，講，趕緊去ka7 我舉。
梅蘭驚一下，舉頭tui3 伊e5 老母看看leh，就搖頭，顯明伊m7 願去e5 意思。老母koh 較大受氣，就罵講，「攏是你e5 老父seng7 到你這款，我m7-tihN8這款be7 教be7 示得 e5 子兒。去，去，罰你去房nih8 跪2點鐘久。」
梅蘭無法度，就oat入去房nih8，chhihN-chhihN chhngh-chhngh 直直哮，用手巾chhit 目屎，哮攏無停。
後來伊e5 老父轉來，老母就真受氣，將梅蘭be7 教tit m7 聽序大人e5 話，講hou7 伊e5 老父聽。伊e5 老父也受氣，就罰梅蘭m7 准伊食e5昏頓。
梅蘭ti7 房nih8 聽見就那哮，家己講，「若是阿爸責備我，後擺m7-thang an2-ni 做，我ma7 無m7 聽趁。總是阿爸kan-ta 聽阿娘e5 話，就責罰我。」梅蘭最不服toa3 內面an2-ni ngauh8-ngauh8唸也teh 受氣。
過幾點鐘了後，伊e5 老母看梅蘭受罰，猶原iau2 teh 哮，無法度thang 苦勸伊，家己e5 心肝就變軟--lah！就寬寬行到梅蘭e5 眠床前來看伊，問伊講：你抵仔teh唸甚物，你前都不止聽父母e5 嘴，怎樣chit-tiap8 變an2-ni？你今已經十一歲--lah！Thai3 變無乖？che 敢有親像我e5 子mah？也koh 用真濟溫柔e5 話來勸伊、問伊。
梅蘭才講：「阿娘叫我做事誌，我m7 聽，就罰我跪，koh m7 hou7 我食下昏飯。總是我有時有真要緊e5 事誌來問你，你因為佮人teh 打moa5-chhiok，攏無beh chhap 我，反轉罵我來吵你。抵仔我teh 畫圖真無閒，無ka7 你舉鉸刀，你佮阿爸就用chiah 艱苦款待我。」話講be7 了，koh chhihN8-chhihN8 chhngh-chhngh哮起來。Hit 時伊e5 老母無話thang 應，家己知真見笑，be7 禁得也哮起來。
梅蘭看伊e5 老母也teh 哮，就真奇怪，家己煞無哮。過有一 tiap仔久就講，「阿娘！我真tui3 你不起，我不該責備你。先生bat 講，天腳下無有m7 是e5 父母，（父母有m7 著，著用溫柔來苦勸，be7 使得責備tit ）。阿娘！你m7-thang 哮--lah！是我e5 錯，是我e5 m7 著--lah！Tui3 chim2-ma2 起我定著beh聽你e5 教示--lah！請你m7-thang 哮。」
伊e5 老母就講，「我e5 子--ah！我chit-tiap8真艱苦，m7 是因為你，是因為我e5 錯，我家己責備我家己，我所疼e5 子--ah！我今tui3 chim2-ma2起，我定著beh 盡我做母e5 職份--lah！」
Tui3 an2-ni 來看，見若ai3 責備別人--e5，著第先責備家己，m7-thang 親像耶穌講，專專顧ti7 別人目睭內e5 草屑，ia7 家己目睭內e5 eN仔 柴攏m7 知。Che m7-tan7-na7家庭中做序大人e5 著an2-ni，koh 較要緊是咱會友e5 行踏，會外e5 人攏teh 看。傳教家e5 行為，眾人是攏真注目，m7-thang kan-ta設規矩hou7 別人守，也家己隨便行隨便做。若an2-ni teh 傳教，就若保羅先生講，「若準扑鑼扑la5-poah8 一樣」，有甚物路用？若kan-ta用嘴來傳，咱be7 比耶穌較gau5 傳。若kan-ta用嘴傳就好，耶穌就m7 免死ti7 十字架。所以咱著深深警醒--ah！
(台灣教會報546卷，1930年9月)
</HL>