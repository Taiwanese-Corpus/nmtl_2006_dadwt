<CL>
 Chit-pang goan2 Tam7-sui2 Tiong-oh8 e5 hak8-seng, iok 130 goa7 mia5, koh u7 4 e5 sian-siN choe3-tin7 tah 10 geh8 27 ho7 ngou2-chian5 8 tiam2, Tai5-pak hoat e5 kip-heng5 chhia khi3 Tai5-lam5. Goa2 pun2-sin u7 tai7-seng khi3, sou2-i2 kau3 ui7 e5 si5, goa2 i2-keng ti7 Tai5-lam5 chhia-thau5 teh tan2--in. Tai7-ke kau3-ui7, tu2 si7 hit e7-pou 4 tiam2 khah-ke, goa2 kap Tai5-lam5 Sin5-hak8-hau7 e5 Sian-siN Ong5 Siu2-iong2, u7 chhoa7 in sun7-lou7 khi3 khoaN3 San2-giap8 e5 Tian2-lam2-hoe7. Au7-lai5 chiah chhoa7 tai7-ke lai5 Thai3-peng5-keng2 Le2-pai3-tng5 hioh-khun3. 
 Lun7 khun3 e5 sou2-chai7 u7 hun saN-ui7, chit8-ui7 si7 Le2-pai3-tng5, chit8-ui7 si7 Ko Chai3-tek I-su e5 ku7 i-koan2 e5 lau5-teng2, koh chit8-ui7 si7 Gou5 Chhiu-bi5 I-su e5 PiN7-iN7 lai7 e5 jit8-pun2 chong2-phou. Chiah8 si7 ui2-thok Thai3-peng5-keng2 pai3-tng5 e5 Bok8-su, Tan5 Su-chhong Sian-siN, sou2 kai3-siau7 e5 Thai3-peng5 chiah8-tng5 siat-hoat. 
 Ti7 28 ho7 cha2-khi2, u7 chhoa7 khi3 khoaN3 Su2-liau7 e5 Tian2-lam2-hoe7. Ti7 hit lai7-bin7 u7 pai5-liat8 chin choe7 hang7 e5 hi-han2 but8-phin2, chhin-chhiuN7 kou2-cha2 Ho5-lan5 lang5 sou2 eng7 e5 hui5-khi3 kap mih8-kiaN7, koh TiN7 Seng5-kong sam-tai7 e5 ui5-but8, kap kou2-cha2 e5 chhiN-hoan bun5-su teng2-teng2. Koh khi3 khoaN3 Kau3-iok8 e5 Tian2-lam2-hoe7, Oe7-seng e5 Tian2-lam2-hoe7, Jiat8-tai3 hoe-phun5 e5 Tian2-lam2-hoe7, kap Tai5-lam5 Sin5-sia7. Au7-lai5 u7 koh che7 seng7-hap8 e5 chu7-tong7 chhia khi3 An-peng5 khoaN3 XXXX siaN5. Chit-e5 siaN5 tui3 kin-ni5 sng3-khi2, tu2 si7 300 ni5 cheng5, Ho5-lan5 lang5 sou2 khi2 ti7 An-peng5, teh choe3 in e5 kun-ku3 toe7 e5 sou2-chai7. Ti7-hia u7 pai5 chin-choe7 e5 kou2-cha2 sia2-chin teh hou7 lang5 khoaN3. Am3-si5 u7 hou7 hak8-seng chu7-iu5, si3-koe3 khi3 khoaN3 lang5 pang3 ian-he2 kap lau7-jiat8. 
 Ti7 29 ho7, u7 ke tit-tioh8 Ban7-tan Ko Tok-heng5 Bok8-su kap Ka-li2 Tan5 Kheng5-iau5 Bok8-su ka7 goan2 an3-nai7, khi3 chham-koan Sin-lau5 e5 Sin5-hak8-hau7, tit-tioh8 in e5 un2-chun2, lau5-teng2, lau5-e7 tai7-khai3 long2 u7 khoaN3, liau2-au7 soa3 khi3 khoaN3 Lu2 Sin5-hak8, hit-si5 in tu2 teh choe3 cho2-thian e5 ki5-to2-hoe7, theng3-hau7 in choe3 soah, u7 tit-tioh8 Lu2 Sin5-hak8-hau7-tiuN2 Lou5 Kou-niu5 e5 chhin-chhiat, in2-chhoa7 goan2 khoaN3 si3-koe3, ia7 u7 chhoa7 khi2-khi3 khoaN3 hak8-seng e5 pang5-keng, tak8-lang5 e5 sek-lai7, cheng2-tun3 put-chi2 chhu3-su7, thiaN-kiN3 kong2, hak8-seng u7 60 goa7 lang5. Lai7-bin7 u7 hun saN-khoan2: Chiu7-si7 u7 bo5 thak8 kong-hak8-hau7 e5 lang5, kap kong-hak8-hau7 chut-giap8 e5 lang5, chham Ko-teng2 Lu2 Hak8-hau7 chut-giap8 e5 lang5 e5 theng5-tou7 long2 u7 hun-piat teh ka3. In-ui7 Lou5 Kou-niu5 pun2-sin si7 chin jiat8-sim kou2-bu2, koh tit-tioh8 i2-keng chut-giap8 e5 hau7-iu2 jiat8-sim e5 kou2-bu2, chiah u7 hiah-nih8 choe7 e5 hak8-seng, m7-na7 Lam5-pou7 e5 lang5 khi3 thak8, tiong-kan iah8 u7 lan2 Pak-pou7 e5 chi2-be7 khi3 ti7-hia teh thak8. An2-ni thang chai, hak8-hau7 tek-khak tioh8 u7 gau5 kou2-bu2 e5 sian-siN ti7-teh chiah oe7 heng-khi2. 
 Au7-lai5 u7 koh khi3 chham-koan, TiuN2-lo2-kau3 e5 Lu2-hak8-hau7, sui-bong2 si7 hut-jian5 khi3, iau2-ku2 Lu2 Hak8-hau7-tiuN2 Gou5 Kou-niu5 chin chhin-chhiat, bo5 kiaN goan2 oe7 ka7 in kiau2-chha2 in e5 siu7-giap8-tiong, chhoa7 goan2 khoaN3 in e5 siu7-giap8, koh chhoa7 goan2 long2-chong2 khi2-khi3 khoaN3 lau5-teng2, hak8-seng e5 pang5-keng, tak8-hang7 siat-pi7 put-chi2 ho2-se3, chhim2-sek kok-lang5 cheng2-tun3 put-chi2 choe5-cheng2. ThiaN-kiN3 kong2, hak8-seng oa2 200 lang5, an2-ni sng3 put-chi2 heng-khi2, sit8-chai7 goa2 put-chi2 kam2-sim, in u7 ti3-i3 ti7 Tai5-oan5 lu2-chu2 e5 kau3-iok8. Au7-lai5 sun7-lou7 u7 tui3 TiuN2-lo2-kau3 Tiong-oh8 jip8-khi3, sui-bong2 boe7-oe7 tit-tioh8 kiN3 Tiong-oh8 Hau7-tiuN2 e5 bin7, iau2-ku2 u7 chit8-ui7 e5 Loe7-te7 sian-siN, kong2 si7 ti7-hia teh tng kau3-bu7 e5 chit, i put-chi2 chhin-chhiat, u7 chhoa7 goan2 khoaN3 in e5 Hoa3-hak8-sek kap lau5-e7 e5 Kau3-sek chham tiap8-a-ku2 khoaN3 in it-lian5 seng teh the2-chhau, tai7-ke chheng7 the2-chhau hok8 put-chi2 pi3-chah. 
 Au7-lai5 u7 chhoa7 khi3 khoaN3 Khai-san Sin5-sia7 kap Khong2-chu2 bio7, chit-e5 Khong2-chu2 bio7 si7 thong Tai5-oan5 te7-it toa7-keng e5, koh iah8 si7 cha2-si5 choe3 te7-it koan5 e5 kho2-kau3 tiuN5 e5 sou2-chai7. Choe3-au7 u7 khi3 khoaN3 Chhiah-kham3 lau5. Chit-e5 si7 Kheng3-an saN-ni5, chiu7-si7 Se-lek8 1650 ni5 si7 iok 279 ni5 cheng5, Ho5-lan5 lang5 sou2 khi2 e5 siaN5, peng5-siong5 lang5 ka7 i kio3-choe3 ang5-mng5-siaN5. Se-lek8 1661 ni5, TiN7 Seng5-kong koaN2-tiok8 Ho5-lan5 lang5 e5 si5, u7 kai2 chit-e5 siaN5 e5 mia5 kio3-choe3 Seng5-thian-hu2, ti7 hit lai7-bin7 u7 chong5-khng3 he2-ioh8, kun-khi3 ti7-hia. Chit-e5 siaN5 sit8-chai7 khi2 chin kian-kou3, ti7 hit lai7-bin7 u7 pai5-liat8 Jit8-pun2 kok-lai7 tak8-khoan2 e5 sin-bun5 teh hou7 lang5 khoaN3. Hit e7-pou koh hou7 hak8-seng chu7-iu5 khi3 khoaN3 in sou2 ai3 khoaN3 e5 hong-bin7. 
 Kau3 hit-e5-hng kau2-tiam2 u7 chip8-hap8, ti7 Tai5-lam5 chhia-thau5, lai5 tan2 9 tiam2 51 hun e5 kip-heng5 chhia tng2-lai5 Tam7-sui2, hu3 30 ho7 Kau3-iok-leng7 pan-pou3 40 ni5 e5 ki3-liam7-sek. TaN choe3-au7 chioh chit-e5 choa2-bin7, tai7-piau2 goan2 it-heng5 ai3 ka7 Thai3-peng5-keng2 e5 Tan5 Bok8-su kap liat8-ui7 chhin-ai3, ui7 goan2 chit-pai2 e5 chhut-goa7 lai5 tioh8-boa5 e5 hiaN-ti7 chi2-be7, tai7-ke chhim-chhim seh to-sia7. Tit-tioh8 in tai7-ke e5 thiaN3-thang3, thoe3 goan2 pi7-pan7 tak8-hang7 ho2-se3, ti3-kau3 hou7 goan2 oe7 tit-thang tat8 goan2 e5 bok8-tek, koh peng5-an kau3-chhu3, sit8-chai7 toa7-toa7 kam2-sia7 Siong7-te3 e5 un-tian2, kap Tai5-lam5 kau3-hoe7 e5 hiaN-chi2 e5 chhin-chhiat. 
 (Tai5-oan5 Hu2-siaN5 Kau3-hoe7-po3 te7 549 koan3, 1930 ni5 12 geh8) 
</CL>
<HL>

這pang阮淡水中學e5學生，約130外名，koh有4 個先生做陣搭10月27 號午前8點，台北發e5急行車去台南。我本身有第先去，所以到位e5 時，我已經ti7 台南車頭teh 等--in。大家到位，抵是hit e7晡4 點較加，我佮台南神學校e5先生王守勇，有chhoa7 in 順路去看產業e5展覽會。後來才chhoa7逐家來太平境禮拜堂歇睏。 
論睏e5所在有分3位，1位是禮拜堂，1位是高再得醫師e5舊醫館e5樓頂，koh 1位是吳秋微醫師e5病院內e5日本總舖。食是委託太平境拜堂e5牧師，陳思聰先生，所介紹e5太平食堂設法。 
Ti7 28號早起，有chhoa7去看史料e5展覽會。Ti7 hit 內面有排列真濟項e5稀罕物品，親像古早荷蘭人所用e5磁器佮物件，koh鄭成功三代e5遺物，佮古早e5生番文書等等。Koh去看教育e5展覽會、衛生e5展覽會、熱帶花盆e5展覽會，佮台南神社。後來有koh坐seng7-hap8 e5自動車去安平看XXXX城 。這個城tui3今年算起，抵是300年前，荷蘭人所起ti7 安平，teh 做in e5根據地e5所在。Ti7-hia 有排真濟e5古早寫真teh hou7人看。暗時有hou7學生自由，四界去看人放煙火佮鬧熱。 
Ti7 29號，有加得著萬丹高篤行牧師佮佳里陳瓊瑤牧師ka7阮案內，去參觀新樓e5神學校，得著in e5允准，樓頂、樓下大概攏有看，了後續去看女神學，hit 時in抵teh 做cho2-thian e5祈禱會，聽候in做煞，有得著女神學校長盧姑娘e5親切，引chhoa7阮看四界，也有chhoa7 起去看學生e5房間，逐人e5室內，整頓不止次序，聽見講，學生有60外人。內面有分3款：就是有無讀公學校e5人，佮公學校卒業e5人，參高等女學校卒業e5人e5程度攏有分別teh 教。因為盧姑娘本身是真熱心鼓舞，koh得著已經卒業e5校友熱心e5鼓舞，才有hiah-nih8濟e5學生，m7-na7 南部e5人去讀，中間亦有咱北部e5姊妹去ti7-hia teh 讀。An2-ni thang 知，學校的確著有gau5 鼓舞e5先生ti7-teh 才會興起。 
後來有koh去參觀，長老教e5女學校，雖罔是忽然去，iau2-ku2女學校長吳姑娘真親切，無驚阮會ka7 in攪吵in e5授業中，chhoa7阮看in e5授業，koh chhoa7 阮攏總起去看樓頂，學生e5房間，逐項設備不止好勢，寢室各人整頓不止齊整。聽見講，學生倚200人，an2-ni 算不止興起，實在我不止感心，in有致意ti7 台灣女子e5教育。後來順路有tui3長老教中學入去，雖罔boe7會得著見中學校長e5面，iau2-ku2有1位e5內地先生，講是ti7-hia teh tng教務e5職，伊不止親切，有chhoa7 阮看in e5化學室佮樓下e5教室參tiap8仔久看in一年生teh 體操，大家穿體操服不止pi3-chah 。 
後來有chhoa7去看開山神社佮孔子廟，這個孔子廟是通台灣第一大間e5，koh亦是早時最第一懸e5考校場e5所在。最後有去看赤崁樓。這個是慶安3年，就是西曆1650年是約279年前，荷蘭人所起e5城，平常人ka7伊叫做紅毛城。西曆1661年，鄭成功趕逐荷蘭人e5 時，有改這個城e5名叫做承天府，ti7 hit 內面有藏囥火藥、軍器ti7-hia 。這個城實在起真堅固，ti7 hit 內面有排列日本國內逐款e5新聞teh hou7人看。Hit e7晡koh hou7學生自由去看in所愛看e5方面。 
到hit-e5昏9點有集合，ti7 台南車頭，來等9點51分e5急行車轉來淡水，赴30號教育令頒佈40年e5記念式。今最後借這個紙面，代表阮一行ai3 ka7太平境 e5陳牧師佮列位親愛，為阮這擺e5出外來著磨e5兄弟姊妹，逐家深深說多謝。得著in逐家e5疼痛，替阮備辦逐項好勢，致到hou7阮會得thang達阮e5目的，koh平安到厝，實在大大感謝上帝e5恩典，佮台南教會e5 兄姊e5親切。 
(台灣府城教會報第549卷，1930年12月) 
</HL>