<CL>
Chiam A-hian2 si7 Kong-koan2-chng Kau3-hoe7 e5 TiuN2-lo2. I ti7 Beng5-ti7 12 ni5 9 geh8 7 jit8 chhut-si3; i e5 chhut seng-toe7 si7 Kong-koan2-chng Sin-kang2-liau5; 8 he3 e5 si5 soa2 khi3 Pak-liau5 khia7-khi2, keng-eng5 long5-giap8 lai5 seng5-ka. I iau2-be7 sin3 Chu2 e5 si5 than3 se3-siok8, hok8-sai7 sin5-beng5 chin jiat8-sim.
Ti7 19 he3 e5 si5, tui3 Chiong A-mui2 Thoan5-to7 thiaN-tioh8 to7-li2, chiu7 pang3-sak se3-siok8 lai5 sin3 Chu2. Kau3 i 24 he3, chiu7-si7 Beng5-ti7 36 ni5, u7 siu7 Kong-koan2-chng Kau3-hoe7 keng2 i choe3 Chip-su7 6 ni5 ku2; kau3 30 he3 e5 si5, chiu7-si7 Beng5-ti7 42 ni5, chiu7 siat-lip8 i choe3 TiuN2-lo2, 20 ni5 ku2 bo5 li7-jim7.
I u7 nng7 e5 ta-pou-kiaN2, nng7 e5 cha-bou2-kiaN2. Toa7-kiaN2 Chiam Tek-kian3, iau2 ti7 Tai5-pak Sin5 Hak8-hau7 chai7-hak8 tiong, 3 ni5 seng; te7-ji7 kiaN2 teh pang-chan7 ke-lai7; soe3-han3 e5 cha-bou2-kiaN2 kin-ni5 14 he3, iau2 ti7 Kong-hak8-hau7 pou2-sip8-kho thak8. I ti7 11 geh8 10 jit8 iau2 khi3 Biau5-lek8 Kau3-hoe7 hu3 Tok-hoe7, ti7 13 jit8 e7-pou 5 tiam2 hut-jian5 tu2-tioh8 nau2 chhut-hui e5 piN7, kau3 14 jit8 teng2-pou 11 tiam2-poaN3 chiu7 ke3-ong2, hiong2-siu7 50 he3. Ti7 18 jit8 u7 chong3-sek, u7 7 ui7 Thoan5-kau3-su lai5 hoe7-chong3, u7 tiau3-tian7 20 goa7 thong, ia7 u7 kui2-na7 ui7 chiuN7 tai5 tiau3-su5.
TaN ai3 sia2 kui2-na7 hang7 lai5 siau3-liam7 i:
1.I si7 khek-khun5 khek-khiam7 e5 lang5. Cha2-khi2 si5 chin cha2 chiu7 khi2-lai5, le2-pai3-jit8 kap kong-ek e5 su7 i2-goa7, bo5 chit8 si5 eng5; i chin-chiaN3 gau5 po2-sioh si5-kan.
2. I ho2 khoan2-thai7 chhut-goa7 lang5. Bo5-lun7 hng7-kun7, bo5-lun7 sim2-mih8 teng2-ho7 e5 lang5, na7 kau3 i e5 ke, long2 it-li2 ho2 khoan2-thai7 i.
3. I choan-siu2 le2-pai3-jit8. Chiu7-si7 bo5-lun7 sim2-mih8 kin2 kang e5 si5, na7 le2-pai3-jit8 chiu7 long2 hioh-khun3 lai5 le2-pai3; m7-na7 i e5 ke-lai7 e5 lang5 hioh-khun3 na7-tiaN7, lian5 tng5-kang kap sou2 chhiaN3 e5 choe3 kang lang5 ia7 long2 hioh-khun3 bo5 choe3 kang.
4. I si7 chin seng5-sit8 e5 lang5. Kong2 oe7 si7, chiu7-si7; m7-si7, chiu7 m7-si7; sou2-i2 hoe7-lai7, hoe7-goa7 ho2 mia5-siaN, bo5-lun7 hoe7-lai7 hoe7-goa7 e5 lang5 thiaN-tioh8 i si2-khi3, tak8 lang5 to kong2 chin phah-sng2.
5. I chin chin7-tiong. I u7 choe3 Chip-su7 6 ni5, choe3 TiuN2-lo2 20 ni5; i khoaN3 Siong7-te3 e5 kok pi2 i e5 ke khah iau3-kin2, na7 kau3-hoe7 u7 sim2-mih8 tai7-chi3, sui-jian5 si7 chin bo5 eng5, ia7 hoaN-hi2 pang3 kang. I u7 choe3 po2-chiaN3 kui2-na7 ni5 ku2, tui3 sia7-hoe7 ia7 si7 chin7 gi7-bu7, thang kong2 si7 pe3-hoe7 chit8 e5 bou5-hoan7-chia2. TaN ka-teng5 sit chit8 e5 liong5-hu7, kau3-hoe7 sit chit8 ki tong3-liong5, boe7 bian2-tit thong3-sim siong-pi.
( Tai5-oan5 Kau3-hoe7-po3 te7 538 koan3,1930 ni5 1 geh8)
</CL>
<HL>

詹阿hian2是公館庄教會e5長老。伊ti7明治12年9月7 日出世；伊e5出生地是公館庄新港寮；8歲e5時徙去北寮企起，經營農業來成家。伊iau2-be7信主e5時趁世俗，服事神明真熱心。
Ti7 19歲e5時，對鍾阿mui2傳道聽著道理，就放sak世俗來信主。到伊24歲，就是明治36年，有受公館庄教會揀伊做執事6年久；到30歲e5時，就是明治42年，就設立伊做長老，20年久無離任。
伊有2個查甫子，2個查某子。大子詹Tek-kian3，iau2 ti7台北神學校在學中，3 年生；第二子teh 幫贊家內；細漢e5查某子今年14歲，iau2 ti7公學校補習科讀。伊ti7 11月10日iau2去苗栗教會赴督會，ti7 13日e7晡5點忽然tu2著腦出血e5病，到14日頂晡11點半就過往，享壽50歲。Ti7 18日有葬式，有7 位傳教師來會葬，有弔電20外通，也有幾若位上台弔詞。
今ai3寫幾若項來數念伊：
1.伊是克勤克儉e5人。早起時真早就起來，禮拜日kap公益e5事以外，無1時閒；伊真正gau5保惜時間。
2.伊好款待出外人。無論遠近，無論甚物等號e5人，若到伊e5家，攏一理好款待伊。
3.伊專守禮拜日。就是無論甚物緊工e5時，若禮拜日就攏歇睏來禮拜；m7若伊e5家內e5人歇睏na7-tiaN7，連長工kap所倩e5做工人也攏歇睏無做工。
4.伊是真誠實e5人。講話是，就是；m7 是，就m7是；所以會內、會外好名聲，無論會內會外e5人聽著伊死去，逐人都講真扑損。
5.伊真盡忠。伊有做執事6年，做長老20年；伊看上帝e5國比伊e5家較要緊，若教會有甚物代誌，雖然伊真無閒，也歡喜放工。伊有做保正幾若年久，對社會也是盡義務，thang講是敝會1個模範者。今家庭失1個良父，教會失1枝棟樑，boe7免tit痛心傷悲。
 (台灣教會報第538卷，1930年1月)
</HL>