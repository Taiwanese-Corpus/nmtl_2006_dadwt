<CL>
 TiuN2-lo2 Ko Chai3-chiok, Beng5-ti7 20 ni5 11 goeh8 15 jit8 chhut-si3 ti7 Tai5-lam5 chhi7. Lau7-pe7 Ko Tiong2, si7 Tai5-oan5 TiuN2-lo2 Kau3-hoe7 chhou-tai7 e5 thoan5-to7-su, lau7-bo2 Chu--si7 Eng, u7 5 e5 hau7-seN 3 e5 cha-bou2-kiaN2. Chiu7-si7 Ko Kim-seng Bok8-su, Ko Tok-heng5 Bok8-su, Ko Chai3-tek TiuN2-lo2, kou3 Ko Chai3-chiok TiuN2-lo2, Ko Chai3-hok TiuN2-lo2, kou3 Ng5 Siu3-hui Kau3-su-niu5 Ko--si7 A-kim, Gou5 Chhiu-bi5 Sian-seN-niu5 Ko--si7 Siu3-iN5, Li2 Peng2-bun5 Sian-seN-niu5 kou3 Ko--si7 Siu3-li2. 
 Ko Chai3-chiok TiuN2-lo2 chu7 se3 thian-chu chhang-mia5, sin-the2 iong2-kiaN7, seng3-cheng5 oat8-phoat, gau5 un7-tong7 cho3 soan2-chhiu2, chiu7-tiong chau2 sok-lek8 kap Tek-ko-thiau3 u7 tek8-tiam2. Beng5-ti7 37 ni5 3 goeh8, tit-tioh8 iu-siu3 e5 seng5-chek chut-giap8 TiuN2-lo2-kau3 Tiong-hak8. Hit-si5 lau7-pe7 khou2-khng3 I jip8 Sin5-hak8, ui7-tioh8 lau7-pe7 cho3 thoan5-to7 ka-ke3 khun3-lan5, chiu7 chi3-goan7 cho3 i-seng lai5 chu7-kip thoan5-to7. Beng5-ti7 42 ni5 3 goeh8 chut-giap8 Tai5-oan5 Chong2-tok-hu2 I-hak8-hau7, soa3 lai5 Tai5-lam5 PeN7-iN7 hong7-chit chit8 ni5. Keh ni5 4 goeh8 chiu7 lai5 Kong-san khai-giap8, khui Kian3-an I-iN7. Ko TiuN2-lo2 tui3 hoan7-chia2 chhin-chhiat, hou7 lang5 ho2 chhin-kin7, i-sut8 koan5, ti3-kau3 mia5-siaN thoan5 kau3 si3-hng. Hoan7-chia2 hong-pheng5 kong2,”Na7 thiaN-tioh8 Sian-seN e5 siaN, peN7 chiu7 ho2 saN-hun.” Tui3 an2-ni hoan7-chia2 tak8 jit8 kang2 pah mia5. 
 Ko TiuN2-lo2 kau3 Kong-san khai-giap8 e5 si5, Kong-san boe7 u7 kau3-hoe7. Tui3 TiuN2-lo2 e5 jiat8-sim thiaN3 Chu2, u7 chio Lam5-chu2 kau3-hoe7 lai5 oan7-chou7. Chiu7 ti7 Beng5-ti7 43 ni5 12 goeh8, siat-chiaN5 Kong-san Ki-tok Kau3-hoe7. Tai7-cheng3 2 ni5 6 goeh8 siu7 keng2 cho3 TiuN2-lo2, lai5 ke3-siok8 chin7-lat8 ti7 kau3-hoe7. U7 kin-a2-jit8 e5 Kong-san kau3-hoe7, che si7 Chu2 e5 in-tian2 lai5 chiaN5, ia7 thang kong2 si7 tui3 i e5 thiaN3 Chu2 tit8-chiap kan3-chiap e5 oan7-chou7, thau5-boe2 20 goa7 ni5. 
 Ko TiuN2-lo2 m7-na7 chin7-lat8 ti7 Kong-san kau3-hoe7, tui3 goa7 kau3-hoe7 ia7 chin chin7-lat8. Tui3 kok kau3-phai3 i bo5 hun-piat, chin u7 tou7-liong7, put-lun7 sim2-mih8 kau3-phai3 e5 sian-seN kau3 i e5 ke, i bo5 sioh kim-chiN5, hoan-geng5 hou7-thai7, ia7 chin chin7-lat8 kap i hap8-tong5 cho3 kang. Tui3 kok-ka, sia7-hoe7 i si7 chit8 e5 kong-lo5-chia2. Kan2-tan ki2 kui2 hang7: tui3 TiuN2-lo2-kau3 Tiong-hak8, Lu2-hak8, Sin-lau5 PeN7-iN7, Seng3-kiat kau3-hoe7, Jit8-pun2 Chhiah-sip8-ji7-sia7, Chai7-hiong Kun-jin5-hoe7, ki5-thaN e5 kong-kiong7 thoan5-the2 kia3-hu3 kim-hang7 be7 chio2. Chiau-ho5 3 ni5 2 goeh8 21 jit8, u7 tit-tioh8 Tai5-oan5 Chong2-tok-hu2 Sia7-hoe7 su7-giap8 kong-lo5-chia2 e5 piau2-chiong. 
 Beng5-ti7 44 ni5 4 goeh8 21 jit8, kap Khou2 Han7 e5 tiong2-lu2 Khou2--si7 Bi2 kiat-hun, chiaN5-cho3 heng7-hok e5 ka-teng5, thau5-boe2 25 ni5 ku2. U7 7 e5 hau7-seN, 4 e5 cha-bou2-kiaN2. Iau7-tong ti7 日本齒科醫學專門. Iau7-se ti7 東京高等工學校. Iau7-chhong ti7 京都同志社中學部. Iau7-seng ti7 長老教中學. Iau7-beng5 ti7 Kong-san Sio2-hak8-hau7. Iau7-jian5, Iau7-bin5 iau2 se3-han3. Ti3-bi2 Chiau-ho5 10 ni5 8 goeh8 16 jit8, kap I-hak8-su7 Ang5 Nga2-liat8 kiat-hun. Chu5-bi2 si7 東京帝國音樂學校 chut-giap8, i2-keng pheng3-tiaN7 Tai5-pak Li2 Chhiau-jian5. Nga2-bi2 ti7 下關梅光女學院. Seng3-bi2 ti7 Kong-san Sio2-hak8-hau7. 
 Ko TiuN2-lo2 peng5-si5 si7 iong2-kiaN7, i-giap8 i2-goa7 u7 chhu3-bi7 che7-che7 hang7, ki5-tiong choe3 chhu3-bi7 si7 thak8-chheh kap pou3-to7. Chiau-ho5 8 ni5 2 goeh8 11 jit8 am3, hut-jian5 khi2 bong5-tng5-iam7, u7 keng-koe3 Tai5-lam5 PeN7-iN7, Tai5-pak PeN7-iN7, Tang-kiaN Seng3 Lou7-ka PeN7-iN7, chian5-hou7 toa7 chhiu2-sut8 6 hoe5, kui2-na7 pai2 siu7 i-seng soan-gian5 bo5 bang7 lah, chong2-si7 tit-tioh8 Chu2 tek8-piat8 e5 in-tian2, kiaN5 koan5-leng5 hou7 i peng5-an koh to3-lai5 Kong-san chiau3-ku7 heng5-i. Lou7-ka 9:23, Chu2 kong2, “U7 sin3 e5 lang5 tak8 hang7 long2 e7.” 
 Pun2-ni5 5 goeh8 10-17 jit8, Kong-san pai3-tng5 u7 khui lian5-ia7 pou3-to7-hoe7. TiuN2-lo2 sui-jian5 sin-the2 iau2-boe7 chap8-hun iong2, iau2-ku2 chin chhut-lat8 tau3 kang2-ian2. Koh 6 goeh8 2-4 jit8 tai7-ki2 pou3-to7, Ko TiuN2-lo2 kap TiuN2-lo2-niu5 long2 chhut-sek8 tau3 cho3-kang, kui eng5-kng hou7 Chu2. 
 Ko TiuN2-lo2 u7 kam2-liam7 Chu2 e5 in, koat-sim ai3 ui7 Chu2 kan-cheng3, jiat8-sim ai3 koh gian2-kiu3 Seng3-keng, chiu7 ti7 6 goeh8 ha7-sun5 koe3 Kou2-long7-su7, beh hu3 Cha-keng-hoe7, liau2-au7 ia7 siuN7 beh khi3 Lam5-kiaN koh gian2-kiu3 pou3-to7 e5 kang. Kho2-sioh ti7 chhut-goa7, thiN-khi3 joah8, oah8-tang7 lo5 koe3-thau5, sin-the2 chiam7 jiok8, chiu7 ti7 8 goeh8 18 jit8 kui Tai5. Goan2 long2 teh ng3-bang7 i to3-lai5, thang koh saN-kap ui7 Chu2 cho3 kang. Bo5-phah-sng3 Chu2 e5 chi2-i3 chiaN5, chiu7 ti7 10 goeh8 31 jit8 ngou2-chian5 11 tiam2, soah i se3-kan e5 tioh8-boa5, jip8 ti7 Chu2 eng2-oan2 khoai3-lok8 e5 an-hioh, hiong2-siu7 50 hoe3. 
 Kho2-siong ah! Kho2-siong ah! i e5 ka-teng5 sit-loh8 chit8 e5 po2-poe3 e5 thau5-lang5; kau3-hoe7 sit-loh8 chit8 e5 leng5-kai3 e5 iong2-su7; sia7-hoe7 sit-loh8 chit8 e5 beng5-i. Ah! Ko TiuN2-lo2 ah!! Ti7 chit-e5 hui-siong5-si5, Kong-san Kau3-hoe7 lai5 sit-loh8 li2, koh na2 beng2-lang5 phah-chih8 i e5 keng, iong2-su7 sit-loh8 i e5 chiN3. ThiaN-tioh8 e5 lang5, tak8 e5 to m7-kam, u7 thang an-ui3 i e5 ui5-chok8 kap goan2--e5, si7 lan2 e5 Chu2. Tng i beh lim5-chiong e5 si5, u7 kong2, “Tioh8 khoaN3, goa2 e5 sim-koaN chin peng5-an, chin hoaN-hi2, goa2 beh to3-lai5 chhoe7 ThiN-pe7, gim5 Seng3-si te7 8 siu2 hou7 goa2 thiaN.” Kong2-soah, chiu7 an-jian5 kap Chu2 saN-kap khi3. 
 Keh jit8 si7 11 goeh8 1 jit8, ngou2-cheng5 9 tiam2, ti7 Ko chai3-tek TiuN2-lo2 e5 ke cho3 ko3-piat8-sek (hoe2-chong3). Tang5 11 jit8 ngou2-au7 2 tiam2, ti7 Thai3-peng5-keng2 le2-pai3-tng5 cho3 chong3-sek. Hoe7-chong3-chia2 1000 goa7 lang5, tiau3-su5 tiau3-tian7 300 goa7 thong, hoe-khoan5 lian5-tek8 chin-che7. Sek-au7, tai7-ke sang3 i e5 ui5-kut kau3 Tai5-lam5 iah8, 5 tiam2 goa7 kau3 Kong-san, 6 tiam2 ti7 ka-ti7 e5 ke khui Tui-to7-hoe7, Loe7 Tai5-jin5 200 goa7 mia5 chhut-sek8. Pe3-hoe7 kan2 ki3 tam7-poh8 ti7 po3-choa2-chiuN7 lai5 siau3-liam7 kou3 Ko Chai3-chiok TiuN2-lo2, kiu5 Chu2 an-ui3 i e5 ui5-chok8, chhoa7 in toe3 i e5 kha-pou7. A-beng7. 
 (Tai5-oan5 Kau3-hoe7 Kong-po3 te7 622 ho7, 1937 ni5 1 goeh8) 
</CL>
<HL>

長老高再祝，明治20年11月15日出世ti7台南市。老父高長，是台灣長老教會初代e5傳道師，老母朱--氏鶯，有5個後生3個查某囝。就是高金聲牧師，高篤行牧師，高再得長老，故高再祝長老，高再福長老，故黃秀輝教師娘高--氏阿金，吳秋微先生娘高--氏秀圓，李秉文先生娘故高--氏秀理。 
高再祝長老自細天資聰明，身體勇健，性情活潑，gau5運動做選手，就中走速力佮竹篙跳有特點。明治37年3月，得著優秀e5成績卒業長老教中學。Hit時老父苦勸伊入神學，為著老父做傳道家計困難，就志願做醫生來自給傳道。明治42年3月卒業台灣總督府醫學校，續來台南病院奉職一年。隔年4月就來岡山開業，開建安醫院。高長老對患者親切，hou7人好親近，醫術高，致到名聲傳教四方。患者風評講，「若聽著先生e5聲，病就好三分。」 對an2-ni者患逐日講百名。 
高長老到岡山開業e5時，岡山未有教會。Tui3長老e5熱心疼主，有招楠梓教會來援助。就ti7明治43年12月，設成岡山基督教會。大正2年6月受揀做長老，來繼續盡力ti7教會。有今仔日e5岡山教會，這是主e5恩典來成，也thang講是tui3伊e5疼主直接間接e5援助，頭尾20外年。 
高長老m7若盡力ti7岡山教會，對外教會也真盡力。對各教派伊無分別，真有肚量，不論甚物教派e5先生教伊e5家，伊無惜金錢，歡迎候待，也真盡力佮伊合同做工。對國家、社會伊是一個功勞者。簡單舉幾項：對長老教中學、女學、新樓病院、聖潔教會、日本赤十字社、在鄉軍人會，其他e5公共團體寄附金項be7少。昭和3年2月21日，有得著台灣總督府社會事業功勞者e5表彰。 
明治44年4月21日，佮許翰e5長女許--氏美結婚，成做幸福e5家庭，頭尾25年久。有7個後生，4個查某子。耀東ti7日本齒科醫學專門。耀西ti7東京高等工學校。耀蒼ti7京都同志社中學部。耀星ti7長老教中學。耀明ti7岡山小學校。耀然、耀民猶細漢。智美昭和10年8月16日，佮醫學士洪雅烈結婚。慈美是東京帝國音樂學校卒業，已經聘定台北李超然。雅美ti7下關梅光女學院。聖美ti7岡山小學校。 
高長老平時是勇健，醫業以外有趣味濟濟項，其中最趣味是讀冊佮佈道。昭和8年2月11日暗，忽然起盲腸炎，有經過台南病院、台北病院、東京聖路加病院，前後大手術6回，幾若擺受醫生宣言無望lah，總是得著主特別e5恩典，行權能hou7伊平安koh倒來岡山照舊行醫。路加9：23，主講，「有信e5人逐項攏會。」 
本年5月10-17日，岡山拜堂有開連夜佈道會。長老雖然身體iau2-boe7十分勇，iau2-ku2真出力鬥講演。Koh 6月2-4日大舉佈道，高長老佮長老娘攏出席鬥做工，歸榮光hou7主。 
高長老有感念主e5恩，決心愛為主干證，熱心愛koh研究聖經，就ti7 6月下旬過鼓浪嶼，beh赴查經會，了後也想beh去南京koh研究佈道e5工。可惜ti7出外，天氣熱，活動勞過頭，身體漸弱，就ti7 8月18日歸台。阮long2 teh向望伊倒來，thang koh saN-kap為主做工。無扑算主 e5旨意成，就ti7 10月31日午前11點，soah伊世間e5著磨，入ti7主永遠快樂e5安息，享受50歲。 
可傷ah！可傷ah！伊e5家庭失落一個寶貝e5頭人；教會失落一個靈界e5勇士；社會失落一個名醫。Ah！高長老ah！！Ti7 chit-e5非常時，岡山教會來失落你，koh na2猛人扑折伊e5弓，勇士失落伊e5箭。聽著 e5人，逐個to m7甘，有thang安慰伊e5遺族佮阮--e5，是咱e5主。 當伊beh臨終e5時，有講，「著看，我e5心肝真平安，真歡喜，我beh倒來chhoe7天父，吟聖詩第8首hou7我聽。」講soah，就安然佮主saN-kap去。 
隔日是11月1日，午前9點，ti7高再得長老e5家做告別式(火葬)。同11日午後2點，ti7太平境禮拜堂做葬式。會葬者1000外人，弔詞弔奠300外通，花環聯軸真濟。式後，大家送伊e5遺骨到台南驛，5點外到岡山，6點ti7家己e5家開追悼會，內台人200外名出席。敝會簡記淡薄ti7報紙上來數念故高再祝長老，求主安慰伊e5遺族，chhoa7 in toe3伊e5腳步。 阿們！ 
(台灣教會公報第622號，1937年1月) 
</HL>