<CL>
Chai7 cha2 ti7 bou2 sou2-chai7 e5 lou7-tiong, u7 nng7 e5 ki5-su7 saN tng7, chit8-e5 tui3 hit peng5 lai5, chit8-e5 tui3 chit peng5 khi3.
Hit nng7 e5 ki5-su7 tu2-tu2 saN-tng7 ti7 chit8-chang5 chhiu7-kha, ia7 hit chang5 chhiu7 u7 tiau3 chit8 e5 tun2 ti7-teh.
Tui3 hit peng5 lai5 e5 ki5-su7 khoaN3-tioh8 hit e5 tun2 chiu7 kong2, “Chit e5 si7 kim--e5.”  Tui3 chit peng5 khi3 e5 ki5-su7 ia7 khoaN3-tioh8 hit e5 tun2 chiu7 kong2, “Chit e5 si7 gun5--e5.”
Chit8-e5 kong2 si7 kim--e5, chit8-e5 kong2 si7 gun5--e5.
Tui3 an2-ni hit nng7 e5 ki5-su7, soa3 saN-chiN3, m7-jin7 su, m7 saN-niu7, na2 chiN3 na2 jiat8, na2 chiN3 na2 siu7-khi3, kau3 au7-lai5 soa3 saN-thai5, ia7 nng7-e5 long2 si2 ti7 hit e5 tun2 e5 e7-kha !
Chin kho2-lin5 ! hit nng7 e5 ki5-su7, saN-chiN3, soa3 saN-thai5, si2 ti7 in sou2 teh saN-chiN3 e5 tun2 e5 e7-kha !
Hit e5 tun2, chit8 peng5 si7 kim--e5, chit8 peng5 si7 gun5--e5.
Hit nng7 e5 ki5-su7, chhut-lat8 chu2-tiuN in ka-ki7 sou2 khoaN3--e5, long2 bo5 saN niu7, long2 m7 jin7-su, khiok kou3 lang5 u7 i chit8 peng5 e5 li2.
Kho2-sioh, in bo5 chun-tiong7 pat8-lang5 e5 chu2-tiuN, bo5 chham-kho2 pat8-lang5 e5 sou2-khoaN3--e5, ti3-kau3 tu2-tioh8 chit khoan2 e5 saN-chiN.
It-poaN e5 lang5 u7-si5 chhut-lat8 chu2-tiuN in ka-ki7 e5 sou2-khoaN3--e5, sou2-siuN7--e5, khiok si7 ho2; chong2-si7 ia7 tioh8 oe7-hiau2 the2-thiap pat8-lang5 e5 chu2-tiuN, chiong pat8-lang5 e5 i3-kian3, lai5 chham-kho2,chiah oe7 saN li7-ek.
Ti7 se3-kan, khah-siong5 lang5 saN-chiN boe7 soah, si7 in-ui7 in chhin-chhiuN7 hit nng7 e5 ki5-su7, khoaN3 tun2 e5 chit8 peng5, liah8 choe3 chin tioh8; boe7 ki3-tit iau2 u7 chit8 peng5 ti7-teh.
Tioh8 khoaN3 nng7 bin7, chiah oe7 chiau5-chng5.
Ng3-bang7 lan2 tai7-ke, bo5-lun7 koan-he7 ti7 sim2-mih8 su7, oe7 eng7 saN chun-tiong7, saN the2-thiap, saN li2-kai2 e5 cheng-sin5, lai5 chu2-tiuN, chham-siong5, saN li7-ek, lai5 eng5-kng Siong7-chu2 e5 mia5.
(Tai5-oan5 Kau3-hoe7 Kong-po3 Te7 624 Ho7, ‘Koa3-chhai3-chi2 Po3 Te7 134 Ho7’ 1937 ni5 3 goeh8)
</CL>
<HL>

在早ti7某所在e5路中，有兩個騎士相tng7，一個對hit爿來，一個對這爿去。
Hit兩個騎士抵抵相tng7 ti7一欉樹腳，也hit欉樹有吊一個盾ti7-teh。
對hit爿來e5騎士看著hit個盾就講，「這個是金--e5。」對這爿去e5騎士也看著hit個盾就講，「這個是銀--e5。」
一個講是金--e5，一個講是銀--e5。
對an2-ni hit 2個騎士，續相諍，m7 認輸，m7 相讓，那諍那熱，那諍那受氣，到後來續相thai5，也2個攏死ti7 hit個盾e5下腳。
真可憐！Hit 2個騎士，相諍，續相thai5 ，死ti7 in所teh相諍e5盾e5下腳！
Hit個盾，一爿是金--e5，一爿是銀--e5。
Hit 2個騎士，出力主張in 家己所看--e5，攏無相讓，攏m7 認輸，卻各人有伊一爿e5理。
可惜，in 無尊重別人e5主張，無參考別人e5所看--e5，致到抵著這款e5相爭。
一般e5人有時出力主張in 家己e5所看--e5，所想--e5，卻是好；總是也著會曉體貼別人e5主張，將別人e5意見，來參考，才會相利益。
Ti7世間，較常人相爭boe7煞，是因為in 親像hit兩個騎士，看盾e5一爿，掠做真著，boe7記得猶有一爿ti7-teh。
著看兩面，才會齊全。
向望咱逐家，無論關係ti7甚物事，會用相尊重，相體貼，相理解e5精神，來主張、參詳、相利益，來榮光上主e5名。
(台灣教會公報第624號，「芥菜子報第134號」，1937年3月)
</HL>