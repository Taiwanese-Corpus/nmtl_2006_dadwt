<CL>
Ti7 Chu2-au7 1904 ni5 tit-tioh8 to7-li2, si7 tui3 Hoe-theh8 kau3-hoe7 Ko-chhiang3 hiaN e5 in2-chhoa7 lai5 sin3 Chu2.  Tui3 sin3 Chu2 liau2, sou2 keng-koe3 e5 lou7-tou5 chin khi-khu, bo5-lun7 ho2 phaiN2 keng2-gu7, bo5 khoaN3 lang5, bo5 khoaN3 khoan5-keng2.  Tng Hoe-theh8 chhou siat kau3-hoe7 e5 si5, i si7 thau5-chui2 e5 koe2-chi2, chhou-tai7 e5 sin3-tou5, u7 sun5-chui7 e5 sin3-giong2, lau2-sit8 e5 I-sek-liat8 lang5,sim bo5 khui2-khiat--e5!
Lun7 i e5 seng-oah8 chit-giap8, si7 khia7-khi2 ti7 hai2-piN, hai2-liok8 khang-khe3 chap8-chhap, hai2-siong7 e5 kan-ki2, si7 cho7 chun5, ko3 chun5, liah8 hi5; liok8-siong7 si7 bak8-kang kap thou5-chui2; thang kong2 hai2-liok8 cheng-thong u7 keng-giam7.  Po2-lo5 kong2, hoan7-su7 lau7-lian7. Ah! Bo5 phah-sng3, ti7 sin-lek8 10 goeh8 29 ho7 e7-pou 6 tiam2 10 hun, hou7 Siong7-te3 keng2-tiau3 chiuN3 thiN, giam2-jian5 na2 I2-li7-a kap I2-li7-sa saN li7-piat8 chit8-iuN7! I hiong2-siu7 65 hoe3.
Lun7 hou7-e3, si7 ngou2 lam5 sam lu2, sun-ji5 kiong7 21 mia5.  Chhu3-lam5 Ong5 Heng-bu2 Sian-siN, hian7-jim7 Oan5-li2 kau3-hoe7 khin5-bu7.  Sui-jian5 but8-chit san3-hiong, na7-si7 cheng-sin5 hong-hu3, jiat8-sim hong7-su7 kau3-hoe7.  Seng3-keng kong2, “Seng3-tou5 e5 ke-giap8 kap ho2-giah8.”  Ong5 TiuN2-lo2 sit8-chai7 u7 tit-tioh8 lah!  Na7 tui3 kau3-hoe7 hong-bin7 lai5 khoaN3, si7 sit-loh8 chit8 e5 tong3-liong5.  Chong2-si7 tui3 sin5-kok hong-bin7 lai5 khoaN3, si7 ke chit8 e5 pe3 kau3-hoe7 e5 tai7-piau2 jip8 ti7-hia, thang an-sim lah.
Lun7 i cho3 lang5 sim phau7 tiong-seng5, jiat8-sim chun-siu2 le2-pai3-jit8, u7 pi7 soan2 cho3 Ki5-au7 kau3-hoe7 e5 chip-su7.  Au7-lai5 seng cho3 tiuN2-lo2, keng-koe3 kui2-na7 jim7, chu7-se3 bo5 thak8-chheh, chong2-si7 gau5 cho3 si-koa, bat chiuN7 Kau3-hoe7-po3, ia7 si7 i it-seng e5 toa7 chhu3-bi7.  Oh8 peh8-oe7-ji7 chit8 jit8 chiu7 seng5-kong, thang kong2 si7 chhian-li2-ma2.  Lun7 kan-khou2, gau5 thun-lun2; lun7 khin5-khiam7, gau5 khek-ki2; lun7 sun5 kau3-hoe7, be7-su chiu2-keN-peng; lun7 chu5-sian7, m7-ai3 hian2-jian5 hou7 lang5 chai.  I2-siong7 hiah-e5 sit8-chai7 hou7 lan2 thang oh8, goan7 Chu2 po2-siu2 i e5 ui5-chok8.  A-beng7.
(Tai5-oan5 kau3-hoe7 Kong-po3 te7 623 ho7, 1937 ni5 2 geh8)
</CL>
<HL>

Ti7主後1904年得著道理，是tui3花宅教會高倡兄e5引chhoa7來信主。Tui3信主了，所經過e5路途真崎嶇，無論好歹境遇，無看人，無看環境。當花宅初設教會e5時，伊是頭水e5果子，初代e5信徒，有純粹e5信仰，老實e5以色列人，心無詭詰--e5！
論伊e5生活職業，是企起ti7海邊，海陸工課雜插，海上e5干紀，是造船、ko3船、掠魚；陸上是木工佮塗水；thang講海陸精通有經驗。 保羅講，凡事老練。Ah！無扑算，ti7新曆10月29號e7晡6點10分，hou7上帝揀召上天，儼然若以利亞佮以利沙相離別一樣！伊享受65歲。
論後裔，是5男3女，孫兒共21名。次男王興武先生，現任灣裡教會勤務。雖然物質散hiong，但是精神豐富，熱心奉事教會。聖經講，「聖徒e5家業佮好額。」王長老實在有得著lah！若對教會方面來看，是失落一個棟樑。 總是對神國方面來看，是加一個敝教會e5代表入ti7-hia，thang安心lah。
論伊做人心抱忠誠，熱心專-守禮拜日，有被選做旗後教會e5執事。後來升做長老，經過幾若任，自細無讀冊，總是gau5做詩歌，bat上教會報，也是伊一生e5大趣味。學白話字一日就成功，thang講是千里馬。 論艱苦，gau5吞忍；論勤儉，gau5克己；論巡教會，be7輸守更兵；論慈善，m7愛顯然hou7人知。 以上hiah-e5實在hou7咱thang學，願主保守伊e5遺族。 阿們。
(台灣教會公報第623號，1937年2月)
</HL>