<CL>
Tan5 Teng2-khoan5 si7 Sin-hang7 Kau3-hoe7 e5 lang5. I chhut-si3 ti7 1911 ni5 2 goeh8 10 jit8. Kau3 3 hoe3 e5 si5, in chiah tit-tioh8 to7-li2. Ti7 7 hoe3 e5 si5 lau7-pe7 koe3-sin. A-chek, a-hiaN hou7 i thak8 Kong-hak8-hau7, seng-oah8 khun3-lan5, chong2-si7 i chin siu2-che3, u7-si5 png7-pau tioh8 chah han5-chu5-peng5, iau2-ku2 i hoaN-hi2, u7-si5 bo5 chiah8 koe3 tng3. Kau3 chut-giap8, u7 kap lang5 toa3 tiam3, au7-lai5 khi3 cho3 Ka-lam5 toa7-chun3 Kam3-si7-sou2 e5 siau2-su2, chin lau2-sit8, sin3-iong7, bian2-kiong2, bo5 loa7-ku2 ka7 i seng cho3 kang-chhiu2. I bo5 thak8 tiong-teng2 hak8-hau7, chong2-si7 tak8 hang7 u7 gian2-kiu3. I e5 peng5-iu2 bat kong2, Siau3-lian5-poe3 teh cho3 khang-khoe3, bo5 su hiah-e5 lau2-lian7 e5 lang5. Lun7 i toa3 pun2-chng, kap lang5 chin ho5-peng5, koh chhin-chhiat, u7 toa7, u7 se3; si7 chit8 e5 iu2-ui5 e5 jin5-but8. Ti7 kau3-hoe7 chin oah8-tang7, koh jiat8-sim; bo5-lun7 pou3-to7 a2-si7 kong2 to7-li2, put-chi2 u7 khau2-chai5, ti3-hui7. Lun7 cho3 chheng-lian5, u7 chit khoan2 e5 sin3-giong2, thang kong2 si7 bou5-hoan7-chia2. I ti7 chit8 le2-pai3 kim3-chiah8 chit8-tng3, cho3 chu5-sian7 e5 lou7-eng7. Sit8-chai7 ti7 kau3-hoe7, ti7 sia7-hoe7, si7 chit8 e5 ho2 tek-heng7 e5 lang5.
Kho2-sioh ti7 4 goeh8 chhe, khi2 tng5-a2-peN7, kau3 4 goeh8 30 ho7, chiu7 ti7 Sin-lau5 I-koan2 koe3-sin, hiong2-siu7 27 hoe3, siu7 Chu2 chhoa7 tng2-khi3 Pe7 tau. Chit8-e7 si2, chng-tiong toa7-se3 long2 kong2 bo5-chhai2, che7-che7 lang5 ui7-tioh8 i lau5 bak8-sai2. Kau3-hoe7 sit-loh8 chit8 e5 iau3-kin2 e5 lang5, sit8-chai7 siong-sim. Siok8-gu2 kong2, “Ho2 chiam khoai3 lih8-phiN7, ho2-lang5 khoai3 koai3-si3.” I si7 chin iu2-hau3 e5 kiaN2, i e5 lau7-bo2 na7 siuN7-tioh8, chiu7 khau3. I e5 sin-si ti7 Tai5-lam5 hoe2-chong3, chong2-si7 i e5 kut-thau5-hu u7 theh8 tng2-lai5 chhu3--nih.
Ti7 5 goeh8 chhe-ji7 e7-pou 4 tiam2, ti7 Sin-hang7 le2-pai3-tng5 ki2-heng5 chong3-sek. Hoe7-chong3-chia2 u7 Ka-lam5 toa7-chun3 e5 chit-oan5 iok 30 lang5, kap hoe7-iu2 iok 120 lang5 chhut-sek8. Chiong i e5 kut-thau5-hu tai5 ti7 Sin-hang7 e5 kiong7-tong5 bong7-te7. Hit chit8-jit8, ui7 i lau5 bak8-sai2 e5 lang5 che7, siau3-liam7 i e5 ho2 tek-heng7. Siong7 Chu2 e5 i3-su3 be7 ui5-keh8--tit, chong2-si7 kiu5 Chu2 si-in an-ui3 i e5 chhin-chok8.
(Tai5-oan5 Kau3-hoe7 Kong-po3 te7 627 ho7,1937 ni5 6 geh8)
</CL>
<HL>

陳鼎環是新巷教會e5人。伊出世ti7 1911年2月10日。到3歲e5時，in才得著道理。Ti7 7歲e5時老父過身。阿叔、阿兄hou7伊讀公學校，生活困難，總是伊真守制，有時飯包著chah蕃薯爿，iau2-ku2伊歡喜，有時無食過頓。到卒業，有佮人toa3店，後來去做嘉南大圳監視所e5小使，真老實、信用、勉強，無偌久ka7伊升做工手。伊無讀中等學校，總是逐項有研究。伊e5朋友bat講，少年輩teh做工課，無輸hiah-e5老練e5人。論伊toa3本庄，佮人真和平，koh親切，有大有細，是一個有為e5人物。Ti7教會真活動，koh熱心；無論佈道抑是講道理，不止有口才、智慧。論做青年，有chit款e5信仰，thang講是模範者。伊ti7一禮拜禁食一頓，做慈善e5路用。實在ti7教會，ti7社會，是一個好德行e5人。
可惜ti7 4月初，起腸仔病，到4月30號，就ti7新樓醫館過身，享壽27歲，受主chhoa7轉去父兜。一下死，庄中大細攏講無chhai2，濟濟人為著伊流目屎。教會失落一個要緊e5人，實在傷心。俗語講，「好針快裂鼻，好人快怪世。」伊是真有孝e5子，伊e5老母若想著，就哭。伊e5身屍ti7台南火葬，總是伊e5骨頭灰有提轉來厝--nih。
Ti7 5月初二e7晡4點，ti7新巷禮拜堂舉行葬式。會葬者有嘉南大圳e5職員約30人，佮會友約120人出席。將伊e5骨頭灰tai5 ti7新巷e5共同墓地。Hit一日，為伊流目屎e5人濟，數念伊e5好德行。上主e5意思be7違逆--得，總是求主施恩安慰伊e5親族。
(台灣教會公報第627號，1937年6月)
</HL>