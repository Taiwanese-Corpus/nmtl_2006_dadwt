<CL>
 I-seng kong2, "Se3-kan bo5 u7 oan5-choan5 bo5 piN7 e5 lang5" "Bo5 piN7" chit ku3 m7-si7 choat8-tui3. Tui3 goa2 e5 koan-chhat kap kam2-siong2 goa2 ai3 kong2, "Se3-kan long2 si7 cheng-sin5-piN7 chia2". Bo5 cheng-sin5-piN7 chit ku3 si7 siong-tui3-tek e5 oe7, Seng3-keng kong2, "Long2 bo5 gi7-lang5, lian5 chit8-e5 ia7 bo5....!" 
 Cheng-sin5-piN7 tai7-ke chin kho2-lin5--i, in-ui7 na7 cheng-sin5-piN7 chiu7 piN3 cho3 bo5 lou7-eng7 lang5. Chong2-si7 bo5 tek-khak, in-ui7 na7-si7 peh8-chhi a2-si7 lok8-thian-seng3 e5 cheng-sin5-piN7 chia2, kiam2-chhai2 pi2 ho2-lang5 khah heng7-hok, in e5 seng-oah8 si7 oan2-jian5 hai2-goa7 e5 san3-sian, ho2 lang5 boe7 thang chhin-chhiuN7 in hiah an-lok8, kiaN-liau2 si7 ho2-lang5 (ki5-sit8 si7 Tek8-cheng2 cheng-sin5-piN7 chia2) khah kho2-lin5. Chit khoan2 m7-si7 Nau2 sin5-keng e5 piN7, chiu7-si7 seng3-keh to7-tek e5 piN7. Cheng-sin5-piN7 e5 cheng2-lui7 put-chi2 che7; chong2-si7 Tek8-cheng2 e5 cheng-sin5-piN7 iau2 khah che7 (Lo5 1 : 29-31). Lan2 oh-tit chai hit-e5 chiong2-lui7 kap cheng3-chong7 kau3 thiat-ti2, chong2-si7 ia7 oe7 chai tam7-poh8! 
 1. U7 chit8 khoan2 Cheng-sin5-piN7, si7 khah gau5 be7 ki3-tit. Sou2-i2 Lou2 Ai-kong ka7 Khong2-chu2 kong2 u7 lang5 poaN chhu3 be7 ki3-tit poaN bou2, che sit8-chai7 chin hui3-khi3. Chong2-si7 Khong2-chu2 ka7 i kong2 u7 koh khah tang7, ia7 koh si7 tek8-cheng2--e5, chiu7-si7 be7 ki3-tit ka-ki7. Chhin-chhiuN7 Kiat, Tiu7 si7 lian5 pun2-sin to be7 ki3-tit, se3-kan lang5 tai7-khai3 si7 chit khoan2, gau5 khoaN3 lang5 e5 sit-pai7, phoe-pheng5 lang5 e5 si7-hui, ka-ti7 khiok han2-tit chu7-chek. Chin5 Si2-hong5 e5 si5, u7 chit8 e5 To7-kau3 e5 hong-su7 chau3 kong2, "Biat8-bo5 Chin5-kok e5 si7 Ou5". Ki5-sit8 si7 khoaN3 ji7 se3 put-siau3 lai5 tiam2 chhiN2--i, ong5 soa3 liah8 cho3 si7 teh kong2 pak Ou5 e5 pian-hoan7, sou2-i2 cho7 Ban7-li2 tng5-siaN5 ai3 lai5 ti2-tng--in. Bak8-chiu oe7 khoaN3 kau3 ban7-li2 siaN5-goa7 e5 tui3-tek8, be7 thang seng2-chhat kiong-teng5 lai7 e5 put-siau3 chu2, chit khoan2 kiam2 m7-si7 cheng-sin5-piN7 mah? Ou5 ui5 loan7-chok lai5 lian5-lui7 kau3-hoe7, koh eng7 cheng2-cheng2 e5 ke2 pian7-hou7 lai5 kong2-chhut bo5 liong5-sim e5 oe7 e5 lang5, i e5 cheng-sin5-piN7 kiam2 m7-si7 khah siong-tiong7 mah? 
 2. U7 chit8 khoan2 cheng-sin5-piN7 chiu7-si7 gau5 kong2 toa7 oe7. Eng-kok u7 chit8 e5 song3-hiong e5 lau7 hu7-jin5-lang5 cheng-sin5-piN7 e5 si5, kong2 i si7 I-to-li7-a lu2-ong5, chiah8-png7, kong2 oe7, kiaN5 tah8 kek kah u7 chit8 e5 lu2-ong5 khoan2, pat8-lang5 khoaN3 liau2 chin ai3 chhio3. Kiau-ngou7 si7 chit8 cheng2 e5 Tek8-cheng2 cheng-sin5-piN7, se3-kan lang5 kho3 i e5 hak8-bun7, kho-hak8, lai5 hou2-jin7 chong-kau3--e5 chiu7-si7 chit khoan2 e5 hoan7-chia2; ki5-sit8 tui3 seng3-cheng3 e5 hong-bin7 lai5 khoaN3, si7 gu5-gong7 ho2 chhio3. Hoat-kok ti7 18 se3-ki2 toa7 kek-beng7 au7 m7 pai3 Siong7-te3, tui3 in e5 tiat-hak8 su-siuN2 kho2-an3 chit8 e5 li2-seng3 chong5-pai3, chong2-si7 kiat-kiok8 m7-si7 khah ti3-sek, chiu7-si7 m7 pai3 Chi3-chun e5 Siong7-te3, ai3 khi3 pai3 phaiN2 cha-bou2 lah! Ti7 Tiong-kok e5 lek8-su2 iu5-goan5 si7 an2-ni, khi2-thau5 chiu7 seng5-jin7 Siong7-te3, in e5 sin5-koan cham2-jian5 ko-siong7, kau3 Khong2-chu2 e5 si5 piN3-cho3 Thian, Chu-chu2 chiu7 kio3-cho3 Li2, Sou-sek chiu7 kio3-cho3 Thai3-khong lah! Ju5-kau3 e5 sin5-koan tit8-tit8 tui7-loh8. Chi3-chun e5 Siong7-te3 jin7 boe7 beng5, soa3 kio3 i cho3 Kui2-sin5 kang3-hok khi3 lah! Kho2-lin5 kau3 kek8, kin-a2-jit8 joa7 choe7 lang5 ia7-si7 chit khoan2 pang3-sak Siong7-te3 khi3 pai3 ngou2-siong7 eng-hiong5, chu7-jian5, a2-si7 chu2-tiuN bo5 sin5, chu7-ko in tui3 keng3 sin5 u7 jin7-sek kap phoaN3 piat, ah! Kau3-kek8 e5 chho3-gou7 lah! 
 3. U7 Cheng-sin5-piN7 chia2 put-chi2 ai3 kong2 ka-ti7 e5 gau5 lai5 hou7 lang5 thiaN, chit khoan2 si7 phin2-phong2--e5. Hang7 U2 si7 eng-hiong5, chong2-si7 i si7 chit khoan2 hoan7-chia2, sou2-i2 kong2 "Hu3-kui3 na7 bo5 tng2-khi3 kou3-hiong (phin2-phong2) si7 chhin-chhiuN7 am3-si5 chheng7 sui2 saN teh kiaN5 lou7. Cheng-hok8 400 goa7 chiu e5 kong-lek8, ui7-tioh8 an2-ni bo5-khi3". Sou2-i2 Han5-seng me7 i si7 kau5 ti3 lang5 bo7. Ai3 phin2-phong2 mia5-siaN, te7-ui7--e5, si7 chin che7. Tak8-lang5 long2 si7 chhin-chhiuN7 Pi2-liap8-to kong2, "Kiam2 m7 chai goa2 u7 koan5......", sim2-mih8 lang5 beh chhin-chhiuN7 tit-kiu3 e5 Po2-lo5 khoaN3 hiah-e5 cho3 pun3-so3, liah8 Ki-tok cho3 te7-it ho2 ah! 
 4. Cheng-sin5-piN7 chia2 u7-e5 e7 phah lang5, boe7 kong2 cheng5-tit. U7-e5 lian5 ka-ti7 e5 pe7-bo2, kiaN2-ji5 ia7 phah, sou2-i2 kou-put-chiong tioh8 kim3-kou3. Se3-kan loa7 che7 ngou2-gek8 pe7-bo2--e5, bo5 beng5-li2--e5, bo5 chhin-lang5 cheng5--e5, bo5 lin5-bin2--e5, kiam2 m7-si7 cheng-sin5-piN7 mah! HiaN-ti7 sang3 kau hiaN-ti7 ti7 hoat-teng5, put-hau3 pe7-bo2, bo5 thiaN3 bou2-kiaN2, phah cha-bou2 kan2, heng5-hoat8 sim-pu7-a2; oan2-jian5 Cho5-chho3 kong2 leng5-khou2 goa2 kou-hu7 thiN-e7, m7-thang hou7 thiN-e7 kou-hu7 goa2. Chit khoan2 e5 lang5 moa2-moa2 si7, sou2-i2 se3-kan chiah u7 chian3-cheng, sio-phah. Kai-kip e5 tou3-cheng, kok-che3 e5 hun-cheng, hit-e5 goan5-in ia7-si7 ti7-chia. 
 5. U7 khoan2 e5 Cheng-sin5-piN7 chia2, siong5-siong5 giau5-gi5 lang5 beh hai7--i, kiaN lang5 phah--i; che si7 hiap8-pek-seng3 cheng-sin5-piN7. Se3-kan loa7 che7 lang5 chhau3 sim-heng7, khoaN3 lang5 kong2 soe3 siaN oe7 si7 teh me7--i, toa7 siaN oe7 si7 teh hat--i. Ti7 se3-kan bo5 poaN3 e5 peng5-iu2, chit khoan2 kiam2 m7-si7 chhin-chhiuN7 Cho5-chho3 hit khoan2 to-gi5 e5 sim-koaN mah? Hoa-to5 eng7 biau7-chhiu2 e5 i-sut8 beh i-ho2 i e5 thau5-hong, soa3 gi5 i si7 beh chhi3 i, he7 chhiu2 siu-sip8 i e5 siN3-mia7. Cheng3-ti7-ka e7 tu2-tioh8 toa7 hoan2-tui3 si7 tui3 ta2-loh8, in e5 gui5-hiam2 si7 sim2-mih8 goan5-in. It-chiong3 kong-seng5 ban7 kut kou e5 su7-sit8; m7 han7 tiaN7 ti7-chian3-tiuN5 na7-tiaN7, ti7 cheng3-ti7-kai3 na7 beh chhut chit8 e5 tok8-chhai5-chia2 m7 chai tioh8 kui2 ban7 lang5 cho3 i chheng3-sat e5 hi-seng! Ah! Choe7-ok sat-jin5 e5 se3-kai3 lah! 
 6. Bat khoaN3-kiN3 ti7 ke-lou7 u7 koa3 chhui3-chhiu, oe7 hou2-niau liam7 siau2 oe7--e5, teh kiaN5. He si7 ke2 siau2, siau2-beh chiN5; chong2-si7 chit khoan2 hoan7-chia2 m7-si7 chio2, pang3-sak it-chhe3 lai5 cho3 siu2 chiN5-lou5--e5, chin che7. Siok8-gu2 kong2, Jin5 ui7 chai5 su2 sit8-chai7 u7 iaN2; siu2 chiN5-lou5 si7 si2 ti7 chiN5-nih8, lai5 chong3 ti7 chiN5-nih8. Tham-sim hou7 lan2 e5 bak8-chiu long2 khoaN3 chiN5 cho3 khit-chiah8, cho3 chhat8, kan-cha3 ia7 kam-goan7. Bak8-chiu u7 khoaN3-kiN3 li7, chiu7 bo5 khoaN3-kiN3 gi7, u7 se3-kan chiu7 bo5 Ki-tok lah! 
 7. U7 chit8 e5 lau7-lang5 chin phaiN2 phi5-khi3, i ti7 ke-lou7 teh be7 pau-a2, u7 chit8 e5 siau3-lian5 lang5 ai3 ka7 i chhong3-ti7, chiu7 mng7 kong2 "Lau7-siok ah! Cho5-chho3 si7 chhoa7 loa7 che7 peng hou7 Kang-lam5 hoh". In3 kong2, "83 ban7", "kiam2 m7-si7 72 ban7." "Teh kong2 saN2! 83 ban7 leh!" "Thian-thian-a2 72 ban7". Lau7-lang5 toa7 siu7-khi3, cheN3 liau2 soa3 giah8 pun-taN khi2-lai5, ti3-kau3 i e5 mih8 long2 poah8-poah8 ti7 ke-lou7, piN-a2 e5 lang5 kong2 "lau7 peh ah! Sio cheN3 tai7, li2 e5 pau-a2 poah8 ti7 thou5-kha tioh8 khioh-khi2-lai5" I soa3 khi3 phut-phut kong2, "Poah8 ti7 thou5-kha, ia2 bo5 11 ban7 e5 lang5-be2 beh ka7 goa2 chhoa7 tui3 to2 ui7 khi3"; khi2 su-iok8 khoai3 siu7-khi3, chiu7-si7 chit khoan2 hoan7-chia2. TaN ta2-loh8 chit8 hang7 khah iau3-kin2, se3-kan lang5 kiam2 m7-si7 pang3-sak iau3-kin2--e5, lai5 cho3 put-tiong3-iong7 e5 su7 mah! Bo5 tit-tioh8 Seng3 Sin5 e5 un-su3, ban7 su7 phin5 hiat-khi3 kap su-cheng5, pang3-sak kin-pun2 cheng-lun7 ki-hioh8; kau3 hoe7 lai7 saN kong-kek, kiam2 m7-si7 chhin-chhiuN7 chit-e5 lau7-lang5 iau3-kin2 hiah-e5 bo5-iaN2-chiah 11 ban7 e5 peng-be2 mah! 
 8. U7 chit8 e5 Cheng-sin5-piN7 chia2 siong5-siong5 sia2 phoe hou7 Soan-kau3-su, beh tui3 i tho2 peng-tui7, chian3-chun5, hui-ki, i pun2-sin beh cho3 chong2-su-leng7 lai5 kap Gou5-lo5-su kau-chian3; che si7 i e5 cheng-sin5 chho3-loan7 sou2 siN-chhut e5 bong7-siong2. Chit khoan2 e5 hoan7-chia2 u7-e5 ai3 chhong3 hoe2-chhia hou7 i thoat-soaN3, pang3 hoe2 sio chhu3 lai5 hoaN-hi2 khoaN3 hit-e5 chham2 keng2; se3-kai3 e5 chu2 chian3-lun7 chia2 e5 su-siuN2 ia7-si7 an2-ni. Ok-tok8 heng5-hiong long2 si7 tui3 chiah-e5 chhut; chong2-si7 ok-tok8 e5 se3-tai7 ah! Tioh8 ui7-tioh8 beh lim5-kau3 li2 e5 sim2-phoaN3 kap heng5-hoat8, lai5 au5-kio3. 
 9. U7 chit8 khoan2 e5 Cheng-sin5-piN7 chia2 khiok si7 be7-hiau2 hun-piat ho2 phaiN2, khoaN3-tioh8 Toa7-koaN i liah8 cho3 si7 khit-chiah8; khit-chiah8 chheng7 phoa3 saN i kong2 si7 Hong5-te3 chheng7 leng5-pou5, che si7 jin7-sek put-chiok; se3-kan lang5 loa7 che7 pai2 khoaN3 ho2 lang5 cho3 phaiN2 lang5 lai5 gek8-thai7--i, kiam2 ia7 m7-si7 an2-ni mah! Cheng-sin5-piN7--e5, khoaN3 lang5 chhoa7 sin-niu5 lau7-jiat8, liah8-cho3 si7 chhut-soaN hau3-lam5 hau3-lu2 teh che7 hun5-kio7, chiu7 khiN5 teh khau3. KhoaN3 lang5 sang3-chong3, soa3 liah8-cho3 si7 chhoa7 sin-niu5, hah8-hah8 chhio3 hoah ban7-soe3, kio3 kiong-hi2; khiok m7-si7 kou3-i3, si7 i ai3 piau2 tong5-cheng5 be7 hiau2 tit na7-tiaN7. Chong2-si7 se3-kan u7 loa7 che7 lang5, lang5 hoaN-hi2 e5 si5 bo5 tang5 hoaN-hi2, hoan5-lo2 e5 si5 bo5 tang5 hoan5-lo2, chit khoan2 e5 lang5 Ia5-sou ia7 siong5-siong5 tu2-tioh8 (Lou7-ka 7:31,32). Oan3 lang5 pu3, chhio3 lang5 keng5; oan3 lang5 gau5, chhio3 lang5 gong7; ThiaN3 si7 thiaN3 kau3 lang5 iaN2, oan3 si7 oan3 kau3 kiu2-chok8. Sui-jian5 bo5 u7 cheng5-jin5 gan2-li2 kian3 se-si e5 chhok-kak, ia7 u7 thiaN3 chiu7 ai3 i oah8, oan3 chiu7 ai3 i si2 e5 phian-kian3, pat8-lang5 e5 chu2-tiuN kap chin3-pou7, na7-si7 tui3 pun2-sin u7 put li7 kap put-khoai3, chiu7 put koan2 saN-chhit ji7-chap8-it "TaN2-to2" chiu7-si7 i e5 chu2-gi7 kap phiau-gu2. Tiong-kok e5 kan-khou2 chiu7-si7 TaN2-to2 chu2-gi7 e5 liu5-tok8, sio2-khoa2 e7 thiN3-thau5--e5 chiu7 hoah "taN2-to2", liah8 chit ku3 cho3 eng-hiong5 e5 khau2-ho7, lam5-chu2 e5 chong3-gian5. Na7-si7 chit khoan2 chiu7 u7 100 e5 ChiuN2 Kai3-sek8 ia7 bo5 kau3 thang hou7 lang5 taN2-to2 lah! Cheng-sin5-piN7 tioh8 ti7-liau5, leng5-hun5 e5 piN7 koh khah tioh8 an2-ni. Kou2-kim chi2-u7 Ia5-sou si7 oan5-choan5 e5 lang5, ki5-u5 long2 si7 Tek8-chiong2 e5 cheng-sin5-piN7 chia2, lan2 ai3 hok8-to3 i2-cheng5 hit khoan2 kian7-khong e5 cheng-sin5, tioh8 chhin-chhiuN7 Boat8-tai7-liap8 e5 Ma2-li7-a lai5 chiu7-kin7 Chu2, siu7 koaN2-chhut long2-chong2 e5 kui2 ---- A-phian3 kui2, poah8-kiau2 kui2......... ---- Chu7-jian5 kai3-si7 cheng-sin5-piN7 e5 toa7 piN7-iN7, Seng3-keng si7 i-tian2, Ia5-sou si7 chu2-ti7 i. Tek8-cheng2 cheng-sin5-piN7 e5 kin-pun2 ti7-liau5 chi2-u7 an2-ni. 
 (Tai5-oan5 Kau3-hoe7 Kong-po3 te7 616 ho7, 1936 ni5 7 goeh8) 
</CL>
<HL>

醫生講，「世間無有完全無病e5人」「無病」這句 m7 是絕對。對我e5 觀察佮感想我ai3講，「世間攏是精神病者。」無精神病這句是相對的e5話，聖經講，「攏無義人，連一個也無…！」 
精神病逐家真可憐--伊，因為若精神病就變做無路用人。總是無的確，因為若是白癡抑是樂天性e5精神病者，kiam2-chhai2比好人較幸福，in e5生活是宛然海外e5 san3仙，好人boe7 thang親像in hiah安樂，驚了是好人 ( 其實是特種精神病者 ) 較可憐。這款 m7 是腦神經e5病，就是性格道德e5病。精神病e5種類不止濟；總是特種e5精神病iau2較濟 (羅1：29-31 ) 。咱難得知hit個種類佮症狀到徹底，總是也會知淡薄！ 
1.有一款精神病，是較gau5 be7記得。所以魯哀公ka7孔子講有人搬厝be7記得搬某，che實在真費氣。總是孔子ka7伊講有koh較重，也koh是特種--e5，就是be7記得家己。親像桀、紂是連本身都be7記得，世間人大概是這款，gau5看人e5失敗，批評人e5是非，家己卻罕得自責。秦始皇e5 時，有一個道教e5方士奏講，「滅無秦國e5 是胡」。其實是看二世不肖來點醒--伊，王煞掠做是teh講北胡e5邊患，所以造萬里長城ai3來抵當--in。目珠會看到萬里城外e5對敵，be7 thang省察宮廷內e5不肖子，這款敢m7是精神病mah？胡為亂作來連累教會，koh用種種e5假辯護來講出無良心e5話e5人，伊e5 精神病敢m7是較傷重mah？
2.有一款精神病就是gau5講大話。英國有一個散hiong e5老婦人人精神病e5 時，講伊是維多利亞女王，食飯、講話、行踏格kah有一個女王款，別人看了真ai3笑。驕傲是一種e5特種精神病，世間人靠伊e5學問、科學，來否認宗教--e5就是這款e5患者；其實tui3聖証e5方面來看，是愚憨好笑。法國ti7 18世紀大革命後 m7 拜上帝，對in e5哲學思想考按 一個理性崇拜，總是結局 m7 是較智識，就是 m7 拜至尊e5上帝，ai3去拜歹查某lah！Ti7 中國e5歷史猶原是an2-ni，起頭就承認上帝，in e5神觀嶄然高尚，到孔子e5時變做天，朱子就叫做理，蘇軾就叫做太空lah！儒教e5神觀直直墜落。至尊e5上帝認boe7明，續叫伊做鬼神降福去lah！可憐到極，今仔日偌濟人也是這款放sak 上帝去拜偶像英雄，自然，抑是主張無神，自高in tui3敬神有認識佮判別，ah！到極e5錯誤lah！ 
3.有精神病者不止ai3講家己e5 gau5來hou7 人聽，這款是品捧--e5。項羽是英雄，總是伊是這款患者，所以講「富貴若無轉去故鄉 ( 品捧 ) 是親像暗時穿sui2衫teh行路。征服400外州e5功力，為著an2-ni無去。」所以韓生罵伊是猴戴人帽。ai3品捧名聲，地位--e5，是真濟。逐人攏是親像彼拉多講，「敢m7知我有權…」，甚物人beh親像得救e5保羅看hiah-e5做糞圾，掠基督做第一好ah！ 
4.精神病者有e5 會扑人，boe7講情得。有e5 連家己e5父母，子兒也扑，所以姑不chiong著禁錮。世間偌濟忤逆父母--e5，無明理--e5，無親人情--e5，無憐憫--e5，敢m7 是精神病mah！兄弟送交兄弟ti7 法庭，不孝父母，無疼某子，扑查某kan2，刑罰新婦仔；宛然曹操講寧可我辜負天下，m7-thang hou7 天下辜負我。這款e5人滿滿是，所以世間才有戰爭，相扑。階級e5鬥爭，國際e5紛爭，hit個原因也是ti7-chia。 
5.有款e5精神病者，常常giau5疑人beh害--伊，驚人扑--伊；che是脅迫性精神病。世間偌濟人臭心行，看人講細聲話是teh罵--伊，大聲話是teh喝--伊。Ti7 世間無半個朋友，這款敢 m7 是親像曹操hit款多疑e5心肝mah？華陀用妙手e5醫術beh醫好伊e5 頭風，續疑伊是beh刺伊，下手收拾伊e5性命。政治家會抵著大反對是tui3佗落，in e5危險是甚物原因。一將功成萬骨枯e5事實；m7 限定ti7 戰場na7-tiaN7，ti7政治界若beh出一個獨裁者 m7 知著幾萬人做伊銃殺e5犧牲！Ah ！ 罪惡殺人e5世界lah ！ 
6.Bat看見ti7 街路有掛嘴鬚，畫虎貓唸痟話--e5，teh行。He是假痟，痟beh錢；總是這款患者 m7 是少，放sak 一切來做守錢奴--e5，真濟。俗語講，人為財死實在有影；守錢奴是死ti7 錢nih8，來葬ti7錢nih8。貪心hou7 咱e5目珠攏看錢做乞食，做賊，奸詐也甘願。目珠有看見利，就無看見義，有世間就無基督lah！ 
7.有一個老人真歹脾氣，伊ti7 街路teh賣包仔，有一個少年人ai3 ka7伊創治，就問講「老叔ah！曹操是chhoa7偌濟兵護江南hoh」。應講，「83萬」，「敢m7是72萬。」「Teh講啥！83萬leh ！」「天天仔 72萬。」老人大受氣，諍了續舉pun擔起來，致到伊e5 物攏跋跋ti7 街路，邊仔e5人講「老伯ah ！ 相諍代，你e5 包仔跋ti7 塗腳著拾起來」伊續氣phut-phut 講，「跋ti7 塗腳，也無11萬e5人馬beh ka7我chhoa7 tui3佗位去；」起私慾快受氣，就是這款患者，今佗落一項較要緊，世間人敢m7 是放sak 要緊--e5，來做不中用e5事mah！無得著聖神e5恩賜，萬事憑血氣佮私情，放sak 根本爭論枝葉；教會內相攻擊，敢m7 是親像這個老人要緊hiah-e5無影跡11萬e5兵馬mah！
8.有一個精神病者常常寫批hou7 宣教師，beh對伊討兵隊，戰船、飛機，伊本身beh做總司令來佮俄羅斯交戰；che是伊e5 精神錯亂所生出e5妄想。這款e5患者有e5 ai3創火車hou7 伊脫線，放火燒厝來歡喜看hit個慘境；世界e5主戰論者e5思想也是an2-ni。惡毒行兇攏是對chiah-e5出；總是惡毒e5世代ah！著為著beh臨到你e5 審判佮刑罰，來喉叫。 
9.有一款e5精神病者卻是be7 曉分別好歹，看著大官伊掠做是乞食；乞食穿破衫伊講是皇帝穿龍袍，che是認識不足；世間人偌濟擺看好人做歹人來虐待--伊，敢也m7 是an2-ni mah！精神病--e5，看人娶新娘鬧熱，掠做是出山孝男孝女teh坐魂轎，就khiN5 teh哭。看人送葬，續掠做是娶新娘，hah8-hah8笑喝萬歲，叫恭喜；卻 m7 是故意，是伊ai3表同情be7曉得na7-tiaN7。總是世間有偌濟人，人歡喜e5 時無同歡喜，煩惱e5 時無同煩惱，這款e5人耶穌也常常抵著( 路加7：31，32 ) 。怨人富，笑人窮；怨人gau5，笑人憨；疼是疼到人影，怨是怨到九族。雖然無有情人眼裡見西施e5錯覺，也有疼就ai3伊活，怨就ai3伊死e5偏見，別人e5主張佮進步，若是對本身有不利佮不快，就不管三七二十一「打倒」就是伊e5 主義佮標語。中國e5艱苦就是打倒主義e5流毒，小可會thiN3 頭--e5就喝「打倒」，掠這句做英雄e5口號，男子e5壯言。若是這款就有100個蔣介石也無到thang hou7 人打倒lah！精神病著治療，靈魂e5病koh較著an2-ni。古今只有耶穌是完全e5人，其餘攏是特種e5精神病者，咱ai3伏倒以前hit款健康e5精神，著親像抹大拉 e5馬利亞來就近主，受趕出攏總e5鬼─鴉片鬼，博局鬼…─自然戒示精神病e5大病院，聖經是醫典，耶穌是主治醫。特種精神病e5根本治療只有an2-ni。 
(台灣教會公報第616號，1936年7月) 
</HL>