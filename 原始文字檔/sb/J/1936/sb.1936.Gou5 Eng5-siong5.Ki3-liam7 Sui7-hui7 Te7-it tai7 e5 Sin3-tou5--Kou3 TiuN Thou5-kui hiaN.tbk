<CL>
Sou2 siau3-liam7 e5 Thou5-kui hiaN, ti7 Bun5-san-kun7 toe7-hng chhut-si3, si7 Hok-kian3-jin5, chit-giap8 si7 long5-giap8 kap chap8-hoe3, choe3 piaN2 e5 seng-li2.  Ji7-chap8-it hoe3 e5 si5, kap Li2--si7 IN5 chi2 kiat-hun.  In si7 hok8-sai7 chap8-sin5 kau3, u7 choan2-ki lai5 Sui7-hui7-chhoan 38 ni5 ku2, ti7 Chiau-ho5 9 ni5 2 geh8 tiong, thiaN-tioh8 Ki-tok-kau3, hoaN-hi2 lai5 sin3 Chu2 Ia5-sou, pek-chhiat ki5-to2, i e5 kha u7 siN liap8-a2 33 ni5 ku2, tit Chu2 e5 un-tian2 oan5-choan5 ho2.  Chiau-ho5 9 ni5 8 geh8 12 jit8, in ang-bou2 kap Lim5--si7 Phin2 chi2, Ng5 Pun2-lai5 hiaN, Ng5--si7 Chhun-hoe chi2, Tan5 Sun5-sui5 hiaN, 6 lang5 choe3-tin7 khi3 Giok8-li2 kau3-hoe7 nia2 soe2-le2.  Ai3 u7 chit8 e5 sou2-chai7 thang hok8-sai7 Siong7-te3, chiu7 chiong i e5 toa7-thiaN hian3 choe3 chip8-hoe7-sou2; Ng5 Pun2-lai5 hiaN e5 chhu3, hian3 3 keng choe3 siok-sia3, u7 kap pat8-ui7 i5-kip8 khi3 hia toa3 e5 Ki-tok-tou5 chham-siong5, lai5 pin2-chheng2 Thoan5-to7-kiok8 phai3 chit8 e5 sian-siN ti7-hia thoan5 Hok-im.
Lun7 Kang2-gi7-sou2, siok-sia3, chap8-hui3, in beh hu7-tam.  Ti7 Chiau-ho5 10 ni5 4 geh8 3 jit8, Thoan5-to7-kiok8 beng7-leng7 siau2-seng khi3 tiam3 hia thoan5 Hok8-im, Thou5-kui hiaN in ang-bou2, kap i2-goa7 e5 sin3-tou5, siong5-siong5 tui3 ko3-jin5 cheng3-beng5 to7-li2, lai5 sin3 Chu2--e5 u7 na2 ke-thiN.  Thou5-kui hiaN, Li2--si7 IN5 chi2, Ng5 Pun2-lai5 hiaN, bat tu2-tioh8 pek-hai7, u7 siu7-siong, ia7 bo5 sit-chi3, iong2-kam2 sin3-kho3 Ki-tok, khi3-sak sia5-kau3, ui7-tioh8 Seng3-hoe7 ai3 hou7 i hoat-tian2, hoaN-hi2 chhut chiN5, chhut kang, tau3 kou2-bu2.  Ti7 Chiau-ho5 10 ni5 11 geh8 14 am3 khi2, lo2-ek-hiat piN7, 15 jit8 e7-pou 6 tiam2 kui thian, bin7-iong5 ho2 khoaN3, 18 jit8 e7-pou nng7-tiam2 choe3 ko3-piat8-sek.
(Tai5-oan5 Kau3-hoe7 Kong-po3 te7 616 ho7, 1936 ni5 7 geh8)
</CL>
<HL>

所數念e5 Thou5-kui兄，ti7文山郡地方出世，是福建人，職業是農業kap雜貨、做餅e5生理。二十一歲e5時，kap李--氏圓姊結婚。In 是服事雜神教，有轉居來Sui7-hui7村38年久，ti7昭和9 年2 月中，聽著基督教，歡喜來信主耶穌，迫切祈禱，伊e5腳有生粒仔33年久，得主e5恩典完全好。昭和9年8 月12 日，in 翁某kap林--氏品姊、黃本來兄、黃--氏春花姊、陳純隨兄，6 人做陣去玉里教會領洗禮。Ai3有1個所在thang 服事上帝，就將伊e5大廳獻做集會所；黃本來兄e5厝，獻3間做宿舍，有kap別位以及去hia toa3 e5基督徒參詳，來稟請傳道局派1個先生ti7-hia 傳福音。
論講議所、宿舍、雜費，in beh 負擔。Ti7 昭和10年4 月3 日，傳道局命令小生去tiam3 hia 傳福音，Thou5-kui兄in 翁某，kap以外e5信徒，常常對個人證明道理，來信主--e5有那加添。Thou5-kui兄、李--氏圓姊、黃本來兄，bat tu2著迫害，有受傷，也無失志，勇敢信靠基督，棄sak 邪教，為著聖會ai3 hou7 伊發展，歡喜出錢、出工、鬥鼓舞。Ti7 昭和10年11 月14 暗起，腦溢血病，15日e7晡6點歸天，面容好看，18日e7晡2點做告別式。
(台灣教會公報第616號，1936年7月)
</HL>