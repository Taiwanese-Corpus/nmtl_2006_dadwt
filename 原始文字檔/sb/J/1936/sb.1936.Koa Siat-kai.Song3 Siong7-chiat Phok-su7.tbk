<CL>
Song3 Siong7-chiat Phok-su7, u7-teng7 beh lai5 Tai5-oan5, ia7 chiaN5 geh8 jit8 ku2 e5 tiong-kan ti7 Pun2-to2 Lam5, Pak-pou7 kai3-lai7 kui2-na7 ui7 e5 toa7 sou2-chai7, thoan5-po3 Chu2 e5 Hok-im.
Ng3-bang7 chit pai2 Song3 Phok-su7 ti7 Lam5 Pak-pou7 tak8 ui7, oe7 hun3-heng I2-keng sin3 Chu2 e5 hiaN-ti7 chi2-be7 koh-khah jiat8-sim, ia7 oe7 in2-chhoa7 choe7-choe7 iau2-be7 sin3 e5 lang5 koat-sim lai5 sin3 Chu2.
Lun7 Song3 Phok-su7 ui7 Chu2 e5 kang-chok, tai7-ke un2-tang3 I2-keng u7 thiaN-kiN3, a2-si7 u7 thak8-tioh8, sou2-I2 put-chi2 chai-iaN2.
Ti7-chia ai3 sia2 tam7-poh8 hou7 tai7-ke choe3 chham-kho2.
Khiok ti7 1933 ni5 3 geh8 e5 Kau3-hoe7-po3, Kai Sian-siN ia7 I2-keng u7 sia2 chit8 phiN “Tai7-hak8 cheng3-su hiat-loh8 hai2” tai7-ke ia7 I2-keng thak8-liau2.
Song3 Phok-su7 si7 khi3 Bi2-kok liu5-hak8, tit-tioh8 Hak8-su7, Phok-su7 e5 hak8-ui7, ia7 chu7-jian5 u7 tit-tioh8 kui2-na7 tiuN cheng3-su. Te7-ui7, chiN5-chai5, mia5-siaN, pian7-pian7 teh tan2 I, siat-su2 I na7 him-bou7 chiah-e5, chiu7 sui5-si5 oe7 tit-tioh8. Chong2-si7 I u7 siu7 Chu2 e5 tiau3, ui7 Chu2 thoan5 Hok-im, choe3 Chu2 e5 kan-cheng3.
Sou2-I2 I tui3 Bi2-kok beh tng2-khi3 Tiong-kok e5 si5, I u7 chiong I sou2 tit-tioh8 hiah-e5 cheng3-su, hiat-loh8 hai2, in-ui7 ai3 choan-sim ti7 thoan5 Hok-im e5 kang, kiaN-liau2 hiah-e5 cheng3-su na7 iau2 theh8-teh, oe7 chou2-tong3 i.
Song3 Phok-su7 chit khoan2 e5 bou5-iuN7, put-chi2 hou7 lan2 thang oh8. Chiu7-si7 I khoaN3 thoan5-po3 Chu2 e5 Hok-im choe3 te7-it, ia7 chiong se3-kan e5 hak8-bun7, ti3-sek, te7-ui7, chiN5-chai5 khoaN3 choe3 bo5 iau3-kin2.
Lan2 ki3-tit Po2-lo5 u7 kong2, “Na7-si7 peng5-sou3 choe3 goa2 e5 li7-ek e5, goa2 ui7-tioh8 Ki-tok I2-keng khoaN3 I choe3 sun2-hai7. M7-na7 an2-ni, goa2 chin-chiaN3 khoaN3 ban7-su7 choe3 sun2-hai7, in-ui7 goa2 liah8 bat goa2 e5 Chu2 Ki-tok Ia5-sou choe3 te7-it ho2; goa2 ui7-tioh8 I bat sun2-sit it-chhe3, ia7 khoaN3 choe3 pun3-so3, si7 ai3 tit-tioh8 Ki-tok, lai5 tng5-tng5 tiam3 ti7 I, m7-si7 u7 ka-ki7 e5 gi7 chhut ti7 lut8-hoat e5, chiu7-si7 u7 tui3 sin3 Ki-tok e5 gi7, Siong7-te3 ui7-tioh8 sin3 sou2 siuN2-su3 e5” (Hui-lip8-pi2 3:7-9).
Song3 Siong7-chiat Phok-su7 chiu7-si7 oh8 Po2-lo5 e5 bou5-iuN7, pang3-sak se3-kan e5 te7-ui7, ti3-sek, hak8-bun7, chiah-e5, ia7 choan-sim ui7-tioh8 Chu2 Sip8-ji7-ke3 e5 Hok-im teh chhut-lat8 soan-thoan5.
Bo5-lun7 si7 goa7-kok e5 Soan-kau3-su, a2-si7 pun2-toe7 e5 Thoan5-kau3-su, I2-kip8 ui7 Chu2 choe3-kang ti7 choe7-choe7 hong-bin7 e5 lang5, iu5-goan5 ia7 si7 an2-ni.
In ui7-tioh8 Chu2 e5 Hok-im, bo5 liah8 siok8 se3-kan e5 hak8-bun7, ti3-sek, te7-ui7, kim-chiN5, choe3 iau3-kin2, si7 it-bi7 choan-sim ui7-tioh8 Chu2 Sip8-ji7-ke3 e5 Hok-im, kam-goan7 kan-khou2, chhut-lat8 kang-chok.
M7-si7 hiah-e5 lang5, pat8 hong-bin7 bo5 lou7 thang khi3, a2-si7 bo5 pat8 hang7 chit-giap8 thang choe3, chiah teh thoan5 Hok-im. M7-si7 an2-ni !
Si7 in hiah-e5 lang5 khoaN3 Chu2 Sip8-ji7-ke3 e5 Hok-im choe3 te7-it iau3-kin2, chiah pang3-sak ki5-u5 hiah-e5.
Lan2 ki3-jian5 choe3 Ki-tok e5 hak8-seng, tioh8 khoaN3 Sip8-ji7-ke3 Hok-im choe3 te7-it iau3-kin2, ki5-u5-e5 si7 choe3 pou2-chou7-e5 lou7-eng7 na7-tiaN7.
M7-si7 kong2, hak8-bun7, ti3-sek, te7-ui7, kim-chiN5, chu-keh, cheng3-su, chiah-e5 long2 bo5 lou7-eng7; m7-si7 an2-ni, chiah-e5 iu5-goan5 put-chi2 choe3 lan2 e5 lou7-eng7. Na7 u7, bo5 hiam5; put-ko3 lan2 m7-thang ke3-thau5 ui7-tioh8 chiah-e5 lai5 ti3-I3, soa3 lai5 choe3 lan2 e5 chou2-tong3, a2-si7 tui3 an2-ni lai5 siu7 be5-hek8.
Lan2 tioh8 oe7-hiau2-tit gau5 li7-eng7 chiah-e5, lai5 choe3 lan2 ui7 Chu2 kang-chok e5 pou2-chou7 e5 lou7-eng7. Na7-si7 an2-ni, chiu7 lan2 e5 kang-chok oe7 chin u7 I3-gi7, ia7 chin u7 ke3-tat8.
Kiam2-chhai2 goa7-kau3 e5 lang5, si7 ai3 khoa-khau2 u7 sim2-mih8 ti3-sek, te7-ui7, chiN5-chai5, a2-si7 ai3 phin2 chu-keh, jin5-but8, se3-thau5.
Chong2 si7 lan2 Ki-tok-tou5,chiu7 m7-si7 an2-ni, Sip8-ji7-ke3 I2-goa7 lan2 bo5 beh khoa-khau2 sim2-mih8. M7-si7 lan2 bo5 thang phin2 sim2-mih8 pat8 hang7, m7-si7 an2-ni. Lan2 na7 beh phin2, ma7 si7 u7 thang phin2. Si7 lan2 tioh8 khoaN3 Chu2 Sip8-ji7-ke3 e5 Hok-im choe3 te7-it.
Ti7 chit-e5 ni5-thau5 e5 ho2 si5-ki5, ia7 tng tai7-ke teh hoaN-hi2 ngia5-chih Song3 Siong7-chiat Phok-su7 e5 si5-ki5, ng3-bang7 lan2 tai7-ke oh8 I e5 ho2 bou5-iuN7, saN-kap chhut-lat8 ui7 Chu2 choe3 kang, hou7 Lam5 Pak e5 Kau3-hoe7 oe7 toa7 hoat-tian2, si7 sou2 ng3-bang7.
 (Tai5-oan5 Kau3-hoe7 Kong-po3 te7 611 ho7, 1936 ni5 2 geh8)
</CL>
<HL>

宋尚節博士，預定beh 來台灣，也成月日久e5中間ti7本島南、北部界內幾若位e5大所在，傳播主e5福音。
向望這擺宋博士ti7 南北部逐位，會奮興已經信主e5兄弟姊妹koh較熱心，也會引chhoa7濟濟iau2-be7信e5人決心來信主。
論宋博士為主e5工作，大家穩當已經有聽見，抑是有讀著，所以不止知影。
Ti7-chia ai3寫淡薄hou7逐家做參考。
卻ti7 1933年3 月e5教會報，偕先生也已經有寫1篇「大學証書hiat 落海」大家也已經讀了。
宋博士是去美國留學，得著學士、博士e5學位，也自然有得著幾若張証書。地位、錢財、名聲，便便teh 等伊，設使伊若欣慕chiah-e5，就隨時會得著。總是伊有受主e5召，為主傳福音，做主e5干証。
所以伊對美國beh 轉去中國e5時，伊有將伊所得著hiah-e5 証書，hiat 落海，因為ai3專心ti7傳福音e5工，驚了hiah-e5 証書若iau2 提leh，會阻擋伊。
宋博士這款e5模樣，不止hou7 咱 thang學。就是伊看傳播主e5福音做第一，也將世間e5學問、智識、地位、錢財看做無要緊。
咱記得保羅有講，「若是平素做我e5利益e5，我為著基督已經看伊做損害。M7-na7 an2-ni，我真正看萬事做損害，因為我掠bat我e5主基督耶穌做第一好；我為著伊bat損失一切，也看做糞垃，是ai3得著基督，來長長tiam3 ti7 伊，m7是有家己e5義出ti7律法e5，就是有對信基督e5義，上帝為著信所賞賜e5」（腓立比 3：7-9）。
宋尚節博士就是學保羅e5模樣，放sak世間e5地位、智識、學問，chiah-e5，也專心為著主十字架e5福音teh出力宣傳。
無論是外國e5宣教師，抑是本地e5傳教師，以及為主做工ti7濟濟方面e5人，猶原也是an2-ni。
In 為著主e5福音，無掠俗世間e5學問、智識、地位、金錢，最要緊，是一味專心為著主十字架e5福音，甘願艱苦、出力工作。
M7是hiah-e5人，別方面無路thang去，抑是無別項職業thang做，才teh傳福音。M7是an2-ni！
是in hiah-e5人看主十字架e5福音做第一要緊，才放sak 其餘hiah-e5。
 咱既然做基督e5學生，著看十字架福音做第一要緊，其餘e5是做補助e5路用na7-tiaN7。
M7 是講，學問、智識、地位、金錢、資格、証書，chiah-e5攏無路用，m7是an2-ni，chiah-e5猶原不止做咱e5路用。若有，無嫌；不過咱m7-thang 過頭為著chiah-e5來致意，煞來做咱e5阻擋，抑是對an2-ni來受迷惑。
咱著會曉得gau5利用chiah-e5，來做咱為主工作e5補助e5路用。若是an2-ni，就咱e5工作會真有意義，也真有價值。
Kiam2-chhai2 外教e5人，是ai3誇口有甚物智識、地位、錢財，抑是ai3品資格、人物、勢頭。
總是咱基督徒，就m7 是an2-ni，十字架以外咱無beh 誇口甚物。M7是咱無thang品甚物別項，m7是an2-ni。咱若beh品，ma7是有thang品。是咱著看主十字架e5福音做第一。
Ti7 這個年頭e5好時期，也當大家teh 歡喜迎接宋尚節博士e5時期，向望咱大家學伊e5好模樣，相kap出力為主做工，hou7南北e5教會會大發展，是所向望。
(台灣教會公報第611號，1936年2月)
</HL>