<CL>
 Ang5 Sek-kim TiuN2-lo2, ti7 Chu2-au7 1855 ni5 2 geh8 18 jit8 chhut-si3, i goan5-pun2 toa3 ti7 Koan-im-khiN Lai7-giam5 e5 sou2-chai7, i e5 ka-se3 sui-jian5 m7-si7 hu3-ju7, chong2-si7 i ti7 iu3-lian5 e5 si5 chin un-khun5 khou2-hak8, thau5-boe2 chin bian2-kiong2, kau3-boe2 tit-tioh8 seng5-kong. 
 Hit-si5 i ti7 18 he3 e5 si5, chiu7 chin ho2-taN2, ti7 Khe-chiu-te2 khai-siat oh8-tng5, chiu7 si3-koe3 chio hak8-seng put-chi2 choe7, i chiu7 chin jin7-chin ka3-si7 hak8-seng, bo5 joa7-ku2, tit-tioh8 chin ho2 e5 hong-pheng5, tui3 hit-si5 chiu7 chin chhut-mia5. 
 Kau3 Chu2-au7 1875 ni5, i chiu7 hou7 Kai Bok8-su chhiaN2 lai5 Pat-li2-hun ka3 gi7-oh8. I ti7 hit-si5 sui-jian5 teh ka3 gi7-oh8, chong2-si7 ti7 le2-pai3-jit8 thoan5-to7 teh kong2 to7-li2, I sui-jian5 che7 ti7 toh-a2 cheng5, bin7 si7 khoaN3 ti7 toh-a2 au7. Thoan5-to7 chiu7 mng7 i, i chiu7 chin kiau-ngou7 in3 i kong2, Goa2 si7 nia2 Kai Bok8-su ka3 chheh e5 sin-sui2, m7-si7 nia2 i thiaN to7-li2 e5 sin-sui2; au7-lai5 to7-li2 na2 thiaN na2 u7. 
 Kau3 1891 ni5 11 geh8 15 jit8, hit jit8 I beh nia2 soe2-le2, Kai Bok8-su u7 kio3 i khi3 Tai5-pak Toa7-tiu7-tiaN5 e5 pai3-tng5 ka7 i kiaN5 soe2-le2. I tui3 hit-si5 liau2-au7, to7-li2 jit8-jit8 na2 chhim-sin3, iah8 siong5-siong5 kaN2 eng7 to7-li2 ka3-si7 i e5 hak8-seng. 
 Kau3 1899 ni5 6 geh8 18 jit8, i chiu7 hou7 kau3-hoe7 keng2 choe3 chip-su7, lian5-soa3 tng chip-su7 20 ni5 ku2. 
 Kau3 1919 ni5 6 geh8 15 jit8, chiu7 hou7 kau3-hoe7 kam3-soan2 choe3 tiuN2-lo2, chiap-soa3 15 ni5 ku2. I tui3 thiaN to7-li2 kau3 kin-ni5 60 ni5 ku2, lun7 i tui3 jip8 Ki-tok-kau3, thau5-boe2 sit8-heng5 Ki-tok-kau3 e5 kau3-gi7. I chhut-chhui3 chiu7 kong2 ho5-peng5 e5 oe7, khoan2-thai7 lang5-kheh chin khiam-sun3, khek-khiam7 houN3-si, thiaN3 lang5 chhin-chhiuN7 ka-ki7, giam5-siu2 hau3-to7, gian5-heng7 it-ti3, tui3 sin3 to7-li2 kau3 i ke3-ong2, m7-bat hioh le2-pai3. 
 Lun7 Ang5 TiuN2-lo2, tui3 Beng5-ti7 28 ni5 siu7 Tai5-pak koan7-thiaN beng7-leng7 i choe3 Tiong-chng e5 iok-siu2, kau3 Beng5-ti7 30 ni5 3 geh8 25 jit8, koh jim7-beng7 choe3 E7-kou-a2 e5 iok-siu2, soa3-chiap kau3 Beng5-ti7 31 ni5 8 geh8, kai2-jim7 choe3 Hai2-kiN5-chhu3 e5 po2-kah-kiok8-tiuN2. Kau3 Beng5-ti7 32 ni5 koh kai2-jim7 choe3 Hou7-boe2 pan7-hu7-su2 te7 2 khu Chng-tiuN2, soa3-chiap kau3 Beng5-ti7 37 ni5 1 geh8 1 jit8, jim7-beng7 choe3 Sio2-pat-li2-hun e5 Khu-tiuN2. Soa3-chiap kau3 Tai7-cheng3 9 ni5 3 geh8 31 jit8, in-ui7 sin-teh2 soe-lam2, chiu7 i-goan7 bian2-chit choan-bu7 hiu-iong2. 
 Lun7 Ang5 TiuN2-lo2, lek8-jim7 27 ni5-ku2 e5 kong-bu7, pan7 tai7-chi3 si7 chi3 kong bu5 su, un-khun5 chiat-che3, 27 ni5 ku2 long2 bo5 chhiaN3 siau2-su2, i ka-ki7 soa3 kiam bu5 liau7 e5 siau2-su2, koh chiong i e5 chhu3 choe3 iah8-tiuN5 e5 su7-bu7-sou2, long2 bo5 siu in e5 chhu3-soe3. I chin gau5 thiaN3 i e5 pou7-ha7, sou2-i2 chin thang choe3 lan2-e5 bou5-hoan7. U7 chit8-pai2 Chong2-tok-hu2 e5 siok8-koaN lai5 ti7 iah8-tiuN5, i chiu7 phau3 te5 chhiaN2 i, hit-si5 hit-e5 siok8-koaN chiu7 mng7 i kong2, Khu-tiuN2 u7 ti7-teh a2 bo5 ? I chiu7 in3-tap i kong2, Goa2 chiu7-si7 Khu-tiuN2, hit-si5 siok8-koaN chin7-chai7 kam2-sim--i. 
 TaN lun7 i e5 sou2 choe3, m7-na7 choe3 pun2 chng-bin5 e5 ho2 bou5-hoan7, ti7 khu-tiuN2 hoe7-gi7 e5 si5, soa3 chiong i choe3 oe7 lai5 bian2-le7 cheng3 khu-tiuN2, i it-seng e5 sou2 choe3, hou7 teng2-si-koaN sou2 kam2-sim e5 sou2-chai7 chin choe7. Sou2-i2 cheng3-hu2 u7 siuN2-su3 i 6 e5 bok8-poe, nng7 e5 gun5-poe, kong-chiong, sin-chiong chap8-goa7 e5, ki5-thaN siuN2-chng7, po-chng7 iah8 chin-choe7. 
 Lun7 Ang5 TiuN2-lo2 e5 thian-seng3 houN3 hak8, sou2-i2 i chin ti3-i3 ti7 kau3-iok8, i khoaN3 chng-bin5 e5 chu2-te7 chhin-chhiuN7 ka-ki7 chit8-iuN7, chiu7 hoaN-hi2 hi-seng chin7-lat8 un7-tong7 kau3-hoa3 e5 su7. Tui3 hit-si5 i chiu7 tui3 kok hong-bin7 un7-tong7, chheng2-kiu5 koaN-thiaN tioh8 un2 i kian3-siat kong-hak8-hau7, i chiap8-chiap8 chheng2-goan7 bo5 soah, au7-lai5 cheng3-hu2 siu7 kam2-tong7, chiu7 koaN2-kin2 hi2-kho2 hou7 i kian3-siat kong-hak8-hau7, hit-si5 chih-tioh8 hi2-kho2, hit-e5 hoaN-hi2 kong2 boe7 chin7. Au7-lai5 sui5-si5 chit8-bin7 i7-pi7 keng-hui3, chit8-bin7 siat-ke3, bo5 ku2 chiu7 heng-kang. Tui3 kong-hak8-hau7 khi2 ho2, chiu7 chhut-lat8 si3-koe3 khoan3-iu2 seng-tou5, tui3 hit-si5 liau2-au7 ni5-ni5 ke-thiN, kau3 kin-na2-jit8 siu7 chit keng hak8-hau7 chai-poe5 e5 lang5, hian7-si5 ti7 koaN-thiaN, hak8-hau7, siong-tiuN5, kok kai3 teh oah8-tang7 e5 lang5, che chiu7-si7 i e5 kong-chek. 
 TaN i hiong2-siu7 80 hoe3 chiu7 li7-khui se3-kan, sit8-chai7 chin thang hou7 lan2 siong-pi e5 sou2-chai7, in-ui7 sit-loh8 chit8 e5 chiah ho2 e5 TiuN2-lo2, hoan2 to3-tng2 lai5 siuN7, lan2 na7 oh8 i, au7-lai5 lan2 oe7 kap i hiong2-siu7 bo5 piN7, bo5 kan-khou2, sian7-chiong kui Chu2. 
 (Tai5-oan5 Kau3-hoe7 Kong-po3 te7 618 ho7, 1936 ni5 9 goeh8) 
</CL>
<HL>

洪錫金長老，ti7主後1855年2 月18 日出世，伊原本toa3 ti7觀音坑內岩e5所在，伊e5家世雖然m7是富裕，總是伊ti7幼年e5時真殷勤苦學，頭尾真勉強，到尾得著成功。 
Hit 時 伊ti7 18 歲e5時，就真好膽，ti7溪洲底開設學堂，就四界招學生不止濟，伊就真認真教示學生，無偌久，得著真好e5風評，對hit時就真出名。 
到主後1875年，伊就hou7 偕牧師請來八里岔教義學。伊ti7 hit時雖然teh 教義學，總是ti7禮拜日傳道teh講道理，伊雖然坐ti7桌仔前，面是看ti7桌仔後。傳道就問伊，伊就真驕傲應伊講，我是領偕牧師教冊e5薪水，m7是領伊聽道理e5薪水；後來道理那聽那有。 
到1891年11月15日，hit日伊beh領洗禮，偕牧師有叫伊去台北大稻埕e5拜堂ka7伊行洗禮。伊對hit時了後，道理日日那深信，亦常常kaN2用道理教示伊e5學生。 
到1899年6月18日，伊就hou7教會揀做執事，連續當執事20年久。 
到1919年6月15日，就hou7教會監選做長老，接續15年久。伊對聽道理到今年60年久，論伊對入基督教，頭尾實行基督教e5教義。伊出嘴就講和平e5話，款待人客真謙遜，克儉好施，疼人親像家己，嚴守孝道，言行一致，對信道理到伊過往，m7-bat 歇禮拜。 
論洪長老，對明治28年受台北縣廳命令伊做中庄e5約首，到明治30年3 月25 日，koh任命做下罟仔e5約首，續接到明治31年8 月，改任做海墘厝e5保甲局長。到明治32年koh 改任做滬尾辦賦署第二區庄長，續接到明治37年1 月1 日，任命做小八里岔e5區長。續接到大正9 年3 月31 日，因為身體衰lam2，就伊願免職專務休養。 
論洪長老，歷任27年久e5公務，辦事誌是至公無私，殷勤節制，27年久攏無倩小使，伊家己續兼無料e5小使，koh將伊e5厝做役場e5事務所，攏無收in e5厝稅。伊真gau5疼伊e5部下，所以真thang做咱e5模範。有1擺總督府e5屬官來ti7役場，伊就泡茶請伊，hit 時hit個屬官就問伊講，區長有ti7-teh抑無？伊就應答伊講，我就是區長，hit時屬官盡在感心--伊。 
今論伊e5所做，m7-na7做本庄民e5好模範，ti7區長會議e5時，續將伊做話來勉勵眾區長，伊一生e5所做，hou7頂司官所感心e5所在真濟。所以政府有賞賜伊6個木杯、2個銀杯、功章、紳章十外個，其他賞狀、褒狀亦真濟。 
論洪長老e5天性好學，所以伊真致意ti7教育，伊看庄民e5子弟親像家己一樣，就歡喜犧牲盡力運動教化e5事。對hit時伊就對各方面運動，請求官廳著允伊建設公學校，伊捷捷請願無煞，後來政府受感動，就趕緊許可hou7伊建設公學校，hit時接著許可，hit個歡喜講be7盡。後來隨時1面預備經費，1面設計，無久就興工。對公學校起好，就出力四界勸誘生徒，對hit時了後年年加添，到今仔日受這間學校栽培e5人，現時ti7官廳、學校、商場、各界teh活動e5人，這就是伊e5功績。 
今伊享壽80歲就離開世間，實在真thang hou7咱傷悲e5所在，因為失落1個chiah好e5長老，反倒轉來想，咱若學伊，後來咱會kap伊享受無病、無艱苦、善終歸主。 
(台灣教會公報第618號，1936年9月) 
</HL>