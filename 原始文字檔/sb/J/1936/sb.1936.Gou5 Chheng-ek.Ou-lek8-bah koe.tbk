<CL>
Soan-kau3-su khi2-thau5 lai5 Tai5-oan5 e5 si5 chin sim-sek ; in-ui7 koan-he7 Tai5-oan5 e5 hong-siok8 jin5-cheng5, khah choe7 m7 siong-sek8, sou2-i2 siong5-siong5 siN-chhut chhu3-bi7 e5 chhio3-oe7.  Chit chun7 ti7-chia sou2 beh siau7-kai3 e5 chit8 toe5, chiu7-si7 kio3- choe3 “Ho2-chiah8 e5 ou-lek8-bah koe.”  U7 chit8 pai2, bou2 Soan-kau3-su kio3 i e5 chong2- phou3 khi3 boe2 koe, chong2-si7 chhau3-kham2 boe2 tioh8 chit8 chiah ou-lek8-bah e5 ang5 iam- koe.  Chong2-phou3 liah8 tng2 oan2-jian5 chin tek-i3, chong2-si7 bou2 Soan-kau3-su kong2, che koe phoa3-piN7, bah sek ou-ou, io5-thau5, m7-kaN2 tih8.  Chit ho7 koe, goan2 Se-iuN5- lang5 m7-kaN2 ai3, li2 na7 kaN2 chiah8, chhiaN2 li2 kin2-kin2 liah8 khi3 thai5.  Chong2-phou3 thiaN- liau2 tek-i3 ke ka-pe7, sim siuN7 au7-pai2 boe2 koe e5 si5, tioh8 khah kut-lat8 chhe7.  Na7 koh chhe7 u7 ou-lek8-bah, chiu7 un2-un2 thang koh liah8 tng2-lai5 khi3 sah8.  Chhin-chhiuN7 an2-ni lian5-lian5 kui2-na7 ke3,  chong2-phou3 tiam7-tiam7 hiong2-siu7, un-sun5 m7-kaN2 seh. Bou2 Soan-kau3-su kong2, gun2 e5 chong2- phou3 un-sun5 koh khoai3-lok8.  Chong2-phou3 kong2, gun2 e5 thau5-ke toa7-liong7 ho2 khoan2- thai7, chong2-si7 ou-lek8 bah koe ho2 chiah8 bo5 lang5 chai.
 Liat8-ui7 ah ! Tui3 ti7 koan-he7 ian5-toh e5 ou-lek8-bah koe e5 jin7-sek put-chiok, hit e5 sun2-hai7 khiok si7 sio2-khoa2.  Chong2-si7 tui3 ti7 koan-he7 kau3-kai3 e5 bu5-heng5 e5 ou-lek8-bah koe e5 jin7-sek put-chiok, hit e5 sun2-hai7 thang kong2 si7 hui-siong5.  Chong2- si7 lan2 iah8 tioh8 chhim-chhim hoan2-seng2, sui-jian5 kiam2-chhai2 beh u7 pu3-lang5 e5 ou- lek8-bah koe pai5 ti7 lan2 e5 bak8-chiu-cheng5, lan2 tek-khak m7-thang liah8 choe3 lai5 ka7 i tiam7-tiam7 un-sun5 hiong2-siu7, si7 lan2 e5 heng7-hok e5 oan5-seng5, soa3 boe7 ki3-tit lan2 chiu7-si7 tioh8 ui7-tioh8 Chu2 e5 ian5-toh, beh hou7 choan5 se3-kai3 e5 lang5 hiong2-siu7, lai5 kiah8 Sip8-ji7-ke3 phau2-chau2 chiah si7 lan2 e5 su3-beng7. 
(Tai5-oan5 Kau3-hoe7 Kong-po3 Te7 616 Ho7, ‘Koa3-chhai3-chi2 Po3 Te7 126 Ho7’ 1936 ni5 7 goeh8)
</CL>
<HL>

宣教師起頭來台灣e5時真心適，因為關係台灣e5風俗人情，較濟m7 相熟，所以常常生出趣味e5笑話。這陣ti7-chia所beh 紹介e5一題，就是叫做「好食e5烏綠肉雞。」有一擺，某宣教師叫伊e5總舖去買雞，總是chhau3-kham3買著一隻烏綠肉e5紅閹雞。總舖掠轉宛然真得意，總是某宣教師講，這雞發病，肉色烏烏，搖頭，m7 敢tih8。這號雞，阮西洋人m7 敢愛，你若敢食，請你緊緊掠去thai5。總舖聽了得意加加倍，心想後擺買雞e5時，著較骨力chhoe7。若koh chhoe7 有烏綠肉，就穩穩thang koh掠轉來去sah8。親像an2-ni連連幾若ke3，總舖恬恬享受，溫馴m7 敢說。某宣教師講，阮e5總舖溫馴koh快樂。總舖講，阮e5頭家大量好款待，總是烏綠肉雞好食無人知。
列位ah！Tui3 ti7關係筵桌e5烏綠肉雞e5認識不足，hit個損害卻是小可。總是對ti7關係教界e5無形e5烏綠肉雞e5認識不足，hit個損害thang講是非常。總是咱亦著深深反省，雖然kiam2-chhai2 beh 有富人e5烏綠肉雞排ti7咱e5目珠前，咱的確m7-thang掠做來ka7 伊恬恬溫馴享受，是咱e5幸福e5完成，續be7 記得咱就是著為著主e5筵桌，beh hou7全世界e5人享受，來舉十字架跑走才是咱e5使命。
(台灣教會公報第616號，「芥菜子報第126號」，1936年7月)
</HL>