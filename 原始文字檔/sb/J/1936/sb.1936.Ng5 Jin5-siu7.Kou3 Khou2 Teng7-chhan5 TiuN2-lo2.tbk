<CL>
Khou2 Teng7-chhan5 TiuN2-lo2, si7 Tian5-tiong kau3-hoe7 hian7-jim7 e5 TiuN2-lo2, chin-che7 lang5 bat i; in-ui7 i sin3 Chu2 i2-keng u7 40 ni5, cho3 TiuN2-lo2 ku2-ku2, jiat8-sim kou2-bu2 kau3-hoe7.
I ti7 40 ni5 cheng5, chiu7-si7 30 hoe3 e5 si5; u7 siu7-tioh8 hit-si5 e5 sin3-chia2 Siau A-hi, Lau5 Kok-ti7, Siau A-keN in2-chhoa7 lai5 sin3 Chu2. Ti7 1896 ni5, chiu7-si7 i 34 hoe3 e5 si5, ti7 Lun7-nga2 kau3-hoe7, tui3 Song3 Tiong-kian Bok8-su nia2 se2-le2 chin3-kau3. Bo5 loa7-ku2, chiu7 cho3 Chip-su7, oa2 chit8 nng7-ni5 ku2, chiu7 koh hou7 lang5 keng2 cho3 TiuN2-lo2.
Au7-lai5 in-ui7 Tian5-tiong u7 siat kau3-hoe7; i e5 chhu3 khah kin7 Tian5-tiong, chiu7 ti7 1927 ni5 9 goeh8 17 jit8, i5-choan2 lai5 siok8 Tian5-tiong kau3-hoe7. Tang5 hit ni5 12 goeh8 11 jit8, chiu7 jim7 Tian5-tiong kau3-hoe7 e5 TiuN2-lo2.
Bo5 phah-sng3 ti7 sin-lek8 1 goeh8 9 jit8, jiam2-tioh8 hi3-iam7 e5 peN7, kau3 18 jit8 cha2-khi2, oa2 7 tiam2 e5 si5, an-jian5 kui-thian, kap Chu2 saN-kap toa3, hiong2-siu7 71 hoe3.
Ti7 19 jit8 e7-pou nng7-tiam2, ti7 i chhu3 cho3 ko3-piat8-sek, hu3-sek e5 lang5 u7 500 cho2-iu7. Tai7-ke long2 chin m7-kam, thang chai i e5 cho3 lang5.
TaN ki3 kui2-hang7 lai5 siau3-liam7 i :--
1.I e5 sin3-giong2 kian-kho3.
I sin3 Chu2 e5 si5, sui-jian5 tu2-tioh8 ka-chok8, chhu3-piN, peng5-iu2 e5 thi2-chhio3 khun2-tiok8, iu7-koh siu7-tioh8 seng-oah8 khun3-lan5 e5 ap-pek, i bo5 sit-chi3, tui3 I e5 sin3-giong2 lai5 hun3-tou3, e7-thang in2-chhoa7 i e5 ka-chok8 sin3 Chu2, iu7-koh tit-tioh8 seng-oah8 e5 hu3-ju7.
2.Jiat8-sim hok8-sai7 Chu2.
TiuN2-lo2 sin3 Chu2 kau3-taN 40 ni5 ku2, kan-ta ui7-tioh8 phoa3-peN7 5 le2-pai3 bo5 kau3 pai3-tng5 na7-tiaN7. Iu7-koh tak8 le2-pai3 tui3 pai3-it kau3 pai3-lak8, long2 khi3 tak8 sou2-chai7 tham3 hoe7-iu2, pou3-to7. Ti7 peN7-tiong iau2 chin siau3-liam7 kau3-hoe7, ia7 khou2-khng3 lang5 tioh8 ti3-i3 hok8-sai7 Chu2, sou2-i2 tui3 I in2-chhoa7 lai5 sin3 Chu2 e5 lang5 chin-che7. Iu7-koh na7 khoaN3-tioh8 hoe7-iu2 leng2-tam7, le2-pai3 chio2 lang5, chiu7 chin hoan5-lo2.
3.Gau5 tong5-cheng5 lang5.
Chin gau5 tong5-cheng5 tu2-tioh8 kan-khou2 e5 lang5; koh-khah ti3-i3, chiu7-si7 kau3-hoe7 tu2-tioh8 kan-khou2 e5 lang5 na7 chai, chiu7 siong5-siong5 khi3 an-ui3 i, pang-chan7 i. Sou2-i2 chin-che7 lang5 thiaN-tioh8 i si2, ui7-tioh8 i lai5 lau5 bak8-sai2.
4.HoaN-hi2 koan-te5.
Na7 u7 lang5 khi3 ka7 i koan-te5, che7-chio2 long2 u7.
5.Ho5-peng5 e5 lang5.
I e5 cho3 lang5, tak8 hang7 su7 chin gau5 thun-lun2, hoan7-su7 ai3 niu7--lang5, bo5 ai3 kap lang5 ke3-kau3.
TiuN2-lo2 it-seng jiat8-sim hok8-sai7 Chu2, ui7 Chu2 e5 kau3-hoe7 tioh8-boa5, chin thang hou7 lang5 siau3-liam7, hou7 lang5 oh8. Seng3-keng kong2, “TaN i2-au7 ti7 Chu2 lai5 si2 e5 lang5 u7 hok-khi3; Seng3 Sin5 kong2, Si7 lah, hou7 in soah in e5 tioh8-boa5 lai5 an-hioh, in sou2 cho3 e5 kang ia7 toe3 in” (Khe2 14:13).
I u7 4 e5 hau7-seN, chit8 e5 cha-bou2-kiaN2; toa7-kiaN2 hian7-jim7 Tian5-tiong kau3-hoe7 e5 Chip-su7, te7-ji7--e5, chiu7-si7 Thoan5-to7-su Khou2 Thian-su3 Sian-siN. Kiu5 Chu2 pang-chan7 i e5 kiaN2-ji5, e7 chiap-soa3 i e5 kha-pou7. 
 (Tai5-oan5 Kau3-hoe7 Kong-po3 te7 612 ho7, 1936 ni5 3 geh8)
</CL>
<HL>

許定田長老，是田中教會現任e5長老，真濟人bat 伊；因為伊信主已經有40 年，做長老久久，熱心鼓舞教會。
伊ti7 40 年前，就是30 歲e5時，有受著hit時e5信者蕭阿希、劉國治、蕭阿更引chhoa7來信主。Ti7 1896年，就是伊34 歲e5 時，ti7 崙雅教會，對宋中堅牧師領洗禮進教。無偌久，就做執事，倚一二年久，就koh hou7人揀做長老。
後來因為田中有設教會，伊e5厝較近田中，就ti7 1927年9 月17 日，移轉來屬田中教會。同hit年12 月11 日，就任田中教會e5長老。
無扑算ti7新曆1 月9日，染著肺炎e5病，到18 日早起，倚7點e5時，安然歸天，kap主相kap toa3，享壽71歲。
Ti7 19 日e7晡2點，ti7伊厝做告別式，赴式e5 人有500左右。大家攏真m7甘，thang 知伊e5做人。
今記幾項來數念伊：--
1.伊e5信仰堅靠。
伊信主e5時，雖然tu2著家族、厝邊、朋友e5恥笑窘逐，又koh受著生活艱苦e5壓迫，伊無失志，對伊e5 信仰來奮鬥，會thang 引chhoa7 伊e5家族信主，又koh 得著生活e5富裕。
2.熱心服事主。
長老信主到今40年久，kan-ta 為著破病5禮拜無到拜堂na7-tiaN7。又koh 逐禮拜對拜一到拜六，攏去逐所在探會友、佈道。Ti7病中iau2真數念教會，也苦勸人著致意服事主，所以對伊引chhoa7來信主e5人真濟。又koh 若看著會友冷淡，禮拜少人，就真煩惱。
3. Gau5 同情人。
真gau5同情tu2著困難e5人，koh 較致意，就是教會tu2著艱苦e5人若知，就常常去安慰伊、幫贊伊。所以真濟人聽著伊死，為著伊來流目屎。
4.歡喜捐te5。
若有人去ka7 伊捐te5，濟少攏有。
5.和平e5人。
伊e5 做人，逐項事真gau5吞忍，凡事ai3讓--人，無ai3 kap人計較。
長老一生熱心服事主，為主e5教會著磨，真 thang hou7 人數念，hou7人學。聖經講，「今以後ti7主來死e5人有福氣；聖神講，是啦，hou7 in 煞in e5著磨來安歇，in 所做e5工也toe3 in」（啟 14：13）。
伊有4個後生，1個查某子；大子現任田中教會e5 執事，第2--e5，就是傳道師許天賜先生。求主幫贊伊e5子兒，會接續伊e5腳步。
 (台灣教會公報第612號，1936年3月)
</HL>