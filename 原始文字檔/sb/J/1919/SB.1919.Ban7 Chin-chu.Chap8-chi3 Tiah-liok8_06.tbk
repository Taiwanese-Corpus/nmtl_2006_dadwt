<CL>
 27. Ke-lai7 e5 Mih8-kiaN7 
 I. Ku7-iok kap Sin-iok. Chit nng7 pun2 si7 te7-it ho2 e5 mih8-kiaN7, sou2-i2 tak8 ui7 e5 ke-lai7 eng-kai tioh8 u7. Bo5 chiN5 tioh8 boe7 pat8 mih8 khi3 boe2, ia7 tioh8 tak8 jit8 eng7. Ke-lai7 sou2 u7-e5 bo5 chit8 hang7 oe7 pi2 Seng3-chheh khah gau5 chan7 lang5, bo5 lun7 sou2 tu2-tioh8, siN-si2, ho7-hok, long2 u7 tit-lat8 e5 oe7 thang chan3-chou7 chin koe2 e5 su7. Ia7 thang hun-piat si7-toa7, si7-soe3 e5 pun2-hun7, hek8-si7 koan-he7 chhu3-piN kap chhut goa7 lang5, long2-chong2 chai7 ti7 chit nng7 pun2 e5 lai7-bin7 sou2 ki3-chai3 e5 chi2-si7. Sou2-i2 chit nng7 pho7 e5 Seng3-chheh si7 ka-tiong te7-it iau3-kin2 e5 mih8-kiaN7. 
 II. Ke-lai7 e5 mih8-kiaN7 iau2 u7 choe7-choe7 hang7 sng3 si7 ho2 lou7-eng7, loe7-tiong si5-cheng si7 chit8-hang7. Khi2-thau5 hoat-beng5 si5-cheng si7 hak8-bun7 e5 sai-hu7. Khah cha2 bo5 chit ho7 mih8-kiaN7, taN chha-put-to tak8 kok long2 u7, u7-e5 choe3 kau3 chin tat8 chiN5-e5. Si5-cheng e5 sai-hu7 na2 ku2 na2 gau5 choe3, u7-e5 chin ki5-koai3 chit8 ni5 chiah choan7 chit8 pai2 na7-tiaN7, u7-e5 chit8 le2-pai3 ku2, u7-e5 tioh8 tak8 jit8 choan7 chit8 pai2. 
 Si5-cheng e5 chun2-chin2, kho2-pi2 ka-tiong lau2-lian7 e5 si7-toa7 lang5 chiau3-si5 chiau3-hau7 beng7-leng7 si7-soe3 choe3 tai7-chi3, bian2-tit gou7 su7 thoa-soa. TaN ke-bin7 si3-koe3 long2 u7 si5-cheng tiam3, khng3 khia7-ke e5 lang5 tek-i3 tioh8 boe2 lai5 eng7, chiah oe7 tiaN7-tioh8 chit8 jit8 kan sou2 boeh choe3 e5 tai7-chi3, si7 sim2-mih8 si5-khek, bian2-tit chho3-gou7. I2-keng u7 choe7-choe7 lang5 teh eng7, m7-ku2 iau2-be7 u7 chiau5 eng7. U7 si5-cheng chong2-si7 boe7 hiau2 chiau3-kou3, tiaN7-tiaN7 khui put-si5 choan7 thit-tho5, ti3-kau3 bo5 loa7-ku2 chiu7 phaiN2-khi3 boe7 tui3. Na7 soe3-ji7 eng7 chiu7 oe7 kiaN5 kau3 ku2-ku2 boe7 phaiN2. 
 Koh chit8 hang7 e5 mih8-kiaN7 gau5 chan7 lang5 chiu7-si7 thih chhai5-hong5. Te7-it ho2-e5 chiu7-si7 tui3 Bi2-kok chhut. Khah cha2 han2-tit khoaN3 hit ho7 e5 mih8, taN si3-koe3 thang khoaN3 i teh choe3 saN, siu3-hoe, choe3 bo7, choe3 oe5, phe5 kap pou3, chhou kap iu3 long2 oe7. Chong2-si7 chio2 lang5 oe7 hiau2 chiau3-kou3, eng7 bo5 hah8 e5 iu5 lai5 boah, u7-e5 pang3 i siN sian chin khoai3 phaiN2. U7 lang5 chin soe3-ji7 eng7, gau5 chiau3-kou3, lau5 kau3 si3-tai7 sun iau2 thang eng7 chin ho2. Ho2 eng7 si7 ho2 eng7, khoai3 ai3 koh khah khoai3, kin2 ai3 koh khah kin2, than3 chiN5 ai3 koh than3, m7 chai oe7 boe2 lang5 e5 siN3-mia7 oh ! Sin-khu kiam2 bo5 khah toa7 ti7 i-chiuN5 mah ? Chiau3 hoat-tou7 choe3, khah boe7 ke3-thau5, kau3 be2 oe7 choe3 khah choe7 kang, li7-ek lang5 khah choe7. Chit lou7-be2 si5-tai7 e5 lang5 u7 siuN7 chhut chin choe7 hang7 ki5-kha2 e5 ke-si, hou7 tak8 ho7 e5 kang khah kin2-khoai3, khah hoat-tat8, na7 boeh kong2, kong2 boe7 chin7. 
 28. O-lian5 e5 Iok-an 
 Ti7 1442 ni5 Hoat-kok e5 ong5 si2 lau5 chit8 e5 kiaN2 iau2 chio2 he3. Eng-kok e5 ong5 Hian5-li2 ai3 chiam3 Hoat-kok, peh-siN3 m7 goan7 hang5 i. Hian5-li2 ong5 chiu7 khi2 peng kap Hoat-kok kau-chian3, chiam3 Hoat-kok e5 pak-peng5 jip8 O-lian5 siaN5. Hit-si5 siok8 ti7 hit siaN5-lai7 u7 chit8 e5 cha-bou2 gin2-na2 mia5 Iok-an, khi3 kiN3 Hoat-kok e5 Thai3-chu2 ka7 i kong2, i u7 bang7-kiN3 tit-tioh8 bek8-si7 kong2, i tioh8 khi3 choe3 peng e5 goan5-soe3 chhoa7 peng koh khi3 kau-chian3. 
 Hoat-kok e5 Thai3-chu2, Cha-li2, i2-keng loe2-chi3 sit-bang7 bo5 lat8 ka7 i kong2, Khi3 ah ! chong2-si7 bo5 chhai2 kang. Iok-an long2 bo5 sit-chi3 tit8-tit8 kiu5 thiN-teng2 e5 Chu2 tioh8 chan7 i khi3. I u7 chhe7 chit8 chiah peh8 be2 choe3 chit8 ki ki5. Khia5 be2, iaN7 i e5 ki5 chin chhut-lat8 khng3 Hoat-kok e5 peng te3 i khi3. 
 Eng-kok e5 peng khoaN3 i e5 sin-khu san2-soe3, iau2 soe3-han3, koh khoaN3 i e5 ho2-taN2 chin ki5-koai3, m7 chai i e5 lat8 tui3 to2-ui7 lai5, soa3 long2 bo5 khui chheng3 lai5 phah i. Hoat-kok e5 peng khoaN3 i e5 taN2, koh khoaN3 i ki5--nih8 e5 ji7, “Ui7 Siong7-te3 kap Hoat-kok”, tak8-e5 chong3 in e5 sim-chi3 te3 i khi3; chin-chiaN3 ti7 kui2-na7 ui7 u7 iaN5. Eng-kok peng soa3 pang3 O-lian5 siaN5 thoat-li7 in e5 chhiu2. Au7-lai5 Hoat-kok u7 siat-lip8 in e5 Thai3-chu2, Cha-li2, choe3 in e5 ong5; chong2-si7 siat-lip8 bo5 loa7-ku2 Eng-peng u7 koh lai5 chhim-chiam3 liah8 Iok-an, pak8 i e5 sin-khu ti7 chha5--nih8 eng7 he2 sio-si2. 
 29. Keng-hi5 
 Ti7 hai2-lai7 te7-it toa7 be2 chiu7-si7 keng-hi5. Ti7 choe7-choe7 kok e5 hai2 thang khoaN3-tioh8, O3-tai7-li7-a2, A-hui-li7-ka, Lam5 Pak e5 A-bi2-li7-ka, tak8 ui7-e5 bo5 sio-siang7 khoan2. Te7 it toa7-e5 si7 ChhiN-lan5 hai2-e5, ia7 si7 te7-it tat8 chiN5. I e5 tng5 si7 oa2 8 tng7, hit khoan2-e5 bo5 chhui3-khi2, chong2-si7 chhui3-lai7 u7 choe7-choe7 kut choe3 chhin-chhiuN7 chhui3-khi2 e5 lou7-eng7. Hiah-e5 kut au7-piah khah tng5, u7-e5 tng5 oa2 tng7-ji7, u7-e5 tng7-poaN3, thau5 cheng5 khah te2 tam7-poh8, chha-put-to chit8 tng7, a2-si7 tng7-ji7 tng5, tak8 ki oa2 chit8 pong7. Chit8 be2 e5 thau5-khak u7 3 pah goa7 ki. Hiah-e5 kut oa2 chit8 tun7 e5 tang7, ia7 si7 chin tat8 chiN5 e5 mih8. Ti7 in e5 phe5 e7-toe2 u7 chin choe7 iu5 hou7 in ti7 leng2-chui2--nih8 khah sio-lo7; koh hou7 in e5 sin-khu sui-jian5 tang7 oe7 phu5 ti7 chui2-bin7. Siang7 toa7 be2 e5 iu5 u7 chit8 pah tun7. Chit khoan2 e5 hi5 chin choe7 lang5 ai3 khi3 liah8, ui7-tioh8 i e5 iu5 kap kut chin tat8-chiN5, na7 oe7 thang liah8-tioh8 kui2-na7 be2 chiu7 than3 toa7 chiN5. 
 Koh chit8 ho7 e5 keng-hi5, na7 che7 chun5 tui3 Jit8-pun2 kau3 O3-tai7-li7-a chiu7 thang khoaN3-tioh8. I e5 thau5-khak chin tng5 chha-put-to u7 i e5 sin-khu e5 chit8 poaN3, ia7 si7 piN5-piN5 bo5 chhin-chhiuN7 ChhiN-lan5 hai2-e5, hit khoan2 u7 phong3 thau5, chhui3 e7-ham u7 chhui3-khi2 ji7-gou7 ki. Hiah-e5 chhui3-khi2 chin toa7 ki, koh chin lai7, ia7 chin tang7, chit8 ki oa2 saN-chap8 pong7 e5 tang7, ke3-chiN5 chin ho2 boe7, chong2-si7 bo5 chhin-chhiuN7 chhiuN7-ge2 hiah tat8 chiN5. Thau5-khak ia7 chin tang7 oa2 saN-chap8 gou7 tun7. Ti7 thau5 khak-lai7 u7 te7-a2 toe2 chin kui3-khi3 e5 iu5 chheng--chheng--chheng, ia7 chin kui3. Tui3 chit e5 te7-a2 oe7 tit-tioh8 oa2 nng7 pah thang2 e5 iu5; in-ui7 thau5-khak e5 iu5 hiah choe7, thau5-khak chiu7 oe7 phu5 ti7 chui2-bin7 lai5 chhoan2-khui3. Sin-khu ia7 u7 chin choe7 iu5 pi2 thau5-khak khah choe7, ia7 chin tat8 chiN5. 
 30. Liah8 Keng-hi5 
 Liah8 keng-hi5 si7 toa7 gui5-hiam2, ia7 si7 phe-mia7 e5 thau5-lou7. Keng-hi5 tioh8 siong5-siong5 chheng3 khi2-lai5 chhoan2-khui3, hai2-chui2 soa3 phun3 chheng3 chin koaiN5. Liah8 chit ho7 e5 hi5 u7 che7 toa7 chiah chun5 khi3, chun5 teng2 u7 choe7-choe7 chun5-a2 kap ke-si thang tui3 chun5 teng2 tui7 loh8 hai2. Na7 khoaN3 tioh8 keng-hi5, chui2-siu2 che7 soe3 chiah chun5-a2 ko3 chin kin2, in-ui7 keng-hi5 siu5 chin hui-siong5 kin2, koh chit8 pai2 khoaN3-tioh8 i khi2-lai5 li7 cheng5 e5 sou2-chai7 chin hng7. 
 Chun5 na7 oe7 oa2 keng-hi5, kiaN5-chun5--e5 chiu7 liam5-piN eng7 pio toa7 lat8 chhak8 i e5 sin-khu. Na7 chhak8-tioh8 keng-hi5 chiu7 chin kin2 chhang3 loh8 hai2; chun5-lai7 e5 lang5 na7 bo5 ti5-hong5 a2-si7 soh bo5 kau3-giah8 tng5, kiam2-chhai2 lian5 chun5 long2-chong2 hou7 i tioh tim5 loh8-khi3. Keng-hi5 choe3 i chhang3 jip8 chui2-toe2 oa2 ji7-chap8 hun ku2 chiu7 koh phu5 khi2-lai5, chiu7 koh chit8 pai2 eng7 pio lai5 ka7 i chhak8, koh chhang3 loh8 chui2-toe2, na2 chhak8 na2 toa7 siu7-khi3, eng7 be2 iat8 hai2-chui2 kau3 khi2 toa7-eng2 e5 khoan2. Hit-si5 chun5 tioh8 li7 khah hng7. Choe3 an2-ni kui2-na7 pai2, kau3 lou7-be2 pai2 phu5 khi2-lai5 bo5 phun3 chui2 chiu7 phun3 huih, ti3-kau3 hai2-chui2 ang5 ki3-ki3, koh eng7 i e5 be2 iat8-lai5 iat8-khi3 chiah si2, si2 liau2 sin-khu phu5 ti7 hai2-bin7. 
 Chui2-siu2 chiu7 thoa kau3 toa7 chiah chun5, ti7-hia u7 khi3-khu7 pian7-pian7 thang sin5 i e5 iu5. In na7 liah8 chit8 be2 chiu7 u7 kui2-na7 jit8 e5 kang. Ti7 hai2-bin7 u7 chhiat i e5 bah chit8-te3 chit8-te3 eng7 khi3-khu7 tah, tiau3 khi2-lai5 chun5 teng2 koh tui3 i e5 chhui3-lai7 chhiat hiah-e5 kut chhut lai5. 
 Liah8 keng-hi5 e5 gui5-hiam2 si7 tui3 bo5 tiuN-ti5, na7 hut-jian5 chheng3 khi2-lai5 oe7 peng2 chun5, lang5 long2 oe7 tim5 loh8 hai2. 
 Siang7 oh-e5 si7 ti7 O3-tai7-li7-a chiu kap Jit8-pun2 kok e5 hai2 sou2 chhut--e5; hit khoan2 si7 hui-siong5 ok. Khah siong5 kui2-na7 be2 siu5 saN-chhoa7, na7 chan5-tioh8 chit8 be2 chin choe7 be2 lai5 ui5 i, ai3 kiu3 i, eng7 chhui3-khi2 lai5 khoe3 in e5 chun5, ka7 kau3 chhui3-chhui3, chun5-lai7 e5 lang5 long2 bo5 pou7 thang ti2-tek8 lai5 kiu3-mia7. M7-na7 soe3-chiah chun5 in kaN2 lai5 ka7, lian5 toa7 chiah chun5 ia7 si7 tian2 beng2-iong2 e5 hoat-tou7 lai5 cheng, siu5 chin hng7, au7-lai5 oat8-tng2-sin hui-siong5 kin2, eng7 in e5 thau5-khak lai5 cheng chun5, choe3 an2-ni choe7-choe7 pai2 kau3 chun5 phoa3. Liah8 chit ho7 e5 ok hi5 chin-chiaN3 si7 phe-mia7 e5 thau5-lou7, m7-ku2 na7 liah8-tioh8 chit8 be2 oe7 tat8 gun5 kui2 na7 ban7, sou2-i2 lang5 kam-goan7 phe-mia7. 
 31. Kau5 
 Chiau3 kang2-kiu3 e5 lang5 lai5 pai5, kau5 u7 saN khoan2, chiu7-si7 e7-pi3, ba7-bun5, kau5. U7-e5 chin toa7 chiah, u7 lang5 e5 koaiN5, seng3-cheng5 chin ok, oh-tit chhi7 kau3 koai. A-hui-li7-ka chiu-e5 si7 siang7 ok, lian5 lang5 kap khim5-siu3 ia7 kiaN in. Na7 khoaN3 kau5 e5 khoan2-sit lai5 kang2-kiu3 chiu7 chai in oe7 hiau2 saN-thiaN3 e5 hoat-tou7, oe7 hiau2 thiaN3 in e5 kiaN2, lang5 na7 ho2 khoan2-thai7 kau5, i ia7 oe7 thiaN3 hit e5 lang5 kap i e5 kau5 phoaN7. Na7 siat-su2 kau5 phoaN7 tiong u7 tu2-tioh8 phoa3-piN7 a2-si7 hou7 kau2 ka7 tioh8-siong, in chiu7 lai5 ka7 i boah tioh8-siong e5 ui7, pho7 kiaN2 chhin-chhiuN7 lau7-bu2 pho7 i e5 kiaN2-ji5. U7-si5 chit8 poaN3 chiah siu7 pek koaiN-teh, chiu7 choe3 chit8 tin7 lai5, khoaN3 u7 sim2-mih8 hong-hoat thang ka7 i thau2-pang3 chhut-lai5. In tiong-kan na7 u7 si2-sit, u7 toa7 iu-bun7, ia7 oe7 hian2-beng5 an-ui3 e5 khoan2-sit. Loan2-jiok8 choe3 bo5 hoat-tit e5 tai7-chi3, in chin gau5 saN pang-chan7, u7 the2-thiap e5 sim-koaN. 
 Kau5 e5 chai5-tiau7 si7 toa7, na7 tu2-tioh8 oh-tit siuN7 chhut e5 su7, in chiu7 eng7 hoat-tou7 hou7 lang5 chin ki5, ia7 gau5 eng7 ke-si lai5 khui mng5, koaiN mng5 in long2 oe7. 
 Kau5 teh thit-tho5 e5 si5 chin ho2 khoaN3, u7-si5 lang5 theng5 kha ai3 khoaN3 in; in na7 chai lang5 teh khoaN3, chiu7 koh khah gau5 sng2 hou7 lang5 chhio3. Chin gau5 oh8 lang5 e5 sou2 choe3, ho2, phaiN2 long2 ai3 te3 lang5 e5 iuN7. Kau5 gau5 kou3 ka-ki7 e5 sin-khu, na7 tu2-tioh8 oan-iuN chiaN5 tin7 teh pe ai3 teng3, in chin gau5 siam2-pi7. Na7 choe3 phaiN2, ti3-kau3 lang5 beh ka7 i liah8, in chai chin gau5 bih, u7-si5 peh chiuN7 chhiu7 eng7 chioh8-thau5 a2-si7 ke2-chi2 hut8 lai5 tim3 beh liah8 in e5 lang5. 
 Ia7 gau5 hoat seng3-te7, na7 siu7-khi3 chin ok, eng7 chhui3 ka7, eng7 kha jiau3, long2 m7 goan7 soah in e5 oan3-hun7. Chong2-si7 in u7 si5 oan3-hun7 e5 in-toaN bo5 lang5 siuN7 oe7 chhut, lang5 chhi7 i, thiaN3 i, i iau2-ku2 eng7 oan3-hun7 lai5 po3-tap. Koh ho2 ki3-ti5, na7 u7 lang5 eng7 in sou2 ai3 chiah8 e5 mih8 hou7 in, theng5 kau3 ku2-ku2 na7 koh kiN3-tioh8 bin7 chiu7 oe7 ki3-tit, hoaN-hi2 chhun chhiu2 koh ka7 i tho2 mih8. 
 32. Mou7-han2-bek8-tek 
 Mou7-han2-bek8-tek chiu7-si7 Hoe5-hoe5 kau3 e5 Khai-chou2. Oa2 A.D. 600 ni5 chhut-si3 ti7 A-lat8-pek kok e5 Bek8-ka siaN5. Leng-bu2 u7 iuN2-chhi7 i kau3 5 he3, au7-lai5 chiu7 to3-khi3 pe7-bu2 chhu3. Bo5 loa7-ku2 pe7-bu2 si2-khi3, i e5 kong chiau3-kou3 i, jian5-au7 kau-tai7 i e5 chek. Chek kek8 san3, kou-put-chiong tioh8 khi3 kap lang5 toa3 than3 chiah8. U7-si5 ti7 soaN--nih8 kou3-iuN5, soa3 toa3 chheh khi3 kang2-kiu3. Kau3 tiong2-seng5 e5 si5 hou7 chit8 e5 chin ho2-giah8 e5 chiu2-koaN2 hu7-jin5 lang5 chhiaN3 i choe3 koan2 ke. KhoaN3 i chin gau5 pan7 su7, chiu7 chio i choe3 tiong7-hu. Chit8 si5 piN3 choe3 ho2-giah8 lang5 thang chiau3 i sou2 ai3 khi3 kang2-kiu3 hak8-bun7. Ti7 si3-chap8 he3 e5 si5-chun7 u7 chit8 pai2 khi3 soaN--nih8, to3-lai5 kong2, ThiN-sai3 Ka-pek-liat8 chhut-hian7 ka7 i kong2, Chi3 koaiN5 tok8 it chin e5 Siong7-te3 keng2-tiau3 i choe3 Chi3 koaiN5 Siong7-te3 e5 Sian-ti, tioh8 khi3 koaN2 pai3 put8 e5 lang5, long2 chhut Bek8-ka siaN5. Hit-si2 i e5 hu7-jin5 lang5 kap chit8 e5 cha-bou2 kiaN2 long2 khia7 ti7 Bek8-ka e5 siaN5-lai7. In-ui7 i ho2-taN2 kan-cheng3 u7 chin e5 Siong7-te3, m7 sin3 put8. Bek8-ka e5 lang5 u7 koaN2 i kap i e5 bou2-kiaN2, i2-kip8 te3 i e5 hak8-seng long2 chhut siaN5. Tui3 an2-ni khi3 toa3 ti7 Bi2-te7-na2 siaN5. Ke3 bo5 loa7-ku2 hu7-jin5 lang5 si2 ti7-hia. 
 I e5 bou2 si2 liau2-au7 chiu7 piN3 khoan2 chhoa7 choe7-choe7 e5 hu7-jin5 lang5, ka2-mou7 kong2, “Siong7-te3 u7 un2-chun2.” Kap Iu5-thai3 lang5 kiat tong2, kau3 be2 bo5 lang5 sin3 i. Au7-lai5 piN3 choe3 thou2-hui2-thau5 si3-koe3 chhiuN2-kiap lang5 e5 mih8. u7 jip8 Bek8-ka siaN5 thai5 si2 hok8-sai7 ngou2-siong7 e5 lang5, lau5 Iu5-thai3 lang5 kap pai3 Siong7-te3-e5 bo5 chau5-tioh8. Ku2-ku2 phoa3-piN7 chiu7 to3-khi3 Bi2-te7-na2 siaN5, kau3 63 he3 chiah si2. I e5 hak8-seng chiu7 eng7 chit8 kha gin5-siuN siu i e5 sin-si, kau3 taN iau2 teh hau3 teh pai3, chin kau7 le2-sou3. Lang5 kau3 hia tioh8 ki5-to2 choe7-choe7 pai2 ia7 liam7 boe7 hiau2 i3-su3 e5 oe7, koh tioh8 kong2 Chi3 koaiN5 Siong7-te3 Mou7-han2-bek8-tek chiu7 si7 I e5 Sian-ti. Ti7 bong7 e5 sou2-chai7 u7 300 ki teng-he2 mi5-jit8 tiam2-teh long2 bo5 sit. In kong2, Hu7-jin5 lang5 m7 bian2 khi3 kau3 hia, in-ui7 in bo5 leng5-hun5. 
 33. Sek-kia Hut8 
 Lan2 Tiong-kok lang5 e5 chong-kau3 u7 choe7-choe7 khoan2, m7-na7 u7 Ju5-kau3 kap To7-kau3, ia7 u7 Hut8-kau3, u7-si5 kio3-choe3 Sek-kau3. Chit e5 Sek-kau3 e5 goan5-in si7 tui3 In3-tou7 kok thoan5-e5. 
 Ti7 B. C. chha-put-to 500ni5 kun7 ti7 Hi-ma2-liap8 soaN u7 chit8 e5 jin5-kun siok8 ti7 Sek-kia chok8. I tan siN chit8 ui7 thai3-chu2, chiu7 put-chi2 thiaN3-sioh i, chiau3-kou3 i, hou7 i bian2-tit tu2-tioh8 se3-cheng5 sim2-mih8 e5 bo5 kah-bak8, ti3-kau3 hoan5-lo2 e5 su7. Thai3-chu2 tit-tioh8 lau7-pe7 chin seng7-koaiN3, ko2-jian5 chiau3 lau7-pe7 sou2 i3-ai3--e5, jit8-jit8 hoaN-hi2 thiong3-lok8, koh u7 chhoa7 put-chi2 siong-ai3 e5 thai3-chu2 niu5. Chong2-si7 sim ia7 bo5 kau3-giah8 peng5-an, iu7-koh ngou2-gu7-jian5 ti7 san3-pou7 e5 tiong-kan khoaN3-kiN3 chit8 e5 chin lo2-mou7 e5 lang5, ia7 koh khoaN3-kiN3 chit8 e5 sin-khu phoa3-siuN3-e5, sim-koaN ke-thiN ut-chut. Sim7-chi3 koh kiN3-tioh8 chit8 e5 teh chhau3-noa7 e5 sin-si. Tui3 an2-ni na2 it-hoat khoa3-lu7 se3-kan e5 bo5 tiaN7-tioh8, u7 piN7 u7 si2 e5 khoa3-gai7, na2 khoaN3-phoa3 se3-cheng5. 
 Kau3 29 he3 tong3-be7-tiau5, i chiu7 li7-khui lau7-pe7 e5 ke, kap i tu2-a2 sou2 siN e5 soe3-kiaN2, khi3 kap chit8 e5 khit-chiah8 oaN7 chit8 su phoa3-phoa3 e5 i-chiuN5. Soa3 khi3 oa2 chhut-mia5 e5 sian-siN lai5 kang2-kiu3 In3-tou7 e5 chong-kau3. Au7-lai5 chiu7 khi3 toa3 chhiu7-na5 lai7, tit8-tit8 khou2-chhou2 ka-ki7 e5 sin-khu, ng3-bang7 tui3 an2-ni sim-koaN oe7 peng5-an. An2-ni lak8 ni5 ku2, kau3-be2 mui2-jit8 chi2-u7 chiah8 chit8 liap8 bi2, hiah-nih8 khek-ki2. Chong2-si7 ia7 chhe7 bo5 oah8-lou7 thang hou7 sim tit peng5-an. 
 I hut-jian5 chiu7 koat-toan3 m7 bo5 koh khou2-chhou2 sin-khu, in-ui7 chai si7 bo5 chhai2 kang. TaN beh chaiN2-iuN7 ? Kiam2 bo5 lou7 thang tit-tioh8 kng-beng5 ? Kiam2 tioh8 koh to3-khi3 ong5-kiong chiau3-ku7 lai5 than3 se3-kan mah ? An2-ni teh tiu5-tu5. 
 U7 chit8 cha2-khi2 che7 ti7 bu5-hoa-ko2 chhiu7 kha teh siuN7. Che7 kau3 keh cha2-khi2 chiu7 beng5-pek8 liau2-jian5. I kong2 chit se3-kan e5 kan-khou2 m7 si7 tui3 sin-khu, si7 tui3 sim-koaN, si7 siu7 su-iok8 tiN5-poaN3. Lang5-lang5 than3 su-iok8, ai3 ho2-giah8, ai3 tng5 he3-siu7, bo5 ti-chiok, ti3-kau3 sim boe7 peng5-an. Na7 tu5-khi3 hit ho7 put-ti-chiok e5 sim chiu7 u7 peng5-an. Tui3 hit-si5 i chiu7 peh-khi2 lai5 ka7 tang5-phoaN7 kong2 i u7 seng5-hut8, i3-su3 si7 u7 tit-tioh8 kng-beng5. 
 Sek-kia e5 jin5-keh chin koaiN5, bo5 loa7-ku2 u7 chin choe7 hak8-seng lai5 te3 i. Ti7 ho2-thiN si5 chiu7 chhoa7 in si3-koe3 soat-kau3. Na7 loh8-hou7-thiN chiu7 kap in saN-kap gian2-kiu3 keng-chheh. U7 choe7-choe7 lang5 jip8 am-iN7 lai5 khoaN3-phoa3 se3-kan. Na7 iau2-ku2 toa3 ti7 jin5-ke e5 lang5, u7 chhut gou7 tiau5 kai3 hou7 in siu2 : (1) M7-thang sat-seng (put-lun7 sim2-mih8 oah8-mih8 long2 m7-thang thai5; tui3 an2-ni chiah u7 chiah8-chhai3 e5 lang5 ). (2) M7-thang thau-theh8. (3) M7-thang kiaN5-im5. (4) M7-thang peh8-chhat8. (5) M7-thang chiah8 chiu2 (koh m7-thang che3-cho7 a2-si7 boe7 chiu2 kiaN-liau2 hai7 pat8 lang5 ). I kong2 na7 an2-ni chiu7 ng3-bang7 oe7 thang seng5-hut8, na7 jip8 am-iN7 choan-sim siu2 si7 khah tho3-tong3. Koh khng3 lang5 tioh8 gau5 thun-lun2 bo5 khng3 oan3-hun7, sim-koaN ti-chiok. Che m7 si7 beh hou7 Siong7-te3 hoaN-hi2, si7 beh kiu3 ka-ki7 na7-tiaN7. 
 Sek-kia u7 thoan5 i e5 to7-li2 kau3 lau7 chiah si2. Au7-lai5 hit e5 to7-li2 u7 siN-thoaN3 thoan5 kau3 pat8 kok lian5 kau3 Tiong-kok, na2 thoan5 na2 koh-iuN7, ti3-kau3 chin chha-biu7. 
 Chit e5 lang5 chin-chiaN3 kho2-chhu2, chiau3 i sou2 choe3 oe7 tit kau3-e5 chin gau5 li7-ek lang5, ia7 u7 kam2-hoa3 choe7-choe7 lang5 e5 sim. Chong2-si7 i e5 to7-li2 si7 bo5 kau3-giah8. I m7-bat Siong7-te3. In3-tou7 pun2-jian5 sou2 u7 e5 chong-kau3 u7 kio3 lang5 tioh8 keng3-pai3 sin5-beng5 kap hian3-che3. I long2 bo5, i phah-sng3 lang5 oe7 kiu3 ka-ki7, oe7 chheng-khi3 ka-ki7 e5 sim. Au7-tai7 than3 i e5 kau3 e5 lang5 bo5 sin5 thang pai3,sou2-i2 pai3 Sek-kia pun2-sin. Ti7 lan2 chia e5 bio7 u7 chhai7 saN sian toa7 put8, ki5-tiong chit8 sian si7 chi2 i. Iu7-koh ke-thiN chin choe7 put8 chhin-chhiuN7 Koan-im teng2-teng2. Che m7 si7 Sek-kia sou2 thoan5-e5, si7 au7-tai7 e5 hak8-seng lai5 pou2-e5. Hit ku3 “put8” a2-si7 “hut8” chiu7-si7 In3-tou7 oe7, teh chi2 “kng-beng5”. He5-siuN7 liam7 “o-mi5-to5-hut8” ia7 si7 In3-tou7 oe7. 
 Lan2 sin3 Chu2 e5 lang5 ko2-jian5 oe7 tit-tioh8 kng-beng5. M7 si7 tui3 ka-ki7 e5 sim lai5 chio3, si7 Chu2 teh chio3 lan2. Lan2 ia7 tioh8 thiaN3 lang5, tioh8 saN sia3-bian2, tioh8 khoaN3-phoa3 se3-kan, tioh8 u7 ti-chiok e5 sim, si7 in-ui7 sim2-mih8 in-toaN ? M7 si7 ai3 kiu3 ka-ki7, si7 in-ui7 Siong7-chu2 tai7-seng thiaN3 lan2, in-ui7 I u7 thau2-pang3 lan2. Lan2 tit-tioh8 un kap kng-beng5 pi2 Sek-kia khah choe7, kiam2 m7 tioh8 eng7 peng5-an kap hoaN-hi2 ho2 sou2 kiaN5 lai5 chio3 chin e5 kng ti7 pai3 put8 e5 lang5 e5 tiong-kan mah ? 
 34. Che3-cho7 Choa2 
 Lang5 u7 eng7 choe7-choe7 mih8 choe3 choa2. Ti7 Tiong-kok khah siong5 si7 eng7 chiN2-chiN2 e5 tek; ti7 Se-kok na7 beh choe3 khah ho2 e5 choa2 chiu7 u7 eng7 pou3, si7 lang5 sou2 pang3-sak e5 ku7 i-chiuN5, hit ho7. TaN beh lioh8-a2 gi7-lun7 chiong pou3 choe3 choa2 e5 hong-hoat. 
 Choe3 choa2 u7 eng7 moa5 kap mi5 e5 phoa3-pou3. Si, tiu5, ni5 bo5 hap8, sou2-i2 chiah-e5 mih8 kap pin2-chiam, liu2-pai5, hit ho7, tioh8 keng2 chhut lai5 tu5-khi3. Koh chiong5-tiong hap8-eng7--e5 thang choe3 chhou-choa2, iu3--e5 thang choe3 iu3-choa2. 
 Phoa3-pou3 hun-piat liau2 chiu7 theh8 ti7 koah-pou3-toh koah hou7 i chit8-te3 chit8-te3 hoaiN5-tit8 kok si3-chhun3. Koah-pou3 to si7 than2-khia7 chhah ti7 toh-bin7. Lang5 eng7 siang-chhiu2 koah-lih8 pou3 ti7 to-chhui3. Phoa3-pou3 koah-liau2 chiu7 theh8-khi3 lok ti7 toa7-kng2, tai7-liok8 chhin-chhiuN7 hong-kou2 chit8-iuN7, kou2 tin5-ai long2 chhut-khi3. Khah-siong5 phoa3-pou3 si7 bak-tioh8 iu5 kap pat8-mih8 u3-hoe3, sou2-i2 soa3 u7 loh8 kiam5-chui2 lai5 sah8, hou7 la5-sam5 khi2-lai5.
 Phoa3-pou3 sah8-liau2 chiu7 u7 theh8 jip8 soe2-thoa7-chhia hou7 chheng-khi3 e5 chui2 chhiang5 jip8-lai5 siong5-se3 soe2-thoa7.
 Tui3 hit--nih8 tioh8 theh8 loh8 thiah-li3-pou3 e5 bo7-chhia. Ti7 lai7-bin7 u7 choe7-choe7 khi2 tai7-liok8 chhin-chhiuN7 ka-to chit8-iuN7. In u7 thiah-lih8 phoa3-pou3 kau3 chhui3-chhui3 iu3-iu3, chham chui2 si7 choe3 iuN5-kou5-kou5 e5 mih8 ho7-choe3 choa2-chiuN. 
 In-ui7 phoa3-pou3 u7 chap8 hang7 e5 sek-ti3 tu2-a2 choe3 choa2-chiuN si7 bo5 sim2-mih8 peh8, sou2-i2 lang5 u7 chiong hit e5 choa2-chiuN au loh8 ti7 phio3-hun2 lai5 phio3 hou7 i peh8. 
 Choe3 choa2-chiuN kau3-giah8 peh8 chiu7 u7 eng7 chheng-khi3 chui2 ke3-tiu5 hou7 phio3-hun2 tui3 lai7-bin7 long2 khi2-lai5. 
 Chhong3 kau3 an2-ni choa2-chiuN si7 long2 pian7-pian7 thang choe3 choa2, sou2-i2 lang5 u7 theh8 ke3-khi3 ti7 choe3-choa2-chhia. Ti7 chia thang pau-ham5 hun-piat hong-hoat e5 si3-cham7. (1) PiaN3 choa2-chiuN ti7 choa2-chiuN-kng. (2) Hou7 choa2-chiuN tui3 kng-kha lau5-chhut ti7 toa7 phiN3 tang5 lo5-se, ti7-hia thoaN poh8-poh8 kap hou7 chui2 tui3 soe3-khang-a2 siap8-chhut-lai5. (3) Soa3 u7 chin3-cheng5 phou ti7 toa7-nia2 chiN-tiau5, i2-keng si7 piN3-choe3 chhiN-choa2, na7-si7 chin chhou-siap iah8 bo5 sim2-mih8 kian-teng7. (4) Au7-lai5 hit e5 chhiN-choa2 u7 jip8 ti7 kui2-na7 tui3 e5 chhia-kng2 e5 tiong-ng, u7-e5 geng2 i choe3 piN5-bin7 kap kim-siN, iah8 u7-e5 si7 sio thang hang i choe3 ta, chiu7 kau3 lou7-be2 choa2 long2 beng5-pek8 u7 soan-chhut-lai5 put-chi2 tng5, chhut-chai7 lang5 chhai5-koah choe3 lou7-eng7. 
</CL>
<HL>

27. 家內e5物件 
I、舊約佮新約。這兩本是第一好e5 物件，所以逐位e5 家內應該著有。無錢著賣別物去買，也著逐日用。家內所有e5 無一項會比聖冊較gau5贊人，無論所抵著，生死、禍福，攏有得力e5會thang贊助真koe2 e5 事。也thang分別序大、序細e5 本分，或是關係厝邊佮出外人，攏總在ti7這兩本e5 內面所記載 e5 指示。所以這兩部e5 聖冊是家中第一要緊e5 物件。 
II、家內e5物件iau2有濟濟項算是好路用，內中時鐘是一項。起頭發明時鐘是學問e5 師父。較早無這號物件，今差不多逐國攏有，有e5 做到真值錢e5。時鐘e5 師父那久那gau5做，有e5真奇怪一年才choan7一擺na7-tiaN7，有e5一禮拜久，有e5著逐日choan7 一擺。 
時鐘e5 準chin5，可比家中老練e5 序大人照時照候命令序細做事誌，免得誤事拖soa。今街面四界攏有時鐘店，勸企家e5人tek意著買來用，才會定著一日間所beh做e5 事誌，是甚物時刻，免得錯誤。已經有濟濟人teh用，m7-ku2 iau2-be7有齊用。有時鐘總是boe7曉照顧，定定開不時choan7 thit-tho5，致到無偌久就歹去boe7 tui3。若細膩用就會行到久久boe7歹。 
Koh一項e5 物件gau5贊人就是鐵裁縫。第一好e5 就是tui3美國出。較早罕得看hit號e5 物，今四界thang 看伊teh做衫、繡花、做帽、做鞋；皮佮布、粗佮幼攏會。總是少人會曉照顧，用無合e5 油來抹，有e5 放伊生sian 真快歹。有人真細膩用，gau5照顧，留到4代孫iau2 thang 用真好。好用是好用，快ai3 koh較快，緊ai3 koh較緊，趁錢ai3 koh趁，m7知會買人e5 性命oh！身軀敢無較大ti7衣裳mah？照法度做，較 boe7過頭，到尾會做較濟工，利益人較濟。這路尾時代e5人有想出真濟項奇巧e5家私，hou7逐號e5 工較緊快，較發達，若beh講，講boe7盡。 
28. O-lian5 e5 Iok-an 
Ti7 1442年法國e5 王死留一個子iau2少歲。英國e5 王Hian5-li2 ai3佔法國，百姓m7願降伊。Hian5-li2王就起兵佮法國交戰，佔法國e5 北爿入O-lian5城。Hit時屬ti7 hit城內有一個查某囡仔名Iok-an，去見法國e5 太子ka7伊講，伊有夢見得著默示講，伊著去做兵e5元帥chhoa7 兵koh去交戰。 
法國e5 太子，Cha-li2，已經餒志失望無力ka7伊講，去ah！總是無采工。Iok-an攏無失志直直求天頂e5 主著贊伊去。伊有chhe7一隻白馬做一支旗。騎馬，揚伊e5 旗真出力勸法國e5 兵te3 伊去。 
英國e5 兵看伊e5 身軀瘦細，iau2細漢，koh看伊e5 好膽真奇怪，m7知伊e5 力tui3佗位來，續攏無開銃來扑伊。法國e5 兵看伊e5 膽，koh看伊旗--nih8 e5字，「為上帝佮法國」，逐個壯 in e5 心志te3 伊去；真正 ti7幾若位有贏。英國兵續放O-lian5城脫離 in e5手。後來法國有設立 in e5太子，Cha-li2，做in e5王；總是設立無偌久英兵有koh來侵佔掠Iok-an，縛伊e5 身軀ti7 柴--nih8 用火燒死。 
29. 鯨魚 
Ti7海內第一大尾就是鯨魚。Ti7濟濟國e5 海thang看著，澳大利亞、阿非利加、南北e5 阿美利加，逐位e5 無相像款。第一大e5是ChhiN-lan5海 e5，也是第一值錢。伊e5 長是倚8丈，hit款e5 無嘴齒，總是嘴內有濟濟骨做親像嘴齒e5 路用。Hiah-e5骨後壁較長，有e5長倚丈二，有e5丈半，頭前較短淡薄，差不多一丈，抑是丈二長，逐支倚一磅。一尾e5 頭殼有3百外支。Hiah-e5骨倚一噸e5重，也是真值錢e5物。Ti7 in e5 皮下底有真濟油hou7 in ti7 冷水--nih8較燒lo7；koh hou7 in e5 身軀雖然重會浮ti7水面。上大尾e5 油有一百噸。這款e5 魚真濟人愛去掠，為著伊e5 油佮骨真值錢，若會thang掠著幾若尾就趁大錢。 
Koh一號e5 鯨魚，若坐船tui3 日本到澳大利亞就thang看著。伊e5頭殼真長差不多有伊 e5身軀e5 一半，也是平平無親像ChhiN-lan5海e5，hit 款有phong3頭，嘴下ham有嘴齒二五支。Hiah-e5 嘴齒真大支，koh真利，也真重，一支倚三十磅e5重，價錢真好賣，總是無親像象牙hiah 值錢。頭殼也真重倚三十五噸。Ti7頭殼內有袋仔toe2真貴氣e5 油清--清--清，也真貴。Tui3這的袋仔會得著倚 2百桶e5 油；因為頭殼e5 油hiah 濟，頭殼就會浮ti7水面來喘氣。身軀也有真濟油比頭殼較濟，也真值錢。 
30. 掠鯨魚 
掠鯨魚是大危險，也是phoe 命e5頭路。鯨魚著常常chheng3起來喘氣，海水續噴chheng3真懸。掠這號e5 魚有坐大隻船去，船頂有濟濟船仔佮家私thang tui3 船頂tui7落海。若看著鯨魚，水手坐細隻船仔ko3真緊，因為鯨魚泅真非常緊，koh一擺看著伊起來離前e5 所在真遠。 
船若會倚鯨魚，行船--e5就liam5-piN用鏢大力chhak8伊e5 身軀。若chhak8著鯨魚就真緊chhang3落海；船內e5人若無持防抑是索無夠額長，kiam2-chhai2連船攏總hou7伊tioh沈落去。鯨魚做伊chhang3入水底倚二十分久就koh 浮起來，就koh一擺用鏢來 ka7伊chhak8，koh chhang3落水底，那 chhak8那大受氣，用尾iat8海水到起大湧e5 款。Hit時船著離較遠。做an2-ni幾若擺，到路尾擺浮起來無噴水就噴血，致到海水紅ki3-ki3，koh用伊e5 尾iat8來iat8去才死，死了身軀浮ti7海面。 
水手就拖到大隻船，ti7-hia有器具便便thang sin5伊e5 油。In若掠一尾就有幾若日e5 工。Ti7海面有切伊e5肉一塊一塊用器具tah，吊起來船頂koh tui3伊e5 嘴內切hiah-e5 骨出來。 
掠鯨魚e5 危險是tui3無張持，若忽然chheng3起來會peng2 船，人攏會沈落海。 
上oh-e5是ti7 澳大利亞洲佮日本國e5 海所出--e5；hit款是非常惡。較常幾若尾泅相chhoa7，若斬著一尾真濟尾來圍伊，ai3救伊，用嘴齒來khoe3 in e5 船，咬到碎碎，船內e5 人攏無步thang抵敵來救命。M7-na7細隻船in敢來咬，連大隻船也是展猛勇e5 法度來爭，泅真遠，後來越轉身非常緊，用in e5 頭殼來cheng船，做an2-ni 濟濟擺到船破。掠這號e5 惡魚真正是phoe命e5 頭路，m7-ku2若掠著一尾會值銀幾若萬，所以人甘願phoe命。 
31. 猴 
照講究e5人來排，猴有3款，就是e7-pi3、ba7-bun5、猴。有e5 真大隻，有人e5 懸，性情真惡，oh得飼到乖。阿非利加洲e5 是上惡，連人佮禽獸也驚in。若看猴e5 款式來講究就知in會曉相疼e5 法度，會曉疼in e5 子，人若好款待猴，伊也會疼hit個人佮伊e5 猴伴。若設使猴伴中有抵著破病抑是hou7狗咬著傷，in就來ka7伊抹著傷e5 位，抱子親像老母抱伊e5 子兒。有時一半隻受迫關teh，就做一陣來，看有甚物方法thang ka7伊thau2放出來。In 中間若有死失，有大憂悶，也會顯明安慰e5 款式。軟弱做無法得e5 事誌，in真gau5相幫贊，有體貼e5心肝。 
猴e5 才調是大，若抵著oh得想出e5 事，in就用法度hou7 人真奇，也gau5用家私來開門，關門in攏會。 
猴teh thit-tho5 e5 時真好看，有時人停腳愛看in；in若知人teh看，就koh較gau5 sng2 hou7 人笑。真gau5學人e5 所做，好、歹攏愛te3人e5 樣。猴gau5 顧家己e5 身軀，若抵著鴛鴦成陣teh飛ai3 teng3，in真gau5閃避。若做歹，致到人beh ka7伊掠，in知真gau5 bih，有時peh上樹用石頭抑是果子核來 tim3 beh掠 in e5人。 
也gau5發性地，若受氣真惡，用嘴咬，用腳jiau3，攏m7願煞in e5怨恨。總是in有時怨恨e5 因端無人想會出，人飼伊、疼伊，伊iau2-ku2用怨恨來報答。Koh好記持，若有人用in所愛食e5 物hou7 in，停到久久若koh見著面就會記得，歡喜伸手koh ka7伊討物。 
32. 穆罕默德 
穆罕默德就是回回教e5 開祖。倚A.D. 600年出世ti7 阿拉伯國e5 麥加城。乳母有養飼伊到5歲，後來就倒去父母厝。無偌久父母死去，伊e5 公照顧伊，然後交代伊e5叔。叔極散，姑不chiong著去佮人 toa3趁食。有時ti7山--nih8顧羊，續toa3冊去講究。到長成e5 時hou7 一個真好額e5 守寡婦人人倩伊做管家。看伊真gau5辦事，就招伊做丈夫。一時變做好額人thang照伊所ai3去講究學問。Ti7四十歲e5 時陣有一擺去山--nih8，倒來講，天使加百列出現ka7伊講，至懸獨一真e5 上帝揀召伊做至懸上帝e5 先知，著去趕拜佛e5 人，攏出麥加城。Hit時伊e5 婦人人佮一個查某子攏企ti7麥加e5城內。因為伊好膽干證有真e5 上帝，m7信佛。麥加e5 人有趕伊佮伊e5 某子，以及te3伊e5 學生攏出城。Tui3 an2-ni去toa3 ti7 Bi2-te7-na2城。過無偌久婦人人死ti7-hia。 
伊e5 某死了後就變款娶濟濟e5 婦人人，假冒講，「上帝有允准。」佮猶太人結黨，到尾無人信伊。後來變做土匪頭四界搶劫人e5 物。有入麥加城thai5死服侍偶像e5人，留猶太人佮拜上帝e5 無剿著。久久破病就倒去Bi2-te7-na2城，到63歲才死。伊e5 學生就用一kha銀箱收伊e5 身屍，到今iau2 teh 哮teh拜，真kau7禮數。人到 hia著祈禱濟濟擺也唸boe7 曉意思e5 話，koh著講至懸上帝穆罕默德就是伊e5 先知。Ti7墓e5 所在有300支燈火暝日點teh攏無熄。In講，婦人人m7免去到hia，因為in 無靈魂。
33. 釋迦佛 
咱中國人e5宗教有濟濟款，m7若有儒教佮道教，也有佛教，有時叫做釋教。這個釋教e5 原因是tui3印度國傳e5。 
Ti7 B.C.差不多500年近ti7 Hi-ma2-liap8山有一個仁君屬ti7 釋迦族。伊單生一位太子，就不止疼惜伊，照顧伊，hou7 伊免得抵著世情甚物e5 無kah-bak8，致到煩惱e5 事。太子得著老父真seng7慣，果然照老父所意愛--e5，日日歡喜暢樂，koh有娶不止相愛e5 太子娘。總是心也無夠額平安，又koh偶gu7然ti7散步e5 中間看見一個真老貌e5 人，也koh看見一個身軀破相e5，心肝加添鬱卒。甚至koh見著一個teh臭爛e5 身屍。Tui3 an2-ni na2一發掛慮世間e5 無定著，有病有死e5 掛礙，na2看破世情。 
到29歲擋be7-tiau5，伊就離開老父e5 家，佮伊抵仔所生e5 細子，去佮一個乞食換一su 破破e5 衣裳。續去倚出名 e5 先生來講究印度e5 宗教。後來就去toa3樹林內，直直苦楚家己e5 身軀，向望tui3 an2-ni心肝會平安。An2-ni 6年久，到尾每日只有食一粒米，hiah-nih8克己。總是也chhe7 無活路thang hou7心得平安。 
伊忽然就決斷m7 無koh苦楚身軀，因為知是無采工。今beh怎樣？敢無路thang 得著光明？敢著koh倒去王宮照舊來趁世間mah？An2-ni teh躊躇。 
有一早起坐ti7無花果樹腳teh想。坐到隔早起就明白了然。伊講這世間e5 艱苦m7是tui3身軀，是tui3心肝，是受私慾纏絆。人人趁私慾，愛好額，愛長歲壽，無知足，致到心boe7平安。若除去hit號不知足e5 心就有平安。Tui3 hit時伊就peh起來ka7同伴講伊有成佛，意思是有得著光明。 
釋迦e5人格真懸，無偌久有真濟學生來te3 伊。Ti7好天時就chhoa7 in 四界說教。若落雨天就佮in相佮研究經冊。有濟濟人入庵院來看破世間。若iau2-ku2 toa3 ti7 人家e5 人，有出5條戒hou7 in 守：（1）M7-thang殺生（不論甚物活物攏m7-thang thai5；tui3 an2-ni才有食菜e5 人）。（2）M7-thang偷提。（3）M7-thang行淫。（4）M7-thang白賊。（5）M7-thang 食酒（koh m7-thang製造抑是賣酒驚了害別人）。伊講若an2-ni就向望會thang成佛，若入庵院專心守是較妥當。Koh勸人著gau5吞忍無囥怨恨，心肝知足。Che m7是beh hou7上帝歡喜，是beh救家己na7-tiaN7。 
釋迦有傳伊e5 道理到老才死。後來hit個道理有生湠傳到別國連到中國，那傳那各樣，致到真差謬。 
這個人真正可取，照伊所做會得夠e5真gau5利益人，也有感化濟濟人e5 心。總是伊e5 道理是無夠額。伊m7-bat 上帝。印度本然所有e5 宗教有叫人著敬拜神明佮獻祭。伊攏無，伊扑算人會救家己，會清氣家己e5 心。後代趁伊e5 教e5 人無神thang 拜，所以拜釋迦本身。Ti7咱chia e5 廟有chhai7 3仙大佛，其中一仙是指伊。又koh加添真濟佛親像觀音等等。Che m7是釋迦所傳--e5，是後代e5 學生來補e5。Hit句「佛」抑是「hut8」就是印度話，teh指「光明」。和尚唸「阿彌陀佛」也是印度話。 
咱信主e5 人果然會得著光明。M7是tui3家己e5 心來照，是主teh照咱。咱也著疼人，著相赦免，著看破世間，著有知足e5心，是因為甚物因端？M7是ai3救家己，是因為上主第先疼咱，因為伊有thau2放咱。咱得著恩佮光明比釋迦較濟，敢m7著用平安佮歡喜好所行來照真e5 光ti7拜佛e5 人e5 中間mah？ 
34. 製造紙 
人有用濟濟物做紙。Ti7中國較常是用chiN2-chiN2 e5竹；ti7西國若beh做較好e5 紙就有用布，是人所放sak e5舊衣裳，hit號。今beh略仔議論將布做紙e5方法。 
做紙有用麻佮棉e5 破布。絲、綢、呢無合，所以chiah-e5物佮pin2針、鈕排，hit號，著揀出來除去。Koh從中合用--e5 thang做粗紙，幼--e5 thang做幼紙。 
破布分別了就提ti7 割布桌割hou7 伊一塊一塊橫直各四寸。割布刀是坦企插ti7桌面。人用雙手割裂布ti7刀嘴。破布割了就提去lok ti7 大kng2，大略親像風鼓一樣，鼓塵埃攏出去。較常破布是bak著油佮別物污穢，所以續有落鹼水來sah8，hou7 la5-sam5起來。 
破布sah8了就有提入洗thoa7車hou7清氣e5水chhiang5入來詳細洗thoa7。 
Tui3 hit--nih8著提落拆裂布e5 磨車。Ti7內面有濟濟齒大略親像鉸刀一樣。In有拆裂破布到碎碎幼幼，參水是做溶糊糊e5 物號做紙漿。 
因為破布有雜項e5 色緻tu2-a2 做紙漿是無甚物白，所以人有將hit個紙漿au落ti7 漂粉來漂hou7伊白。 
做紙漿夠額白就有用清氣水過tiu5 hou7 漂粉 tui3內面攏起來。 
創到an2-ni紙漿是攏便便thang做紙，所以人有提過去ti7做紙車。Ti7 chia thang包含分別方法 e5 4站。（1）PiaN3紙漿ti7 紙漿缸。（2）Hou7 紙漿tui3缸腳流出ti7大片tang5 lo5紗，ti7-hia攤薄薄佮hou7水tui3細空仔洩出來。（3）續有進前舖ti7大領chiN-tiau5，已經是變做生紙，但是真粗澀亦無甚物堅定。（4）後來hit個生紙有入ti7幾若對e5車kng2 e5中央，有e5 geng2伊做平面佮kim-siN，亦有e5 是相通烘伊做礁，就到路尾紙攏明白有soan出來不止長，出在人裁割做路用。 
</HL>