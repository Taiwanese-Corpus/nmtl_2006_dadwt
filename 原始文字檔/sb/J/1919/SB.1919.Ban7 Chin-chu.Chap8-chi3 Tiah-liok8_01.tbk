<CL>
 Tai7-cheng3 8 ni5 <BR> Tai5-lam5 Sin-lau5 Chu7-tin-tong5 in3 <BR> 1919 
 Thau5-su7 
 Pi7-pan7 chit pun2 chheh iau3-kin2 e5 i3-su3 si7 ai3 chan7 thak8 peh8-oe7 ji7 e5 hak8-seng e5 leng5-khiau2; hou7 in ia7 bat tak8 ui7 e5 hak8-hau7 sou2 ka3 e5 su7. Khah choe7 si7 tui3 han3-bun5 e5 chheh hoan-ek8. 
 1. Choa2 e5 Khi2-in 
 Choa2 si7 chin seng7 e5 mih8, tak8 sou2-chai7 long2 u7, put-chi2 choe7 khoan2, ia7 chin choe7 hang7 e5 lou7-eng7. 
 Kou2-cha2 Khong2-chu2 e5 si5 long2 bo5. Hit si5 tioh8 eng7 tek khun poh8-poh8, chiah eng7 pit sia2, ia7 u7 eng7 chhiu7-hioh8 kap chit8 khoan2 e5 thou5, cheng-siN kap chhiu7 e5 phe5, chin bo5 li7-pian7 koh chin kui3. Te7 it cha2 cho7 choa2 chiu7-si7 phang, oan-iuN, ng5 phang, kim-sit8-a2 long2 oe7 hiau2 choe3. In khi3 chhe7 chit8 te3 hu-hu e5 chha5 choe3 chiaN5 iu3-iu3, na2 chhin-chhiuN7 soa. Tui3 i e5 chhui3 chiah thou3 chhut noa7 kap ka lai5 chhiau kui-liap8. Au7-lai5 eng7 cheng5 kha ngoeh hit liap8 chha5-sut, chiong chhui3 ka7 chiu7 pe khi3 I e5 siu7, jian5-au7 eng7 i e5 chih8, chhui3-khi2, kap kha thoaN hou7 i poh8-poh8, kau3 ta e5 si5 chiu7 piN3 chiaN5 phu2-sek iu3-iu3 e5 choa2. Lang5 in-ui7 an2-ni khoaN3, chiah hoat-beng5 lai5 choe3 choa2, ia7 chai choa2 e5 lou7-eng7, koh chai tioh8 sim2-mih8 mih8 lai5 cho7 choa2. 
 Hiah-e5 phang au7 kha e5 kha-chhioh toe2 si7 piN5-piN5. An2-ni chiah oe7 chan7 in thoaN chha5-sut poh8-poh8 lai5 thiap8 choe3 kui2-na7 teng5 choh-siu7, hou7 i chin iong2, hou7 ia7 boe7 phoah jip8. 
 Tiong-kok chin cha2 cho7 choa2 si7 eng7 tek chim3 kau3 noa7 lai5 cho7-e5. Ti7 goa7-kok khah choe7 si7 eng7 ku7 pou3, sou2-i2 lang5 si3-koe3 khioh lai5 boe7 hou7 che3-choa2 hoe7-sia7. Koh khia7-ke e5 lang5 u7 siu khng3-teh, chhin-chhiuN7 Tiong-kok e5 hu7-jin5-lang5 khioh khi2 lai5 pau oe5-toe2, in khah m7 chai oe7 thang choe3 choa2 e5 lou7-eng7. 
 Ku7 pou3 iu5-goan5 chim3 kau3 noa7-noa7 chiah che3 choe3 choa2, chin kau7, chin iong2, ia7 u7 chin iu3, u7 choe7-choe7 khoan2, put-chi2 ho2 eng7. Sou2-i2 lang5 na2-ku2 na2 chai, kau3 hian7-si5 ia7 u7 eng7 chhau2 i2-kip8 choe7-choe7 hang7 teh che3-cho7 choa2. Sou2 cho7 e5 choa2 na2 choe7 khoan2, ia7 choe3 na2 choe7 khoan2 e5 lou7-eng7. 
 Siong7 gau5 siuN7-chhut cho7 choa2 e5 hoat, chiu7-si7 Jit8-pun2 lang5. In e5 choa2 kek8 iu3, ia7 chin iong2, oe7 thang ka2 choe3 toa7 tiau5 soh, u7-e5 thang choe3 toa7 khi3-khu7 e5 lou7-eng7. U7 sin-bun5 chhut kong2 chiong-lai5 beh eng7 choa2 cho7 chun5, cho7 chhia, kap chin choe7 hang7 toa7 lou7-eng7. Iau2-be7 sit8-heng5 bo5 tek-khak chai ko2-jian5 oe7 chiaN5 lang5 sou2 ng3-bang7 a2-boe7. Chiau3 an2-ni khoaN3 choa2 hou7 lang5 cham2-jian5 choe3 toa7 li7-ek. 
 Chhi3 siuN7 kou2-cha2 si5-tai7 choa2 chin kui3, song3-hiong lang5 boe7 thang sui5-pian7 tit-tioh8. TaN si3-koe3 long2 u7 chin siok8, che long2 si7 tui3 soe3-soe3 e5 su7 hoat-tat8. Kho2-kian3 thang chai sio2-sio2 khoa2-khoa2 e5 thang5-thoa7 oe7 tit thang hou7 lang5 kek chhut chin toa7 lou7-eng7 e5 mih8. 
 2. Khong2-chu2 
 Tiong-kok 2000 goa7 ni5 cheng5 u7 chit8 e5 gin2-na2 chhut-si3, chhin-chhek peng5-iu2 toa7 o-lo2 i e5 ti3-sek, chin soe3-han3 hou7 i khi3 thak8-chheh. U7 chit8 jit8 i u7 che7 ti7 in e5 hoe-hng5 lai7 teh thak8-chheh u7 soe3 chiah niau-a2 kap i choe3 phoaN7. 
 I kiah8 bak8 khoaN3 ka7 in choh-hng5-e5 chit8 e5 gin2-na2 pi2 i khah soe3-han3 kun7-oa2 ti7 chit8 e5 kim-hi5-ou5 piN teh thit-tho5. Soe3-han3-a2 boe7 hiau2 soe3-ji7 chiu7 peh khi2-lai5; i e5 bin7 chio3 ti7 ou5-te2, khoaN3-kiN3 u7 iaN2 chiu7 chhun-chhiu2 beh khi3 bong, soa3 hut-jian5-kan to3-thau5-chai poah8-loh8 ou5-lai7. Hit e5 teh thak8-chheh-e5 chiu7 khoaN3-kiN3, kin2-kin2 peh khi2-lai5 beh khi3 kiu3, i long2 bo5 hoat-tit i ta-oa5, in-ui7 i si7 lak8 he3 e5 gin2-na2 na7-tiaN7. Chiah chhut-siaN hau2 kio3 lang5 lai5 kiu3, m7-ku2 kio3 chin ku2 long2 bo5. I chiu7 kiah8 bak8 khoaN3 jit8-thau5, ia7 na2 chhin-chhiuN7 u7 kiu5 jit8-thau5 thoe3 i siat-hoat. Jit8 na2 chhin-chhiuN7 chun2 i sou2 kiu5. Hut-jian5 hou7 i siuN7 chit8 hang7 e5 ho2 ke3-chhek, sui5-si5 khioh chit8 liap8 chioh8-thau5 kong3-phoa3 hit e5 kim-hi5-ou5, chui2 lau5 moa2 si3-koe3. Tui3 an2-ni hit e5 gin2-na2 u7 tit-kiu3, put-ti3 hou7 i chim3--si2. Hit e5 lak8 he3 e5 gin2-na2 chiu7 chhoa7 tit-kiu3-e5 beh khi3 kau i e5 pe7-bu2. 
 Hut-jian5 tu2-tioh8 pun2-sin e5 pe7 chin kiaN, in-ui7 tui3 chhut-si3 kau3 hit-tiap8 m7-bat hou7 in pe7 hiam5, siuN7 hit e5 kim-hi5-ou5 si7 tat8-chiN5 e5 mih8, m7 chai i e5 lau7-pe7 oe7 siu7-khi3 kau3 sim2-mih8 khoan2. I chiu7 chiong kou3-hng5 e5 gin2-na2 thau5 kau3 be2 sou2 tu2-tioh8 ka7 in pe7 kong2; lau7-pe7 long2 bo5 siu7-khi3, hoan2-tng2 pho7 i o-lo2 i gau5 siuN7 ho2 hoat-tou7. 
 I e5 ti3-sek m7-na7 soe3-han3 chhut-mia5, tiong2-seng5 koh khah choe7 lang5 o-lo2 toa7-toa7 siau3-liam7, keng3 i, chheng-hou choe3 tai7-seng3 tai7-gi7 e5 seng3-jin5. Tiong-kok e5 Khong2-chu2 chiu7-si7 hit lang5; ia7 mia5 kio3-choe3 Tiong7-ni5, si7 Tiong-kok lang5 sou2 toa7 chun-keng3 e5 seng3-jin5. 
 3. Ou Him5 
 Tai5-oan5 e5 him5 sek-ti7 ou, khah soe3 chiah, toa3 ti7 soaN-nih8 kap chhiu7-na5 lai7. Ou him5 chin gau5 peh chhiu7, ai3 chhe7 khang e5 chhiu7-sin choh i e5 siu7 lai5 khun3 ti7 khang lai7. Chhe7 bo5, chiu7 ti7 soaN-khang lai5 choh. Him5 ai3 chiah8 ke2-chi2, te7 it ai3 chiah8 chiu7-si7 bit8, chin gau5 chhe7 ia2 phang e5 siu7, chiong in e5 bit8 chiah8 liau2-liau2, long2 bo5 lau5 poaN3 te3. 
 SoaN lai7 e5 phang choh-siu7 ti7 chhiu7-khang lai7. Him5 oe7 phiN7-tioh8 bit8 e5 bi7 chiu7 khi3 ka7 chhiu7-bak8 e5 phe5, chhut-lat8 ka7 kui2-na7 tiam2-cheng ku2, long2 bo5 hiam5 kau7 kang. Na7 ka7-tioh8 khang kau3-giah8 toa7 chiu7 chhun i e5 kha jip8-khi3. Phang chiu7 pe chhut lai5, teng3 ke3 lai5 teng3 ke3 khi3, him5 e5 mng5 chin chat8, sou2-i2 teng3 chiu7 bo5 chhai2-kang, long2 bo5 kau3 i e5 bah. I e5 kha na2 chhin-chhiuN7 chhiu2, u7 lai7-lai7 e5 jiau2, ti7 kha-toe2 oe7, thoa chhut phang e5 bit8-pou5, long2-chong2 ka7 in chiah8. Ou him5 si7 bit8-phang te7-it oan3-hun7--e5. 
 Him5 chin gau5 kou3 ka-ki7, cho7 i e5 bin5-chhng5 chin sio chin nng2. Na7 ti7 khah koaN5 e5 sou2-chai7, chiu7 jip8 i e5 siu7 khun3 ti7 i song2-song2 e5 bin5-chhng5 kui2-na7 geh8 jit8, kau3 sio-joah8 e5 si5-chun7 chiu7 chhut lai5 tho2-chiah8, leng5-jiok8 ia2-phang e5 lui7, lian5 lang5, him5 ia7 ai3 chiah8. 
 4. Bo5 oe7-seng e5 Hai7 
 Tak8 ui7 e5 sin-bun5-po3 u7 kong2 kau-chian3 e5 su7 si7 chin hiong5, koh beng2, thai5 lang5 chheng-ban7. sou2-i2 tak8 kok u7 khai chin choe7 kun-hui3 siat-hoat keng2-chhat, peng i2-kip8 chian3-chun5 lai5 kou3. Che long2 si7 ho2 hoat-tou7 thang ti5-hong5 tui3-tek8; chong2-si7 lan2 e5 tui3-tek8 m7-na7 tui3 goa7-ui7 lai5. Koh khah siong-tiong7 chiu7-si7 piN7. U7 hi3-lo5, tok8-jiat8, koaN5-jiat8, au2-thou3, tng5-a2-piN7, peh8-au5 cheng3. Tak8 ni5 u7 kui2-na7 chheng ban7 lang5 jiam2-tioh8 chit ho7 tok8-piN7, soa3 sit-loh8 siN3-mia7 pi2 kau-chian3 koh khah siong-tiong7. I-seng kong2 hit ho7 piN7 tak8 khoan2 long2 u7 piN7-thang5 chiah ti3-kau3 an2-ni. 
 Bi2-kok u7 chit8 ui7 koe-chhi7 soe3-soe3 chha-put-to 8000 lang5 na7-tiaN7. Hit chhi7-lai7 e5 lang5 sou2 chiah8 e5 chui2 si7 tui3 chit8 e5 chui2-khut lau5-lai5. Kun7 hit e5 khut u7 lang5 jiam2-tioh8 tng5-a2-piN7, i piN7 e5 si5, chhu3 e5 si3 chiu-ui5 long2 u7 loh8 seh, kou3 e5 lang5 piaN3 i e5 kiaN-lang5 mih8 ti7 seh teng2. Kau3 sio-lo7 e5 si5 seh chiu7 iuN5 choe3 chui2, lau5 jip8 hit e5 khut, ti3-kau3 bo5 loa7-ku2 chhi7-lai7 e5 lang5 choe7-choe7 jiam2-tioh8 hit ho7 piN7. I-seng si3-koe3 chha5 chiah chai si7 ui7-tioh8 hit e5 tng5-a2-piN7 e5 lang5 e5 piN7-thang5 te3 seh lau5 jip8 ti7 hit e5 chui2-khut. Hit-ui7 e5 peh-siN3 ui7-tioh8 chiah8 chit ho7 chui2 u7 1004 lang5 jiam2-tioh8 piN7, ia7 114 lang5 sit-loh8 siN3-mia7, long2 in-ui7 tui3 hit chit8 lang5 e5 lian5-lui7 kau3 an2-ni. 
 Tiong-kok lang5 m7 chai tioh8 soe3-ji7 in sou2 chiah8 e5 chui2, sou2-i2 ti7 chiN2-piN soe2 kiaN-lang5 saN kap la5-sam5 e5 thang2, soe2 liau2 chui2 piaN3 hiat-kak8 ti7 chiN2-piN. Hit e5 kiaN-lang5 chui2 koh siap8 jip8 ti7 chiN2-lai7, a2-si7 chui2-khut i2-kip8 kau-a2 chiu7 siN chhut tok8-thang5. 
 Lang5 ti7 koe-chhi7 teh boe7 chiah8-mih8 ia7 bo5 soe3-ji7, chhin-chhiuN7 kam-chia3 a2-si7 pat8-mih8 tauh8-tauh8 hou3 chui2 ka7 i soe2 tam5. Hit e5 chui2 na7 bo5 chheng-khi3 ia7 oe7 hoat siN tok8-thang5. Koh u7 lang5 ak chhai3 chiong lang5 e5 pun3 lai5 koan3-ak; ia7 beh taN khi3 boe7 chhai3 e5 si5 ti7 chui2-khut soe2, hit e5 chui2 ia7 oe7 siN-chhut tok8-thang5. Lang5 ui7-tioh8 an2-ni si7 gui5-hiam2, na7 bo5 soe3-ji7 chu2 hit ho7 e5 chhai3 chin kau3-giah8 thiam2, tok8-thang5 boe7 si2. 
 U7-si5 lang5 siuN cha2 chu2 he7-the ku2-ku2 bo5 chim-chiok kham3, hou5-sin5 si3-koe3 pe lai5 hioh-teh. Hou5-sin5 sng3-si7 chin kiaN-lang5 e5 mih8, in-ui7 mih8 na2 chhau3, na2 noa7, i na2 ai3 khi3 hioh, ti3-kau3 i e5 kha bak8-tioh8 kiaN-lang5. Au7-lai5 pe lai5 hioh ti7 chiah8 mih8 hou7 i jiam2-tioh8 tok8-thang5, lang5 chiah8 liau2 chiu7 oe7 thoan5-jiam2. Ke2-chi2 na7 bo5 sek8 a2-si7 siuN sek8 ti3-kau3 au3-lok, chiah8 liau2 ia7 u7 hai7 ti7-teh. 
 Koh chit8 hang7 koh khah tioh8 kin2-sin7 ti5-hong5-e5, chiu7-si7 oe7 thoan5-jiam2 e5 piN7, ho2 lang5 saN-kap toa3 ia7 oe7 thoan5-jiam2. U7 si5 chhu3 kek8-oeh8 ia7 lang5 choe7 oh-tit keh li7. Siat-su2 na7 liah8-choe3 bo5 iau3-kin2, hit e5 hai7 chiu7 na2-toa7. Chhin-chhiuN7 chhut-phiah8, choe7-choe7 lang5 phah-sng3 bo5 iau3-kin2, sou2-i2 long2 bo5 siat-hoat, hou7 bo5 chhut--e5 saN-kap sio-lam7, ti3-kau3 thoan5-jiam2 na2 choe7. U7-e5 chhut phiah8 liam5-piN ho2, bo5 iau3-kin2; m7-ku2 na7 tui3 i jiam2-tioh8--e5, bo5 hiah khoai3 ho2. U7 si5 chin choe7 hang7 e5 piN7 u7 te3 i lai5 hoat-choh, u7-e5 siong-tiong7 ti7 bak8-chiu ti3-kau3 sit-beng5, u7-e5 pat8 khoan2 e5 hai7 lian5-lui7 kau3 chit8-si3-lang5, a2-si7 ti3-kau3 si2. TaN tak8 hang7 thoan5-jiam2 e5 piN7 long2 si7 an2-ni; sou2-i2 eng-kai tioh8 chim-chiok than3 oe7-seng e5 hoat-tou7 lai5 po2-hou7 siN3-mia7. 
 5. Toa7 lat8 e5 Mih8 
 Ti7 toe7-kiu5 lai7 ia7 ti7 lan2 e5 tiong-kan u7 kui2-na7 hang7 chin toa7 lat8, ia7 choe3 lang5 e5 toa7 lou7-eng7, gau5 chan7 lang5 sou2 boe7-oe7 choe3 e5 su7. 
 1. Kun2-chui2 ian. He2-hun chhia chiu7-si7 tui3 kun2-chui2 e5 ian chheng3-khi2 lai5, chiah u7 lat8 thang kiaN5. He2-hun chun5 ia7 si7 an2-ni. Hit nng7 hang7 choe3 lang5 e5 toa7 pang-chan7. Ki-khi3 choe7-choe7 si7 eng7 kun2-chui2 ian hou7 i kiaN5. Na7 teh choe3 e5 si5 chiu7 bo5 khoaN3-kiN3, na7 theng5 kang chiu7 khoaN3 ian phu7-phu7 chheng3. 
 2. Tian7-khi3. Na7 kap kun2-chui2 ian saN-pi2 chiu7 koh khah u7 lat8; khah cha2 lang5 bat khoaN3-kiN3 m7 chai thang eng7, toa7-toa7 phah-sng2. U7-si5 khoaN3 ti7 hun5--nih8 chau2 chhut lai5, ti7 chui2 lai7 ia7 u7. Ti7 koe-lai7, koe-lou7, hoe7-sia7 si3-koe3 thang khoaN3 tian7-kng chio3 am3-lou7, tian7-khi3 ia7 oe7 thoa chin tang7 e5 chhia, ia7 oe7 chan7 peng5-iu2 kap peng5-iu2 saN-li7 chin hng7 oe7 saN-kap kong2-oe7 pan7 tai7-chi3. I-seng ia7 u7 eng7 choe7-choe7 khoan2. Chong2 kong2 sou2 oe7 choe3, lang5 iau2-be7 u7 kang2-kiu3 kau3 chin7. 
 3. Chui2. Chui2 ia7 si7 toa7 lat8 e5 mih8, ia7 oe7 thoa chhia, koh oe7 hou7 ki-khi3 e5 lun5 tng2 kiaN5. Hai2-bin7 u7 chin toa7 chiah chun5 teh kiaN5, ti7 ho5--nih8, ou5--nih8, toa7 khoe long2 u7 chun5. Chui2 na7 hiong5-lau5 chiu7 oe7 hai7-tioh8 toa7 hang7 e5 mih8, hng7-hng7 thiaN i e5 siaN lang5 chiu7 kiaN si2, in-ui7 chai chau2 boe7-li7. 
 4. Hong. Hong ia7 u7 toa7 lat8, ia7 u7 ho2 lou7-eng7; na7 ti7 joah8 e5 sou2-chai7 li-li-a2 hong lang5 ai3, thang chhiu-chhin3. Na7 u7 hong-thai chin toa7 lat8 hai7-tioh8 chhu3, chhiu7-bak8, ngou2-kok tak8 hang7. Na7 ti7 hai2--nih8 koh khah tioh8 kiaN, piN5-chui2 oe7 piN3 toa7 eng2, chun5 si3-koe3 u7 phoa3 sit-loh8 khi3. Na7 long2 bo5 hong ia7 si7 toa7 hai7, in-ui7 choe7-choe7 hang7 oa2-kho3 hong hou7 i kiaN5. Chhin-chhiuN7 phang5-chun5, ia7 u7 chin choe7 sou2-chai7 u7 hoe7-sia7 chioh hong e5 lat8 teh hou7 i kiaN5. 
 5. Peng. Oa2 ti7 Pak-kek8 ia7 u7 khah koaN5 e5 sou2-chai7 chiu7 oe7 khoaN3-tioh8 peng e5 lat8. Hai2-chui2 u7 kiat peng : ho5, khoe kiat kau3 long2 boe7 lau5. Gu5-chhia, be2-chhia chiu7 u7 kiaN5 ke3 peng e5 teng2-bin7. Peng kek8 lai7 e5 mih8 oe7 hai7-tioh8 chun5; chin toa7 te3 chioh8 na2 soaN, na7 khap8-tioh8 chiu7 oe7 piak-lih8. Lang5 bo5 hoat-tit, chi2-u7 jit8 e5 lat8 u7 iaN5 i na7-tiaN7. 
 6. He2. He2 e5 lat8 boe7 khah su, si7 ho2 eng7 ia7 u7 toa7 li7-hai7. Lou7-eng7 sng3 boe7 liau2, hou7 lang5 chu2 chiah8, ia7 hou7 lang5 sio-lou7. Na7 bo5 soe3-ji7 eng7 chiu7 hai7, he2 sio chhu3 chin thang kiaN. Na7 ti7 Bi2-kok, Ka-na2-tai7 u7-si5 tui3 lang5 bo5 soe3-ji7 chiu7 sio chhu3, cheng-siN, mih8 kau3 kui2-na7 phou3-lou7 e5 khoah. 
 6. Tan5 Un-tian2 
 Ti7 Eng-lan5 e5 tang pak si3 e5 hai2-kiN5, u7 choe7-choe7 toa7 chioh8. Li7 hoaN7 chit8 phou3-lou7 u7 ji7-chap8 kui2 e5 hai2-su7. U7-e5 si7 chioh8-poaN5, hoat hai2-chhau2 na7-tiaN7. Chong2-si7 khah choe7 u7 hoat chhau2-a2 kap hoe, ia7 u7 choe7-choe7 teng2-ho7 e5 hai2 chiau2. Hi2 ji7-chap8 kui2 e5 hai2-su7 e5 tiong-kan u7 teng-thah nng7-e5. Li7 hoaN7 te7-it hng7 e5 kio3-choe3 Tng5-chioh8-thah. M7-na7 u7 teng-thah, ia7 u7 toa7 e5 seng-tang5; tau3-bu7 e5 si5 oe7 chhut toa7-siaN po3 lang5 siam2-pi7; in-ui7 tau3-bu7 e5 si5, jit8-si5 boe7 khoaN3-kiN3 hai2-su7, mi5-si5 ia7 boe7 khoaN3-kiN3 teng e5 kng. 
 Kau2-chap8 goa7 ni5 cheng5, ti7 hit e5 hai2-su7, u7 chit8 e5 kou3 teng e5 lang5 siN3 Tan5 mia5 Ui-lim5. Tng hit-si5 kok-ka chun2 in e5 ke khia7-khi2 ti7-hia. Kun7-lai5 m7 chun2, in-ui7 ai3 gin2-a2 long2 tioh8 khi3 jip8-oh8, kan-ta ta-pou lang5 khi3 hai2-su7--nih8 kou3, lak8 le2-pai3 ku2 tiam3 ti7-hia, chiu7 to3-lai5 hioh-khun3 nng7 le2-pai3 ku2. 
 Tan5 Ui-lim5 e5 kiaN2-ji5 tui3 chhut-si3 long2 tiam3 ti7 hai2-su7, pe7-bu2 ka3 in thak8 chheh; kau3 chap8-sou3 he3 in chiah pat8 te3 khi3 choe3 kang. Tng hit-si5 chi2-u7 soah-be2 e5 cha-bou2-kiaN2, it-ji7 chap8 he3, mia5 kio3 Un-tian2, kap in pe7-bu2 tiam3 teh. 
 Ti7 1838 ni5 u7 chit8 mi5 hong-eng2 chin thau3, koh am3 bong-bong. Un-tian2 kap in pe7-bu2 tiam3 ti7-hia kou3 teng, ng3-bang7 hit mi5 bo5 chun5 lai5, in-ui7 ti7 in hit kak chin gui5-hiam2. 
 Cheng7-cheng7 teh thiaN e5 si5, hut-jian5-kan thiaN-kiN3 khui-chheng3 e5 siaN, chai si7 u7 chun5 tu2-tioh8 tai7-chi3. In chiu7 tui3 thah teng2 si3-koe3 khoaN3, kau3 thiN beh kng chiu7 chai u7 chit8 chiah toa7 chun5 khoa3 ti7 chioh8-poaN5--nih8. Chun5 thau5 ke5-teh, boe7 tin2-tang7, chun5-be2 hou7 toa7-eng2 siak phoa3. Kho2-lin5-tai7 ! chun5 teng2 u7 lang5 teh khia7, bo5-hoat-tit i, kiaN-liau2 long2 oe7 tim5-loh8-khi3. 
 Tui3 bin7 hiuN-li2 e5 lang5, ia7 u7 khoaN3-kiN3, chong2-si7 chui2-lou7 hng7, hai2-eng2 toa7, tho2-hi5 chun5 e5 lang5 sui-bong2 chhut-lat8, iau2-ku2 boe7-tit-thang kiu3 kau3. Ui-lim5 thou2-khui3 kong2, “Hai7-ah, siat-su2 goa2 nng7 saN e5 kiaN2 na7 ti7-teh, goan2 chiu7 oe7 tit khi3 kiu3 in”. Un-tiam2 kong2, “A-pa ah, goa2 beh kap li2 khi3”. Pe7-bu2 kong2, “He boe7 choe3-tit, li2 si7 cha-bou2 gin2-a2, beh thai2 oe7 ko3 chun5 kau3 hiah hng7 ah?” Un-tian2 chhut-lat8 kiu5, kau3 lou7-be2 lau7-pe7 chiu7 un2 i. Nng7 lang5 chiu7 khi3, lau5 i e5 lau7-bu2 ka-ki7 tiam3-teh khi2 he2-lou5, choaN-te5 theng3-hau7 in. 
 Chin-chiaN3 si7 gui5-hiam2 e5 tai7-chi3, chong2-si7 in saN lang5 oa2-kho3 Siong7-te3, chiu7 tit-tioh8 pang-chan7. Ui-lim5 kap Un-tian2 chhut-lat8 ko3 chun5-a2 kau3 toa7 chun5, kiu3-tioh8 chin choe7 lang5. Koh-chai3 to3-lai5, tit-tioh8 kiu3, tiong-kan chit8 lang5 kap Ui-lim5 koh ko3 chun5 khi3 kiu3 sou2 u7 chhun e5 lang5. Kho2-sioh Un-tian2 in be7 kau3, u7 lang5 i2-keng tim5-loh8 hai2 si2. 
 Tui3 hit-si5 i2-au7, Un-tian2 e5 mia5-siaN si3-koe3 po3-iong5. U7-e5 tui3 hng7-hng7 e5 lou7 lai5 tham3 i, soa3 sang3 i choe7-choe7 mih8. Chong2-si7 Un-tian2 m7 ai3 lau7-jiat8, khah ai3 tiam3-ti7 ka-ki7 e5 sou2-chai7. 
 I e5 toa7 hiaN ia7 si7 ti7 pat8 e5 hai2-su7 kou3 teng. Keh nng7 saN ni5 Un-tian2 khi3 tham3 i; ke3 chui2 e5 si5 u7 ak tioh8 hou7 phoa3-piN7, ti3-kau3 khi2 hi3-lo5 piN7, na2-ku2 na2 siong-tiong7, kau3 ji7-chap8 poeh he3 chiu7 si2, bai5-chong3 ti7 hai2-kiN5. Lang5 na7 khia7 ti7 i e5 bong7-piN, oe7 khoaN3 kau3 Tng5-chioh8 e5 teng-thah. Bong7-teng2 u7 khek chit8 e5 chioh8 siong7 chhin-chhiuN7 i to2-teh : chhiu2--nih8 kiah8 chit8 ki chiuN2, si7 ki3-liam7 i hit mi5 iong2-kam2 khi3 kiu3 lang5 e5 siN3-mia7. 
</CL>
<HL>

大正8年 <BR>台南新樓聚珍堂印 <BR>1919 
頭 序 
備辦這本冊要緊e5意思是ai3贊讀白話字e5學生e5 靈巧；hou7 in 也bat逐位e5學校所教e5事。較濟是tui3漢文e5冊翻繹。 
1. 紙e5起因 
紙是真盛e5物，逐所在攏有，不止濟款，也真濟項e5路用。 
古早孔子e5時攏無。Hit 時著用竹khun 薄薄，才用筆寫，也有用樹葉佮一款e5塗，精牲佮樹e5皮，真無利便koh真貴。第一早造紙就是蜂、鴛鴦、黃蜂、金sit8-a2攏會曉做。In去chhe7 一塊hu-hu e5柴做成幼幼，若親像沙。Tui3伊 e5 嘴才吐出瀾佮膠來chhiau歸粒。後來用前腳挾hit粒柴屑，將嘴咬就飛去伊 e5 siu7，然後用伊e5舌、嘴齒，佮腳thoaN hou7伊薄薄，到礁e5 時就變成phu2色幼幼e5 紙。人因為an2-ni看，才發明來做紙，也知紙e5路用，koh 知著甚物物來造紙。 
Hiah-e5蜂後腳e5腳螫底是平平。An2-ni才會贊 in thoaN 柴屑薄薄來疊做幾若 teng5做siu7，hou7伊真勇，雨也boe7 潑入。 
中國真早造紙是用竹浸到爛來造e5。Ti7外國較濟是用舊布，所以人四界拾來賣hou7製紙會社。Koh企家e5人有收囥teh，親像中國e5婦人人拾起來包鞋底，in較m7知會thang 做紙e5路用。 
舊布猶原浸到爛爛才製做紙，真厚，真勇，也有真幼，有濟濟款，不止好用。所以人那久那知，到現時也有用草以及濟濟項 teh製造紙。所造e5紙那濟款，也做那濟款e5路用。 
上gau5想出造紙e5法，就是日本人。In e5紙極幼，也真勇，會thang絞做大條索，有e5 thang做大器具e5路用。有新聞出講將來beh用紙造船、造車，佮真濟項大路用。Iau2未實行無的確知果然會成人所向望抑boe7。照an2-ni看紙hou7 人cham2然做大利益。 
試想古早時代紙真貴，散hiong人boe7 thang隨便得著。今四界攏有真俗，che 攏是tui3細細e5事發達。可見thang知小小可可e5 蟲豸會得thang hou7人激出真大路用e5物。 
2. 孔子 
中國2000外年前有一個囡仔出世，親戚朋友大 o-lo2伊e5 智識，真細漢hou7伊去讀冊。有一日伊有坐ti7 in e5 花園內teh讀冊有細隻貓仔佮伊做伴。 
伊舉目看ka7 in 做園e5 一個囡仔比伊較細漢近倚ti7一個金魚ou5邊teh thit-tho5。細漢仔 boe7曉細膩就peh起來；伊e5面照ti7 ou5底，看見有影就伸手beh去摸，續忽然間倒頭栽跋落ou5內。Hit 個 teh讀冊e5就看見，緊緊peh起來beh去救，伊攏無法得伊ta-oa5，因為伊是6歲e5囡仔na7-tiaN7。才出聲哮叫人來救，m7-ku2叫真久攏無。伊就舉目看日頭，也若親像有求日頭替伊設法。日若親像准伊所求。忽然hou7伊想一項e5 好計策，隨時拾一粒石頭摃破hit 個金魚ou5，水流滿四界。Tui3 an2-ni hit個囡仔有得救，不致hou7伊浸死。Hit個6歲e5 囡仔就chhoa7得救e5 beh去交伊 e5父母。 
忽然抵著本身e5父真驚，因為tui3出世到hit-tiap8 m7-bat hou7 in父嫌，想hit個金魚ou5是值錢e5 物，m7知伊e5老父會受氣到甚物款。伊就將顧園e5囡仔頭到尾所抵著ka7 in 父講；老父攏無受氣，反轉抱伊 o-lo2伊gau5想好法度。 
伊e5智識m7-na7細漢出名，長成koh khah濟人o-lo2大大數念，敬伊，稱呼做大聖大義 e5 聖人。中國e5 孔子就是hit人；也名叫做仲尼，是中國人所大尊敬e5聖人。 
3. 烏熊 
台灣e5熊色緻烏，較細隻，toa3 ti7山nih佮樹林內。烏熊真gau5 peh樹，愛chhe7空e5 樹身做伊e5 siu7來睏ti7空內。Chhe7無，就ti7山空來做。熊愛食果子，第一愛食就是蜜，真gau5 chhe7野蜂e5 siu7，將 in e5蜜食了了，攏無留半塊。 
山內e5蜂作siu7 ti7樹空內。熊會鼻著蜜e5味就去咬樹木e5皮，出力咬幾若點鐘久，攏無嫌kau7工。若咬著空夠額大就伸伊e5腳入去。蜂就飛出來，叮過來叮過去，熊e5毛真 chat8，所以叮就無采工，攏無到伊e5肉。伊e5腳若親像手，有利利e5爪，ti7腳底劃，拖出蜂e5蜜pou5，攏總ka7 in 食。烏熊是蜜蜂第一怨恨--e5。 
熊真gau5顧家己，造伊e5眠床真燒真軟。若ti7較寒 e5所在，就入伊e5 siu7睏ti7伊爽爽e5眠床幾若月日，到燒熱e5時陣就出來討食，凌辱野蜂e5類，連人，熊也愛食。 
4. 無衛生e5害 
逐位e5新聞報有講交戰 e5事是真雄，koh猛，thai5人千萬。所以逐國有開真濟軍費設法警察、兵以及戰船來顧。Che攏是好法度thang除防對敵；總是咱e5對敵m7-na7 tui3外位來。Koh 較傷重就是病。有肺癆、毒熱、寒熱、嘔吐、腸仔病、白喉症。逐年有幾若千萬人染著這號毒病，續失落性命比交戰koh較傷重。醫生講hit號病逐款攏有病蟲才致到an2-ni。 
美國有一位街市細細差不多8000人na7-tiaN7。Hit市內e5 人所食e5水是tui3一個水窟流來。近hit個窟有人染著腸仔病，伊病e5時，厝e5四周圍攏有落雪，顧e5人拚伊e5驚人物ti7雪頂。到燒lou7 e5時雪就溶做水，流入hit個窟，致到無偌久市內e5人濟濟染著hit號病。醫生四界查才知是為著hit個腸仔病e5人 e5病蟲te3雪流入ti7 hit個水窟。Hit位e5百姓為著食這號水有1004人染著病，也114人失落性命，攏因為tui3 hit一人e5連累到an2-ni。 
中國人m7知著細膩in 所食e5水，所以ti7井邊洗驚人衫佮la5-sam5 e5桶，洗了水拚hiat-kak8 ti7井邊。Hit個驚人水koh siap8入ti7井內，抑是水窟以及溝仔就生出毒蟲。 
人ti7街市teh賣食物也無細膩，親像甘蔗抑是別物tauh8-tauh8 hou3水ka7伊洗tam5。Hit個水若無清氣也會發生毒蟲。Koh有人沃菜將人e5糞來灌沃；也beh擔去賣菜e5時ti7水窟洗，hit個水也會生出毒蟲。人為著 an2-ni是危險，若無細膩煮hit號 e5菜真夠額thiam2，毒蟲 boe7死。 
有時人傷早煮下teh久久無斟酌蓋，胡蠅四界飛來歇teh。胡蠅算是真驚人e5 物，因為物那臭、那爛，伊那愛去歇，致到伊e5腳bak8著驚人。後來飛來歇ti7食物hou7伊染著毒蟲，人食了就會傳染。果子若無熟抑是傷熟致到漚lok，食了也有害ti7-teh。 
Koh一項koh較著謹慎除防e5，就是會傳染e5病，好人相佮toa3也會傳染。有時厝極隘也人濟oh得隔離。設使若掠作無要緊，hit個害就那大。親像出phiah8，濟濟人扑算無要緊，所以攏無設法，hou7無出--e5相佮相lam7，致到傳染那濟。有e5 出phiah8 liam5-piN好，無要緊；m7-ku2若tui3伊染著--e5，無hiah快好。有時真濟項e5病有te3伊來發作，有e5傷重ti7目珠致到失明，有e5別款e5害連累到一世人，抑是致到死。今逐項傳染e5病攏是an2-ni；所以應該著斟酌趁衛生e5法度來保護性命。 
5. 大力e5物 
Ti7地球內也ti7咱e5中間有幾若項真大力，也做人e5 大路用，gau5贊人所boe7會做 e5事。 
1、滾水煙。火薰車就是 tui3滾水e5煙chheng3起來，才有力thang行。火薰船也是an2-ni。Hit兩項做人e5大幫贊。機器濟濟是用滾水煙 hou7伊行。若teh做e5時就無看見，若停工就看煙phu7-phu7 chheng3。 
2、電器。若佮滾水煙相比就koh較有力；較早人 bat看見m7知thang用，大大扑損。有時看ti7雲--nih8走出來，ti7水內也有。Ti7街內，街路，會社四界thang看電光照暗路，電氣也會拖真重e5 車，也會贊朋友佮朋友相離真遠會相佮講話辦事誌。醫生也有用濟濟款。總講所會做，人iau2未有講究夠盡。 
3、水。水也是大力e5物，也會拖車，koh會hou7機器e5輪轉行。海面有真大隻船 teh行，ti7河--nih8、湖--nih8，大溪攏有船。水若雄流就會害著大項e5物，遠遠聽伊e5聲人就驚死，因為知走boe7離。 
4、風。風也有大力，也有好路用；若ti7熱e5所在li-li-a2風人愛，thang秋凊。若有風颱真大力害著厝、樹木、五穀逐項。若ti7海--nih koh較著驚，平水會變大湧，船四界有破失落去。若攏無風也是大害，因為濟濟項倚靠風hou7伊行。親像帆船，也有真濟所在有會社借風e5力teh hou7伊行。 
5、冰。倚ti7北極也有較寒 e5所在就會看著冰e5力。海水有結冰：河、溪結到攏boe7流。牛車、馬車就有行過冰e5頂面。冰極利 e5物會害著船；真大塊石若山，若磕著就會piak 裂。人無法得，只有日e5力有贏伊na7-tiaN7。 
6、火。火e5力boe7較輸，是好用也有大厲害。路用算boe7了，hou7 人煮食，也hou7人燒lou7。若無細膩用就害，火燒厝真thang 驚。若ti7美國、加拿大有時tui3 人無細膩就燒厝，精牲、物到幾若舖路e5闊。 
6. 陳恩典 
Ti7英蘭e5東北勢e5海墘，有濟濟大石。離岸一舖路有二十幾個海嶼。有e5是石磐，發海草na7-tiaN7。總是較濟有發草仔佮花，也有濟濟teng2號e5海鳥。Hi2 二十幾個海嶼e5中間有燈塔兩個。離岸第一遠e5叫做長石塔。M7-na7有燈塔，也有大 e5聲筒；罩霧e5時會出大聲報人閃避；因為罩霧e5時，日時boe7看見海嶼，暝時也boe7看見燈e5光。 
九十外年前，ti7 hit個海嶼，有一個顧燈e5人姓陳名Ui-lim5。當hit時國家准 in e5家企起 ti7-hia。近來m7准，因為ai3囡仔攏著去入學，kan-ta查甫人去海嶼--nih8顧，6禮拜久tiam3 ti7-hia，就倒來歇睏兩禮拜久。 
陳Ui-lim5 e5子兒tui3出世攏 tiam3 ti7海嶼，父母教in讀冊；到十數歲in才別地去做工。當hit時只有soah尾e5查某子，一二十歲，名叫恩典，佮 in父母tiam3 teh。 
Ti7 1838年有一暝風湧真 thau3，koh暗bong-bong。恩典佮in 父母tiam3 ti7-hia顧燈，向望hit 暝無船來，因為ti7 in hit角真危險。 
靜靜teh聽e5時，忽然間聽見開銃e5聲，知是有船抵著事誌。In就tui3塔頂四界看，到天beh光就知有一隻大船掛ti7石磐--nih8。船頭ke5-teh，boe7振動，船尾hou7大湧摔破。可憐代！船頂有人teh企，無法得伊，驚了攏會沈落去。 
對面鄉里e5人，也有看見，總是水路遠，海湧大，討魚船e5人雖罔出力，iau2-ku2 boe7得thang救到。Ui-lim5吐氣講，「害ah，設使我二三個子若ti7-teh，阮就會得去救in」。恩典講，「阿爸ah，我beh佮你去。」父母講，「He boe7做得，你是查某囡仔，beh thai2會ko3船到 hiah遠ah？」恩典出力求，到路尾老父就允伊。兩人就去，留伊e5老母家己tiam3-teh起火爐，choaN茶聽候in。 
真正是危險e5事誌，總是 in 3人倚靠上帝，就得著幫贊。Ui-lim5佮恩典出力ko3船仔到大船，救著真濟人。Koh再倒來，得著救中間，一人佮Ui-lim5 koh ko3船去救所有偆e5人。可惜恩典in未到，有人已經沈落海死。 
Tui3 hit時以後，恩典e5名聲四界報揚。有e5 tui3遠遠e5路來探伊，續送伊濟濟物。總是恩典m7愛鬧熱，較愛tiam3-ti7 家己e5所在。 
伊e5大兄也是ti7別e5海嶼顧燈。隔二三年恩典去探伊；過水e5時有沃著雨破病，致到起肺癆病，那久那傷重，到二十八歲就死，埋葬ti7海墘。人若企ti7伊e5墓邊，會看到長石e5燈塔。墓頂有刻一個石像親像伊倒teh：手nih8舉一支槳，是紀念伊hit暝勇敢去救人e5性命。 
</HL>