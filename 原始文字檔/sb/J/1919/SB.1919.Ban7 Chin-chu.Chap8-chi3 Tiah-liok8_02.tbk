<CL>
 7. Kiu3-seng chun5 
 Tng5 lang5 na7 be7 tit-tioh8 to7-li2, chiu7 pai3 bok8-chu2 lai5 siau3-liam7 in e5 si2-chou2. Se-kok khah choe7 si7 chhong3 sim2-mih8 li7-ek peh-siN3-e5, lai5 choe3 ki3-liam7; kiam2-chhai2 khi2 i-seng-koan2, oh8-tng5, le2-pai3-tng5, iong2-lo2-iN7. 
 U7-e5 tiam3 ti7 hai2-kiN5, chiu7 chhut gun5 cho7 chit8 chiah kiu3-seng chun5 thang ki3-liam7 in e5 chhin-lang5. Hai2-kiN5 e5 siaN5 kap toa7 e5 hiuN-li2 long2 u7 kiu3-seng chun5, ia7 khi2 chit8 keng chhu3 khng3 chun5. Ni5-ni5 u7 ki3 sin-bun5-po3 hou7 lang5 chai tak8 chiah u7 kiu3 kui2 e5 lang5 e5 siN3-mia7, u7 kui2 chap8-e5, kui2 pah-e5 ,kui2 chheng-e5, bo5 tiaN7 tioh8. 
 Ian5-hai2 e5 sou2-chai7 long2 u7 siat lang5, na2 hai2-koan mi5 jit8 tioh8 sun5, iau3-kin2 tak8 mi5 tioh8 kiaN5 ian5-hai2 e5 lou7, khoaN3 tak8 hang7 ho2-se3 a2-bo5. Pun2 siat e5 si5 si7 beh liah8 chau2 se3 e5 lang5, hian7-kim iu5-goan5 tioh8 sun5. Tng kau-chian3 hit si5 in chin-chiaN3 bo5 eng5, taN sui-bong2 peng5-cheng7, tak8 am3 bou2 hiuN-li2 e5 chha5-se3 e5 lang5 tioh8 kiaN5 kui2 phou3-lou7, kau3 tu2-tioh8 pat8 hiuN-li2 e5 chha5-se3 e5 lang5; nng7 lang5 u7 ji7 tioh8 tui3-oaN7 choe3 pin5-ku3 in u7 saN-kiN3, jian5-au7 oat8 tng2-lai5 kau3 pun2 sou2-chai7. 
 Siat-su2 na7 khi2 toa7 hong eng2, chiah-e5 chha5-se3 e5 lang5 tioh8 siong5-se3 khoaN3 hai2-bin7, kiaN-liau2 u7 sim2-mih8 chun5 tu2-tioh8 gui5-hiam2. Na7-si7 u7, in chiu7 po3 ko3 kiu3-seng chun5 e5 lang5. Kiam2-chhai2 chun5 na7 khap8-tioh8 chioh8-thau5, a2-si7 pi7 hong chhe, a2-si7 phoa3-lau7, a2-si7 tu2-tioh8 pat8 hang7 e5 gui5-hiam2, in chiu7 pang3 ho7-phau3 po3 lang5 chai. Khah siong5 si7 mi5-si5; kiam2-chhai2 hiuN-li2 e5 lang5 tang7-bin5 khun3, hut-jian5-kan u7 thiaN-kiN3 ho7-phau3 e5 siaN, ko3 chun5 e5 lang5 chiu7 kin2-kin2 khi2-lai5 chheng7 saN, chau2 khi3 thoa kiu3-seng chun5 pang3 loh8 hai2. 
 U7-si5 pun2 hiuN e5 tho2-hi5 lang5 tu2-tioh8 gui5 hiam2, tioh8 ko3 kiu3-seng chun5 khi3 kiu3 in. Chong2-si7 eng2-si5 thoa chun5, ko3-chun5--e5 chiu7 si7 hiah-e5 tho2-hi5 lang5. In na7 ti7 hai2-bin7 siu7-khou2 chiu7 beh chaiN2-iuN7? Khah beng2 e5 lang5 chiuN7 chun5, kiah8 chiuN2, su7, long5, kang, siong, hu7-jin5-lang5,gin2-na2 long2 ho5-hiap8 thoa chun5 pang3 loh8 hai2. 
 Kiu3-seng chun5 si7 peng3 toa7 chiah, oe7 che7 tit kui2 chap8 lang5. M7 thang siuN toa7 ti3-kau3 boe7 jip8 oeh8 e5 sou2-chai7. Chun5-teng2 u7 khang khak, e7-toe2 chhong3 khah tang7, an2-ni siat-su2 chun5 na7 tu2-tioh8 hong-eng2 chhe to3-peng2, chui2 boe7 jip8 i pak-lai7, chun5 ka-ki7 oe7 koh peng2 chiaN3-bin7 khi2-lai5, boe7 chhin-chhiuN7 peng5-siong5 e5 chun5 to3-peng2 lau5 ti7 chui2-bin7. 
 Chun5 na7 to3-peng2, lang5 kiam2 boe7 tim5-loh8 hai2 mah? Boe7; ko3 kiu3-seng chun5-e5 tak8 lang5 u7 chheng7 chho2 e5 saN, chiu7 oe7 phu5 ti7 chui2-bin7; koh u7 chho2-khoan5 thang hiat hou7 poah8-loh8 hai2 e5 lang5 khiN5, bian2 ti3-kau3 lang5 tim5 si2. 
 U7-si5 chun5 ti7 toa7 gui5-hiam2 e5 sou2-chai7, kiu3-seng chun5 boe7 oa2 chun5-piN, in chiu7 pang3 chheng3-ki-chiN3, pak8 soh-a2. Siat-su2 na7 oe7 tiau5 ti7 chun5-soh, beh tim5-loh8-khi3 e5 lang5 chiu7 khan soh-a2 lai5, kiu3-seng chun5 e5 lang5 soa3 pak8 toa7 tiau5 soh, in na2 khan kau3 u7 toa7 tiau5 soh, tui3 kiu3-seng chun5 kau3 gui5-hiam2 e5 chun5. In chiu7 tioh8-an5, chhong3 khi3-khu7 na2 phe5-thang2--nih8, e7-toe2 u7 nng7 e5 khang hou7 kha thong2 chhut. lang5 chiu7 che7 hit lai7 bin7 hou7 in tioh kau3 kiu3-seng chun5; chin-chiaN3 gau5 siat-hoat lai5 kiu3 lang5 e5 siN3-mia7. 
 Chun5 na7 khap8 tioh8 chioh8 kun7 ti7 soaN--nih8, u7-si5 bian2 kiu3-seng chun5 lang5 tiam3 hoaN7--nih8 eng7 chheng3-ki-chiN3 lai5 kiu3 in. 
 8. Teng-thah 
 Lang5 na7 sai2 chun5 ti7 toa7 hai2, u7 hong eng2 e5 gui5-hiam2; kau-chian3 e5 si5 ia7 u7 tui3-tek8 e5 gui5-hiam2. Chong2-si7 kiaN5 kun7 hai2-kiN5 ia7 u7 koh khah gui5-hiam2, in-ui7 khah siong5 u7 toa7 te3 chioh8, toa7 hong eng2 khi2 e5 si5, chun5 oe7 siu7 hong sak, khap8-tioh8 chioh8-poaN5, ti3-kau3 phah-phaiN2, lang5 kap sou2 chai3 e5 mih8 long2 oe7 tim5-loh8-khi3. An2-ni ti7 hai2-kiN5 a2-si7 ti7 hai2-su7 tiong long2 u7 khi2 choe7-choe7 teng-thah, mi5-si5 thang chio3 kng, hou7 kiaN5 chun5 e5 lang5 bat lou7, bian2-tit khap8-tioh8 chioh8-poaN5. 
 Teng si7 chin toa7 ki, li7 kui2-na7 phou3-lou7, ia7 oe7 khoaN3-kiN3 hit e5 kng, u7 ho7 e5 teng oe7 go5, chit8 bin7 am3, chit8 bin7 kng, u7-e5 poaN3 hun kng, poaN3 hun am3, u7-e5 eng7 u7 sek e5 chhang-kng2, kiam2-chhai2 nng7-e5 peh8, chit8-e5 ang5, chai-iaN2 e5 lang5 chiu7 oe7 hun-piat si7 siok8 tah-loh8 chit8 cho7 teng-thah. 
 Cha2-si5 tak8 e5 teng-thah u7 lang5 teh kou3. In jit8-si5 tioh8 siu-li2 teng ho2-se3; kau3 si5 tioh8 tiam2 teng, thong-mi5 tiuN-ti5, kiaN-liau2 teng na7 sit-khi3, chun5 --nih8 e5 lang5 oe7 chin gui5-hiam2. Kun7-lai5 u7 siat sin e5 hoat-tou7; ia7 ti7 kui2-na7 sou2-chai7 m7 bian2-lang5 teh kou3 teng, si7 eng7 tian7 e5 lat8. Tu2-tu2 jit8 loh8 e5 si5, teng-thah hut-jian5 hoat kng, tit8-tit8 go5 kau3 thiN kng, chin-chiaN3 sim-sek. ThiN-kng chhia theng5, teng chiu7 sit-khi3. Kiam2-chhai2 chit8 geh8-jit8 chit8 pai2,a2-si7 koh khah ku2, lang5 khi3 sun5 khoaN3 u7 ho2-se3 a2-bo5. 
 9. Chhiu7-bak8 e5 Li7-ek 
 Chhiu7-bak8 boe7 kong2-tit si7 seng7 e5 mih8, in-ui7 u7 sou2-chai7 seng7, u7 sou2-chai7 long2 bo5. Na7 bo5 seng7, lang5 chiu7 chai in e5 toa7 khiam3-kheh; na7 chhiong-chiok chiu7 chai Siong7-te3 e5 toa7 siuN2-su3. Khah m7 chiaN5 chhiu7 chiu7 chho3 khi2-lai5 hiaN5-he2, i e5 lou7-eng7 ia7 m7 si7 sio2-khoa2. Khah chiaN5-mih8-e5 chiu7 chhu2 chhai5-liau7 thang khi2 chhu3, cho7 chun5, cho7 kio5, kian3 siat hoe7-sia7; u7-e5 hap8 ti7 cho7 i2-toh, ke-lai7 e5 khi3-khu7. Ia7 u7-e5 hoat chin sui2, chin ho2-khoaN3, koh chin tat8-chiN5; u7-e5 chin phang, keng-ke3 choe7-choe7 ni5 long2 bo5 sit-loh8 i e5 bi7. An2-ni khoaN3 chhiu7 e5 lou7-eng7 sng3 boe7-liau2. In3-tou7, A-lat-pek, Iu5-thai3-kok teng2 u7 chhut chit ho7 phang, koh tat8-chiN5 e5 chhiu7-bak8. 
 Lun7 chhiu7-na5, Ngou5-kok, Bi2-kok, A-hui-Li7-ka u7 chin toa7-e5, lai7-tiong hiah-e5 chhiu7 ka-ki7 lak chi2, ka-ki7 chhut, hoat kau3 chin toa7 chang5, long2 m7 bian2 lang5 kou3. Bat khoaN3-tioh8 tou5 kong2, u7 chit8 chang5 chhiu7 tioh8 20 lang5 khan lai5 ui5 i e5 chhiu7 thau5, chiah oe7 thang lam2 ke3, kho2-kian3 si7 cham2-jian5 toa7. Chong2-si7 toa7 chang5 chhiu7 bo5 tek-khak long2 u7 toa7 lou7-eng7, chhin-chhiuN7 oa2 Ka-gi7 A-li2-san soaN u7 hoat chin toa7 chang5, m7-ku2 u7-e5 lai7-bin7 noa7 khi3. Ia7 m7-si7 long2-chong2 bo5 lou7-eng7, u7-e5 thang cho7 choa2, choe3 pou3, choe3 chheng3-ioh8, i2-kip8 pat8 mih8 e5 lou7-eng7, m7-bian2 chit8 sut-a2 phah-sng2. Hit ho7 na7 teh chho3 si7 chin gui5-hiam2, ai3 hai7-tioh8 chho3-chhiu7 lang5 e5 siN3-mia7. Hit ho7 toa7 e5 chhiu7-na5 chin am7, ia7 chin ou-am3, u7 sai, u7 hou2, pa3, chhai5-long5 kap chin choe7 khoan2 e5 ia2-siu3 i2-kip8 tok8-choa5. 
 Ke2-chi2 chhiu7 u7 chin choe7 khoan2. Tak8 kok long2 u7 in e5 ke2-chi2, ia7 long2 oe7 iuN2-chhi7 lang5 e5 seng-khu. Koh chhiu7 oe7 im3-ng2, hou7 lang5 khah boe7 joah8, kiaN5 lou7 e5 lang5 chiu7 chai i e5 toa7 li7-ek. Kai-chai3 hian7-si5 pou-thau5 e5 toa7 lou7 long2 u7 chai-cheng3, hou7 chhut-goa7 lang5 chhut-jip8 chin li7-pian7. Chhiu7-na5 chin choe7 na7 loh8-hou7 chiu7 oe7 hou7 thiN-khi3 khah liang5, lang5 chiu7 khah song2-khoai3. Ti7 Ngou5-kok khah u7 bou7-seng7 e5 chhiu7-na5. 
 U7 chhiu7 bo5 kiat ke2-chi2, chong2-si7 u7 pat8 mih8 hou7 lang5 tit-tioh8 chin choe7 chiN5. Chhin-chhiuN7 Tai5-oan5 soaN-lai7 e5 chiuN-lo2 sou2 boe7 chhut, siu-jip8 e5 chiN5 m7-si7 sio2-khoa2, bo5 khah su kiat ke2-chi2 e5 chhiu7. Koh chin choe7 lang5 u7 kang thang choe3. Teh kek chiuN-lo2 e5 si5, u7 lang5 tioh8 chho3-chhiu7 hiaN5 he2, ia7 u7-e5 tioh8 khi3 thoaN2 lo2-phi2, koh u7-e5 tioh8 kek chiuN-lo2 kap iu5. ChiuN-lo2 chin choe7 hang7 ho2 eng7, oe7 choe3 ioh8, boah seng-khu, ia7 thang tu5-khi3 chiu3-thang5, chian2-a2,bian2-tit i-chiuN5 siu7 sun2-hai7. 
 U7 chit8 khoan2 chheng-lian5 chhiu7 thang tit-tioh8 siong5-chiat iu5, chhin-chhiuN7 chiuN-lo2 chit8-iuN7. Ia7 u7 chhiu7-leng chhiu7 chin tat8-chiN5. Khah-cha2 pun2-toe7 lang5 khoaN3 i e5 chiap peh8-peh8 lau5 chhut, bo5 tek-i3 in-ui7 hit e5 chiap ai3 liam5 ti7 in e5 seng-khu. Kau3 khah oe7 hiau2 e5 lang5 khoaN3, khioh chiap lai5 chu2, ia7 chai i e5 toa7 lou7-eng7. A-hui-li7-ka u7 chhut chin choe7 chhiu7-leng chhiu7; lang5 khah chai i e5 hoat-tat8, chiu7 i2-keng cheng3 ti7 choe7-choe7 kok. 
 Koh chit8 khoan2 chhiu7, i e5 phe5 oe7 choe3 chho2, chhin-chhiuN7 po-le5 kan e5 that, chong2-si7 ia7 oe7 eng7-tit choe3 kiu3-mia7 chun5, i2-kip8 choe7-choe7 hang7 e5 khi3-khu7. 
 Ti7 Ka-na2-tai7 u7 chhiu7 thang che3-cho7 thng5, hit ho7 thng5 chu2 liau2 chin teng7 oe7 khng3-tit choe7-choe7 ni5, iau2 chin ho2 chiah8. An2-ni khoaN3 chhiu7-bak8 e5 lou7-eng7 m7-si7 sio2-khoa2. 
 10. Ai-kip8 
 I 
 Tng Ku7-iok e5 si5-tai7 Hi-pek-lai5 chok8 kap saN e5 te3-kok put-chi2 u7 kan-siap8, u7-si5 li7-ek u7-si5 sun2-hai7, chiu7-si7 Pa-pi2-lun5, A-sut8 kap Ai-kip8, ki5-tiong lun7 in e5 seng-hoat8 kap chong-kau3, te7-it iau3-kin2 si7 Ai-kip8. Tu2-tioh8 ki-hng hit si5 in e5 chou2-kong loh8-khi3 Ai-kip8; ti7 Ai-kip8 Iok-sek kap Mou5-se i2-kip8 in e5 peh-seN3 siu7 kau3-lian7 soa3 chiam7-si5 hou7 in po2-hou7. 
 Ti7 au7-tai7 Ai-kip8 tauh8-tauh8 teh chhap I2-sek-liat8 e5 su7, khah siong5 bo5 li7-ek. U7-si5 choe3 tui3-tek8, u7-si5 koe2-choe3 peng5-iu2, ki5-sit8 beh ti2-tng A-sut8, chiu7-si7 tang-pak u7 koan5-se3 e5 kok. A-sut8 e5 jin5-sin5 Liap8-sa-ki kong2, "Li2 oa2-kho3 Ai-kip8 mah? Kiam2 m7 chai i si7 chhin-chhiuN7 i2-keng chih8 e5 lou7-tek, lang5 hoaN7 i, tek-khak chhi3-chhak8 i e5 chhiu2" (2 Ong5 18 : 2). Chit e5 oe7 si7 tui3-tek8 kong2-e5, iau2-ku2 si7 sit8, Ai-kip8 khah siong5 si7 boe7 kho3-tit. 
 Toa7-soe3. Ai-kip8 e5 thou2 toe7 kap Ka-lam5--e5 toa7 koh-iuN7. Ka-lam5 si7 soaN-toe7, Ai-kip8 si7 piN5-iuN5. Ka-lam5 choe7-choe7 sou2-chai7 san2-san2, Ai-kip8 hui-siong5 pui5. Ka-lam5 soe3, Ai-kip8 chin tng5 chong2-si7 oeh8-oeh8, tui3 lam5 kau3 pak Ni5-lo5 ho5 oat8-lai5 oat8-khi3 ti7 tiong-ng. 
 Ai-kip8 e5 khi3-hau7 siang7 ho2. U7-si5 ti7 ho5-piN oe7 joah8, chong2-si7 khong-khi3 siong5-siong5 chin chheng. Han2-tit loh8 hou7. 
 Ni5-lo5 ho5. Ai-kip8 kok ki5-sit8 si7 tui3 Ni5-lo5 ho5 chiah u7. Ni5-lo5 ho5 u7 nng7 e5 goan5-thau5, ti7 lam5-si3 kap ti7 tang-lam5-si3 kai3 hng7 e5 koaiN5 soaN. Ti7-hia chhun-thiN si5 loh8 toa7 hou7, koh u7 iuN5 soaN teng2 e5 seh, tui3 an2-ni Ni5-lo5 ho5 chiu7 tiong3 toa7 chui2. Kau3 6 geh8 kan u7 tiong3 chui2 ti7 Ai-kip8 e5 kiaN-siaN5(Cairo); kau3 hit si5 ho5 e5 siang peng5-piN moa2-si3-koe3 si7 chui2, ti3-kau3 chin choe7 hiuN-sia7 na2 hai2-su7. Sou2 chhiang5-loh8-lai5 e5 ho2 thou5 chiu7 che7-toe2, kau3 chui2 the3 hiah-e5 hng5 long2 u7 chit8 ian5 e5 pui5-thou5 ti7 teng2-bin7, tak8 ni5 si7 an2-ni. U7-si5 chit8 ni5 kan u7 siu lak8 tang. Chiau3 an2-ni khoaN3 Ai-kip8 u7 hiah choe7 ngou2-kok, long2 si7 ui7-tioh8 Ni5-lo5 ho5 sou2 chhiang5-loh8-lai5 e5 ho2 thou5. Na7 m7 si7 chit tiau5 ho5 chiu7 Ai-kip8 oe7 choe3 khong3 ia2 chhin-chhiuN7 A-lat-pek hit khoan2. 
 Seng3-chheh tauh8-tauh8 ki3 Ai-kip8 e5 pui5. Si7 in-ui7 an2-ni Nga2-kok e5 kiaN2 khi3 hia. Ti7 Chhong3-se3-ki3 ia7 u7 kong2 ti7 Sou2-to-ma2 hia "thou2-toe7 long2-chong2 lun7-tek8, chhin-chhiuN7 Ia5-ho5-hoa e5 hng5 thang kap Ai-kip8 saN pi2-pheng7." I2-sek-liat8 peh-seN3 ti7 khong3-ia2 ia7 siau3-liam7 Ai-kip8 e5 chhai3-soe chin chhiong-seng7. 
 Po2-lo5 khi3 I-tai7-li7 e5 si5, u7 tah "A-lek8-san-tai7 e5 chun5" (Heng7 27:6). A-lek8-san-tai7 si7 ti7 Ai-kip8 e5 pak-si3, tui3 hia siong-chun5 chai3 ngou2-kok kau3 Lo5-ma2. 
 Choh hng5 e5 hoat-tou7 : Sui-jian5 tit-tioh8 ho5 e5 li7-ek, iau2-ku2 Ai-kip8 lang5 boe7 eng7-tit pin5-toaN7. Tioh8 khui chun3-kau khan chui2 kau3 in e5 hng5. U7 eng7 tiau3-o kap chui2-chhia; u7 chit8 khoan2 e5 chhia lioh8-a2 chhin-chhiuN7 Tai5-oan5 A-kau5 thiaN hit ho7 chui2-la5-gia5. Chong2-si7 tioh8 eng7 gu5 e5 lat8 kap lang5 e5 kang, in-ui7 toe7-bin7 hiah-nih8 piN5 chun3-kau e5 chui2 boe7-oe7 ka-ki7 lau5. 
 Chun5-chiah. Ti7 Ni5-lo5 ho5 u7 chun5-chiah chin choe7, teh un7 niu5 kap chai3 lang5-kheh. In e5 chun5 choe7-choe7 si7 eng7 lou5-ui2 choe3--e5, chhin-chhiuN7 I2-sai3-a 18 : 2 sou2 kong2: "Kou2-sit8 chhe su3-chia2, eng7 lou5-ui2 choe3 chun5, tiam3 chui2-bin7 phu5, tui3 ho5--nih8 lai5." Mou5-se e5 lau7-bu2 ia7 eng7 lou5-ui2 cho7 siuN-a2 khng3 eN-a2. 
 Kau3-hoe7. Ti7 su3-tou5 liau2-au7 bo5 kui2 ni5, to7-li2 ti7 Ai-kip8 u7 thoan5 khui-khoah. Kho2-sioh au7-lai5 kau3-hoe7 hou7 se3-kan tiN5-poaN3, chiu7 peh-siN3 khah choe7 hou7 Mou7-ham2-bek8-tek khah iaN5, soa3 piN3 choe3 Hoe5-hoe5-kau3; an2-ni chheng-goa7 ni5 ku2 siok8 hit e5 kau3. Chong2-si7 goan5-pun2 e5 kau3-hoe7 hian7-kim iu5-goan5 ti7-teh; m7-ku2 khah bo5 chiau3 Seng3-keng e5 to7-li2, sou2-i2 bo5 sim2-mih8 lat8. 
 Ai-kip8 chit si5 teh heng, cheng3-su7 khah ho2, lang5-giah8 khah choe7. Koh si7 tu2 ti7 A-hui-li7-ka, A-se-a kap Au-chiu sio-chiap e5 sou2-chai7. sou2-i2 chin lau7-jiat8. Ng3-bang7 ti7-hia e5 soan-kau3-su sou2 choe3 e5 kang tit-tioh8 Chu2 toa7 si-un, thang chiaN5 sian-ti sou2 ki3: "Ia5-ho5-hoa tek-khak kau3-hun3 Ai-kip8 lang5 hou7 in bat I... Hiah-e5 Ai-kip8 lang5 Ia5-ho5-hoa khi2-thau5 kang3 chai-e7; lou7-be2 kiu3 in. Ai-kip8 lang5 si7 Goa2 keng2-soan2--e5 " (Sai3 19:21,22,25). 
 II 
 Si-phian 78 : 12, "Cha2 ti7 Ai-kip8 kok So-an e5 toe7-hng, Siong7-te3 kiaN5 sin5-jiah". Chit e5 kou2-cha2 e5 So-an siaN5 hian7-si5 thang pi2-pheng7 si2 e5 siaN5, chhin-chhiuN7 bong7 kut8 khi2-lai5. Ku2-ku2 u7 lang5 khi3 Ai-kip8 kap Pa-pi2-lun5 ai3 khoaN3 Seng3-chheh sou2 ki3 hiah-e5 siaN5, chong2-si7 chhe7 bo5. Ki5-sit8 hiah-e5 kok tu2-tioh8 chin choe7 kan-khou2 saN-thai5, chiu7 hiah-e5 siaN5 u7-e5 bo5 lang5 toa3. Sou2-i2 khong3-ia2 e5 soa lai5 iam2 i, chit8 tai7 ke3 chit8 tai7, ti3-kau3 bo5--khi3, bo5 lau5 chong-chek, chi2-u7 chit8 e5 soa-tui. Kau3 cheng5 se3-ki2 u7 lang5 chai-iaN2 chit e5 tai7-chi3, chiu7 toe5 chiN5 siat " Ai-kip8 Tham3-giam7-thoan5" beh lai5 hian hiah-e5 tai5-teh e5 siaN5. 
Ki5-tiong 30 goa7 ni5 cheng5 u7 chit8 e5 Eng-kok lang5 kap kui2-na7 e5 tang5-phoaN7 khi3 ti7 Ni5-lo5 ho5 tiong chit8 e5 soa-tun. Ti7-hia u7 choe7-choe7 soa-tui kap thou5-tui, ia7 thang khoaN3 chhin-chhiuN7 u7 phoa3 chhu3 e5 chong-chek. I2-keng kau3 hia in u7 chhiaN3 A-lat-pek lang5 choe3 ku-li2 lai5 kut8. Kut8 kau3 e7-toe2 tai7-seng chhe7-tioh8 siang liat8 e5 thiau7 kap chioh8-siong7 u7 hu7-jin5 lang5 e5 bin7, sai e5 sin-khu, long2 si7 teng7-teng7 e5 ou siah8-chioh8 phah--e5. In khoaN3 an2-ni chiu7 chai chit-e5 pun2-jian5 si7 toa7 keng bio7 e5 bio7-tiaN5. Koh kut8 chiu7 u7 ang5 chioh8 e5 bio7, tng5 100 tng7, ia7 u7 peh-siN3 e5 chhu3. Ti7 tak8 hang7 mih8 e5 teng2-bin7 u7 khek ong5 e5 mia5 Lan5-sek te7 II (Raamses). Koh long2 si7 khoa-khau2 e5 khoan2. Hiah-e5 kou2-chek hian liau2, si3-koe3 to2-teh bo5 chhu3-su7, iau2-ku2 u7 kau3-giah8 thang piau2-beng5 siaN5 e5 eng5-hoa5. Koh u7 ong5 e5 toa7 siong7, koaiN5 9 tng7, tang7 900 tun, kan-ta eng7 chit8 te3 ang5-chioh8 choe3--e5. TaN in sou2 kut8 khi2-lai5 e5 siaN5, chiu7-si7 Seng3-chheh sou2 ki3 e5 So-an. Phah-sng3 khi2 hit e5 siaN5 e5 kang choe7-choe7 si7 I2-sek-liat8 peh-siN3 choe3--e5. Kiam2-chhai2 hiah-e5 lou5-chai5 ti7-hia teh tioh8-boa5 choe3 kang, siong5-siong5 kiah8 bak8 khoaN3 ong5 e5 toa7 siong7 na2 teh koan2 in, ti3-kau3 bo5 thang ng3-bang7. 
Lang5 an2-ni kut8 hiah-e5 kou2-cha2 mih8 khi2-lai5 si7 chin sim-sek; na7 bo5 an2-ni choe3 chiu7 long2 bo5 lou7 thang chai Ai-kip8 kok e5 lek8-su2. Ki5-sit8 Ai-kip8 si7 siang7 te7 it toa7 kok, put-chi2 bun5-bek8 : thian-bun5, i-hak8, lut8-hoat tak8 hang7 cheng-kong, koh kang-ge7 put-koan2 phah chioh8, khek hoe long2 oe7. Iu7-koh sui-jian5 pai3 chin choe7 ngou2-siong7, iau2-ku2 in chai u7 toa7 kiam ho2 e5 sin5, koh lioh8-a2 oe7 hiau2 leng5-hun5 boe7 si2, kap si2-au7 u7 sim2-phoaN3 hit ho7 e5 to7-li2. 
Hiah-e5 tham3-giam7-ka m7-na7 chhe7-tioh8 toa7 chioh8-siong7, koh u7 khioh-tioh8 chin choe7 pat8 mih8. Ai-kip8 lang5 si2 e5 si5, in e5 chhin lang5 ai3 chiong in sou2 eng7 e5 mih8 tai5 kap sin-si saN kang7. U7 tit-tioh8 chit8 pun2 gin2-na2 e5 phou7-a2, thang khoaN3 gin2-na2 teh oh8 sia2 kap i e5 sian-siN e5 kai2-cheng3. Hiah-e5 ji7 pi2 khek ti7 chioh8-siong7 hit ho7 e5 ji7 si7 khah chho2. U7 chit8 pun2 e5 phou7-a2 kui2-na7 pai2 ki3 sim2-mih8 geh8 sim2-mih8 jit8 sia2, chiu7 thang chai hit e5 hak8-seng tak8 jit8 tioh8 sia2 saN bin7. 
In e5 bun5 ho7-choe3 “siong7-heng5-bun5-ji7”, in-ui7 long2 si7 eng7 mih8 e5 siong7 lai5 choe3 ji7-bu2. Goan5 khi2-thau5 Han3-ji7 ia7 si7 mih8 e5 siong7 chiaN5--e5, chong2-si7 Han3-ji7 chit8 ji7 chiu7 chit8 ku3 oe7, na7-si7 Ai-kip8--e5 si7 khah chhin-chhiuN7 eng7 ji7-bu2 lai5 tau3. Phi3-lun7 chit8 chiah eng-chiau2 choe3 a--ji7, kou-ng5 choe3 m, chui2 choe3 n, choa5 choe3 t, un5-un5. 
Mou5-se un2-tang3 u7 oh8 sia2 hit khoan2 e5 bun5-ji7, chhin-chhiuN7 hit e5 hak8-seng e5 phou7-a2. Koh u7 oh8 soan3-sut8, gak8-khi3, choe3-si, kiam3-sut8, phah kiu5 teng2-teng2. “Mou5-se hak8-sip8 Ai-kip8 lang5 long2-chong2 e5 hak8-bun7” (Heng7 7 : 22). 
Cheng5 se3-ki2 e5 lang5 khi2-thau5 teh khoaN3 hiah-e5 kou2-chek kang2-kiu3 chin choe7 ni5, na7-si7 long2 m7 chai hiah-e5 ki5-koai3 e5 ji7 e5 i3-su3. Au7-lai5 ho2 kai-chai3 koh khioh-tioh8 chit8 te3 chioh8, ti7-hia khek saN khoan2 e5 bun5, ki5-tiong chit8 khoan2 si7 Hi-li7-ni5 oe7. TaN Hi-li7-ni5 bun5 Au-lo5-pa lang5 chai-iaN2, sou2-i2 eng7 hit-e5 lai5 pi2 hiah-e5 siong7-heng5 ji7, kau3 be2 oe7 hiau2 siong7-heng5-ji7 si7 chaiN2-iuN7 tu3, lioh8-a2 chhin-chhiuN7 chhai-bi5 e5 khoan2. 
U7 Ai-kip8 e5 tham3-giam7-thoan5, ia7 koh u7 pat8 khoan2 hoe7 phai3 lang5 khi3 Ka-lam5 toe7, A-sut8 kap Pa-pi2-lun5. Tui3 an2-ni lan2 chiam7-chiam7 khah oe7 chai hiah-e5 kou2-cha2 e5 kok kau3-hoa3 kap hong-siok8. 
</CL>
<HL>

7. 救生船 
Tng5人若be7得著道理，就拜木主來數念 in e5始祖。西國較濟是創甚物利益百姓e5，來做紀念；kiam2-chhai2起醫生館、學堂、禮拜堂、養老院。 
有e5 tiam3 ti7海墘，就出銀造一隻救生船thang記念 in e5親人。海墘e5城佮大e5鄉里攏有救生船，也起一間厝囥船。年年有記新聞報hou7人知逐隻有救幾個人e5性命，有幾十個、幾百個、幾千個，無定著。 
沿海e5所在攏有設人，若海關暝日著巡，要緊逐暝著行沿海e5路，看逐項好勢抑無。本設e5時是beh掠走稅 e5人，現今猶原著巡。當交戰hit時in真正無閒，今雖罔平靜，逐暗某鄉里e5 查稅e5人著行幾舖路，到抵著別鄉里e5查稅e5人；兩人有字著對換做憑據in有相見，然後越轉來到本所在。 
設使若起大風湧，chiah-e5 查稅e5人著詳細看海面，驚了有甚物船抵著危險。若是有，in就報告救生船e5 人。Kiam2-chhai2船若khap8著石頭，抑是被風吹，抑是破漏，抑是抵著別項e5危險，in 就放號炮報人知。較常是暝時；kiam2-chhai2 鄉里e5人重眠睏，忽然間有聽見號炮e5聲，ko3船e5人就緊緊起來穿衫，走去拖救生船放落海。 
有時本鄉e5討魚人抵著危險，著ko3救生船去救in。總是往時拖船，ko3船--e5 就是hiah-e5討魚人。In若ti7海面受苦就beh怎樣？較猛e5人上船，kiah8槳，士、農、工、商、婦人人、囡仔攏和協拖船放落海。 
救生船是peng3大隻，會坐得幾十人。M7 thang傷大致到boe7入隘e5所在。船頂有空殼，下底創較重，an2-ni設使船若抵著風湧吹倒peng2，水boe7入伊腹內，船家己會koh peng2正面起來，boe7 親像平常e5船倒peng2 留ti7水面。 
船若倒peng2，人kiam2 boe7沈落海mah？Boe7；ko3救生船e5 逐人有穿chho2 e5衫，就會浮ti7水面；koh有chho2-khoan5 thang hiat hou7跋落海e5人khiN5，免致到人沈死。 
有時船ti7大危險e5所在，救生船boe7倚船邊，in就放銃支箭，縛索仔。設使若會tiau5 ti7船索，beh沈落去e5 人就牽索仔來，救生船 e5人續縛大條索，in若牽到有大條索，tui3救生船到危險e5船。In就tioh8-an5，創器具若皮桶--nih8，下底有兩個空hou7腳thong2出。人就坐hit內面hou7 in tioh到救生船；真正gau5設法來救人e5性命。 
船若khap8著石近ti7山--nih8，有時免救生船人tiam3 岸--nih8用銃支箭來救in。 
8. 燈塔 
人若駛船ti7大海，有風湧 e5危險；交戰e5時也有對敵 e5危險。總是行近海墘也有koh較危險，因為較常有大塊石，大風湧起e5時，船會受風sak，khap8著石磐，致到扑歹，人佮所載e5 物攏會沈落去。An2-ni ti7海墘抑是ti7海嶼中攏有起濟濟燈塔，暝時thang照光，hou7 行船e5人bat路，免得khap8 著石磐。 
燈是真大支，離幾若舖路，也會看見hit個光，有號e5燈會遨，一面暗，一面光，有e5半分光，半分暗，有e5用有色e5 chhang管，kiam2-chhai2兩個白，一個紅，知影e5人就會分別是屬佗落一座燈塔。 
早時逐個燈塔有人teh顧。In日時著修理燈好勢；到時著點燈，通暝張持，驚了燈若熄去，船--nih8 e5人會真危險。近來有設新e5法度；也ti7幾若所在m7免人teh顧燈，是用電e5力。抵抵日落e5 時，燈塔忽然發光，直直遨到天光，真正心適。天光車停，燈就熄去。Kiam2-chhai2 一月日一擺，抑是koh較久，人去巡看有好勢抑無。 
9. 樹木e5利益 
樹木boe7講得是盛e5物，因為有所在盛，有所在攏無。若無盛，人就知 in e5大欠缺；若充足就知上帝e5大賞賜。較m7成樹就剉起來hiaN5火，伊e5路用也m7是小可。較成物e5就取材料thang起厝、造船、造橋、建設會社；有e5合ti7造椅桌、家內e5器具。也有e5發真 sui2，真好看，koh真值錢；有 e5真芳，經過濟濟年攏無失落伊e5味。An2-ni看樹e5路用算boe7了。印度、阿拉伯、猶太國等有出這號芳，koh 值錢e5樹木。 
論樹林，俄國、美國、阿非利加有真大e5，內中hiah-e5樹家己落子，家己出，發到真大欉，攏m7免人顧。Bat 看著圖講，有一欉樹著20人牽來圍伊e5樹頭，才會thang lam2過，可見是cham2 然大。總是大欉樹無的確攏有大路用，親像倚嘉義阿里山山有發真大欉，m7-ku2有e5內面爛去。也m7是攏總無路用，有e5 thang造紙、做布、做銃藥，以及別物e5路用，m7免一屑仔扑損。Hit號若teh剉是真危險，ai3害著剉樹人e5性命。Hit號大e5樹林真am7，也真烏暗，有獅、有虎、豹、豺狼佮真濟款e5野獸以及毒蛇。 
果子樹有真濟款。逐國攏有 in e5果子，也攏會養飼人e5身軀。Koh樹會蔭影，hou7人較boe7熱，行路e5人就知伊e5大利益。佳哉現時埠頭e5大路攏有栽種，hou7 出外人出入真利便。樹林真濟若落雨就會hou7 天氣較涼，人就較爽快。Ti7俄國較有茂盛e5 樹林。 
有樹無結果子，總是有別物hou7人得著真濟錢。親像台灣山內e5樟腦所賣出，收入e5 錢m7是小可，無較輸結果子e5樹。Koh 真濟人有工thang做。Teh 激樟腦e5時，有人著剉樹hiaN5火，也有e5著去thoaN2 腦phi2，koh 有e5著激樟腦佮油。樟腦真濟項好用，會做藥，抹身軀，也thang除去蛀蟲、chian2仔，免得衣裳受損害。 
有一款千年樹thang 得著松節油，親像樟腦一樣。也有樹乳樹真值錢。較早本地人看伊e5汁白白流出，無tek-i3因為hit個汁ai3黏ti7 in e5身軀。到較會曉e5人看，拾汁來煮，也知伊e5大路用。阿非利加有出真濟樹乳樹；人較知伊e5發達，就已經種ti7濟濟國。 
Koh一款樹，伊e5皮會做chho2，親像玻璃矸e5塞，總是也會用得做救命船，以及濟濟項e5器具。 
Ti7加拿大有樹thang製造糖，hit號糖煮了真teng7會囥得濟濟年，iau2真好食。An2-ni看樹木e5路用m7是小可。 
10. 埃及 
I 
當舊約e5時代希伯來族佮3個帝國不止有干涉，有時利益有時損害，就是巴比倫、亞述佮埃及，其中論 in e5生活佮宗教，第一要緊是埃及。抵著飢荒hit時in e5祖公落去埃及；ti7埃及約瑟佮摩西以及 in e5百姓受kau3-lian7續暫時hou7 in 保護。 
Ti7後代埃及tauh8-tauh8 teh chhap 以色列e5事，較常無利益。有時做對敵，有時改做朋友，其實 beh抵tng亞述，就是東北有權勢e5國。亞述e5人神Liap8-sa-ki講，「你倚靠埃及mah？敢m7知伊是親像已經折e5蘆竹，人hoaN7伊，的確刺chhak8伊e5 手」（2王18：2）。這個話是對敵講e5，iau2-ku2是實，埃及較常是boe7靠得。 
大細。埃及e5土地佮迦南--e5大各樣。迦南是山地，埃及是平洋。迦南濟濟所在瘦瘦，埃及非常肥。迦南細，埃及真長總是隘隘，tui3南到北尼羅河oat8來oat8去ti7中央。 
埃及e5氣候上好。有時ti7河邊會熱，總是空氣常常真清。罕得落雨。 
尼羅河。埃及國其實是tui3尼羅河才有。尼羅河有兩個源頭，ti7南勢佮ti7東南勢kai3遠e5懸山。Ti7-hia春天時落大雨，koh有溶山頂e5雪，tui3 an2-ni尼羅河就漲大水。到6月間有漲水ti7埃及e5京城（Cairo）；到hit 時河e5雙爿邊滿四界是水，致到真濟鄉社若海嶼。所 chhiang5落來e5好塗就che7底，到水退hiah-e5園攏有一ian5 e5肥塗ti7頂面，逐年是an2-ni。有時一年間有收6冬。照an2-ni看埃及有hiah濟五穀，攏是為著尼羅河所chhiang5落來e5好塗。若m7是這條河就埃及會做曠野親像阿拉伯hit 款。 
聖冊tauh8-tauh8記埃及e5肥。是因為an2-ni雅各e5子去hia。Ti7 創世記也有講ti7所多瑪hia「土地攏總潤澤，親像耶和華e5園thang佮埃及相比並。」以色列百姓ti7曠野也數念埃及e5菜蔬真充盛。 
保羅去義大利e5時，有搭「亞歷山大 e5船」（行27：6）。亞歷山大是ti7埃及e5北勢，tui3 hia商船載五穀到羅馬。 
做園e5法度：雖然得著河e5利益，iau2-ku2埃及人boe7用得貧憚。著開圳溝牽水到 in e5園。有用tiau3-o佮水車；有一款e5車略仔親像台灣A-kau5廳 hit號水la5-gia5。總是著用牛e5力佮人 e5工，因為地面hiah-nih8平圳溝e5水boe7會家己流。 
船隻。Ti7尼羅河有船隻真濟，teh運糧佮載人客。In e5船濟濟是用蘆葦做--e5，親像以賽亞18：2所講：「古實差使者，用蘆葦做船，tiam3水面浮，tui3河--nih來。」摩西e5老母也用蘆葦造箱仔囥嬰仔。 
教會。Ti7使徒了後無幾年，道理ti7埃及有傳開闊。可惜後來教會hou7世間纏絆，就百姓較濟hou7穆罕默德較贏，續變做回回教；an2-ni千外年久屬hit個教。總是原本e5教會現今猶原ti7-teh；m7-ku2較無照聖經e5道理，所以無甚物力。 
埃及這時teh興，政事較好，人額較濟。Koh是抵ti7 阿非利加，亞細亞佮歐洲相接 e5所在。所以真鬧熱。向望ti7-hia個宣教師所做e5工得著主大施恩，thang成先知所記：「耶和華的確教訓埃及人 hou7 in bat伊…Hiah-e5埃及人耶和華起頭降災厄；路尾救in。埃及人是我揀選--e5」（賽 19：21，22，25）。
II 
詩篇78：12，「早ti7埃及國 So-an e5地方，上帝行神蹟」。這個古早e5 So-an城現時thang 比並死e5城，親像墓掘起來。久久有人去埃及佮巴比倫ai3看聖冊所記hiah-e5城，總是chhe7無。其實hiah-e5國抵著真濟艱苦相thai5，就hiah-e5城有e5無人toa3。所以曠野e5沙來掩伊，一代過一代，致到無--去，無留蹤跡，只有一個沙堆。到前世紀有人知影這個代誌，就toe5錢設「埃及探驗團」beh來掀hiah-e5埋teh e5城。 
其中30外年前有一個英國人佮幾若個同伴去ti7 尼羅河中一個沙墩。Ti7-hia有濟濟沙堆佮土堆，也thang 看親像有破厝e5蹤跡。已經到hia in有倩阿拉伯人做苦力來掘。掘到下底第先chhe7著雙列e5柱佮石像有婦人人e5面，獅 e5身軀，攏是teng7-teng7 e5烏siah8 石扑--e5。In看an2-ni就知這個本然是大間廟e5廟埕。Koh掘就有紅石e5廟，長100丈，也有百姓e5厝。Ti7逐項物e5頂面有刻王e5名Lan5-sek te7 II (Raamses)。Koh攏是誇口 e5款。Hiah-e5古蹟掀了，四界倒teh無次序，iau2-ku2有夠額 thang表明城e5榮華。Koh有王e5大像，高9丈，重900 tun，kan-ta用一塊紅石做--e5。今 in所掘起來e5城，就是聖冊所記e5 So-an。扑算起hit 個城e5工濟濟是以色列百姓做--e5。Kiam2-chhai2 hiah-e5奴才 ti7-hia teh著磨做工，常常舉目看王e5大像若teh 管in，致到無thang向望。 
人an2-ni掘 hiah-e5古早物起來是真心適；若無an2-ni做就攏無路thang知埃及國e5歷史。其實埃及是上第一大國，不止文墨：天文、醫學、律法逐項精光，koh工藝不管扑石、刻花攏會。又koh雖然拜真濟偶像，iau2-ku2 in 知有大兼好e5神，koh 略仔會曉靈魂boe7死，佮死後有審判hit號e5道理。 
Hiah-e5探驗家m7-na7 chhe7著大石像，koh有拾著真濟別物。埃及人死e5時，in e5 親人ai3將in所用e5物埋佮身屍相共。有得著一本囡仔e5簿仔，thang看囡仔teh 學寫佮伊e5先生e5改正。Hiah-e5字比刻ti7石像hit號e5字是較草。有一本e5簿仔幾若擺記甚物月甚物日寫，就thang知hit個學生逐日著寫 3面。 
In e5文號做「象形文字」，因為攏是用物e5像來做字母。原起頭漢字也是物e5 像成--e5，總是漢字一字就一句話，若是埃及--e5是較親像用字母來鬥。譬論一隻鷹鳥做a--字，kou-ng5 做m，水做n，蛇做t，云云。 
摩西穩當有學寫hit款e5 文字，親像hit個學生e5 簿仔。Koh有學算術、樂器、做詩、劍術、扑球等等。「摩西學習埃及人攏總e5 學問」（行7：22）。 
前世紀e5人起頭teh看 hiah-e5古蹟講究真濟年，但是攏m7知hiah-e5奇怪e5字e5意思。後來好佳哉koh拾著一塊石，ti7-hia刻3款e5 文，其中一款是Hi-li7-ni5話。今Hi-li7-ni5文歐羅巴人知影，所以用hit個來比hiah-e5象形字，到尾會曉象形字是怎樣 tu3，略仔親像猜謎e5款。 
有埃及e5探驗團，也koh有別款會派人去迦南地，亞述佮巴比倫。Tui3 an2-ni咱漸漸較會知hiah-e5古早 e5國教化佮風俗。 
</HL>