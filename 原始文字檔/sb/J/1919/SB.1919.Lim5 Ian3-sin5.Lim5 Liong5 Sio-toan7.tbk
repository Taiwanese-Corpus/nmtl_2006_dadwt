<CL>
 Tek-a2-kha chng Lim5 Liong5 ti7 1879 ni5 3 goeh8 2 jit8 tui3 Li2 Hiu Bok8-su nia2 siu7 se2-le2, hit-si5 32 hoe3, tng nng7 jim7 chip-su7, gou7-jim7 tiuN2-lo2, thang kong2 si7 kau3-hoe7 e5 te7-ki. Lun7 i cho3 Ki-tok-tou5 m7-na7 hoe7-lai7 e5 lang5 long2 o-lo2 i, chiu7 hoe7-goa7 e5 mia5-siaN ia7 chin ho2. Chong2 kong2, u7 nng7 hang7 e5 bou5-iuN7 thang oh8. 
 1. ThiaN3 Siong7-chu2. An3-chaiN2-iuN7 kong2 si7 thiaN3 Siong7-chu2? Siu2 an-hioh-jit8 chin chiau5-un5. Na7 m7-si7 tu2-tioh8 toa7 phoaN3-piN7 m7-bat bo5 kau3 pai3-tng5. Na7 kong-hoe7 tu2-tioh8 sim2-mih8 tai7-chi3 i chin chhut-lat8 tau3 siat-hoat, khoaN3 kong-su7 chhin-chhiuN7 i e5 su su7, put-chi2 ti3-i3. 
 2.ThiaN3 lang5. ChaiN2-iuN7 kong2 i gau5 thiaN3 lang5? Put-si5 kap thoan5-kau3 su chhut mng5 sun5-si7 hoe7-iu2. Na7 khoaN3 tioh8 leng2-sim e5 hoe7-iu2, chiu7 chhut-lat8 khou2-khng3 i the3 i ki5-to2 kau3 lau5 bak8-sai2, goa2 chhin-bak8 siong5-siong5 khoaN3-kiN3. Na7 u7 hoe7-iu2 khiam3-khoeh chiu7 lin5-bin2 pang-chan7 i. Seng3-keng sou2 kong2 thiaN3 bo5 ke2. Liong5 TiuN2-lo2 ko2-jian5 u7 an2-ni. Sui-jian5 kin-ni5 71 hoe3 iau2-ku2 hoaN-hi2 kap goa2 chhut-mng5 khi3 tham3 hoe7-iu2 lai5 ong2 kiaN5 oa2 nng7 phou3 lou7, 71 hoe3 e5 lau7 lang5 han2-tit u7 an2-ni. 
 Koh chit8 hang7 chin gau5 in2-chhoa7 hoe7-goa7 e5 lang5 lai5 sin3 Chu2, ia7 chin ho2 khoan2-thai7 in. Le2-pai3-jit8 sin lai5 thiaN e5 lang5, long2 chhiaN2 in khi3 in chhu3 chiah8 e7-tau3 tng3. Chit pang in2-chhoa7 chit8 khau2-chau3 lai5 thiaN to7-li2, kau3 Liong5-hiaN koe3-sin e5 jit8, iau2-boe7 siu-bai5, hit e5 sin lai5 thiaN e5 peng5-iu2, lai5 ka7 i so-thau5 so-bin7, chin m7 kam e5 khoan2, kho2-kian3 Liong5-hiaN u7 eng7 thiaN3 kam2-kek i e5 sim. 
 Bo5 phah-sng3 ti7 11 goeh8 21 jit8 seng-khu iong2-iong2 thng3 pak-theh teh tau3 koah-tiu7, hut-jian5 jiam2-tioh8 liu5-heng5 cheng3 soa3 ti3 hi3-iam7 chiah8 ioh8 bo5 chhai2 kang. Goa2 khi3 khoaN3 e5 si5 , I e5 seng-khu sui-jian5 kan-khou2, i e5 sim chin peng5-an chhui3 sou2 kong2 long2 si7 kiu3 lang5 e5 tai7-chi3. Ia7 kong2 i e7 kau3 thian-tong5. Kau3 ti7 30 me5-hng chiu7 an-jian5 khun3 khi3, kin-ni5 71 hoe3, chin thang kiong-hi2 ah. Khe2-si7-liok8 kong2, Soah in e5 tioh8-boa5 lai5 an-hioh, in sou2 cho3 e5 kang ia7 toe3 in. 
 Po2-lo5 kong2, Goa2 oah8 chiu7-si7 Ki-tok, si2 chiu7-si7 li7-ek. Ti7 12 goeh8 6 jit8 kui thou2. Hit jit8 sang3 e5 lang5, u7 hoe7-iu2 kap I e5 lai7-chhin goa7-chhek kiong7 300 goa7 lang5.
</CL>
<HL>

竹仔腳庄林良ti7 1879年3月2日對李Hiu 牧師領受洗禮，hit 時32 歲，當兩任執事，5任長老，thang講是教會e5地基。論伊做基督徒m7-na7會內e5人攏o-lo2伊，就會外e5名聲也真好。總講，有兩項 e5模樣thang 學。 
1. 疼上主。按怎樣講是疼上主？ 守安歇日真chiau5-un5。若m7是抵著大破病m7-bat 無到拜堂。若公會抵著甚物事誌伊真出力鬥設法，看公事親像伊e5私事，不止致意。 
2. 疼人。怎樣講伊gau5疼人？不時佮傳教師出門巡視會友。若看著冷心e5會友，就出力苦勸伊替伊祈禱到流目屎，我親目常常看見。若有會友欠缺就憐憫幫贊伊。聖經所講疼無假。良長老果然有an2-ni。雖然今年71 歲iau2-ku2歡喜佮我出門去探會友來往行倚兩舖路，71歲e5老人罕得有an2-ni。 
Koh 1 項真gau5 引chhoa7會外e5人來信主，也真好款待in。禮拜日新來聽e5人，攏請in 去in厝食e7晝頓。Chit pang引chhoa7 1口灶來聽道理，到良兄過身e5 日，iau2未收埋，hit 個新來聽e5 朋友，來ka7 伊so 頭so面，真m7甘e5款，可見良兄有用疼感激伊e5心。 
無扑算ti7 11月21日身軀勇勇褪腹theh teh 鬥割稻，忽然染著流行症煞致肺炎食藥無采工。我去看e5 時，伊e5身軀雖然艱苦，伊e5 心真平安嘴所講攏是救人e5事誌。也講伊會到天堂。到ti7 30暝昏就安然睏去，今年71歲，真thang 恭喜ah。啟示錄講，煞in e5 著磨來安歇，in所做e5 工也toe3 in。 
保羅講，我活就是基督，死就是利益。Ti7 12月6日歸土。Hit日送e5人，有會友佮伊e5內親外戚共300外人。 
</HL>