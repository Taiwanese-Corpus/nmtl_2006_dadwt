<CL>
 22. Toe7-kiu5 
 Toe7-kiu5 u7 hun gou7-e5 IuN5, lak8-e5 Chiu, chiu7-si7 Pak A-bi2-li7-ka chiu, Lam5 A-bi2-li7-ka chiu, A-hui-li7-ka chiu, O3-tai7-li7-a chiu (si7 siang7 soe3), A-se-a chiu, Au-lo5-pa chiu. A-se-a chiu pi2 Au-lo5-pa chiu gou7 pe7 toa7; u7 choe7-choe7 toa7 kok, chhin-chhiuN7 Lou7-kok, Chi-na2, Jit8-pun2, In3-tou7. Lang5-giah8 chin choe7, koh-iuN7 e5 khau2-im ia7 si7 choe7 khoan2. Au-lo5-pa chiu u7 ji7-chap8 goa7 kok, u7-e5 toa7, u7-e5 soe3, peh-siN3 chin chat8. 
 Toe7-kiu5 e5 peh-siN3 hun choe3 gou7 cheng2. U7 ou-sek (phe5-hu long2 ou), chhin-chhiuN7 In3-tou7 cheng2. Ia7 u7-e5 ang5, ng5, peh8 e5 sek, chhin-chhiuN7 In3-te7-an, Chi-na2, Eng-kok. 
 Toe7-kiu5 tiong Se-chong7 si7 te7-it koaiN5 e5 toe7, koaiN5 kau3 1,5000 chhioh. ThiN-khi3 ta-so3 koh koaN5, bah khoai3 ta, m7-bian2 eng7 iam5 lai5 siN7. U7 chui2-ou5 ti7 hia. Peh-siN3 hong7 Hut8-kau3, he5-siuN7 chin choe7 kau3 that-lou7. U7 chit8 e5 siaN5 20,0000 goa7 e5 he5-siuN7 tiam3 ti7 siaN5 lai7, pat8 kau3 oh thoan5. 
 Ho5-lan5-se kok chiu7 si7 te7-it ke7 e5 toe7, pi2 hai2 cham2-jian5 khah ke7, sou2-i2 u7 cho7 hai2-chhiuN5, hou7 hai2-chui2 boe7 im-tioh8. ThiN-khi3 tam5-sip, peh-siN3 chheng-khi3-siuN3, gau5 choe3 seng-li2, koh gau5 khun5-khiam7. 
 Te7 it koaiN5 e5 soaN chiu7-si7 In3-tou7 kok e5 hi-ma2-liap8-soaN. Chit e5 soaN kun7 ti7 Se-chong7, koaiN5 3,0000 chhioh, pi2 Sin-ko-san u7 nng7 pe7 koaiN5 khah ke, lang5 khoaN3 liau2 na2 tu2 thiN. 
 Te7 it khoah e5 khong3-ia2 ti7 A-hui-li7-ka: tang kau3 sai peng5 3000 Eng-li2, lam5 kau3 pak peng5 1200 Eng-li2. Pi2 Eng-kok 20 pe7 khah toa7, si7 te7 it joah8 e5 sou2-chai7. Na7 u7 thau3 hong, soa pe chiu7 moa2 khong-tiong; chhu3, lang5, cheng-siN long2 hou7 i kham3 bo5--khi3. 
 Te7 it toa7 e5 chui2-chhiang5 ti7 ka-na2-tai7 e5 tang lam5 peng5, khoah 1900 chhioh, koaiN5 160 chhioh. 
 Te7 it tng5 e5 ho5 ti7 Lam5 A-bi2-li7-ka, khoah 96 Eng-li2, tng5 4000 Eng-li2. Pak A-bi2-li7-ka-e5 kap ti7 Ai-kip8 e5 Ni5-lo5-ho5 si7 chha-put-to piN5 toa7. 
 KiaN-siaN5 Eng-kok e5 Lun5-tun siaN5 si7 te7 it toa7, koh te7 ji7-e5 si7 Tek-kok, te7 saN si7 Hoat-kok. Tiong-kok e5 Kng2-tang siaN5 u7 khah choe7 lang5-giah8. Tiong-kok kap Jit8-pun2 e5 kiaN-siaN5 ia7 si7 chin toa7. 
 Na2-ui kok e5 soaN siang7 choe7 choan-choan seh, na7 iuN5 chiaN5 chui2 chiu7 lau5 tioh8 chin hiong5. Ia7 u7 chui2-chhiang5 koaiN5 u7 200 chhioh, ou5 chin chhim. Ti7 hia chit8 ni5 tiong nng7 le2-pai3 sio-soa3 u7 chhut-jit8 bo5 mi5-si5. Choe7-choe7 lang5 u7 khi3 khoaN3. 
 23. Chhiu7-bak8 
 Ti7 Tiong-kok choe7-choe7 seng2 chhiu7-bak8 khah chio2, sou2-i2 peh-siN3 chin kan-khou2. Khah cha2 phah-sng3 kiam2-chhai2 u7, in-ui7 lang5 chho3 loh8-lai5 bo5 koh-chai3 cheng3, chiu7 chiam7-chiam7 khah chio2, ti3-kau3 chin choe7 ui7 taN bo5 lah ! Ng5-ho5 e5 piN5-iuN5, chin toa7 chin khoah, chong2-si7 long2 bo5 chhiu7-bak8. Na7-si7 thau3 hong Ng5-ho5 e5 chui2 hoat eng2 na2 chhin-chhiuN7 hai2 e5 toa7 eng2 chit8-poaN-iuN7. Na7 loh8 hou7 e5 si5, a2-si7 soaN--nih8 e5 seh iuN5 lau5 loh8-lai5 chin hiong5. Ng5-ho5 chio2 pun-chhe, ti3-kau3 pang lang5 e5 chhan5-hng5, chhu3-theh8, peh-siN3 soa3 hou7 chui2 lau5--khi3, tak8 ni5 sou2 liau2 e5 chiN5 sng3 boe7 liau2. Siat-su2 ti7 hit e5 ho5-piN na7 khi3 cheng3 chhiu7, chiu7 boe7 an2-ni, in-ui7 chhiu7-bak8 oe7 suh chui2-khi3 chin choe7. Koh oe7-po2-hou7 thou2-toe7 boe7 pang ham7. Lau2-lian7 e5 sian-siN teh kong2, na7 kok-ka chhut beng7-leng7 kah peh-siN3 lai5 cheng3 chhiu7, bo5 loa7-ku2 kok-lai7 kui2-na7 seng2 oe7 tit-tioh8 toa7 li7-ek. 
 U7 kok chhin-chhiuN7 A-lat-pek si7 chin khoah e5 toe7, chong2-si7 long2 si7 soa-bou5, in-ui7 bo5 chui2-khi3 ti3-kau3 bo5 chhiu7 bo5 hoat-chhau2, sou2-i2 chin ta-so3, jit8 thau5 iam7, ti3-kau3 soa kek8 sio, lang5 tui3 hia ke3 chin kan-khou2 kau3 kek8. 
 U7 sou2-chai7 in-ui7 bo5 chhiu7-bak8 ku2-ku2 long2 bo5 loh8 hou7, u7-si5 chit8 ni5 ku2 chi2-u7 chit8 pai2 loh8 na7-tiaN7, ia7 u7 sou2-chai7 tioh8 theng3-hau7 saN ni5 ku2 chiah u7 loh8. Soa-toe7 bo5 thang khui chiN2, ia7 bo5 khut-a2-chui2, si3-koe3 ta khok-khok, kan-khou2 kau3 boe7 kong2-tit. Chit ho7 e5 toa7 khiam3 m7 si7 chhut tui3 pat8 mih8 e5 in-toaN, long2 si7 in-ui7 bo5 chhiu7-bak8 e5 goan5-in. 
 Na7 u7 chhiu7-bak8, toe7 oe7 tam5-sip, koh pui5. Ngou2-kok oe7 bou7-seng7, ho2 siu-seng5. 
 Iu5-thai3 kok cha2-cheng5 u7 chin choe7 chhiu7, u7-e5 si7 chin chhut mia5 e5 chhiu7, siu7 tioh8 tui3-tek8 chho3 loh8-lai5 bo5 koh cheng3, ti3-kau3 kok lai7 choe7-choe7 ui7 piN3 choe3 khong3-ia2. 
 Ai-kip8 kok ia7 u7 toa7 e5 khong3-ia2, khah choe7 si7 soa-toe7, in-ui7 khiam3 hou7 chui2 bo5 chhiu7-bak8. 
 Chong2 lai5 kong2, Tai5-oan5 kap PhiN5-ou5 saN pi2. Tai5-oan5 e5 chhiu7-bak8 khah chhiong-seng7, tui3 an2-ni thou2-toe7 khah pui5, ngou2-kok ni5-ni5 ho2 siu. PhiN5-ou5 long2 bo5 chhiu7-bak8, na7 khi2 hong chin thau3, ti3-kau3 ngou2-kok phah hai7, m7-na7 bo5 ho2 siu-seng5, tauh8-tauh8 sit-siu, che long2 si7 in-ui7 bo5 cheng3-chhiu7 e5 in-toaN. TaN siat-su2 u7 sou2-chai7 chhiu7-bak8 siuN choe7, u7 sou2-chai7 siuN chio2, ia7 u7 sou2-chai7 long2 bo5, ai3 keng2 to2 chit8 sou2-chai7 choe3 khah ho2 ? Sit8-chai7 tioh8 keng2 u7 chhiu7-bak8 e5 sou2-chai7 khah ho2. 
 24. Oe7-seng kap Chhu3 
 Oe7-seng u7 kui2-na7 khoan2, chiong5-tiong lai5 kong2-khi2 chhu3 iah8 put-chi2 toa7 iau3-kin2 e5 sou2-chai7. Chhu3 si7 lang5 khia7-khi2 e5 sou2-chai7, na7 bo5 tu2-ho2 chiu7 lang5 tiam3 hit e5 chhu3, sin-the2 siong5-siong5 boe7 peng5-an. 
 Tiong-kok lang5 e5 chhu3 khah choe7 thang-a2 kap mng5 chin soe3, koh jit8-si5 jit8-kng chio3 boe7 tioh8, mi5-si5 mng5-hou7 koh koaiN-bat8, chiu7 lian5 chit8 tiam2-a2 khong-khi3 ia7 boe7-tit thang liu5-thong. Hit e5 khong-khi3 e5 tiong-kan u7 kui2-na7 hang7 ti7-teh, chiu7-si7 u7 sng-sou3,chi2-sou3 kap than3-khi3, saN hang7 e5 tiong-kan sng-sou3 kap chi2-sou3 si7 te7-it choe7. Chit nng7 chiong2 si7 bo5 heng5-sek, bo5 bi7-sou3 e5 khi3. Toe7-bin7 tak8 hang7 e5 tong7-but8 a2-si7 sit8-but8, na7 bo5 oa2-kho3 chit e5 khi3 chiu7 bo5 oah8-mia7. Sou2-i2 lang5 tioh8 siong5-siong5 pou2-khip sin-sian e5 khong-khi3 jip8 kau3 hi3 e5 sou2-chai7, chiu7 lang5 oe7 chin2-khi2 cheng-sin5. 
 Hit e5 than3-khi3 si7 u7 tok8, na7 u7 ho2 e5 khong-khi3, than3-khi3 chiu7 khah chio2, sng-sou3 chiu7 khah choe7. Lang5 sou2 chhoan2 chhut-e5 u7 hit e5 than3-khi3 pi2 khong-khi3 tiong-kan e5 than3-khi3 khah choe7, sou2-i2 lang5 na7 ti7 bat8-bat8 e5 sou2-chai7 bo5 ku2 hit e5 than3-khi3 chiu7 moa2-moa2 lang5 chiu7 boe7 oah8. 
 M7-na7 lang5 tioh8 eng7 hit e5 khong-khi3, chiu7 hit e5 teng a2-si7 chek oe7 toh8 iu5-goan5 si7 hit e5 khong-khi3 hou7 i toh8. An2-ni na7-si7 chit8 keng chhu3 e5 lai7-bin7 chit8 pha teng chiu7-si7 chhin-chhiuN7 ke saN si3 e5 lang5. Si3 gou7 ki lah8-chek si7 chhin-chhiuN7 ke chit8 e5 lang5 teh tau3 chiah8 hit e5 sng-sou3. 
 Na7-si7 chhu3-lai7 ou-am3, khong-khi3 boe7 liu5-heng5 chiu7 koaN5-jiat8 cheng3 a2-si7 hi3-piN7 chiong2-chiong2 e5 piN7 e5 thang5 chiu7 chin gau5 hoat-siN. Phi3-ju7 na7 theh8 hi3-piN7 e5 thang5 khng3 ti7 jit8-kng e5 sou2-chai7 hit e5 thang5 chiu7 liam5-piN si2. 
 Lang5 na7-si7 ai3 khah u7 oe7-seng chiu7 tioh8 tui3 chhu3 lai7 siu-cheng2, tai7-seng tioh8 chhong3 thang-a2 khah toa7-e5, hou7 khong-khi3 liu5-thong, kap jit8-kng oe7 chio3 jip8-lai5. Phah-sng3 Tai5-oan5 lang5 e5 hoe-thang kap thoah-thang si7 put-chi2 ho2, chong2-si7 koaN5-thiN lang5 ai3 koaiN in-ui7 si7 kiaN koaN5. TaN beh chaiN2-iuN7 chhong3 hou7 i boe7 koaN5 ? Tioh8 tui3 lai7-bin7 chhong3 chit8 te3 pang tui3 thang-a2 ui5 chhu-chhu khi2-lai5, hou7 koaN5-khi3 tui3 thang-a2 khi2 chiah boe7 koaN5, chong2-si7 khong-khi3 oe7 liu5-thong. In-ui7 lang5 sou2 chhoan2-chhut e5 khong-khi3 si7 khah khin, sou2-i2 oa2 thian-lo5-pan2 e5 e7-kha tioh8 chhong3 chit8 e5 hoe-thang a2-si7 thoah-thang hou7 phaiN2 e5 khong-khi3 oe7 chhut-khi3. 
 Chhu3-lai7 thou5-kha kap chhu3-piN e5 kau-a2 na7 siong5-siong5 tam5 chiu7 oe7 siN bang2, a2-si7 tak8 hang7 e5 tok8-thang5 oe7 hai7 lang5 chin choe7. Sou2-i2 na7-si7 ai3 thou5-kha boe7 sip tioh8 phou-chng a2-si7 boah iuN5-he, na7-si7 beh koh khi2 sin-e5 tioh8 tah8 te7-pan2 li7 thou5 nng7 saN chhioh, hou7 sip-khi3 boe7 khi2-lai5 chiu7 lang5 e5 seng-khu oe7 iong2. 
 25. Sin O-lian5 e5 Ma2-ka-lek8 
 Lin2 na7 khi3 Bi2-chiu e5 Hap8-chiong3-kok, tui3 O-lian5 seng2 keng-ke3 khoaN3 in sui2 e5 O-lian5 siaN5, chiu7 un2-tang3 u7 lang5 oe7 chhoa7 lin2 loh8 khi3 kau3 siaN5-lai7 e5 kou2-chhi7. Ti7-hia iau2 u7 gun5-hang5, tiam3, kap lu2-koan2, ia7 ti7 si3-kak thau5 u7 chioh8-siong7 oe7 po3 li2 khoaN3. Chit e5 siong7 si7 chit8 e5 hu7-jin5 lang5 che7 ti7 ke7-ke7 e5 kau-i2, eng7 chhiu2 lam2 chit8 e5 gin2-na2 the oa2 i e5 sin-khu. Ti7 e7-toe2 boeh ki3 tam7-poh8 chit lang5 e5 siN-seng5 kap lai5-lek8. 
 Chit e5 hu7-jin5 lang5 bo5 thang ho2 khoaN3, kha chheng7 kau7-kau7 chhou-iong2 e5 oe5, sou3-sou3 e5 i-chiu5, moa soe3 tiau5 e5 keng-thau5 kun, thau5-khak u7 ti3 chit8 teng2 na2 hong-bo7 e5 khoan2, heng5-the2 oe2-oe2 pui5-pui5, bin7 si3-pang hou7-tiong7, chong2-si7 khoaN3 i e5 bak8-chiu chin un-jiu5 e5 khoan2-sit. 
 TaN lun7 chit e5 siong7 u7 chin ki5-iN7 e5 su7. Che si7 Bi2-kok chhong3 lai5 keng3-liam7 hu7-jin5 lang5 e5 thau5 chit8-e5. Lian5 Au chiu ki3-liam7 hu7-jin5 lang5 e5 chioh8-pi, to chin chio2, khiok u7 chit8 poaN3-e5 si7 mia5-siaN e5 Lu2-ong5 a2-si7 chheng7 sui2 saN e5 kong-chu2. Chong2-si7 ti7 Sin O-lian5 chit e5 siong7 long2 m7 si7 an2-ni. 
 I e5 mia5 kio3 choe3 Ma2-ka-lek8. Soe3-han3 e5 si5 i e5 pe7-bu2 chiu7 si2, u7 hou7 nng7 e5 san3-hiong jin5-ai3 e5 siau3-lian5 lang5 chhi7. Kau3 toa7 han3 chhut ke3 siN chit8 e5 gin2-na2. Chong2-si7 bo5 loa7-ku2 i e5 tiong7-hu si2, kiaN2 ia7 soa3 si2-khi3, kou-toaN chhun i ka-ki7. I sui-jian5 san3-hiong m7-ku2 chin iong2-kiaN7 gau5 choe3 kang. 
 Tui3 thiN-kng kau3 e7-hng thau3-jit8 ti7 soe2 saN-a2 tiam3 ut saN. Tak8 jit8 choe3 kang e5 si5 tui3 thang-a2 khoaN3-kiN3 keh-piah kou-ji5 iN7 e5 kou-ji5 teh choe3 kang thit-tho5. Put-heng7 siaN5-lai7 khi2 un-ek, lang5 si2 chin choe7, ti3-kau3 kou-ji5 it-hoat choe7. Kou-ji5 iN7 bo5 hoat-tit thang siu-iong5 chiau3-kou3. Tng hit-si5 O-lian5 siaN5 e5 peh-siN3 sit8-chai7 u7 khiam3 chit ho7 ho2 sim e5 peng5-iu2 lai5 pang-chan7. Li2 un2-tang3 m7 kaN2 phah-sng3 tiam3 ti7 soe2 saN-a2 tiam3 choe3 kang san3-hiong e5 hu7-jin5 lang5 oe7 pang-chan7 in, chong2-si7 Ma2-ka-lek8 ko2-jian5 oe7. I liam5-piN khi3 chhe7 hiah-e5 koan2 kou-ji5 iN7 e5 chi2-be7 ka7 in kong2, i beh thoe3 in choe3 kang, koh chiong i e5 kang-chiN5 tam7-poh8 beh pang-chan7 in. I chhut-lat8 choe3 kang, tui3 i e5 kang-chiN5 liap8-chek tam7-poh8, chiong chiah-e5 khi3 boe2 nng7 chiah gu5-bu2 kap chit8 tiuN chhia. Tui3 hit-tiap8 i tak8 cha2-khi2 chai3 gu5-leng khi3 boe7, soa3 tui3 lu2-koan2 a2-si7 ho2-giah8 lang5 e5 chhu3 tho2 mi7-pau toa3 to3-lai5 hou7 kou-ji5 iN7 iau e5 gin2-na2 chiah8. Kui2-na7 pai2 ti7 kek8 oh ke3 e5 si5, chiu7-si7 kou-ji5 sou2 u7-e5 kan-ta si7 chiah-e5 na7-tiaN7. Kou-ji5 iN7 tak8 le2-pai3 tit-tioh8 Ma2-ka-lek8 sou2 kia3 e5 chiN5. Ke3 bo5 kui2 ni5 au7 u7 siu-li2 cham2-jian5 khah toa7 keng, khah chiaN5 mih8. 
 Ma2-ka-lek8 si7 chin gau5 choe3 seng-li2. ia7 chin khun5-khiam7, sui-jian5 hian3 hiah choe7 chiN5, i iau2-ku2 u7 chhun, u7 koh boe2 khah choe7 gu5 than3 khah choe7, eng7 hiah-e5 chiN5 koh khi2 chit8 keng chhu3, thang chiap-lap8 soe3-han3 e5 kou-ji5 eN-a2. Au7-lai5 Ma2-ka-lek8 chiu7 khui chit8 kham2 piaN2 tiam3, taN bo5 lut8 gu5-leng lai5 boe7, chiu7-si7 boe7 piaN2, eng7 chhia chai3 piaN2 chhin-chhiuN7 cheng5 chai3 gu5-leng, iu5-goan5 chiap-soa3 kia3 chiN5 sang3 kou-ji5 iN7. 
 Au7-lai5 tu2-tioh8 kok lai7 jiau2-loan7, toa7 kau-chian3. Hit-si5 si7 toa7 kan-khou2 piN7-thiaN3 kiaN-hiaN5 e5 si5-chun7, Ma2-ka-lek8 iu5-goan5 bo5 theng5, tak8 jit8 chai3 i e5 piaN2 khi3 boe7, ia7 ti7 i sou2 than3-e5, u7 kau3-giah8 thang siong5-siong5 hou7 kou-ji5 e5 gin2-na2 kap iau-go7 e5 peng thang eng7. Sui-jian5 an2-ni i u7 cham2-jian5 chhun-chiN5, kau3 kau-chian3 soah e5 si5 i khi2 chit8 keng cheng-khi3 che3-piaN2 kang-sou2. Tui3 hit-tiap8 siaN5-nih8 e5 cheng3 lang5 long2 bat i. Thong siaN5 e5 gin2-na2 thiaN3 i, seng-li2 lang5 toa7 o-lo2 i, san3-hiong e5 peh-siN3 long2 lai5 siu7 i e5 khou2-khng3 bian2-le7. I siong5-siong5 che7 ti7 i e5 tiam3 khau2, chheng7 pah-eng2 saN,keng-thau5 moa chit8 tiau5 kun, eng7 u7 li7-ek ho2 e5 oe7 tui3 tak8 lang5 kong2, long2 bo5 hun ho2-giah8 a2-si7 san3-hiong. 
 Koh bo5 loa7-ku2 Ma2-ka-lek8 ke3-sin khi3. Beh thak8 i e5 ui5-beng7 e5 si5, lang5 chai i sui-jian5 u7 hian3 hiah choe7, i iau2 u7 chek-chu7 chin choe7 chiN5, beh chiong sou2 lau5 e5 chiN5 it-chin7 sang3 siaN5 lai7 kui2-na7 keng e5 kou-ji5 iN7. Tak8 keng u7 tit-tioh8 tam7-poh8, bo5 lun7 si7 peh8 bin7 lang5 e5 gin2-na2 a2-si7 ou-bin7, Iu5-thai3 lang5, Thian-chu2 kau3 a2-si7 Kui-cheng3 kau3, long2 bo5 hun-piat, in-ui7 Ma2-ka-lek8 siong5-siong5 kong2 in long2 piN5-piN5 si7 kou-ji5. 
 TaN Ma2-ka-lek8 in-ui7 long2 m7-bat thak8 chheh sia2 ji7, sou2-i2 ti7 i ti3-sek e5 ui5-beng7, bo5 ki3 mia5, si7 ki3 chit8 e5 sip8-ji7-ke3 choe3 ho7. 
 Sin O-lian5 siaN5 e5 peh-siN3 chai Ma2-ka-lek8 si2 liau2, tai7-ke kong2, Lan2 m7 thang boe7 ki3-tit, i si7 bo5 lau7-bu2 e5 lang5 e5 lau7-bu2, bo5 peng5-iu2--e5 e5 peng5-iu2. I e5 ti3-hui7 si7 pi2 u7 hak8-bun7 sou2 oe7 ka3-lang5 e5 khah-iaN5. Sou2-i2 khia7 chioh8-siong7 tu2-tu2 chhin-chhiuN7 i peng5-sou3 che7 ti7 tiam3 khau2, a2-si7 sak i e5 chhia e5 khoan2-sit. TaN kin-a2-jit8 iau2-ku2 ti7-teh thang ki3-liam7 Sin O-lian5 peng5-si5 Ma2-ka-lek8 e5 toa7 jin5-ai3 kap toa7 khui3-lat8. 
 26. Jit8-sit8 
 Sin-khu u7 kun, kut, bah, tak8 jit8 tioh8 iuN2-chhi7. U7 hang7 hap8 ti7 huih, u7 hang7 hap8 ti7 kut, u7 hang7 hap8 ti7 bah, ia7 u7 hang7 hap8 ti7 kun. Sin-khu si7 Siong7-te3 sou2 chhong3-e5, jit8-sit8 ia7 si7 Siong7-te3 sou2 siuN2-su3-e5, hap8 ti7 sin-khu e5 lou7-eng7. Seng3-chheh kong2, I tak8 hang7 ai3 lan2 lang5 hiong2-siu7. U7 lang5 kong2 na7 kan-ta chiah8 chhai3 sin-khu oe7 khah lam2, chong2-si7 bo5 tek-khak, in-ui7 cheng3 lang5 sou2 khiam3 bo5 saN-tang5, na7 khoaN3 Seng3-chheh chiu7 chai Siong7-te3 tai7-seng eng7 chhai3-soe ko2-but8, iuN2-chhi7 lang5, au7-lai5 chiah su3 bah. Siok8-gu2 kong2, “Chiah8 hi5, chiah8 bah, ia7 tioh8 chhai3 kah”. 
 Na7 kong2 tak8 tng3 tioh8 tiaN7-tioh8 chiah8 sim2-mih8 si7 bo5 thang it-teng7, in-ui7 kok kok thou2-toe7 sou2 hoat-siN e5 mih8 bo5 sio-siang7, in-ui7 thiN-khi3 put tong5. U7 kok eng7 beh8, u7 kok eng7 bi2, u7 kok eng7 pat8 mih8. Siang7 chit8 kok ia7 bo5 sio-siang7, u7 khia7 ke-chhi7 kap toa3 chhau2-toe7 e5 cheng-chha, hu3-kui3 pin5-chian7 e5 bo5 saN-tang5. Put-lun7 chiah8 sim2-mih8 na7 u7 thang choe3 lang5 sin-the2 tiong e5 li7-ek long2 si7 ho2. 
 Chiau3 I-seng ka teh soat-beng5 kong2 sou2 chiah8 e5 mih8 na7 oaN7 lai5 oaN7 khi3, khah u7 thang li7-ek sin-khu. Bi2, beh8, tai7-a2, sek-a2 m7 thang cheng siuN peh8, na7 siong5-siong5 chiah8 peh8-bi2 ai3 khi2 nng2-kha piN7. Lang5 tak8 jit8 iau3-kin2 tioh8 chiah8 chhai3-soe, a2-si7 han-chu5, put-chi2 u7 li7-ek sin-khu. Gu5, iuN5, ti, koe, ah, lok8 teng2-lui7, long2 si7 oa2-kho3 chhau2-chhai3, bi2-chhek choe3 in e5 jit8-sit8, lang5 chiah8 in e5 bah u7 chu-iong2-liau7 chin choe7 thang iuN2-chhi7 sin-khu, choan5-tai3 e5 pah-the2 put-chi2 hap8-gi5. 
 U7 cheng-siN e5 bah khah oh siau-hoa3, chhin-chhiuN7 ti-bah, m7-na7 oh siau-hoa3, ia7 ti7 bah-lai7 u7 bi5-thang5. Sou2-i2 tioh8 kun5 kau3 chin thiam2, in-ui7 ti-bah thang5 chin oh si2, na7 bo5 si2, lang5 chiah8 liau2 chiu7 oe7 ti3-piN7. Hi5 si7 chin ho2 e5 mih8-phe3, bo5 khah su bah. U7 khoan2 e5 hi5 khah choe7 iu5, u7 khoan2 hi5-bah khah peh8, chiah8 liau2 u7-e5 thang iuN2-chhi7 nau2-kun kap sin-the2 tiong e5 kun. Na7 eng7 hi5-kut khong3 thng ia7 si7 iuN2-chhi7 kun. 
 Ti7 koaN5 toe7 e5 sou2-chai7 sou2 chhut e5 cheng-siN kap hi5 u7 chin choe7 iu5, lang5 khia7-khi2 ti7 hia tioh8 khiam3-kheh iu5 khah choe7, in-ui7 iu5 oe7 hou7 sin-khu sio-lo7, na7 bo5 chiah8 iu5 boe7 thang ti2-tng hit khoan2 e5 toa7 koaN5. Che si7 Siong7-te3 e5 toa7 siuN2-su3, hou7 se3-kan lang5 kap cheng-siN thang hiong2-siu7 sou2 hap8-gi5 e5 mih8. Koh oe7 chhong3 chin choe7 khoan2 hou7 lang5 chiau3 sou2 kah-i3-e5 lun5-liu5 lai5 chiah8, bian2-tit eng7 kau3 ia3-sian7. Sou2-i2 iau2-be7 chiah8 mih8 e5 tai7-seng eng-kai tioh8 kam2-sia7 Siong7-te3 e5 toa7 un-tian2, gau5 siuN2-su3 se3-kan kau3 an2-ni. 
</CL>
<HL>

22. 地球 
地球有分5個洋、6個洲，就是北阿美利加洲、南阿美利加洲、阿非利加洲、澳大利亞洲（是上細）、亞細亞洲、歐羅巴洲。亞細亞洲比歐羅巴洲5倍大；有濟濟大國，親像Lou7 國、支那、日本、印度。人額真濟，各樣e5 口音也是濟款。歐羅巴洲有二十外國，有e5大、有e5細，百姓真chat8。 
地球e5 百姓分做5種。有烏色（皮膚攏烏），親像印度種。也有e5 紅、黃、白e5 色，親像印地安、支那、英國。 
地球中西藏是第一懸e5 地，懸到1,5000尺。天氣礁燥 koh寒，肉快礁，m7免用鹽來siN7。有水湖ti7 hia。百姓奉佛教，和尚真濟到that路。有一個城20,0000外個和尚tiam3 ti7 城內，別教oh傳。 
荷蘭西國就是第一低e5 地，比海cham2然較低，所以有造海牆，hou7海水boe7淹著。天氣tam5溼，百姓清氣相，gau5做生理，koh gau5勤儉。 
第一懸e5 山就是印度國e5 喜馬拉山。這個山近ti7 西藏，懸3,0000尺，比新高山有2倍懸較加，人看了若抵天。 
第一闊e5 曠野ti7阿非利加：東到西爿3000英里，南到北爿1200英里。比英國20倍較大，是第一熱e5所在。若有 thau3風，沙飛就滿空中；厝、人、精牲攏hou7伊蓋無--去。 
第一大e5水chhiang5 ti7加拿大 e5東南爿，闊1900尺，懸160尺。 
第一長e5 河ti7南阿美利加，闊96英里，長4000英里。北阿美利加e5 佮ti7埃及e5 尼羅河是差不多平大。 
京城英國e5 倫敦城是第一大，koh第二e5是德國，第三是法國。中國e5 廣東城有較濟人額。中國佮日本e5 京城也是真大。 
挪威國e5山上濟專專雪，若溶成水就流著真雄。也有水chhiang5懸有200尺，湖真深。Ti7 hia 一年中兩禮拜相續有出日無暝時。濟濟人有去看。 
23. 樹木 
Ti7中國濟濟省樹木較少，所以百姓真艱苦。較早扑算kiam2-chhai2有，因為人剉落來無koh再種，就漸漸較少，致到真濟位今無lah！黃河e5平洋，真大真闊，總是攏無樹木。若是thau3風黃河e5水發湧若親像海e5大湧一般樣。若落雨e5時，抑是山--nih8 e5雪溶流落來真雄。黃河少分叉，致到崩人e5田園、厝宅，百姓續hou7水流--去，逐年所了e5 錢算boe7了。設使ti7 hit個河邊若去種樹，就boe7 an2-ni，因為樹木會suh 水氣真濟。Koh會保護土地 boe7崩陷。老練e5先生 teh講，若國家出命令kah 百姓來種樹，無偌久國內幾若省會得著大利益。 
有國親像阿拉伯是真闊e5 地，總是攏是沙漠，因為無水氣致到無樹無發草，所以真礁燥，日頭炎，致到沙極燒，人tui3 hia過真艱苦到極。 
有所在因為無樹木久久攏無落雨，有時一年久只有一擺落na7-tiaN7，也有所在著聽候3年久才有落。沙地無thang開井，也無窟仔水，四界礁khok-khok，艱苦到boe7講著。這號e5大欠m7是出tui3別物e5因端，攏是因為無樹木 e5原因。 
若有樹木，地會tam5溼，koh 肥。五穀會茂盛，好收成。 
猶太國早前有真濟樹，有e5是真出名e5樹，受著對敵剉落來無koh種，致到國內濟濟位變做曠野。 
埃及國也有大e5 曠野，較濟是沙地，因為欠雨水無樹木。 
總來講，台灣佮澎湖相比。台灣e5 樹木較昌盛，tui3 an2-ni土地較肥，五穀年年好收。澎湖攏無樹木，若起風真thau3，致到五穀扑害，m7-na7無好收成，tauh8-tauh8失收，che攏是因為無種樹e5 因端。今設使有所在樹木傷濟，有所在傷少，也有所在攏無，ai3揀佗一所在做較好？實在著揀有樹木e5 所在較好。 
24. 衛生佮厝 
衛生有幾若款，從中來講起厝也不止大要緊e5 所在。厝是人企起e5 所在，若無抵好就人tiam3 hit個厝，身體常常boe7平安。 
中國人e5厝較濟窗仔佮門真細，koh日時日光照 boe7著，暝時門戶koh關密，就連一點仔空氣也boe7得 thang流通。Hit個空氣e5 中間有幾若項ti7-teh，就是有sng-sou3，chi2-sou3佮than3氣，3項e5中間sng-sou3佮chi2-sou3是第一濟。這2種是無形式、無味素e5 氣。地面逐項e5 動物抑是植物，若無倚靠這e5 氣就無活命。所以人著常常補吸新鮮e5 空氣入到肺e5 所在，就人會振起精神。 
Hit個than3氣是有毒，若有好e5 空氣，than3氣就較少，sng-sou3就較濟。人所喘出e5 有hit 個than3氣比空氣中間e5 than3氣較濟，所以人若ti7 密密e5 所在無久hit個than3氣就滿滿人就boe7活。 
M7-na7人著用hit個空氣，就hit個燈抑是燭會著猶原是hit個空氣hou7伊toh8。An2-ni若是一間厝e5 內面一pha燈就是親像加三四個人。四五支蠟燭是親像加一個人teh鬥食hit個sng-sou3。 
若是厝內烏暗，空氣boe7 流行就寒熱症抑是肺病種種e5 病e5 蟲就真gau5 發生。譬如若提肺病e5蟲囥ti7日光e5 所在hit個蟲就 liam5-piN死。 
人若是ai3較有衛生就著 tui3厝內修整，第先著創窗仔較大e5，hou7空氣流通，佮日光會照入來。扑算台灣人e5 花窗佮拖窗是不止好，總是寒天人ai3關因為是驚寒。今 beh怎樣創hou7伊boe7寒？著tui3內面創一塊枋tui3窗仔圍chhu-chhu起來，hou7寒氣tui3 窗仔起才boe7寒，總是空氣會流通。因為人所喘出e5空氣是較輕，所以倚天羅板e5下腳著創一個花窗抑是thoah窗hou7 歹e5 空氣會出去。 
厝內塗腳佮厝邊e5 溝仔若常常tam5就會生bang2，抑是逐項e5 毒蟲會害人真濟。所以若是ai3 塗腳boe7溼著舖磚抑是抹洋灰，若是beh koh 起新e5著tah8地板離塗2、3 尺，hou7 溼氣boe7起來就人 e5身軀會勇。 
25. 新O-lian5 e5 Ma2-ka-lek8
Lin2若去美洲e5 合眾國，tui3 O-lian5省經過看 in sui2 e5 O-lian5城，就穩當有人會chhoa7 lin2落去到城內e5古市。Ti7-hia iau2有銀行、店，佮旅館，也ti7 四角頭有石像會報你看。這個像是一個婦人人坐ti7 低低e5 交椅，用手攬一個囡仔 the倚伊e5身軀。Ti7下底beh記淡薄這人e5 生成佮來歷。 
這個婦人人無thang好看，腳穿kau7-kau7粗勇e5 鞋，素素e5 衣裳，moa細條e5 肩頭巾，頭殼有戴一頂若風帽 e5款，形體矮矮肥肥，面四枋厚重，總是看伊e5 目珠真溫柔e5 款式。 
今論這個像有真奇異e5事。Che是美國創來敬念婦人人e5 頭一個。連歐洲紀念婦人人e5 石碑，to真少，卻有一半個是名聲e5 女王抑是穿sui2衫e5 公主。總是ti7 新O-lian5 這個像攏m7是an2-ni。 
伊e5 名叫做Ma2-ka-lek8。細漢e5 時伊e5 父母就死，有hou7兩個散hiong仁愛e5 少年人飼。到大漢出嫁生一個囡仔。總是無偌久伊e5 丈夫死，子也續死去，孤單偆伊家己。伊雖然散hiong m7-ku2真勇健gau5做工。 
Tui3天光到e7昏透日ti7 洗衫仔店熨衫。逐日做工e5 時 tui3窗仔看見隔壁孤兒院e5 孤兒teh做工thit-tho5。不幸城內起瘟疫，人死真濟，致到孤兒一發濟。孤兒院無法得thang收容照顧。當hit時O-lian5城e5 百姓實在有欠這號好心e5 朋友來幫贊。你穩當m7敢扑算tiam3 ti7洗衫仔店做工散hiong e5婦人人會幫贊in，總是Ma2-ka-lek8果然會。伊liam5-piN去chhe7 hiah-e5管孤兒院e5 姊妹ka7 in 講，伊beh替 in做工，koh將伊e5 工錢淡薄beh幫贊in。伊出力做工，tui3伊e5 工錢粒積淡薄，將chiah-e5去買兩隻牛母佮一張車。Tui3 hit-tiap8伊逐早起載牛乳去賣，續tui3旅館抑是好額人e5 厝討麵包帶倒來hou7孤兒院枵e5 囡仔食。幾若擺ti7極難過 e5時，就是孤兒所有e5 kan-ta是chiah-e5 na7-tiaN7。孤兒院逐禮拜得著 Ma2-ka-lek8所寄e5 錢。過無幾年後有修理cham2然較大間，較成物。 
Ma2-ka-lek8是真gau5做生理。也真勤儉，雖然獻hiah濟錢，伊iau2-ku2有偆，有koh買較濟牛趁較濟，用hiah-e5錢koh起一間厝，thang接納細漢e5 孤兒嬰仔。後來Ma2-ka-lek8 就開一kham2餅店，今無lut8 牛乳來賣，就是賣餅，用車載餅親像前載牛乳，猶原接續寄錢送孤兒院。 
後來抵著國內擾亂，大交戰。Hit時是大艱苦病痛驚惶e5 時陣，Ma2-ka-lek8猶原無停，逐日載伊e5 餅去賣，也ti7 伊所趁e5，有夠額thang常常hou7孤兒e5 囡仔佮枵餓e5 兵 thang用。雖然an2-ni伊有cham2然偆錢，到交戰煞e5時伊起一間cheng-khi3製餅工所。Tui3 hit-tiap8城nih8 e5眾人攏 bat伊。通城e5囡仔疼伊，生理人大o-lo2伊，散hiong e5百姓攏來受伊e5 苦勸勉勵。伊常常坐ti7 伊e5 店口，穿pah-eng2衫，肩頭moa一條巾，用有利益好e5 話tui3逐人講，攏無分好額抑是散hiong。 
Koh無偌久Ma2-ka-lek8過身去。Beh讀伊e5 遺命e5 時，人知伊雖然有獻hiah濟，伊iau2有積聚真濟錢，beh將所留e5 錢一盡送城內幾若間e5 孤兒院。逐間有得著淡薄，無論是白面人e5 囡仔抑是烏面、猶太人；天主教抑是歸正教，攏無分別，因為Ma2-ka-lek8常常講in攏平平是孤兒。 
今Ma2-ka-lek8因為攏m7-bat讀冊寫字，所以ti7伊智識e5 遺命，無記名，是記一個十字架做號。 
Sin O-lian5城e5 百姓知Ma2-ka-lek8死了，大家講，咱m7 thang boe7 記得，伊是無老母e5人e5老母，無朋友--e5 e5朋友。伊e5 智慧是比有學問所會教人e5較贏。所以企石像抵抵親像伊平素坐ti7店口，抑是sak伊e5 車e5 款式。今今仔日iau2-ku2 ti7-teh thang紀念Sin O-lian5平時 Ma2-ka-lek8 e5大仁愛佮大氣力。 
26. 日食 
身軀有筋、骨、肉，逐日著養飼。有項合ti7血，有項合 ti7骨，有項合ti7肉，也有項合ti7 筋。身軀是上帝所創e5，日食也是上帝所賞賜e5，合ti7 身軀e5 路用。聖冊講，伊逐項ai3 咱人享受。有人講若kan-ta食菜身軀會較lam2，總是無的確，因為眾人所欠無相同，若看聖冊就知上帝第先用菜蔬果物，養飼人，後來才賜肉。俗語講，「食魚、食肉，也著菜kah」。 
若講逐頓著定著食甚物是無thang一定，因為各國土地所發生e5 物無相像，因為天氣不同。有國用麥，有國用米，有國用別物。像一國也無相像，有企街市佮toa3草地e5增差，富貴貧賤e5無相同。不論食甚物若有thang做人身體中e5 利益攏是好。 
照醫生家teh說明講所食e5 物若換來換去，較有thang利益身軀。米、麥、tai7仔、黍仔m7 thang舂傷白，若常常食白米ai3 起軟腳病。人逐日要緊著食菜蔬，抑是番藷，不止有利益身軀。牛、羊、豬、雞、鴨、鹿等類，攏是倚靠草菜，米chhek做 in e5日食，人食 in e5肉有滋養料真濟thang養飼身軀，全tai3 e5 百體不止合宜。 
有精牲e5肉較oh消化，親像豬肉，m7-na7 oh消化，也 ti7 肉內有微蟲。所以著kun5到真thiam2，因為豬肉蟲真oh死，若無死，人食了就會致病。魚是真好e5 物配，無較輸肉。有款e5魚較濟油，有款魚肉較白，食了有e5 thang養飼腦筋佮身體中e5 筋。若用魚骨khong3湯也是養飼筋。 
Ti7寒地e5 所在所出e5 精牲佮魚有真濟油，人企起ti7 hia著欠缺油較濟，因為油會hou7身軀燒lo7，若無食油boe7 thang抵當hit 款e5 大寒。Che是上帝e5大賞賜，hou7世間人佮精牲 thang享受所合宜e5 物。Koh會創真濟款hou7人照所kah意e5 輪流來食，免得用到厭sian7。所以iau2-be7食物e5 第先應該著感謝上帝e5大恩典，gau5賞賜世間到an2-ni。 
</HL>