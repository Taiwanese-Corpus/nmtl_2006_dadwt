<CL>
ek8 
Bat khoaN3 sin-bun5 teh kong2 ti7 goa7-kok u7 chit8 e5 Siu2-chiN5-lou5 , i u7 chek-chu7 put-chi2 choe7 chiN5 khng3 ti7 chhu3-lai7 ,ia7 i sim-koaN siong5-siong5 teh chu3-i3 hiah-e5 chiN5 in-ui7 kiaN liau2 oe7 sit-loh8 , Sou2-i2 siong5 siong5 chiong mng5 koaiN--teh , chiu7 theh8 chhut i sou2 chek-chu7 e5 chiN5 lai5 sng3 chit8 pian3 khoaN3--leh , sng3 liau2 chiu7 koh pau--khi2-lai5 khng3 . Chit e5 Siu2-chiN5-lou5 i2-keng chin lau7 lah , bo5 bou2 ia7 bo5 kiaN2 , in-ui7 i kiaN-liau2 chhoa7 bou2 siN kiaN2 oe7 khai liau2 i e5 chiN5 , i chi2-u7 chhi7 chit8 chiah eng-ko chiau2 ti7 chhu3-lai7 kap i choe3 phoaN7 na7-tiaN7 . Siu2-chiN5-lou5 na7 teh chiah8 png7 e5 si5 , hit chiah eng-ko ia7 kap i tiam3 toh-teng2 chiah8 , i na7 teh sng3 chiN5 e5 si5 , hit chiah eng-ko ia7 ti7 i e5 sin-piN thiau3-lai5 thiau3-khi3 teh khoaN3 ; sou2-i2 tu5-khi3 hit chiah eng-ko i2-goa7 bo5 pat8 lang5 chai i e5 chiN5-gun5 khng3 ti7 to2-ui7 . 
U7 chit8 pai2 i teh sng3 chiN5 , sng3 liau2 hut-jian5 kiam2 put-chi2 choe7 , i e5 sim chin ki5-koai3 chin hoan5-lo2 . Keh kui2-na7 jit8 koh sng3 khoaN3 iu7 si7 koh-khah kiam2 , sou2-i2 hit-tiap8 i e5 sim chin hoan5-lo2 kau3 boe7 chiah8 boe7 khun3-tit , tok8-tok8 m7 chai i e5 chiN5 tui3 to2-ui7 sit-loh8 . U7 chit8 cha2-khi2 i cha2-cha2 khi2-lai5 khui mng5 hut-jian5 khoaN3-kiN3 mng5-khau2 sng-seh e5 teng2-bin7 u7 gin2-na2 e5 kha-jiah , i chiu7 siuN7 che si7 cha-mi5 u7 chit8 e5 gin2-na2 lai5 thau-theh8 i e5 chiN5 . Sou2-i2 kin2 me2 tui3 hit e5 kha-jiah tit8-tit8 theng5 tit8-tit8 chhe7 , Khi3 chhe7 kau3 chit8 tui ku7 chha5-liau7 thiap8 chin toa7-tui e5 sou2-chai7 . Ti7-hia u7 chit8 e5 khang i chiu7 aN3--loh8-khi3 khoaN3 lai7-toe2 ko2-jian5 u7 chit8 e5 chiaN5 chap8-he3 e5 cha-bou2 gin2-na2 ti7-hia koaN5 kau3 gim5-gim5 chun ,i chiu7 kin2 ka7 khiu2 chhut-lai5 ia7 pun2-sin nng3--jip8-khi3 chhe7 khoaN3 i sou2 sit-loh8 e5 chiN5 u7 ti7-hia a2-bo5?Chong2-si7 chhe7 long2 bo5 , au7-lai5 chhut-lai5 khoaN3-kiN3 hit e5 cha-bou2 gin2-a2 chin koaN5 chin iau chin kho2-lin5 e5 khoan2 , i chiu7 siN-chhut lin5-bin2 e5 sim ka7 i chhoa7 to3--khi3 in chhu3 pi7-pan7 mih8 hou7 i chiah8 . Chiah8 pa2 chiu7 mng7 I kong2, Li2 u7 pe7-bu2 a2-bo5? Cha-bou2 gin2-na2 in3 kong2 , pe7-bu2 hiaN-ti7 long2 bo5 chi2-u7 goa2 ka-ki7 chit8 e5 na7-tiaN7 , goa2 si7 kau3-kek8 kan-khou2 bo5 i-oa2 e5 gin2-na2 .Siu2-chiN5-lou5 chiu7 kong2 ,Na7-si7 an2-ni li2 kap goa2 tiam3 chia ho2 mah? Cha-bou2 gin2-na2 in3 kong2 ho2 . Cha-bou2 gin2-na2 put-chi2 koai sou2-i2 Siu2-chiN5-lou5 chin thiaN3 i ,choe3 saN hou7 i chheng7 , ia7 sang3 i jip8 hak8-hau7 thak8-chheh . Chit e5 cha-bou2 gin2-na2 e5 mia5 kio3 choe3 Bi2-jin5 .
I u7 chit8 jit8 teh peh chhiu7 thit-tho5 e5 si5 chhe7-tioh8 chit8 e5 chiau2-siu7 lai7-bin7 u7 chin choe7 kim poat8-a2 ti7-teh i chiu7 khi3 po3 Siu2-chiN5-lou5 chai . Siu2-chiN5-lou5 khi3 khoaN3 chiu7 jin7-tit si7 i cheng5 sou2 sit-loh8 e5 chiN5 ,chiu7 si7 teh sng3 e5 si5 hou7 hit chiah eng-ko thau-ka7 khi3 , taN koh tit-tioh8 chin hoaN-hi2 ; Sou2 i2 koh khah thiaN3 Bi2-jin5 , khoan2-thai7 i choe3 ka-ki7 e5 cha-bou2-kiaN2 . Bi2-jin5 chin gau5 thak8 chheh ia7 u7 hou7 tang5-phoaN7 chio khi3 thak8 Chu2-jit8-oh8 . Bi2-jin5 thiaN to7-li2 put-chi2 siu7 kam2-kek , i chiu7 koat-i3 sin3 Ia5-sou . Siu2-chiN5-lou5 ia7 bo5 chou2-tong3 i . Bi2-jin5 16 he3 e5 si5 Siu2-chiN5-lou5 chiu7 si2--khi3 . I sou2 chek-chu7 e5 chiN5-gun5 long2 hou7 Bi2-jin5 tit-khi3 . Bi2-jin5 u7 siuN7 i sou2 tit-tioh2 e5 chiN5-gun5 beng5-beng5 si7 Siong7-te3 siuN2--e5 , sou2-i2 i chiu7 lip8 chi3 beh chiong i pun2-sin kap sou2 tit-tioh8--e5 lai5 choe3 kau3-hoe7 e5 li7-ek . Au7-lai5 chiu7 chiong i e5 chiN5 kia3-hu3 chin choe7 ti7 le2-pai3-tng5 ,i koan2 ,hak8-hau7 , ia7 i pun2-sin koh jip8 Sin5-hak8-iN7 thak8-chheh chut-giap8 , choe3 kou-niu5 si3-koe3 po3-iong5 to7-li2 put-chi2 u7 li7-ek kau3-hoe7 . Siok8-gu2 kong2 , Lang5 teh choe3 thiN teh chhiau5 .Lan2 khi2-thau5 khoaN3-kiN3 Siu2-chiN5-lou5 teh siu2 chiN5 tak8 lang5 ai3 hiam5 i , chong2-si7 kiat-be2 lai5 khoaN3 iu5-goan5 si7 Siong7-te3 e5 i3-su3 .Chim-gian5 u7 kong2 , Lang5 e5 sou2 choe3 kau3-be2 long2 kui Siong7-te3 ti7-li2 . 
(Tai5-oan5 Kau3-hoe7-po3 te7 423 koan3,1920 ni5 6 geh8)
</CL>
<HL>

譯 
Bat看新聞teh 講 ti7 外國有一個守錢奴，伊有積聚不止濟錢囥 ti7 厝內，也伊心肝常常teh 注意hiah-e5錢因為驚了會失落，所以常常將門關--teh，就提出伊所積聚e5錢來算一遍看--leh，算了就koh包起來囥。這個守錢奴已經真老lah，無某也無子，因為伊驚了娶某生子會開了伊e5錢，伊只有飼一隻鸚哥鳥 ti7 厝內佮伊做伴na7-tiaN7。守錢奴若teh 食飯e5時，hit 隻鸚哥也佮伊 tiam3桌頂食，伊若teh 算錢e5時，hit 隻鸚哥也 ti7 伊e5身邊跳來跳去teh 看，所以除去hit 隻鸚哥以外無別人知伊e5錢銀囥 ti7 佗位。 
有一擺伊teh 算錢，算了忽然減不止濟，伊e5心真奇怪真煩惱。隔幾若日koh算看又是koh較減，所以hit-tiap8 伊e5心真煩惱到boe7食boe7睏得，獨獨m7 知伊e5錢對佗位失落。有一早起伊早早起來開門忽然看見門口霜雪e5頂面有囡仔e5腳跡，伊就想che是昨暝有一個囡仔來偷提伊e5錢。所以緊猛對hit 個腳跡直直停直直chhoe7，去chhoe7 到一堆舊柴料疊真大堆e5所在。Ti7-hia有一個孔伊就aN3--落-去看內底果然有一個成十歲e5查某囡仔 ti7-hia寒到gim5-gim5 chun ，伊就緊ka7 khiu2出來也本身nng3--入-去chhoe7 看伊所失落e5錢有ti7-hia抑無？總是chhoe7 攏無，後來出來看見hit 個查某囡仔真寒真枵真可憐e5款，伊就生出憐憫e5心ka7 伊chhoa7倒--去in 厝備辦物hou7 伊食。食飽就問伊講，你有父母抑無？查某囡仔應講，父母兄弟攏無只有我家己一個na7-tiaN7，我是到極艱苦無依倚e5囡仔。守錢奴就講，若是an2-ni 你佮我tiam3 chia好mah？查某囡仔應講好。查某囡仔不止乖所以守錢奴真疼伊，做衫hou7 伊穿，也送伊入學校讀冊。這個查某囡仔e5名叫做美人。 
伊有一日teh peh樹thit-tho5 e5時chhoe7 著一個鳥siu7內面有真濟金poat8仔 ti7-teh 伊就去報守錢奴知。守錢奴去看就認得是伊前所失落e5錢，就是teh 算e5時hou7 hit 隻鸚哥偷咬去，今koh得著真歡喜；所以koh較疼美人，款待伊做家己e5查某子。美人真gau5 讀冊也有hou7 同伴招去讀主日學。美人聽道理不止受感激，伊就決意信耶穌。守錢奴也無阻擋伊。美人16歲e5時守錢奴就死--去。伊所積聚e5錢銀攏hou7 美人得去。美人有想伊所得著e5錢銀明明是上帝賞--e5，所以伊就立志beh 將伊本身佮所得著--e5來做教會e5利益。後來就將伊e5錢寄附真濟 ti7 禮拜堂、醫館、學校，也伊本身koh入神學院讀冊卒業，做姑娘四界播揚道理不止有利益教會。俗語講，人teh 做天teh chhiau5。咱起頭看見守錢奴teh 守錢逐人ai3嫌伊，總是結尾來看猶原是上帝e5意思。箴言有講，人e5所做到尾攏歸上帝治理。
(台灣教會報第423卷，1920年6月) 
</HL>