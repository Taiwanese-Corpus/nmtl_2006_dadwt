<CL>
Kun si7 Hoan-oah kau3-hoe7 e5 hoe7-iu2. Ti7 11, 12 hoe3 e5 si5 , khi3 Sin-kiat-chng e5 Sio2-oh8 kap Ng5 Chok-pang Sian-siN thak8. Chap8-lak8 hoe3 jip8 Tiong-oh8; 20 hoe3 jip8 Toa7-oh8; 24 hoe3 chut-giap8 Sin5 Hak8. Liau2-au7 siu7-phai3 toa3 Pak-kang2, Kiam5-chui2-kang2, Hong7-soaN. TaN koe3-sin 29 hoe3.
Chhit goeh8 4 ho7 e5 Chu2-jit8 ti7 Hong7-soaN ko-seng cho3 TiuN2-lo2, ia7 koh bo5 loa7-ku2 kiam2-chhai2 e7 cho3 bok8-su. Bo5 phah-sng3 5 ho7 cha2-khi2 10 tiam2 khi2 koaN5-jiat8; 6 ho7 cha2-khi2 8 tiam2 chiu7 koaN5 kau3 khau3. Tui3 an2-ni ku7-ni5 e5 ku7 hek-sui2-jiat8 e5 cheng3 koh khi2. Pun2-sin chiu7 liam7 kong2, “Se3-kan si7 khou2-hai2, tioh8 tng2-lai5-khi3 khah tioh8, goa2 e5 sim i2-keng pian7.” Sian-siN-niu5 in3 i kong2, “ Li2 tng2-khi3 goan2 beh an2-choaN2?” Kun bo5 in3. Au7-lai5 chhiaN2 PheN5 Chheng-iok I-su tiau-ti7, chong2-si7 Kun put-chi2 bo5 ai3 chiah8 ioh8, kong2, “M7-bian2 i, be7 ho2 lah.” Na7-si7 in-ui7 hu7-jin5 lang5 kap i-seng e5 khou2-khng3, chiu7 bian2-kiong2 chiah8, kiN3 chiah8 ioh8 kiN3 thou3. Tak8 jit8 na2 siong-tiong7, lou7-boe2 tai7-siau2-pian7 kap chhui3 long2 chhut hoeh. Pai3-it khi2 cheng3, pai3-gou7 me5 oa2 8 tiam2 chiu7 koe3-sin. Pai3-lak8 e7-pou 3 tiam2 chhut-chong3.
Kun peng5-seng iong2-kiaN7 toa7-han3. Lau7-pe7 khiam7-tng5 neh-tou7 than3 chiN5 lai5 hou7 Kun tui3 se3-han3 thak8 kau3 toa7-han3, ng3-bang7 Kun jit8-au7 thang cho3 toa7 lou7-eng7 e5 lang5. Ti7 chun5-ni5 Kun e5 lau7-pe7 piat8-se3. Ke-lai7 chi2-u7 chhun au7-bo2 kap chit8 e5 toa7-chi2 kap chit8 e5 sio2-moe7; chong2-si7 chi2-moe7 long2 cho3 kheh, ke3-bo2 kap sio2-moe7 toa3 cho3-hoe2. Sou2-i2 Kun thang kong2 i2-keng bo5 lian5-lui7, kap loe7-chou7 thang choan-sim cho3 kang. Iu7-kiam Kun e5 seng-khu, hak8-bun7, tek-heng7, ni5-hoe3, seng-hoat8-ke3 long2 siong-tong. Koh keng-koe3 hit 3 ui7 kau3-hoe7 e5 seng5-chek ia7 si7 chha-put-to. Kun chit-tiap8 thang kong2 si7 te7-it toa7 thang oah8-tang7 e5 si5. M7-ku2 Chu2 e5 chi2-i3 si7 lang5 sou2 be7 chhek-tok8--tit. TaN se3-kan e5 su7 Kun soah lah.
HaiN3--ah! Lang5 e5 siN3-mia7 chin bo5 tiaN7-tioh8. Lam2--e5 si2, iong2--e5 ia7 si2. Phi2-jin5 chiap-tioh8 Kun si2 e5 tiau7-po3, liah8-cho3 kun2-chhio3, khi3 tham3-thiaN kui2-na7 ui7 sian-siN, tai7-ke ia7 si7 kong2, “ KaN2 bo5 iaN2”. Goa2 chiu7 che7 kip-heng5 chhia khi3 khoaN3, soa3 ng3-bang7 beh kap Kun kong2-oe7.
HaiN3--ah! Chit8-e7 kau3 ui7, thiaN-kiN3 Kun tai5 liau2, sim bo5 m7 toa7 gong5-ngiah8. Hoan7-na7 sio bat e5 sian-siN peng5-iu2 thiaN-kiN3, ia7 bo5 m7 an2-ni. Koh Kun peng5-seng si7 peng5-ho5 chu2-gi7 e5 lang5, sou2-i2 che7-che7 lang5 ui7-tioh8 Kun toa7 pi-siong. Na7-si7 sit8-chai7 sou2 thang pi-siong e5, chi2-u7 si7 Kun e5 ui5-chok8 na7-tiaN7. Ng3-bang7 ThiN-pe7 chiau3-kou3 Kun e5 hu7-jin5 lang5 kap 2,3 e5 se3-han3 e5 cha-bou2-kiaN2. 
Na7 lun7 kau3 Kun, si7 m7 bian2 the3 i iu-bun7, in-ui7 i e5 sim pi7-pan7 u7 pian7, sit8-chai7 tioh8 the3 i kiong-hi2. TaN “Bo5 koh iau, chhui3-ta; jit8 be7 phak8, hoe2 be7 sio-tioh8. Siong7-te3 chhit-khi3 i long2-chong2 e5 bak8-sai2.” Goa2 ia7 toa7 ng3-bang7 e7 chhin-chhiuN7 Kun pi7-pan7 u7 pian7 thang hu3 si2; kau3 si5 peng5-an kiN3 Chu2. Soa3 kap Kun ti7 cho7-ui7-nih8 saN-kap gim5 “Ha-le-lu-iah. A-men.”
(Tai5-oan5 Kau3-hoe7-po3 te7 425 koan3, 1920 ni5 8 geh8)
</CL>
<HL>

君是Hoan-oah 教會e5會友。Ti7 11、12歲e5時，去Sin-kiat庄e5小學佮黃Chok-pang先生讀。十六歲入中學，20歲入大學，24歲卒業神學。了後受派toa3北港、鹽水港、鳳山。今過身29歲。
7月4號e5主日ti7鳳山高升做長老，也koh無偌久kiam2-chhai2會做牧師。無扑算5號早起10點起寒熱，6號早起8點就寒到哭。對an2-ni舊年e5舊hek-sui2 熱e5症koh 起。本身就唸講，「世間是苦海，著轉來去較著，我e5心已經便。」先生娘應伊講，「你轉去阮beh 按怎？」君無應。後來請彭清約醫師調治，總是君不止無ai3食藥，講，「M7免醫，be7好--lah。」若是因為婦人人佮醫生e5苦勸，就勉強食，見食藥見吐。逐日那傷重，路尾大小便佮嘴攏出血。拜一起症，拜五暝倚8點就過身。拜六e7晡3點出葬。
君平生勇健大漢。老父儉腸凹肚趁錢來hou7君對細漢讀到大漢，ng3望君日後thang做大路用e5人。Ti7 chun5年君e5老父別世。家內只有偆後母佮1個大姊佮1個小妹，總是姊妹攏做客，繼母佮小妹toa3做夥。所以君thang 講已經無連累，佮內助thang專心做工。又兼君e5 身軀、學問、德行、年歲，生活計攏相當。Koh經過hit 3位教會e5成績也是差不多。君chit-tiap8 thang 講是第一大thang 活動e5時。M7-ku2主e5 旨意是人所be7 chhek-tok8--tit。今世間e5事君煞lah。
HaiN3--ah！ 人e5性命真無定著。Lam2--e5死，勇--e5也死。鄙人接著君死e5兆報，掠做滾笑，去探聽幾若位先生，逐家也是講，「敢無影。」我就坐急行車去看，續ng3望beh佮君講話。
HaiN3--ah！1下到位，聽見君埋了，心無m7大憨ngiah8。凡若相bat e5先生朋友聽見，也無m7 an2-ni。Koh 君平生是平和主義e5人，所以濟濟人為著君大悲傷。若是實在所通悲傷e5，只有是君e5遺作na7-tiaN7。Ng3望天父照顧君e5婦人人佮2、3個細漢e5查某子。
若論到君，是m7免替伊憂悶，因為伊e5心備辦有便，實在著替伊恭喜。今「無koh枵、嘴焦；日be7曝，火be7燒著。上帝拭去伊攏總e5目屎。」我也大ng3望會親像君備辦有便thang 赴死；到時平安見主。續佮君ti7座位nih 相佮吟「Ha-le-lu-iah。A-men。」
(台灣教會報第425卷，1920年8月)
</HL>