<CL>
Chit e5 te5-bak8 phah-sng3 u7 che7-che7 ui7 e5 bok8-su kap sian-siN bat kong2-khi2, liat8-ui7 tai7-khai3 ia7 long2 beng5-pek8. Goa2 siuN7 ai3 koh chit8 pai2 lai5 tam5-lun7, ng3-bang7 u7 sio2-khoa2 li7-ek, kiam2-chhai2 e7 cho3 tiam3 chit e5 phu5-phio3 e5 se3-kan e5 li7-ek. 
Hian7-si5 sia7-hoe7 tiong sou2 cho3 e5 su7-giap8, lang5 sou2 cho3 e5 chit-giap8, kok teng2 e5 kho-hak8: Chu7-jian5 Kho-hak8 (Natural Science) Bun5-beng5 Kho-hak8 (Cultural Science) Li2-siong2 Kho-hak8 (Ideal Science). Chiau3 khoaN3 kap chong-kau3 long2 bo5 koan-he7. Chong-kau3 leng7-goa7 chit8 hang7 mih8, long2 si7 lun7 sin5-leng5-chiuN7 e5 tai7-chi3. Kho-hak8, su7-giap8, sou2 teh cho3 e5 bok8-tek bo5 saN-tang5. 
Koh u7 lang5 siuN7 tui3 kou2-cha2 chong-kau3 chiu7-si7 chit8 kho, ki5-u5 e5 kho-hak8 ia7 si7 ka-ti7 chit8 kho. Khiok chiau3 hian7-si5 khoaN3 si7 na2 chhin-chhiuN7 an2-ni; m7-ku2 na7 ka7 i khe-kho2 hit e5 khi2-thau5,chiu7 e7 chai che7-che7 kho-hak8 si7 tui3 chong-kau3 pun chhut-lai5-e5. Lai5 ki2-khi2 kui2-na7 hang7. 
Hoat-hak8, Cheng3-ti7-hak8, ti7 Ku7-iok Siong7-te3 beng7-leng7 Mou5-se ti7 Se-nai2-soaN cho3 Chap8-tiau5 kai3. Che chiu7-si7 hoat-lut8 e5 khai-chou2, kin-a2-jit8 iau2 u7 chun5 ti7 hoat-lut8 e5 lai7-te2. Tiat-hak8, Lun5-li2, sim-li2-hak8 u7 be7 li7-khui-tit e5 koan-he7 ti7-teh. Im-gak8, put-lun7 ti7 Tang-iuN5 a2-si7 Se-iuN5, goan5-pun2 long2 si7 ti7-hian3-che3 keng3 Sin5 e5 si5 teh eng7-e5. Kau3-iok8 kap i-hak8, kou2-cha2 long2 si7 kau3-hoe7, si7-bio7, bok8-su, hoe5-siuN7 sou2 cho3 e5 kang. TaN hian7-si5 chiah-e5 che7-che7 long2 ka-ti7 tok8-lip8 lah. An2-ni thang kong2 kho-hak8 si7 tui3 chong-kau3 pun chhut-lai5-e5. M7-na7 an2-ni, sia7-hoe7 sou2 teh cho3 e5 su7-giap8 ia7 che7-che7 si7 tui3 chong-kau3 chhut. Chhin-chhiuN7 chu5-hui7-iN7, kou-ji5-iN7, kiu3-che3-sou2, chhiah sip8-ji7-sia7 long2 si7 lan2 Ki-tok-kau3 chit e5 thiaN3 lang5 e5 “thiaN3”--ji7 siN-chhut. Na7-si7 chit si5 bo5 chong-kau3 e5 lang5 ia7 teh cho3, soa3 piN3-cho3 chhou-siok8. 
Lun7 chong-kau3 thang kong2 si7 cheng3 hang7 e5 pun2-goan5. Phi3-ju7 chhin-chhiuN7 chit8 chang5 ko-le5-chhai3, lai7-bin7 u7 chit8-hah8 chit8-hah8. Cheng3 hang7 si7 chhin-chhiuN7 hiah-e5 hah8. Na7-si7 ko-le5-chhai3 chit8-hah8 chit8-hah8 peh liau2 e7 bo5--khi3, m7-ku2 chong-kau3 si7 kau3 chit liap8 te7-kiu5 long2 leng2--khi3, long2 bo5 poaN3 lang5 ti7 se3-kan, i ia7 si7 ti7-teh, chiu7-si7 bo5 khi2-thau5 bo5 soah-boe2. TaN beh an3-chaiN2-iuN7 siuN7 chit e5 chong-kau3 ? Thang kong2 si7 chit8 liap8 cheng2-chi2, Ia5-sou bat siat phi3-ju7 kong2 si7 koa3-chhai3-chi2 (Ma2-kho2 4 : 31). Che chin-chiaN3 u7 i3-su3 ah ! Cheng2-chi2 si7 u7 oah8-mia7 u7 lat8. I na7 ia7 loh8 te7, e7 hoat ge5, e7 teng3 kin. Kho-hak8 na7 u7 Chong-kau3 chiu7 u7 oah8-mia7, u7-lat8. Lat8 tui3 to2-ui7 lai5 ? Tui3 Ia5-sou Ki-tok lai5. Ia5-sou ti7 se3-kan siong5-siong5 tui3 lang5 kong2, “An-sim.” “Tioh8 an-sim.” Chit ku3 koh u7 chit8 e5 i3-su3, si7 kong2, “Tioh8 goan5-khi3.” Goan5-khi3 chiu7-si7 siN-khi2 khui3-lat8 e5 i3-su3. Pian3-sui7-e5 tioh8 siN goan5-khi3 chiu7 e7 kiaN5. Ia5-sou si2 liau2 hak8-seng chhin-chhiuN7 iuN5 bo5 bok8-chia2, sit-bang7 lek-taN2. Ia5-sou chhut-hian7 an-ui3 in, in chiu7 ho2-taN2 e7 thoan5 to7-li2. Chit ku3 “An-sim” si7 lan2 chong-kau3 e5 toa7 khui3-lat8. Ti7 chit se3-kan si5-si5 e5 an-ui3. 
Chit se3-kan u7 chin che7 thang hou7 lang5 kiaN, ti3-kau3 lan2 e5 cheng-sin5 beh soe-jiok8 nng2-chiaN2 chhin-chhiuN7 pian3-sui7-e5. U7-si5 jiok8-the2 phoa3-piN7 chhin-chhiuN7 hit e5 hiat-lau5 12 ni5 e5 hu7-jin5 lang5; u7-si5 tu2-tioh8 gek8-keng2 chhin-chhiuN7 Ia5-sou e5 hak8-seng tu2-tioh8 toa7 hong-eng2. Peng5-iu2 bo5 kau3-giah8 e5 an-ui3, si2-sit khun2-tiok8, hian7-chai7 se3-kan bo5 kau3-giah8 e5 tong5-cheng5. Na7-si7 lan2 tui3 Ia5-sou e5 oe7 ti7 lan2 e5 hi7-khang piN teh kong2, “Tioh8 an-sim, goa2 kap li2 ti7-teh.” Hit si5 lan2 beh koh siN-khi2 toa7 lat8. Sit-pai7 beh koh tit-tioh8 seng5-kong, gek8-keng2 chhi-chham2 beh tit-tioh8 ng3-bang7. Beh tit-tioh8 se3-kan lang5 cho3 be7 kau3-e5, chiu7-si7 Sin5 e5 lat8 kap an-ui3. 
Lan2 na7 tak8 jit8 ui7-tioh8 jiok8-the2 lai5 tioh8-boa5, ke3-kau3 e7 pai7-hoai7 e5 bi2-niu5, na7-si7 cheng-sin5-chiuN7 bo5 thang siu7 an-ui3, chiu7 chit se3-kan u7 sim2-mih8 hok-khi3 mah ? Na7 bo5 tit-tioh8 chong-kau3 e5 an-ui3 hou7 lan2 e5 cheng-sin5 boan2-chiok, toa3 se3-kan chhin-chhiuN7 te7-gek8. Sou2 cho3 m7 si7 chiaN3 bok8-tek, jiok8-the2 si7 cho3 ki-khi3 teh eng7 na7-tiaN7, si7 bong5 bok8-tek e5 seng-oah8. 
Se3-kan e5 chiN5-chai5, mia5-siaN si7 sim2-mih8 ? Bo5 khah-iaN5 chhut Ai-kip8 teh pai3 kim gu5-a2 siong7, te7 18 se3-ki2 Se-Au tai7-liok8 e5 khang hun-chiong na7-tiaN7. 
TaN kai-chai3 u7 lan2 e5 Chong-kau3 hou7 lan2 oah8-mia7, khui3-lat8 kap an-ui3. Put-lun7 cho3 sim2-mih8 chit-giap8 thang tit-tioh8 an-sin lip8-beng7. Che chiu7-si7 lan2, m7-na7 si7 lan2, chiu7-si7 sia7-hoe7 cheng3 lang5 kap chong-kau3 be7 e7 li7-tit e5 koan-he7 tiam2. 
(Tai5-oan5 Kau3-hoe7-po3 te7 421 koan3,1920 ni5 4 geh8)
</CL>
<HL>

這個題目扑算有濟濟位 e5 牧師佮先生 bat 講起，列位大概也攏明白。我想ai3 koh 一 擺來談論，向望有小可利益，kiam2-chhai2 會做tiam3這個浮漂 e5 世間 e5 利益。
現時社會中所做 e5 事業，人所做 e5 職業，各等 e5 科學：自然科學（Natural Science） 文明科學（Cultural Science） 理想科學（Ideal Science）。照看佮宗教攏無關係。宗教另外一項物，攏是論神靈上 e5 事誌。科學，事業，所 teh 做 e5 目的無相同。
Koh 有人想對古早宗教就是1 科，其餘 e5 科學也是家己1 科。卻照現時看是那親像 an2-ni；m7-ku2若 ka7 伊稽考hit個起頭，就會知濟濟科學是對宗教分出來 e5。來舉起幾若項。
法學、政治學，ti7舊約上帝命令摩西ti7 西奈山做十條戒。這就是法律 e5 開祖 ，今仔日iau2 有存 ti7 法律 e5 內底。哲學、倫理、心理學有be7離開得 e5 關係 ti7-teh。音樂不論 ti7 東洋抑是西洋，源本攏是 ti7 獻祭敬神e5 時 teh 用e5。教育佮醫學，古早攏是教會、寺廟、牧師、和尚所做 e5 工。今現時 chiah-e5 濟濟攏家己獨立lah。An2-ni thang 講科學是對宗教分出來e5。m7但 an2-ni，社會所 teh 做 e5 事業也濟濟是對宗教出。親像慈惠院，孤兒院，救濟所，赤十字社攏是咱基督教這個疼人 e5“疼”--字生出。若是這時無宗教 e5 人也 teh做，煞變做粗俗。
論宗教 thang 講是眾項 e5 本源。譬喻親像1 叢高麗菜，內面有一hah8一hah8。眾項是親像 hiah-e5 hah8。若是高麗菜一 hah8 一 hah8 擘了會無--去，m7-ku2 宗教是到這粒地球攏冷--去，攏無半人 ti7 世間，伊也是 ti7-teh，就是無起頭無煞尾。今 beh an3-choaN2 樣想這個宗教？ Thang 講是1 粒種子，耶穌 bat 設譬喻講是芥菜子（馬可 4：31）。這真正有意思 ah ！ 種子是有活命有力。伊若掖落地，會發芽、會釘根。科學若有宗教就有活命，有力。力對佗位來？ 對耶穌基督來。耶穌 ti7世間常常對人講，「安心。」「著安心。」這句 koh 有一個意思，是講，「著元氣。」元氣就是生起氣力 e5 意思。Pian3-sui7-e5 著生元氣就會行。耶穌死了學生親像羊無牧者，失望慄膽。耶穌出現安慰 in，in 就好膽會傳道理。這句“安心”是咱宗教 e5 大氣力。Ti7 這世間時時 e5 安慰。
這世間有真濟 thang hou7 人驚，致到咱 e5 精神 beh 衰弱軟 chiaN2 親像 pian3-sui7-e5。有時肉體破病親像hit個血流 12 年 e5 婦人人；有時抵著逆境親像耶穌 e5 學生抵著大風湧。朋友無夠額 e5 安慰，死失窘逐，現在世間無夠額 e5 同情。若是咱對耶穌 e5 話 ti7 咱 e5 耳孔邊 teh 講，「著安心，我佮你 ti7-teh。」Hit時咱 beh koh 生起大力。失敗 beh koh 得著成功，逆境悽慘 beh得著向望。Beh 得著世間人做be7到e5 ，就是神 e5 力佮安慰。
咱若逐日為著肉體來拖磨，計較會敗壞 e5 米糧，但是精神上無 thang 受安慰，就這世間有甚物福氣mah ？若無得著宗教 e5 安慰 hou7 咱 e5 精神滿足，toa3世間親像地獄。所做 m7 是正目的，肉體是做機器 teh用 na7-tiaN7 ，是茫目的 e5 生活。
世間 e5 錢財，名聲是甚物？無較贏出埃及 teh 拜金牛仔像，第 18 世紀西歐大陸 e5 空勳章na7-tiaN7。
今佳哉有咱 e5 宗教 hou7咱活命，氣力佮安慰。不論做甚物職業 thang 得著安身立命。Che 就是咱，m7但是咱，就是社會眾人佮宗教be7會離得 e5 關係點。
(台灣教會報第421卷，1920年4月)
</HL>