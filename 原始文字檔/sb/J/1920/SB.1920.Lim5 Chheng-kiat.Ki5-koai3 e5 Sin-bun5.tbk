<CL>
 Ti7 ku7-ni5 goa2 khoaN3-kiN3 chit8 phiN e5 sin-bun5 teh kong2 ti7 Chi-na2 bou2 sou2-chai7 u7 chit8 e5 sin oaN7-lai5 e5 keng2-chhat-tiuN2, i oaN7-lai5 bo5 kui2-jit8 chiu7 u7 chhut nng7-khoan2 e5 beng7-leng7 hou7 lang5 put-chi2 gong5-ngiah8. Chit8-khoan2 chiu7-si7 beng7-leng7 cha-bou2 gin2-na2 tioh8 pak8-kha. Chu-kun thiaN liau2 put-chi2 ki5-koai3, in-ui7 hian7-si5 tak8-ui7 long2 si7 teh bian2-le7 hu7-jin5-lang5 tioh8 liu5-kha, chaiN2-iuN7 hit e5 keng2-chhat-tiuN2 hoan2-tui3 leh ? Chin ho2 chhio3, ki5-sit8 i m7 si7 beng7-leng7 it-poaN e5 hu7-jin5-lang5 tioh8 pak8-kha. Sou2 beng7-leng7--e5 chiu7-si7 hiah-e5 choe3 chhiong-ki--e5 long2 tioh8 pak8-kha, ehN-koai3, an2-ni u7 sim2-mih8 koe2-seh ? U7 lah, u7 saN hang7 chin thong. Thau5 chit8 hang7 si7 beh hou7 jin5-ke e5 hu7-jin5 kap chhiong-ki u7 hun-piat. Koh chit8 hang7 si7 beh hou7 choe3 chhiong-ki e5 lang5 ka-ki7 kian3-siau3. In-ui7 u7 pak8-kha e5 ki3-jin7, si7 chhin-chhiuN7 koa3 pai5 chit8 iuN7. 
 Tui3 an2-ni ng3-bang7 choe3 chhiong-ki e5 lang5 e7 khah chio2. Lou7-be2 chit hang7 koh-khah thong, chiu7 si7 beh hou7 hiah-e5 m7-goan7 liu5-kha e5 lang5 hou7 i boe7 koh ian5-chhian5-tit. In-ui7 i na7 iau2-ku2 teh pak8-kha chiu7 put-lun7 sim2-mih8 lang5 oe7 sai2-tit chiu7-kun7 i chhin-chhiuN7 chhiong-ki. Chiau3 an2-ni lai5 ka7 i khoaN3, he sit8-chai7 si7 thian-jian5-chiok hoe7 chek-kek8 e5 ho2 hong-hoat lah. 
 Te7-ji7 hang7 e5 beng7-leng7 chiu7-si7 hoan-hu3 lang5 tioh8 thi3 bak8-bai5, ai-o3 ! ai-o3 !An2-ni beh thai2 oe7 kiaN5-tit; thau5-chang thi3-liau2 to teh m7 koan3-si3 lah, taN lian5 bak8-bai5 ia7 kio3 lang5 tioh8 thi3 ? Peng5-iu2 ah, chhiaN2 li2 bian2 hoan5-lo2, ki5-sit8 i m7 si7 hoan-hu3 it-poaN e5 jin5-bin5 tioh8 thi3, chiu7-si7 kan-ta beng7-leng7 choe3 he5-siuN7 e5 lang5 tioh8 thi3 bak8-bai5 na7-tiaN7. HouN3, he u7 sim2-mih8 i3-su3 ah ? 
 ChhiaN2 li2 chi2-kau3 leh. Khi2-kam2, goa2 khiok ia7 bo5 sim2-mih8 chin chai, chong2-si7 tai7-khai3 iu5-goan5 u7 saN-hang7 e5 i3-su3.
 1.Si7 beh hou7 he5-siuN7 kap peng5-siong5 u7 ki3-jin7 thang hun-piat. Khah cha2 Tiong-kok lang5 long2 u7 thau5-chang, na7 bo5 thau5-chang e5 chiu7-si7 he5-siuN7, taN tak8 lang5 i2-keng long2 piN5-piN5 long2 bo5 thau5-chang; sou2-i2 chiah beng7-leng7 he5-siuN7 tioh8 thi3 bak8-bai5, an2-ni chiah u7 hun-piat. 
 2. Si7 beh hou7 hiah-e5 choe3 he5-siuN7 e5 lang5 thang ka-ki7 siong5-se3 siuN7-khoaN3. Na7-si7 lip8-chi3 chiong-sin beh choe3 he5-siuN7, chiu7 tioh8 thi3 bai5, na7 bo5 chiu7 kok lang5 tioh8 to3-khi3 in chhu3 choe3 su7-giap8; an2-ni ia7 si7 ng3-bang7 choe3 he5-siuN7 e5 lang5 oe7 khah chio2. 
 3. Si7 beh hou7 he5-siuN7 khah m7-kaN2 thau choe3 phaiN2-su7. In-ui7 i na7 hou7 lang5 liah8-tioh8 chiu7-si7 pin5-ku3 thang chai i si7 he5-siuN7, au7-lai5 chiau3 i kau3-hoat ka7 i pan7 choe7, chiau3 an2-ni khoaN3 to ia7-si7 chit8 hang7 put-chi2 u7 chhu3-bi7 e5 hoat-leng7. 
 TaN chhiaN2 liat8-ui7 e5 sin-su7 siok-lu2 khoaN3 lin2 beh keng2 to2 chit8 hang7 e5 chit-giap8 khi3 choe3 chiu7-si7 lah. 
 (Tai5-lam5-kau3-hoe7-po3 te7 426 koan3, 1920 ni5 9 goeh8) 
</CL>
<HL>

Ti7 舊年我看見一篇e5 新聞teh 講ti7 支那某所在有一個新換來e5 警察長，伊換來無幾日就有出兩款e5 命令hou7人不止gong5-ngiah8。一款就是命令查某囡仔著縛腳。諸君聽了不止奇怪，因為現時逐位攏是teh 勉勵婦人人著liu5腳，怎樣hit個警察長反對咧？真好笑，其實伊m7 是命令一般e5 婦人人著縛腳。所命令--e5 就是hiah-e5 做娼妓--e5 攏著縛腳，ehN-koai3，an2-ni有甚物解說？有啦，有3項真通。頭一項是beh hou7人家e5 婦人佮娼妓有分別。Koh 一項是beh hou7做娼妓e5 人家己見笑。因為有縛腳e5 記認，是親像掛牌一樣。 
對an2-ni向望做娼妓e5 人會較少。路尾這項 koh 較通，就是beh hou7 hiah-e5 m7 願liu5 腳e5 人hou7伊be7 koh 延chhian5 得。因為伊若iau2-ku2 teh 縛腳就不論甚物人會使得就近伊親像娼妓。照an2-ni來ka7 伊看，he實在是天然足會積極e5 好方法啦。 
第2項e5 命令就是吩咐人著剃目眉，ai-o3！ai-o3！An2-ni beh thai2 會行tit；頭鬃剃了to teh m7慣勢啦，今連目眉也叫人著剃？朋友啊，請你免煩惱，其實伊m7 是吩咐一般e5 人民著剃，就是kan-ta命令做和尚e5 人著剃目眉na7-tiaN7。HouN3 ，he有甚物意思啊？ 
請你指教咧。豈敢，我卻也無甚物真知，總是大概猶原有3項e5 意思。 
1.是beh hou7和尚佮平常有記認thang 分別。較早中國人攏有頭鬃，若無頭鬃e5 就是和尚，今逐人已經平平攏無頭鬃；所以才命令和尚著剃目眉，an2-ni才有分別。 
2.是beh hou7 hiah-e5 做和尚e5 人thang 家己詳細想看。若是立志終身beh 做和尚，就著剃眉，若無就各人著倒去in 厝做事業，an2-ni也是向望做和尚e5 人會較少。 
3.是beh hou7和尚較 m7 敢偷做歹事。因為伊若hou7人掠著就是憑據通知伊是和尚，後來照伊教法ka7 伊辦罪，照an2-ni看都也是一項不止有趣味e5 法令。 
今請列位e5 紳士淑女看lin2 beh 揀佗一項e5 職業去做就是啦。 
(台南教會報第426卷，1920年9月) 
</HL>