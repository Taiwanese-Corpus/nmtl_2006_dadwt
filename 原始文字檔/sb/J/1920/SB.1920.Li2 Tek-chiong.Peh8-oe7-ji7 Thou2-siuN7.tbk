<CL>
Goa2 chhut-si3 ti7 Tai5-oan5 i2-keng 50 goa7 ni5; lang5 phah-sng3 lau7-lah, ki5-sit8 iau2-boe7. Han3-bun5 hiaN in u7 sou3-ban7 e5 hiaN-ti7, m7 tat8 goan2 sou3 chap8-e5. Lang5 oh8 han3-bun5 chit8 ni5 ku2, m7-tat8 lai5 chhoe7 goa2 si3 gou7 jit8. U7 lang5 bo5 thak8 hak8-hau7 chit8 ni5, a2 poaN3 goeh8-jit8 : Sin-Ku7-iok e7 hiau2 thak8, Si e7 hiau2 gim5, phoe e7-hiau2 sia2; che bo5 m7-si7 goa2 khan-seng5--e5. 
Kin7-lai5 eng7 goa2 lai5 tu3 e5 chheh, hoan-ek8 e5 chheh, a2-si7 Seng3-hoe7-po3, Kau3-hoe7-po3 teng2-teng2. Lang5 na7 ti7 pai3-tng5 a2-si7 e5-hng si5, chiong kong2 eng5 oe7 e5 si5-kan lai5 chhoe7 goa2, tek-khak e7 bat hiah e5 chheh, tit-tioh8 che7-che7 hak8-bun7 kap bat Siong7-te3 e5 chin-li2. 
Boe7 bat goa2 e5 hiaN-ti7 ah ! lin2 tak8 le2-pai3 jiat8-sim khi3 thiaN to7-li2 si7 ho2; m7-ku2 tioh8 koh lai5 bat goa2, goa2 chhiaN2 lin2 chhin-bak8 khoaN3 Siong7-te3 e5 Seng3-keng, thang cho3 lin2 ka-teng5 e5 thoan5-to7. 
Hian7-si5 goa2 ti7 Chu2-jit8-oh8 long2 si7 kap se3-se3-han3 gin2-a2 cho3 peng5-iu2. Sian-siN put-chi2 ai3 in bat goa2, m7-ku2 in put-chi2 hong3-tong7; u7-e5 sian-siN kah in lai5 liam7, chek-si5 liam7 kau3 sek8 liu-liu. Na7 kio3 i chit8-ji7 chit8-ji7 lai5 jin7, i chiu7 lam7-sam2 ka7 goa2 ho7 pat8 mia5, chhin-chhiuN7 goa2 si7“ak” i kong2 si7 “ah”, goa2 si7 “oh” i kong2 si7 “ok”. Che goan5-in si7 in-ui7 in iau2 se3-han3 chhui3-chih8 iau2 tun7, bak8-chiu phoe5 iau2 kau7; m7-ku2 ia7 u7 koan-he7 ti7 sian-siN e5 kau3-hoat kap kau3 chhai5 e5 put-tek-tong. Chong2 iau2 chit8 khoan2-e5 i2-keng toa7 lang5. 
Na7 sai2 ka3 in bo2-bak8 hou7 tau3 e5 hoat, in ka-ki7 tek-khak liam5-piN e7 hiau2.I2-keng bat goa2 e5 peng5-iu2 ah ! lin2 bat iah8 tioh8 pun in bat. Lan2 lai5 leng7-goa7 kou2-bu2 in lai5 thak8, hou7 in ti7 chhu3-nih8 e7-hiau2 bat Seng3-keng cho3 in ka-teng5 e5 thoan5-to7, an2-ni lan2 kiam2 bo5 chin7-tiong ti7 Siong7-te3 e5 bin7-cheng5 ? 
(Tai5-lam5-kau3-hoe7-po3 te7 418 koan3, 1920 ni5 1 goeh8) 
</CL>
<HL>

我出世ti7 台灣已經50外年；人扑算老--啦，其實iau2未。漢文兄in 有數萬個兄弟，m7 值阮數十個。人學漢文一年久，m7值來chhoe7 我四五日；有人無讀學校一年，抑半月日：新舊約會曉讀，詩會曉吟，批會曉寫；這無m7 是我牽成--e5 。 
近來用我來著e5 冊，翻譯e5 冊，抑是聖會報，教會報等等。人若ti7 拜堂抑是下昏時，將講閒話e5 時間來chhoe7 我，的確會bat hiah e5 冊，得著濟濟學問佮 bat上帝e5 真理。 
Boe7 bat我e5 兄弟啊！Lin2逐禮拜熱心去聽道理是好，m7-ku2著 koh 來bat 我，我請lin2親目看上帝e5 聖經，thang做lin2家庭e5 傳道。 
現時我ti7 主日學攏是佮細細漢囡仔做朋友。先生不止愛in bat 我，m7-ku2 in 不止放蕩，有e5 先生教in 來唸，即時唸到熟溜溜。若叫伊一字一字來認，伊就濫糝 ka7 我號別名，親像我是「ak」伊講是「ah 」，我是「oh 」伊講是「ok 」。這原因是因為in 猶細漢嘴舌猶鈍 ，目珠皮猶厚；m7-ku2也有關係ti7 先生e5 教法佮教材e5 不得當。總iau2一款e5 已經大人。
若使教in bo2-bak8 hou7鬥e5 法，in 家己的確liam5-piN會曉。 已經bat 我e5 朋友啊！Lin2 bat 亦著分in bat。咱來另外鼓舞in 來讀，hou7 in ti7 厝nih8會曉bat 聖經做in 家庭e5傳道，an2-ni咱敢無盡忠ti7 上帝e5 面前？ 
(台南教會報第418卷，1920年1月) 
</HL>