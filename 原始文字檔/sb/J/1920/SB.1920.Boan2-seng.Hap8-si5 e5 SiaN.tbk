<CL>
 U7 chit8 jit8 Chhui3, Bak8-chiu, PhiN7, Hi7-a2, Chhiu2, Kha tai7-ke teh chham-siong5. Chhui3 chiu7 kong2, Lan2 tai7-ke tui3 chhut-si3 kau3 taN, tak8 jit8 long2 si7 hou7 Pak-tou2 teh chhe-eng7. I na7 iau e5 si5 lan2 tai7-ke chiu7 kan-khou2 : kio3 Hi7-a2 tioh8 thiaN khoaN3 u7 sim2-mih8 ho2 mih8 teh be7; kio3 Bak8-chiu tioh8 khoaN3 u7 sim2-mih8 ho2 mih8 thang be2, kio3 phiN7 tioh8 phiN7 ho2 bi7; kio3 Kha tioh8 kiaN5 khi3 be2; kio3 Chhiu2 tioh8 khi3 theh8. ThiN-kng kau3 am3 bo5 chit8 si5 thang hioh-khun3, long2 si7 cho3 i e5 tai7-chi3, i put-si5 long2 tiam3 ti7 lai7-bin7, long2 bo5 chhong3 sim2-mih8 hoe3. Lan2 chit8 jit8 kau3 am3 kan-kan khou2-khou2. Che ia7 si7 bo5 iau3-kin2, na7-si7 i bo5 chit8 siaN chit8 ku3 ka7 lan2 kio3 lou2-lat8. Lan2 tai7-ke hou7 i khoaN3 bo5 bak8-te7, sit8-chai7 lan2 chin gong7. TaN lan2 tai7-ke tioh8 hoe7-che5, hioh-khun3 kui2-jit8, bo5 hou7 i chhe-eng7, khoaN3 i chaiN2-iuN7 ? 
 Hit si5 Bak8-chiu, PhiN7, Hi7-a2, Kha,Chhiu2 kong2, Chhui3-hiaN li2 kong2 an2-ni sit8-chai7 chin u7 cheng5-li2, goan2 tak8 jit8 the3 i tioh8-boa5-kau3 beh si2, li2 tak8 jit8 tioh8 the3 i pou7-mih8 ia7 si7 kan-khou2. Ko2-jian5 tai7-ke hioh-khun3 kui2-na7-jit8, hit-si5 pak-tou2 bo5 mih8 thang chiah8 kau3-pa2, bak8-chiu soa3 be7 oe7 khoaN3, hi7-khang soa3 be7 thiaN-kiN3, chhui3 ia7 ta, chhiu2 ia7 sng, kha ia7 nng2, tai7-ke chiu7 hoan2-hoe2 kong2: “Sit8-chai7 pak-tou2 si7 teh ti3-in3 lan2, lan2 bo5 thoe3 pak-tou2 tioh8-boa5 sit8-chai7 chin m7-tioh8, tui3 taN i2-au7 lan2 tai7-ke tioh8 chin7-sim chin7-lek8 hou7 pak-tou2 bo5 iau, lan2 tai7-ke chiu7 oe7 u7 siN3-mia7.”
 Su7, long5, kong, siong chit si3 e5 hiaN-ti7-a2, hian7-si5 Su7 e5 mia7-un7 cho3 te7-it phaiN2. Goan5-pun2 lang5 kio3 sian-siN, kin-na2-jit8 jit8-sit8 lan5-tou7 chin peh-peN. Kou2-cha2 e5 Seng3-jin5 kong2, Bu5 kun-chu2 bok8-ti7 ia2-jin5, bu5 ia2-jin5 bok8-iong2 kun-chu2. Chiu7-si7 kong2, Bo5 kun-chu2 e5 lang5 chiu7 peh-siN3 bo5 thau5-chang3, bo5 choh chhan5 e5 lang5 chiu7 kun-chu2 bo5 lang5,bo5 thang iong2-chhi7. 
 Hian7-si5 koaN-ke, kau3-iok8 ke, chong-kau3 ke cho3 te7-it khun3-lan5--e5, na7-si7 cheng3-hu2 hit hong-bin7 khiok siong5-siong5 teh ka-seng kip-hong7, choe3 te7-it khun3-lan7 chia2 chiu7-si7 chong-kau3 ke. 
 Ku7-ni5 lan2 e5 thoan5-to7 sian-siN m7-chai si5 kui2-e5 khi3 ? Kin-ni5 m7 chai beh koh si5 kui2-e5 ? Na7 khah che7 lang5 si5-chit lan2 e5 Kau3-hoe7 chiong-lai5 an3-choaN2 ? ChhiaN2 liat8-ui7 hiaN-che2 siuN7 khoaN3 teh. Su7 si7 lan2 e5 toa7-hiaN, lan2 long5, kong, siong, chit saN e5 hiaN-ti7-a2 na7 m7 lai5 pang-chou7, kiaN-liau2-bo5 ku2 Su7 e7 choat8-hou7. Ka iong7 tiong2-chu2, kok iong7 tai7-sin5. Mng5 na7 phoa3, kau2 e7 nng3 jip8-lai5. 
 (Tai5-lam5-kau3-hoe7-po3 te7 418 koan3, 1920 ni5 1 goeh8) 
</CL>
<HL>

有一日嘴，目珠，鼻，耳仔，手，腳大家teh 參詳。嘴就講，咱大家對出世到今，逐日攏是hou7腹肚teh 差用。伊若枵 e5時咱大家就艱苦：叫耳仔著聽看有甚物好物teh 賣；叫目珠著看有甚物好物thang買；叫鼻著鼻好味；叫腳著行去買；叫手著去提。天光到暗無一時thang歇睏，攏是做伊e5事誌，伊不時攏tiam3 ti7內面，攏無創甚物hoe3。咱一日到暗艱艱苦苦。這也是無要緊，若是伊無一聲一句ka7咱叫勞力。咱大家hou7伊看無目地，實在咱真憨。今咱大家著會齊，歇睏幾日，無hou7伊差用，看伊怎樣？
Hit時目珠，鼻，耳仔，腳，手講，嘴兄汝講an2-ni實在真有情理，阮逐日替伊著磨到beh 死，你逐日著替伊哺物也是艱苦。果然大家歇睏幾若日，迄時腹肚無物thang食到飽，目珠續be7會看，耳孔續be7聽見，嘴也焦，手也酸，腳也軟，大家就反悔講：「實在腹肚是teh 致蔭咱，咱無替腹肚著磨實在真m7著，對今以後咱大家著盡心盡力hou7腹肚無枵 ，咱大家就會有性命。」
士、農、工、商這4個兄弟仔，現時士e5命運做第一歹。原本人叫先生，今仔日日食難度真peh-peN 。古早e5聖人講，無君子莫治野人，無野人莫養君子。就是講，無君子e5人就百姓無頭總，無作田e5人就君子無人，無thang養飼。
現時官家，教育家，宗教家做第一困難--e5，若是政府hit方面卻常常teh 加陞給俸，最第一困難者就是宗教家。
舊年咱e5傳道先生m7知辭幾個去？今年m7知beh koh辭幾個？若較濟人辭職咱e5教會將來按怎？請列位兄姊想看teh 。士是咱e5大兄，咱農、工、商，這3個兄弟仔若m7來幫助，驚了無久士會絕後。家用長子，國用大臣。門若破，狗會nng3入來。
(台南教會報第418卷，1920年1月) 
</HL>