<CL>
Chha5-kho2 Tai5-oan5 e5 Hoe2-chhia-lou7, chiu7-si7 tui3 Chheng-kok chit8 e5 Bu2-tai5 seN3 Lau5, mia5 Beng5-thoan5 siat khi2-thau5. I ti7 Kong-su7 11 ni5 (chiu7-si7 Chu2-au7 1885) to3-jim7 cho3 Tai5-oan5 e5 Bu2-tai5; kau3 Kong-Su7 13 ni5 (1887) chiu7 khi2-kang cho7 Hoe2-chhia-lou7. Tui3 hit-tiap8 chiam7-chiam7 chin3-pou7, kau3 Kong-su7 17 ni5 (1891) Hoe3-chhia chiu7 i2-keng kau3 tek-chham3 siaN5 (chiu7-si7 Sin-tek).   
Kho2-sioh siang7 hit ni5 Lau5 Beng5-thoan5 li7-jim7 to3-khi3 Chheng-kok, Hoe2-chhia-lou7 ia7 tui3 hit-tiap8 theng5-chi2. Sou2-i2 Chheng-kok si5 e5 Hoe2-chhia-lou7 put-ko3 si7 tui3 Ke-lang5 khi2, keng-koe3 Tai5-pak loh8-lam5 tit8-thau3 Tek-chham3; ia7 li2-theng5 put-ko3 63 Eng li2 na7-tiaN7.   
Kip8-chi3 Kong-su7 20 ni5(1894) Tiong-Jit8 put-ho5, kau3 Kong-su7 21 ni5(=1895 =Beng5-ti7 28) Chheng-kok chiu7 jin7-su, chai7 hit-si5 Tai5-oan5 kap Hoe2-chhia-lou7 ia7 soa3 kui ti7 Jit8-pun2 e5 pan2-tou5. Tui3 hit-tiap8 khi2 Jit8-pun2 te3-kok koh khah keng-eng5, chiap-siok8 tit8-tit8 cheng2-tun3.   
Chong2-si7 in khoaN3 Lau5 Beng5-thoan5 sou2 cho7 e5 thih-lou7, boe7 chin7-tng5 chin7-ho2. Sou2-i2 long2 teng5-thau5 koh ke2-oaN7, chiong oan-khiau chhiau5 hou7 i peN5, kau3 chit-tiap8 chha-put-to bo5 chit8-tah si7 Lau5 Beng5-thoan5 sou2 cho7 e5 thih-lou7. Iu7-koh tui3 Tek-chham3 tit8-chiap loh8 lam5, kau3 ku7-ni5 5 goeh8-kan i2-keng khai thong kau3 ti7 Pek-kong-kheN (chiu7-si7 Thou2-ti7-kong kheN-khau2).   
In ia7 khoaN3 Hoe2-chhia tui3 Tai5-pak thau3 Ke-lang5-kang2 cho3 bo5 kau3-giah8, chiu7 tui3 Tai5-pak koh cho7 chit8 tiau5 thau3 Hou7-boe2-kang2 (chiu7-si7 Tam7-chui2). Chit tiau5 si7 ti7 Beng5-ti7 34 ni5 (1901) oan5-kang. Li2-sou3 si7 13 Eng li2 khah ke.   
M7-na7 an2-ni, in ia7 phah-sng3 na7 kan-ta tui3 Tek-chham3 tit8-tit8 cho7 loh8 lam5 si7 bo5 kau3-giah8; khah bo5 hiah kin2, ia7 lam5 peng5 khah bo5 li7-pian7. Sou2-i2 in chiu7 tui3 lam5-lou7 TaN2-kau2 khi2 tit8-tit8 cho7 chiuN7 pak. Chai7 Beng5-ti7 33 ni5 (1900) 11 goeh8-boe2. Tui3 TaN2-kau2 kau3 Tai5-lam5 chiu7 oan5-kang khai-thong. Ia7 tui3 hit-tiap2 koh tit8-tit8 chin3-pou7, kau3 kin-ni5 (chiu7-si7 Beng5-ti7 38 chiu7-si7 1905) chiaN goeh8-kan chiu7 i2-keng koh khai-thong kau3 Ji7-pat-chui2.   
Na7 chiau3 teng2-bin7 khai-thong e5 li2-theng5 lai5 sng3, hian7-si5 pak-lou7 tui3 Ke-lang5 loh8 lam5 kau3 Pek-kong-kheN, long2-kiong7 u7 100 Eng li2 poaN3. Lam5-lou7 tui3 TaN2-kau2 chiuN7 pak kau3 Ji7-pat-chui2, long2-chong2 u7 97 Eng li2 poaN3. Ia7 leng7-goa7 tui3 Tai5-pak chiuN7 sai-pak kau3 Tam7-chui2 u7 13 eng li2 poaN3. SaN-ui7 chong2 hap8-kiong7 u7 211 Eng li2 khah ke. An2-ni tui3 Chong2-tok-hu2 Thih-to7-pou7 sou2 gi2-tiaN7 choan5-Tai5 e5 thih-to7 260 Eng li2, khau3-tu5 211 eng li2 khi2--lai5, siong7-chhun put-ko3 si7 tiong-pou7 tui3 Ji7-pat-chui2 chiuN7 pak kau3 Pek-kong-kheN 49 Eng li2 na7-tiaN7.   
Sui-jian5 si7 chhun tiong-pou7 49 Eng li2 boe7 khai-thong, m7-ku2 hian7-si5 kang-su7 jit8-jit8 teh koaN2, tak8 jit8 u7 chin che7 lang5 teh cho7. Hian7-chai7 tui3 Ji7-pat-chui2 kau3 Hou5-lou5-tun e5 lou7 long2 cho7 ho2, put-ko3 u7 sou2-chai7 boe7 an thih-to7 na7-tiaN7. Chiau3 Thih-to7-pou7 sou2 koat-teng7, tui3 Ji7-pat-chui2 i2-pak kau3 Chiang-hoa3 20 Eng li2, ti7 pun2-ni5 2 goeh8-boe2 e7 oan5-kang, ti7 3 goeh8-poaN3 beh un7-choan2 soa3 khai-thong. Iu7 tui3 Chiang-hoa3 koh chuiN7 pak kau3 Hou5-lou5-tun 20 Eng li2, ti7 3 goeh8-boe2 beh oan5-kang,chha-put-to 4 goeh8-poaN3 ia7 beh un7-choan2 soa3 khai-thong. Na7 chiong teng2-bin7 sou2 kong2-e5 boe7 seng5-soaN3 49 Eng li2 khau3-tu5 sou2 beh khai-thong e5 40 Eng li2 khi2--lai5, sou2 chhun put-ko3 Hou5-lou5-tun chiuN7 pak kau3 Pek-kong-kheN 9 Eng li2 na7-tiaN7.   
Lun7-kau3 tui3 Hou5-lou5-tun kau3 Pek-kong-kheN chit 9 li2 e5 tiong-kan, tioh8 pong7 kui2-na7 ui7 e5 soaN-khang, iah8 tioh8 cho7 Tai7-kah-khe kap Tai7-an-khe nng7-ui7 e5 toa7-kio5, ai3 beh oan5-chiaN5 chit cham7 e5 kang-su7, chi3 chio2 tioh8 koh 3 ni5. Sou2-i2 hian7-si5 Thih-to7-pou7 u7 siat-hoat koh ke-cho7 chit8-tiau5 e5 kheng-pian7 thih-lou7, kap ku7-te2 hit-tiau5, kiong7 nng7-tiau5; ng3-bang7 tui3 an2-ni thang chu-chou7 lam5-pak Hoe2-chhia lian5-lok8 e5 lou7-eng7.   
Teng2-bin7 hiah e5 kang-tiaN5 na7 seng5-kong e5 jit8, tui3 Tai5-pak kau3 Tai5-lam5 sui-si7 200 Eng-li2, sng3 Tai5-oan5 phou3 46 phou3 na7 beh pou7 kiaN5 tioh8 9 jit8 ku2 chiaN3 e7 kau3, iau2-ku2 tui3 Hoe2-chhia na7-sai2 chit8 jit8 khah-chiok chiu7 kau3 ui7. Choan5-Tai5 e5 Hoe2-chhia-lou7 na7 cho7 beng5-pek8 chiaN3 u7 63 e5 Tai5-oan5 phou3, chiu7-si7 oa2 260 Eng li2. Tui3 an2-ni lai5 khoaN3 m7-na7 thang kong2 Tai5-oan5 e5 Hoe2-chhia-lou7 u7 toa7 chin3-pou7, lian5 lang5 kap but8-phin2 teh ong2-lai5 ia7 si7 toa7 chin3-pou7. Hoe2-chhia e5 li7-ek ti7 lang5 kiam2 si7 sio2-khoa2 mah?   
[Chiau3 teng2-bin7 sou2 kong2 e5“Eng li2”, mui2 chit8-li2 tat8 Tai5-oan5 li2 u7 nng7 li2 si3, tat8 Chheng-kok e5 koaN li2 u7 saN li2 khah-ke. Chong2-si7 chai7 Tai5-oan5 u7 kui2-na7 sou2-chai7, mui2“Eng li2”chiaN3 tat8 u7 Tai5-oan5-li2 nng7 li2 na7-tiaN7.] 
(Tai5-oan5 Hu2-siaN5 Kau3-hoe7-po3 te7 240 koan3, 1905 ni5 3 geh8)
</CL>
<HL>

查考台灣e5火車路，就是tui3清國一個撫台姓劉，名銘傳設起頭。伊ti7光緒11年 (就是主後1885)到任做台灣e5撫台；到光緒13年 (1887) 就起工造火車路。Tui3 hit-tiap8漸漸進步，到光緒17年 (1891) 火車就已經到竹塹城(就是新竹)。
可惜像hit年劉銘傳離任倒去清國，火車路也tui3 hit-tiap8 停止。所以清國時e5火車路不過是tui3基隆起，經過台北落南直透竹塹；也里程不過63英里na7-tiaN7。
及至光緒20年(1894) 中日不和，到光緒21年(=1895=明治28)清國就認輸，在hit時台灣kap火車路也煞歸ti7日本e5版圖。Tui3 hit-tiap8起日本帝國koh 較經營，接續直直整頓。
總是in看劉銘傳所造e5鐵路，boe7盡長盡好。所以攏重頭koh改換，將彎曲chhiau5 hou7伊平，到這tiap8差不多無一tah是劉銘傳所造e5 鐵路。又koh tui3竹塹直接落南，到舊年5 月間已經開通到 ti7百公坑 (就是土地公坑口)。
In也看火車tui3台北透基隆港做無到額，就tui3台北koh造一條透滬尾港 (就是淡水)。這條是ti7明治34 年 (1901) 完工。里數是 13 英里較加。
M7-na7 an2-ni，in也打算若kan-ta tui3竹塹直直造落南是無到額；較無hiah 緊，也南爿較無利便。所以in就tui3南路打狗起直直造上北。在明治 33 年 (1900) 11 月尾。Tui3打狗到台南就完工開通。也tui3 hit-tiap8 koh 直直進步，到今年 (就是明治38 就是 1905)正月間就已經koh開通到二八水。
若照頂面開通e5里程來算，現時北路tui3基隆落南到百公坑，攏共有100英里半。南路tui3打狗上北到二八水，攏共有 97 英里半。也另外tui3台北上西北到淡水有13 英里半。三位總合共有211 英里較加。An2-ni tui3 總督府鐵道部所擬定全台 e5鐵道260英里，扣除211 英里起--來，尚chhun不過是中部tui3二八水上北到百公坑 49 英里na7-tiaN7。
雖然是chhun中部49英里boe7開通，m7-ku2 現時工事日日teh趕，逐日有真濟人teh造。現在tui3二八水到葫蘆敦e5路攏造好，不過有所在boe7安鐵道na7-tiaN7。照鐵道部所決定，tui3二八水以北到彰化20英里，ti7 本年2 月尾會完工，ti7 3月半beh運轉續開通。又tui3彰化koh上北到葫蘆敦20英里，ti7 3 月尾beh完工，差不多4 月半也beh運轉續開通。若將頂面所講的boe7成線 49英里扣除所beh開通e5 40英里起--來，所chhun不過葫蘆敦上北到百公坑9 英里na7-tiaN7。
論到tui3葫蘆敦到百公坑這9里e5 中間，著pong7 幾若位e5山空，亦著造大甲溪kap大安溪兩位e5大橋，ai3 beh 完成這站e5工事，至少著koh 3年。所以現時鐵道部有設法koh加造一條e5輕便鐵路，kap舊底hit條，共兩條；向望tui3 an2-ni thang 資助南北火車聯絡e5路用。
頂面hiah e5工程若成功e5日，tui3 台北到台南雖是 200 英里，算台灣舖46舖若beh步行著9日久正會到，iau2-ku2 tui3 火車若駛一日較足就到位。全台e5火車路若造明白正有63 e5 台灣舖，就是倚260 英里。Tui3 an2-ni來看m7-na7 thang講台灣e5火車路有大進步，連人kap物品teh往來也是大進步。火車e5利益ti7人kiam2 是小可mah？
[照頂面所講e5「英里」，每一里值台灣埵酗G里四，值清國e5官埵酗T里較加。總是在台灣有幾若所在，每「英里」正值有台灣里二里na7-tiaN7。] 
(台灣府城教會報第240卷，1905年3月)
</HL>