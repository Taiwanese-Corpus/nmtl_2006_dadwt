<CL>
I5 Sian-siN
I5 Jiau5-li2 sian-siN, lin2 bat i mah?  Bat i, ji7-chap8 it ni5 cheng5 lai5 Tai5-oan5 khai-siat Tiong-oh8, poe5-iuN2 hak8-seng.  Khi2-thau5 Tiong-oh8 siat ti7 Khou2-chhu3, au7-lai5 oh8-lai7 hak8-seng e5 siok-sia3 beh to2, chiu7 lai5 kian3-ti3 chit8 keng sin Tiong-oh8 ti7 Sin-lau5 lai7.  Goan2 ng3-bang7 i e7 thang ku2-tng5 toa3 Tai5-oan5 chai-poe5 Tiong-oh8 e5 hak8-seng, put-heng7 ti7 kau2 ni5 cheng5 sian-siN-niu5 phoaN3-piN7, bo5 hap8 chui2-thou2, chiu7 poaN-soa2 khi3 SoaN3-thau5 e5 lai7-soaN Gou7-kiN-phou3, tiam3 hia siat Tiong-oh8, ka3-si7 kheh-lang5 e5 chu2-te7.  Ia7 bat thiaN-tioh8 i u7 hoan7-tioh8 pian3-sui7 e5 piN7, ti7 Eng-kok tiau-iong2 hou7 i-seng i-ti7, chong2-si7 bo5 chiau5-pi7 ho2; na7-si7 i thiaN3-tioh8 chit tang-peng5 e5 lang5, sou2-i2 phoe-mia7 koh koe3-lai5 Gou7-kiN-phou3 ka3 hak8-seng.
TaN I5 Sian-siN in hian7-si5 an2-choaN2?  Hai7, chin kho2-sioh!  Ti7 Tng5-soaN koh khi2 piN7, kau3 se-lek8 chiaN goeh8 7 ho7 ti7 Gou7-kiN-phou3 koe3-ong2.  I long2 bo5 gin2-na2.  Sian-siN-niu5 toaN-sin toa3 se3-kan, iu7-koh lam2 sin-mia7.  Sian-siN e5 bin7 taN bo5 thang koh khoaN3-tioh8!  Cha2 ti7 Tai5-oan5 chin7-tiong cho3 kang, chin gau5 chai-poe5 cheng3 siau3-lian5 lang5, khui-thiah hok-im kek8-ki5 beng5-lang2, khoan2-thai7 pat8-lang5 choan5-sim thiaN3-thang3.  Sian-siN sui-jian5 bo5 ti7 Tai5-oan5, na7-si7 i sou2 cho3 e5 kang iau2 lau5 ti7 Tai5-oan5, sian-siN sui-jian5 li7-khui se3-kan, na7-si7 i sou2 kiaN5 e5 ho2 iau2 teh li7-ek lang5, sou2-i2 be7 kim3-tit tioh8 sia2 kui2-ji7 chiuN7-po3 lai5 siau3-liam7.  Bang7 khoaN3 po3 e5 lang5 the3 sian-siN-niu5 ki5-to2, hou7 i kho3 Chu2 lai5 siu7 an-ui3.
Lan2 Pe7 e5 chhu3 chheng-khi3 eng5-kng, Bo5 choe7, bo5 peN7, bo5 si2, 
Bo5 koh li7-piat8 hok-khi3 chiau5-chng5, Eng2-oan2 o-lo2 hoaN-hi2.
 (Tai5-oan5-hu2-siaN5 Kau3-hoe7-po3 te7 239 koan3,1905 ni5 2 geh8)
</CL>
<HL>

余先生
余饒理先生，lin2 bat 伊mah？ Bat 伊，二十一年前來台灣開設中學，培養學生。起頭中學設ti7 許厝，後來學內學生e5宿舍beh倒，就來建置1間新中學ti7新樓內。阮向望伊會thang 久長 toa3台灣栽培中學e5 學生，不幸ti7 9年前先生娘破病，無合水土，就搬徙去汕頭e5內山五更舖，tiam3 hia 設中學，教示客人e5子弟。也bat聽著伊有患著pian3-sui7 e5 病，ti7英國調養hou7 醫生醫治，總是無齊備好，若是伊疼著這東爿e5人，所以phoe命koh過來五更舖教學生。  
今余先生in現時an2-choaN2？Hai7，真可惜！Ti7 唐山koh 起病，到西曆正月7號ti7 五更舖過往。伊攏無囡仔。先生娘單身toa3世間，又koh lam2身命。先生e5面今無thang koh看著！早ti7台灣盡忠做工，真gau5栽培眾少年人，開拆福音極其明朗，款待別人全心疼痛。先生雖然無ti7台灣，若是伊所做e5工iau2留ti7台灣，先生雖然離開世間，若是伊所行e5好iau2 teh利益人，所以be7禁tit著寫幾字上報來數念。望看報e5 人替先生娘祈禱，hou7伊靠主來受安慰。
咱父e5厝清氣榮光，無罪、無病、無死， 
無koh離別福氣齊全，永遠o-lo2歡喜。
 (台灣府城教會報第239卷，1905年2月)
</HL>