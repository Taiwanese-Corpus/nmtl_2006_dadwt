<CL>
 Te7 ji7-chap8-gou7 kho3 Chhat8 koe2-piN3 e5 su7 
 Tai7 Eng kok kui2-na7 ni5 cheng5 u7 chit8 e5 bok8-su khi3 hng7-hng7 kong2 to7-li2, to3-lai5 be7 kau3 chhu3 i2-keng am3 lah. I khia5 be2, be2-oaN siang-peng5 u7 te7-a2 toe2 chheh. Hit tiau5 lou7 eng2 u7 choe7-choe7 chhat8, bok8-su pun2 chai, chong2-si7 i e5 sim long2 bo5 kiaN chiah bo5 toa3 ke-si chheng3, be2 teh kiaN5 e5 si5 choe3 i ti7 be2-teng2 teh gim5 si. 
 Hut-jian5 u7 chit8 lang5 chau2 lai5 tui3 i e5 be2-soh ka7 i khiu2-teh, toa7 siaN kong2, “Gun5 tioh8 hou7 goa2, na7 bo5 beh, chiu7 beh hou7 li2 si2.” 
 Bok8-su chhio3-chhio3, chhiu2 chhun khi3 te7-a2 jim5 koa2 chiN5 beh hou7 i kong2, “Na7 u7 chiah-e5, iah8 bo5.” 
 Chhat8 m7 sin3, me7 i, chhiuN2 i e5 te7-a2, chit8 e7 khoaN3, na7 u7 chheh na7-tiaN7, iah8 bo5, koh me7 chit8 ku3, choe3 i khi3. Bok8-su kio3 i, kong2, “Peng5-iu2 ah, ban7 chiah khi3 lah, goa2 u7 chit8 ku3 oe7 beh ka7 li2 kong2 lah.” 
 Chhat8 ki5-koai3 chiu7 theng5 kha, bok8-su chiu7 kong2, “Peng5-iu2 ah, si5 na7 kau3 li2 beh hoan2-hoe2 khi3 sia5 kui cheng3, hit si5 li2 tioh8 ki3-tit. “Ia5-sou Ki-tok e5 huih soe2-tu5 long2-chong2 e5 choe7.” 
 Chhat8 thiaN-liau2 chiu7 choe3 i khi3, bok8-su iah8 to3-khi3, chong2-si7 bok8-su sou2 kong2 e5 oe7 u7 chhi3-chhak8 hit e5 chhat8 e5 sim, hiah-e5 oe7 na2 chhin-chhiuN7 siong5-siong5 ti7 hi7-khang teh ka7 i kong2 hou7 i tiaN7-tiaN7 ki3-tit. 
 Koh kui2-na7 ni5 bok8-su ti7 chit8 keng toa7 keng le2-pai3-tng5 teh kong2 to7-li2, kong2-soah khi3 i e5 pang5 che7. U7 chit8 e5 the2-bian7 lang5 jip8-khi3 beh kap i kong2-oe7. 
 Hit e5 the2-bian7 lang5 mng7 bok8-su kong2, “Sian-siN, li2 oe7 jin7-tit boe7?” Bok8-su ka7 i kong2, “Boe7 jin7-tit.” Hit lang5 chiu7 kong2, “Kui2 ni5 cheng5 li2 khia5 be2 beh to3-khi3, ti7 lou7-nih8 u7 chit8 lang5 chau2-lai5 khiu2 li2 e5 be2-soh, beh chhiuN2 li2 e5 gun5, hit e5 si7 goa2;” chiu7 tui3 thau5 kau3 be2 ka7 bok8-su kong2 chaiN2-iuN7 chhiN2-gou7 choe3 Ia5-sou e5 hak8-seng. Koh kong2, “Che si7 li2 e5 khui3-lat8, tioh8 kam2-sia7 li2 e5 un bo5 chin7.” 
 Bok8-su kong2, “M7 si7 an2-ni, long2 m7 si7 goa2 e5 khui3-lat8, si7 Siong7-te3 e5 un, Kiu3-chu2 e5 thiaN3, chhe Seng3 Sin5 tiau3 li2, hou7 li2 choe3 I e5 hak8-seng, li2 chit8-si3-lang5 tioh8 kam2-sia7 I bo5 soah.” 
 Te7 ji7-chap8-lak8 kho3 Lun7 Tou7-un2 
 Tou7-un2 se3-kan tak8 ui7 u7, peng5-siong5 u7 gou7 lak8 chhun3 tng5, na7-si7 ti7 khah joah8 e5 toe7 kiam2-chhai2 oe7 kau3 chhioh-poaN3 tng5, iah8 kau3 chng2-thau5-a2 e5 toa7. Tou7-un2 long2 si7 tui3 nng7 chhut e5. Hit e5 toa7 be2 e5, seng-khu u7 pah goa7 e5 iN5-khoan5, si7 hou7 in oe7 chhun-kiu, oe7 so5. In iah8 u7 iu3-iu3 e5 mng5. Tou7-un2 e5 thau5 chiam-chiam be2 piN5-piN5, chhui3 u7 teng2-e7 tun5, eng7 teng2 tun5 lai5 theh8 mih8, chong2-si7 bo5 chhui3-khi2. In oe7 chhun chin3-cheng5, iah8 oe7 kiu to3-the3, u7-si5 in e5 be2 tiam3 ti7 khang-lai7, na7 u7 sim2-mih8 beh kang7 in, in chiu7 koaN2-kin2 kiu jip8-khi3. 
 Tou7-un2 bo5 bak8-chiu thang khoaN3, iau2-ku2 oe7 hun-piat mi5 jit8. Khah siong5 jit8-si5 tiam3 khang-lai7, mi5-si5 chiah chhut-lai5, an2-ni bian2-tit hou7 sim2-mih8 mih8 lai5 siong-hai7. In bo5 hi7-khang thang thiaN, iah8 bo5 phiN7-khang thang phiN7, sou2-i2 bo5 siaN2 oe7 phiN7 mih8 e5 bi7, put-ko3 oe7 keng2 i sou2 ai3 chiah8 kui2-na7 hang7 e5 mih8 na7-tiaN7. Seng-khu long2 u7 iu3-iu3 e5 kng2, tui3 chiah-e5 kng2 thang chhoan2-khui3, na7-si7 in e5 nau2-kun put-chi2 lai7, sou2 so5-tioh8 e5 ui7, sou2 khap8-tioh8 e5 mih8 liam5-piN oe7 chai. 
 Tou7-un2 tioh8 tiam3 ti7 khah tam5-sip e5 ui7, na7 liah8 i lok ti7 ta-ta e5 sou2-chai7 chiu7 si2. In e5 khang long2 u7 siuN5 hou7 i liam5-liam5 kut8-kut8, in-ui7 in mi5-si5 tioh8 chhut-lai5. Koh in u7 chiah8 iah8 u7 pang3, sou2 pang3 e5, chiu7-si7 khang-khau2 sang-sang e5 thou5; sou2-i2 khang khah siong5 bo5 loa7 chhim, chong2-si7 u7-si5 lang5 kut8 kau3 chhit poeh chhioh chhim, iah8 bat u7 khoaN3-kiN3 u7 tou7-un2 ti7-teh. Khang-toe2 khah khoah toa7, na2 chhin-chhiuN7 pang5 e5 khoan2-sit, khang-khau2 siong5 eng7 chhiu7-hioh8 lai5 kham3, hou7 chhin3-chhai2 mih8 khah boe7 khoaN3 jip8-khi3. In sou2 chiah8 e5 chiu7-si7 thou5; chhau2-bak8 e5 hioh8, kap chhiN thi5 hit ho7 e5 lui7, chit hang7 si7 chham in e5 tin-ek8, thang hou7 in e5 khang liam5-kut8 e5 lou7-eng7, koh chit8 hang7 si7 thang iuN2-chhi7 in e5 siN3-mia7. 
 Tui3 kou2-cha2 e5 si5 lang5 ai3 hou7 thou5 sang, long2 si7 eng7 loe5, chong2-si7 ti7 bo5 lang5 cheng3-choh e5 sou2-chai7, hiah-e5 thou5 oe7 sang, si7 oa2-kho3 chit ho7 tou7-un2 lai5 loe5, in-ui7 in so5-lai5, so5-khi3, hou7 thou5 siong5-siong5 tin2-tang7, tak8 ui7 u7 chhng, hou7 hong, hou7, oe7 jip8 kau3 e7-toe2, chiu7 hiah-e5 chhau2-bak8 e5 kun oe7 tit-tioh8 lun7-tek8; m7 na7 an2-ni, in sou2 chiah8 e5 thou5 si7 chhou-siap e5, sou2 pang3 e5, si7 kng-kut8 e5, an2-ni iah8 si7 hou7 hiah-e5 thou5 oe7 khah iu3. 
 Lang5 khoaN3 hiah-e5 tou7-un2, si7 chin sio2-khoa2 e5 mih8, phah-sng3 put-ko3 thang choe3 chhi7 chiau2, a2-si7 choe3 hi5-ji7, hit ho7 e5 lou7-eng7 na7-tiaN7, long2 m7 chai iau2 u7 koh khah toa7 e5 lou7-eng7, chhin-chhiuN7 teng2-bin7 sou2 kong2 e5. Hai7 ah ! Siong7-te3 e5 ti3-hui7 kiam2 m7 si7 kek8 toa7 bo5 pi2, hou7 lang5 siuN7 boe7 liau2 mah ? 
 Te7 ji7-chap8-chhit kho3 Pa-le5 
 Pa-le5 si7 Hoat-kok e5 kiaN-siaN5, se3-kai3 te7 ji7 toa7 siaN5, khi2 ti7 Sek-in3 ho5. Chit tiau5 ho5 u7 chiap kui2-na7 tiau5 soe3 tiau5 e5 ho5, sou2-i2 chit sou2-chai7 e5 piN5-iuN5 chin7 pui5, Pa-le5 si7 khi2 ti7 chit e5 piN5-iuN5. U7 choe7-choe7 ho5-kau, thih-lou7, toa7 lou7, iau3-kin2 e5 lou7 long2 tui3 Pa-le5 siaN5-lai7 keng-ke3, tui3 chit e5 in-toaN Pa-le5 siaN5 put-chi2 lau7-jiat8. 
 SiaN5-goa7 si3-ui5 cho7 phau3-tai5 lai5 chiau3-kou3 i e5 siaN5. Chit e5 siaN5 chin7 toa7, goa7-bin7 e5 chiu-ui5 u7 73 li2, tui3 tang7 kang kau3 khi2 ho2 keng-ke3 20 ni5, che si7 kan-ta cho7 siaN5-chhiuN5 kap goa7-bin7 long2-chong2 e5 phau3-tai5 na7-tiaN7. Sou2 khai e5 gun5 u7 ﹩7000,0000. SiaN5-chhiuN5 si3-ui5 u7 69 e5 mng5, 56 e5 si7 lang5 keng-ke3 e5, 9 e5 si7 thih-lou7 keng-ke3 e5, 4 e5 si7 ti7 chui2-nih8 chun5-chiah keng-ke3. 
 Pa-le5 siaN5 e5 lang5 in e5 seng3-cheng5 houN3 chhia-hoa5, ai3 thit-tho5, sou2-i2 ti7 siaN5-lai7 u7 40 keng e5 hi3-tai5, choe7-choe7 keng chok-gak8, chhiuN3-khek, thiau3-bu2 e5 chhu3, lang5 beh jip8-khi3 khoaN3, tioh8 chhut chiN5 khah choe7. Na7-si7 joah8 thiN e5 si5 khang3-toe7 e5 sou2-chai7 iah8 u7 an2-ni, chiu7 khoaN3 e5 lang5 sou2 chhut e5 chiN5 khah seng2. 
 Ti7 siaN5-lai7 te7 it choe7 lang5 tiam3 e5 sou2-chai7 iah8 u7 pi7-pan7 khang3-toe7, cheng2-tun3 chhin-chhiuN7 hoe-hng5 e5 khoan2, siat i2-liau5, cho7 tiau-khek e5 siong7, pi7-pan7 chui2-choan7 kau3 put-chi2 ho2-se3, thang hou7 song3-hiong e5 lang5 ti7-chiah thit-tho5 li7-ek sin-the2. 
 SiaN5-goa7 e5 sou2-chai7 pun2 chit8 e5 toa7 chhiu7-na5 m7 chiaN5 mih8, sou2 hoat e5 chhiu7 long2 boe7 toa7, kau3 chit8 e5 hong5-te3 u7 cheng2-tun3 hou7 i piN3 choe3 Au-chiu it-teng2 e5 hoe-hng5, lai7-bin7 u7 khui ou5, chhong3 loh8 hou7 chui2 tui3 koaiN5 chhiang5 loh8 ke7, u7 khui toa7 lou7, siang-peng5 e5 chhiu7-be2 saN-chiap, hou7 hit tiau5 lou7 put-chi2 chhiN-chhui3 im3-ng2, thong Pa-le5 lang5 put-lun7 pin5 hu3 na7 u7 be2-chhia long2 ai3 lai5 ti7-chia koaN2 i e5 be2-chhia thit-tho5. Chit sou2-chai7 e5 keng2-ti3 chin7 hah8 lang5 e5 sim-i3. Koh kui2-na7 sou2-chai7 khah su tam7-poh8, iah8 si7 put-chi2 ho2 keng2-ti3, thang tiau-iong2 lang5 e5 seng-khu. 
 1541 ni5 e5 si5 Hoat-kok e5 hong5-te3 u7 khi2 chit8 keng chhu3, su3-hong chha-put-to 50 goa7 tng7, sou2 ui7 e5 chhu3 tou5, sou2 khi2 e5 khoan2, i e5 sui2 kau3 chit tiap8 thiN-e7 boe7 pi2-tit. Cheng5 choe3 hong5-kiong, taN si7 choe3 khng3 ui7-tou5, tiau-khek e5 siong7 kap Ai-kip8, Hi-li7-ni5, Lo5-ma2 e5 kou2-tong2. Kau3 ti7 1566 ni5 u7 koh khi2 chit8 keng choe3 hong5-kiong, tng5 chha-put-to chit8 li2, nng7 keng e5 tiong-kan u7 chit8 keng chhu3 lai5 saN-lian5, chha-put-to 145 tng7 tng5. Chit keng chhu3 ti7 tiong-ng hou7 sin-ku7 e5 hong5-kiong saN-lian5, chit tiap8 si7 choe3 khng3 ui7-tou5 e5 sou2-chai7. Chi2 nng7 keng tiong-kan e5 khang3-toe7 choe3 chin7 sui2 e5 hoe-hng5. Chiah-e5 chhu3 saN-lian5 tui3 chit e5 in-toaN, chiu7 i e5 sui2 thiN-e7 bo5 pi2. 1871 ni5 e5 si5 peh-siN3 hoan2-loan7 ui5 chit liat8 e5 chhu3, pang3 he2 sio hong5-kiong, sou2-i2 sin e5 hong5-kiong u7 siu7 sio, hit keng ku7 e5, kai-chai3 chi2 u7 chit8 kak siu7 sio na7-tiaN7. 
 Te ji7-chap8-poeh kho3 Boe2 hi5 m7 bian2 chiN5 
 Ti7 Lun5-tun siaN5 koaN5 thiN e5 si5 u7 sng-seh. Song3-hiong lang5 oh-tit than3 chiah8, boe7 mih8 e5 lang5 iah8 oh-tit boe7. U7 chit8 e5 boe7 hi5 e5, ti7 chit8 tiau5 koe au5-chiuN7 au5-loh8 long2 bo5 lang5 boe2. Au7-lai5 tu2-tioh8 chit8 e5 bok8-su chiu7 tui3 i kong2, “Sian-siN ah, kin-a2-jit8 chiah-e5 hi5 chin chhiN, koh chin siok8, chong2-si7 long2 bo5 lang5 boe2, m7 chai sim2-mih8 in-toaN.” Bok8-su kong2, “Hi5 sui-bong2 chhiN koh siok8, chong2-si7 hiah-e5 song3-hiong lang5 iu5-goan5 boe2 boe7 khi2.” Boe7 hi5 e5 chiu7 kong2, “Na7-si7 an2-ni ti7-chia au5-chiuN7 au5-loh8 bo5 chhai2 kang, goa2 beh to3-khi3.” Bok8-su ka7 i kong2, “ChhiaN2 ban7-chiah, li2 chiah-e5 hi5 goa2 long2 ka7 li2 boe2.” Chiu7 theh8 nng7 khou gun5 hou7 i, iah8 ka7 i kong2, “Li2 chiah-e5 hi5 ka7 goa2 taN khi3 si3-koe3 au5 kong2, ‘Boe2 hi5 m7 bian2 chiN5, tak8 lang5 thang lai5 theh8’.” Hit e5 bok8-su am3-chiN7 te3 i au7-bin7 khoaN3-kiN3 bo5 chit8 e5 sin3 i. U7 e5 chhut ti7 mng5-khau2 khoaN3, u7 e5 tui3 thang-a2 tham3 khoaN3, phah-sng3 i si7 siau2, chiu7 ki-chhi3 i. U7 chit8 e5 hu7-jin5-lang5 me7 i kong2, “Li2 si7 chai goan2 bo5 chiN5 beh lai5 lang7-gin7 goan2 mah ?” Boe7 hi5 e5 chiu7 lai5 he5-hok bok8-su. Bok8-su kong2, ‘Li2 tioh8 kiaN5 chit choa7, chiau3 tai7-seng e5 khoan2-sit au5 hou7 lang5 thiaN, goa2 beh kap li2 saN-kap khi3.” Nng7 lang5 chiu7 khi3. Boe7 hi5 e5 iu5-goan5 au5 kong2, “Boe2 hi5 m7 bian2 chiN5, tak8 lang5 thang lai5 theh8.” Bok8-su chiu7 kong2, “Peng5-iu2 ah, u7 iaN2, tak8 lang5 thang lai5 theh8. ChhiaN2 lin2 kin2-kin2 lai5, m7-thang gi5-ngai2.” 
 Hiah-e5 lang5 khoaN3-kiN3 in sou2 bat, sou2 keng3 e5 bok8-su chiah sin3, choe7-choe7 lang5 chau2 lai5 theh8 hi5. Bok8-su long2-chong2 pun hou7 in. Lou7-be2 hit e5 me7 i e5 hu7-jin5-lang5 iah8 lai5 ai3 theh8, chong2-si7 hi5 i2-keng pun liau2. I khoaN3-kiN3 chiu7 siu7-khi3 kong2, “Goa2 bo5 pi2 pat8 lang5 khah su, pat8 lang5 bo5 pi2 goa2 khah iaN5, chaiN2-iuN7 pun in, bo5 pun goa2 ?” Bok8-su tui3 i kong2, “Li2 chaiN2-iuN7 bo5 khah cha2 lai5 ?” In3 kong2, “Goa2 khi2-thau5 m7 sin3.” Bok8-su kong2, “An2-ni li2 boe7 tit-tioh8 e5 ian5-kou3 si7 tui3 li2 m7 sin3.” Bok8-su chiu7 kong2, “Goa2 choe3 chit e5 tai7-chi3, hit e5 i3-su3 lin2 chai mah ? Siong7-te3 e5 un-tian2 sui-bong2 si7 peh8-peh8 e5 un-su3, chong2-si7 lang5 siong5-siong5 m7 sin3, ti3-kau3 ki-hoe7 sit-loh8; au7-lai5 ai3 tit-tioh8 long2 bo5 thang tit-tioh8, sou2-i2 chhiaN2 tak8 e5 kin-a2-jit8 tioh8 lai5 chiu7-kun7 Siong7-te3, tit-tioh8 i e5 un-tian2. Seng3-keng kong2, Chit tiap8 chiu7-si7 chiap-lap8 e5 si5; tit-tioh8 kiu3 e5 jit8.” 
 Te7 ji7-chap8-kau2 kho3 Ti-tu 
 Ti-tu chin choe7 ho7, ia7 tak8 sou2-chai7 u7, chong2-si7 ti7 sio-lo7 e5 sou2-chai7 u7 khah choe7. 
 I e5 sin si7 pun choe3 nng7 chat. U7 poeh ki kha, tak8 ki u7 chhit chat, be2 chat u7 nng7 ki kau. U7 nng7 ki chhiu, khoan2-sit si7 lioh8-lioh8-a2 chhin-chhiuN7 kha. Bak8-chiu u7 poeh lui2, u7-e5 lak8-lui2, u7 ho7 u7 nng7 lui2 na7-tiaN7. Tui3 chhut nng7 kau3 toa7 bo5 pian3 khoan2. Bu2 e5 khah toa7 kang e5, pang3 nng7 chiu7 kiN si lai5 pau. Pau ho2 u7-e5 iang7, u7-e5 he7 ti7 an-un2 e5 sou2-chai7, tauh8-tauh8 lai5 chiau3-kou3. Nng7 chin choe7, kau3 2000 iah8 u7. 
 Tak8 ho7 oe7 kiN bang7. Pak-tou2 lai7 u7 gou7 lak8 hat8, tak8 hat8 u7 chheng goa7 khang, si chiu7 tui3 chiah-e5 khang chhut, tui3 au7-bin7 thiu chhut-lai5. Si pun2 si7 liam5-liam5, na7 tu2-tioh8 khong-khi3 chiu7 ta. 
 Ai3-beh kiN bang7 chiu7 tioh8 keng2 sou2-chai7 kau3 ho2-se3, jian5-au7 chiah thiu si lai5 kiN i e5 bang7, u7-e5 kiN bang7 liau2 chiu7 tiam3 ti7 tiong-ng. I e5 si iong2 iah8 u7 lou7-eng7, siat-su2 u7 nng7 chang5 chhiu7 saN li7-khui, si7 eng7 i e5 si hou7 hong chhe khi3 liam5 ti7 hit peng5 chhiu7, jian5-au7 chiu7 kiN bang7-a2. Pe thang5 na7 tu2-tioh8 hit e5 bang7-a2, chiu7 hou7 si liam5-teh, ti-tu chiu7 tui3 tiong-ng chau2-lai5 liah8-khi3 chiah8. 
 U7 chit8 ho7 iah toe7, nng7 chhun3 goa7 chhim, choh siu7 ti7 lai7-tiong, si3-ui5 kiN bang7-a2, teng2-bin7 u7 chit8 e5 mng5, na7 u7 thang5 jip8 ti7 lai7-bin7, i chiu7 eng7 mng5 lai5 koaiN oa2. 
 Lam5 A-bi2-li7-ka sou2 chhut e5, seng-khu u7 nng7 chhun3 tng5, pian3 the2 si7 ngou2 sek. 
 Ti-tu oe7 ka7 thang5-thoa7 hou7 i si2. U7 ho7, lang5 na7 hou7 i ka7 chiu7 oe7 hoat jiat8, oe7 cheng2, oe7 chin kan-khou2. 
 Te7 saN-chap8 kho3 Lin5-bin2 e5, tit-tioh8 lin5-bin2 
 Cha2 ti7 Lo5-ma2 kok u7 chit8 e5 lou5-chai5 mia5 kio3 An-lo5-ke3, in-ui7 hou7 chu2 lang5 phah kau3 chin siong-tiong7, i chiu7 chau2-khi3 bih ti7 soaN-nih8. Ti7 hia si3-koe3 kiaN5, chin ku2 bo5 thang chiah8, seng-khu ia3-sian7, jit8 beh loh8 e5 si5 kau3 chit8 e5 toa7 e5 chioh8-tong7, chiu7 jip8-khi3, to2-teh beh khun3. Hut-jian5 chhiN2 khoaN3-kiN3 chit8 chiah sai, chin toa7 chiah, chin ok, khia7 ti7 tong7-khau2. 
 An-lo5-ke3 khoaN3-kiN3 an2-ni, kiaN kau3 ngiauh8-ngiauh8 chhoah, in-ui7 bo5 lou7 thang siam2-pi7, phah-sng3 tek-khak oe7 hou7 sai ka7-khi3 chiah8. KhoaN3-kiN3 sai long2 bo5 lai5 ka7 i, si7 cheng7-cheng7, teh khia7 ti7 tong7-khau2, koh tiap8-a2 ku2 un5-un5-a2 chin3-cheng5, chhin-chhiuN7 chin koai e5 khoan2-sit, na2 kiaN5 na2 chhan. An-lo5-ke3 khoaN3-kiN3 i chit8 ki kha u7 cheng2 koh lau5 huih, sai teh kiaN5 e5 si5 tauh8-tauh8 chhiang2, tauh8-tauh8 chhiang2, i chiu7 kun7-oa2 eng7 chhiu2 bong sai e5 kha, ai3 khoaN3-bai7-teh, chiu7 chai kha lau5 huih e5 ian5-kou3, si7 in-ui7 kha-e7 u7 chhak8-tioh8 chit8 ki toa7 ki chhi3, tiuN3 lang5. An-lo5-ke3 chiu7 chiong chhi3 puih-khi2-lai5, koh chek lang5 hou7 i chhut. Lang5 i2-keng chhut, kha khah boe7 thiaN3, sai chin hoaN-hi2, eng7 chih8 chi7 i e5 chhiu2, khoan2-sit chhin-chhiuN7 beh ka7 i seh to-sia7. 
 Tui3 hit si5 liau2-au7, chit chiah sai kap An-lo5-ke3 kiat choe3 ho2 peng5-iu2, siong5-siong5 te3 i ti7 au7-bin7, mi5-si5 khun3 ti7 i e5 kha-e7, jit8-si5 si3-koe3 khi3 ka7 cheng-siN pe-chiau2 lai5 pun i chiah8, chhin-chhiuN7 an2-ni kui2-na7 geh8 jit8 ku2. 
 Au7-lai5 An-lo5-ke3 hou7 peng liah8-khi3. Chiau3 Lo5-ma2 e5 lut8-le7, lou5-chai5 na7 chau2-khi3, koh hou7 lang5 liah8-tioh8 tioh8 si2. Hong5-te3 hoan-hu3 tioh8 chiong i hiat-loh8 sai-hiat8. Hit jit8 chin choe7 lang5 chau2 lai5 khoaN3, hong5-te3 che7 ti7 koaiN5 ui7 teh khoaN3. I2-keng chiong An-lo5-ke3 hiat ti7 sai-hiat8, chiu7 khui thih-chah8 pang3 sai chhut-lai5, phah-sng3 sai chhut chiu7 oe7 liam5-piN ka7 i si2, chong2-si7 sai khi2-thau5 tian2-ui chin hiong5, chit8 e7 chiu7 ta3-lai5, au7-lai5 phiN7-phiN7 teh, io5 thau5 pai2 be2 ka7 i chi7 chhiu2, long2 m7-kam ka7 i. Hong5-te3 khoaN3-liau2 chin ki5-koai3, tiau3 An-lo5-ke3 chhut-lai5, mng7 i kong2, “Chit chiah kiN3-tioh8 li2, chaiN2-iuN7 koai kau3 na2 kau2 nih ?” 
 An-lo5-ke3 chiong cheng5 ti7 chioh8-tong7-nih8 sou2 tu2-tioh8 e5 ka7 hong5-te3 kong2. Hong5-te3 thiaN-liau2 chin hoaN-hi2, hoan-hu3 tioh8 pang3 i to3-khi3, long2 bo5 beh pan7 i e5 choe7. 
</CL>
<HL>

第二十五課 賊改變e5事 
大英國幾若年前有1個牧師去遠遠講道理，倒來be7到厝已經暗lah。伊騎馬，馬鞍雙爿有袋仔toe2冊。Hit 條路往有濟濟賊，牧師本知，總是伊e5 心攏無驚才無帶ke-si銃，馬teh行e5時做伊ti7馬頂teh吟詩。 
忽然有1人走來對伊e5 馬索ka7伊khiu2-teh，大聲講，「銀著hou7 我，若無beh，就beh hou7你死。」 
牧師笑笑，手伸去袋仔jim5寡錢beh hou7伊講，「若有chiah-e5，亦無。」 
賊m7信，罵伊，搶伊e5 袋仔，1 下看，若有冊na7-tiaN7，亦無，koh 罵1句，做伊去。牧師叫伊，講，「朋友ah，慢chiah去lah，我有1句話beh ka7 你講lah。」 
賊奇怪就停腳，牧師就講，「朋友ah，時若到你beh 反悔棄邪歸正，hit 時你著記tit。耶穌基督e5血洗除攏總e5罪。」 
賊聽了就做伊去，牧師抑倒去，總是牧師所講e5話有刺chhak8 hit e5 賊e5心，hiah-e5話若親像常常 ti7 耳空teh ka7 伊講hou7 伊定定記tit。 
Koh 幾若年牧師ti7 1間大間禮拜堂teh 講道理，講煞去伊e5 房坐。有1個體面人入去beh kap伊講話。 
Hit 個體面人問牧師講，「先生，你會認tit boe7？」牧師ka7 伊講，「be7認tit。」Hit 人就講，「幾年前你騎馬beh 倒去，ti7路nih8有1人走來扭你e5馬索，beh搶你e5銀，hit 個是我；就對頭到尾ka7牧師講怎樣醒悟做耶穌e5學生。Koh講，「這是你e5氣力，著感謝你e5恩無盡。」 
牧師講，「M7是an2-ni，攏m7 是我e5氣力，是上帝e5 恩，救主e5疼，差聖神召你，hou7你做伊e5學生，你1世人著感謝伊無煞。」 
第二十六課 論Tou7蚓 
Tou7蚓世間逐位有，平常有五六寸長，若是ti7 較熱e5地kiam2-chhai2 會到尺半長，亦到指頭仔e5大。Tou7蚓攏是對卵出e5。Hit 個大尾e5，身軀有百外個圓環，是hou7 in 會伸勼、會趖。In 抑有幼幼e5毛。Tou7蚓e5頭尖尖尾平平，嘴有頂下唇，用頂唇來提物，總是無嘴齒。In 會伸進前，亦會勼倒退，有時in e5尾tiam3 ti7 孔內，若有甚物 beh kang7 in，in 就趕緊勼入去。 
Tou7蚓無目珠thang 看，iau2-ku2會分別暝日。較常日時tiam3 孔內，暝時才出來，an2-ni 免tit hou7 甚物物來傷害。In 無耳空thang聽，亦無鼻孔thang 鼻，所以無啥會鼻物e5味，不過會揀伊所ai3食幾若項e5物na7-tiaN7。身軀攏有幼幼e5 kng2，對chiah-e5 kng2 thang喘氣，若是in e5 腦筋不止利，所so5著e5位、所khap8著e5物liam5-piN會知。 
Tou7蚓著tiam3 ti7 較tam5濕e5位，若掠伊lok ti7礁礁e5 所在就死。In e5空攏有 siuN5 hou7伊粘粘滑滑，因為in 暝時著出來。Koh in 有食亦有放，所放e5，就是空口鬆鬆e5塗，所以孔較常無偌深，總是有時人掘到七八尺深，亦bat有看見有tou7蚓ti7-teh。孔底較闊大，那親像房e5款式，空口常用樹葉來kham3，hou7 chhin3-chhai2 物較be7看入去。 In 所食e5就是塗、草木e5葉，kap青苔hit 號e5類，這項是chham in e5 津液，thang hou7 in e5空粘滑e5路用，koh 1 項是thang 養飼in e5 性命。 
對古早e5時人ai3 hou7 塗鬆，攏是用犁，總是ti7 無人種作e5所在，hiah-e5塗會鬆，是倚靠這號tou7蚓來犁，因為in so5來、so5去，hou7塗常常振動，逐位有chhng，hou7風、雨，會入到下底，就hiah-e5 草木e5根會得著潤澤；m7但an2-ni，in 所食e5塗是粗澀e5，所放e5，是光滑e5，an2-ni 亦是hou7 hiah-e5塗會khah幼。 
人看hiah-e5 tou7蚓，是真小可e5物，扑算不過thang 做飼鳥，抑是做魚餌，hit號e5路用na7-tiaN7，攏m7知iau2有koh較大e5路用，親像頂面所講e5。Hai7 ah！上帝e5智慧kiam2 m7 是極大無比，hou7人想be7了mah？ 
第二十七課 巴黎 
巴黎是法國e5 京城，世界第二大城，起ti7 Sek-in3 河。這條河有接幾若條細條e5河，所以這 所在e5平洋真肥，巴黎是起ti7 這個平洋。有濟濟壕溝、鐵路、大路、要緊e5路攏對巴黎城內經過，對這個因端巴黎城不止鬧熱。 
城外四圍造砲台來照顧伊e5城。這個城盡大，外面e5周圍有73 哩，對動工到起好經過20年，這是kan-ta造城牆kap外面攏總e5炮台na7-tiaN。所開e5銀有 $7000,0000。城牆四圍有69個門，56個是人經過e5，9個是鐵路經過e5，4 個是ti7水nih8 船隻經過。 
巴黎城e5人in e5 性情好奢華、ai3 thit-tho5，所以ti7城內有40間e5戲台，濟濟間作樂、唱曲、跳舞e5厝，人beh入去看，著出錢較濟。若是熱天e5 時khang3 地 e5所在亦有an2-ni，就看e5 人所出e5 錢較省。 
Ti7城內第一濟人tiam3 e5所在亦有備辦空地，整頓親像花園e5款，設椅條、造彫刻e5像，備辦水choan7 到不止好勢，thang hou7 散hiong e5人ti7-chiah thit-tho5 利益身體。 
城外e5所在本1個大樹林m7成物，所發e5樹攏be7大，到1個皇帝有整頓hou7 伊變做歐洲一等e5花園，內面有開湖，創落雨水對懸沖落低，有開大路，雙爿e5樹尾相接，hou7 hit條路不止青翠蔭影，通巴黎人不論貧富若有馬車攏ai3來ti7-chia 趕伊e5馬車thit-tho5。這所在e5景緻真合人e5心意。Koh幾若所在較輸淡薄，亦是不止好景緻，thang調養人e5身軀。 
1541年e5時法國e5皇帝有起1間厝，四方差不多50外丈，所畫e5厝圖，所起e5款，伊e5 sui2到這tiap8天下be7比tit。前做皇宮，今是囥做畫圖、彫刻e5像kap埃及、希利尼、羅馬e5古董。到ti7 1566年有koh 起1間做皇宮，長差不多1哩，2間e5中間有 1間厝來相連，差不多145丈長。這間厝ti7中央hou7 新舊e5皇宮相連，這tiap8 是囥做畫圖e5所在。Chi2兩間中間e5空地做真sui2 e5 花園。Chiah-e5厝相連對這個因端，就伊e5 sui2 天下無比。1871年 e5時百姓反亂圍這列e5厝，放火燒皇宮，所以新e5皇宮有受燒，hit間舊e5，佳哉只有1角受燒na7-tiaN7。 
第二十八課 買魚m7免錢 
Ti7倫敦城寒天e5時有霜雪。散hiong人 oh-tit趁食，賣物e5人亦難tit賣。有1個賣魚e5，ti7 1條街au5上au5落攏無人買。後來tu2著1個牧師就對伊講，「先生ah，今仔日chiah-e5 魚真鮮，koh真俗，總是攏無人買，m7知甚物因端。」牧師講，「魚雖罔鮮koh 俗，總是hiah-e5 散hiong人猶原買be7起。」賣魚e5就講，「若是an2-ni ti7-chia au5上au5落無采工，我beh 倒去。」牧師ka7 伊講，「請慢chiah，你chiah-e5魚我攏ka7 你買。」就提兩箍銀hou7伊。亦ka7 伊講，「你chiah-e5 魚ka7我擔去四界au5講，“買魚m7免錢，逐人thang 來提”。」Hit個牧師暗靜toe3伊後面看見無1個信伊。有e5出ti7門口看，有e5對窗仔探看，扑算伊是痟，就譏刺伊。有1個婦人人罵伊講，「你是知阮無錢beh來弄gin7阮mah？」買魚e5就來回覆牧師，牧師講，「你著行這 choa7，照代先e5 款式au5 hou7人聽，我beh kap你相kap去。」兩人就去。賣魚e5猶原呼講，「買魚m7免錢，逐人thang 來提。」牧師就講，「朋友ah，有影，逐人thang 來提。請lin2緊緊來，m7-thang 疑ngai2。」 
Hiah-e5人看見in 所bat、所敬e5牧師才信，濟濟人走來提魚。牧師攏總分hou7 in。路尾hit個罵伊e5婦人人亦來ai3 提，總是魚已經分了。伊看見就受氣講，「我無比別人較輸，別人無比我較贏，怎樣分in，無分我？」牧師對伊講，「你怎樣無較早來？」應講，「我起頭m7信。」牧師講，「An2-ni你be7得著e5緣故是對你m7信。」牧師就講，「我做這個代誌，hit 個意思lin2知mah？上帝e5恩典雖罔是白白e5恩賜，總是人常常m7信，致到機會失落，後來ai3得著攏無thang得著，所以請逐個今仔日著來就近上帝，得著伊e5恩典。聖經講，這tiap8就是接納e5時，得著救e5日。」 
第二十九課 蜘蛛 
蜘蛛真濟號，亦逐所在有，總是ti7 燒lo7 e5所在有較濟。 
伊e5身是分做兩節。有8枝腳，逐枝有7節，尾節有2枝勾。有2枝鬚，款式是略略仔親像腳。目珠有8蕾，有e5 6蕾，有號有2蕾na7-tiaN7。對出卵到大無變款。母e5較大公e5，放卵就經絲來包。包好有e5 iang7，有e5 he7 ti7 安穩e5所在，tauh8-tauh8 來照顧。卵真濟，到2000 亦有。 
逐號會經網。腹肚內有五六hat8，逐核有千外孔，絲就對chiah-e5 孔出，對後面抽出來。絲本是粘粘，若tu2著空氣就礁。 
Ai3-beh經網就著揀所在到好勢，然後才抽詩來經伊e5網，有e5經網了就tiam3 ti7 中央。伊e5絲勇亦有路用，設使有 2欉樹相離開，是用伊e5絲hou7風吹去粘ti7 hit爿樹，然後就經網仔。飛蟲若tu2著hit個網仔，就hou7 絲粘teh，蜘蛛就對中央走來掠去食。 
有1號iah地，2寸外深，作siu7 ti7 內中，四圍經網仔，頂面有1個門，若有蟲入ti7內面，伊就用門來關倚。 
南亞美利加所出e5，身軀有2寸長，遍體是五色。 
蜘蛛會咬蟲豸hou7伊死。有號，人若hou7伊咬就會發熱，會腫，會真艱苦。 
第三十課 憐憫e5，得著憐憫 
早ti7羅馬國有1個 奴才名叫An-lo5-ke3，因為hou7 主人扑到真傷重，伊就走去bih ti7山nih8。Ti7 hia 四界行，真久無thang食，身軀厭sian7，日beh 落e5 時到1個大e5石洞，就入去，倒 teh beh 睏。忽然醒看見1隻獅，真大隻，真惡，企ti7洞口。 
An-lo5-ke3看見an2-ni，驚到ngiauh8-ngiauh8 chhoah，因為無路thang閃避，扑算的確會hou7獅咬去食。看見獅攏無來咬伊，是靜靜，teh企ti7洞口，koh tiap8仔久勻勻仔進前，親像真乖e5款式，那行那chhan。An-lo5-ke3 看見伊1枝腳有腫koh流血，獅teh行e5時tauh8 tauh8 chhiang2，tauh8 tauh8 chhiang2，伊就近倚用手摸獅e5腳，ai3看bai7-teh，就知腳流血e5緣故，是因為腳下有chhak8著1枝大枝刺，漲膿。An-lo5-ke3就將刺puih起來，koh chek膿 hou7 伊出。膿已經出，腳較be7痛，獅真歡喜，用舌舐伊e5 手，款式親像beh ka7伊說多謝。 
對hit時了後，這隻獅kap An-lo5-ke3結做好朋友，常常toe3伊ti7後面，暝時睏ti7 伊e5腳下，日時四界去咬精牲飛鳥來分伊食，親像an2-ni幾若月日久。 
後來An-lo5-ke3 hou7兵掠去。照羅馬e5律例，奴才na7走去，koh hou7 人掠著著死。皇帝吩咐著chiong伊hiat落獅穴。Hit日真濟人走來看，皇帝坐ti7懸位teh看。已經將An-lo5-ke3 hiat ti7獅穴，就開鐵閘放獅出來，扑算獅出就會liam5-piN咬伊死，總是獅起頭展威真雄，1下就ta3來，後來鼻鼻teh，搖頭擺尾ka7伊chi7手，攏m7甘咬伊。皇帝看了真奇怪，召An-lo5-ke3出來，問伊講，「這隻見著你，怎樣乖到若狗nih？」 
An-lo5-ke3 將前ti7 石洞nih8所tu2著e5 ka7皇帝講。皇帝聽了真歡喜，吩咐著放伊倒去，攏無beh辦伊e5罪。 
</HL>