<CL>
Li2 TiuN2-lo2 e5 hui3-mia5 kio3-choe3 Chhun-seng, si7 Ban5 e5 Lou7-kang lang5. I e5 lau7-pe7 u7 si3 e5 kiaN2; i si7 soah-be2 e5. Soe3-han3 e5 si5 chiu7 put-chi2 leng5-khiau2, koh u7 toa7 chi3-khi3, chin khin5 chiu7-kun7 sian-siN bian2-bak8; sou2-i2 u7 the2-tek Tiong-goa7 e5 hak8-bun7, kap thong hiau2 kou2-kim e5 su7-li2. TiuN2-lo2 ti7 siau3-lian5 e5 si5 chiu7 sin3-giong2 Ki-tok-kau3; jin5-keh chin koan5, choe7-choe7 lang5 chun-keng3 i. Ti7 Tong5-ti7 7 ni5 lai5 Tai5-oan5 keng-eng5 te5-siong. Tng-si5 tu2-a2 Tai5-oan5 kap goa7-kok bou7-ek8 choe3 seng7; TiuN2-lo2 m7-na7 lo5-lek8 ti7 siong-kai3, koh siong5-siong5 tu3-su kia3-khi3 Siong7-hai2 e5 po3-koan2, thong-lun7 Chheng-tiau5 te3-cheng3 e5 sit-chhek. Koh chit8-bin7, tui3 i e5 sin3-tek siN-chhut khian5-seng5 e5 sim, long2 bo5 kian3-siau3 i si7 choe3 tong-tai7 it-poaN bin5-chiong3 sou2 kheng-si7 e5 Ki-tok-tou5, hoan2-tng2 ho2-taN2 chin7-lat8 soan-thoan5 Ki-tok-kau3 e5 chin-to7. Ia7 kap tng-si5 e5 koaN-hu2 tau3 kou2-bu2 sia7-hoe7 e5 kong-ek su7-giap8, i2-kip8 hong-siok8 e5 kai2-liong5, teng2-teng2.
Ti7 Pak-pou7 chhou-tai7 e5 kau3-hoe7, TiuN2-lo2 si7 chin jiat8-sim e5 chit8-e5.Tui3 Tai5-oan5 jip8 Jit8-pun2 e5 pan2-tou5 liau2-au7, Li2 TiuN2-lo2 tui3 sia7-hoe7 e5 kong3-hian3, sit8-chai7 lan5-tit eng7 pit chit8-hang7 chit8-hang7 lai5 pai5-liat8 kau3 chheng-chho2, chhin tam-tng Tai5-oan5 su2-liau7 phian-chhoan3 pheng5-gi7-oan5 e5 chit lai5 pang-chan7 cheng3-hu2, koh koan-khoan2 lai5 heng-khi2 kau3-iok8, kap choe7-choe7 hang7 e5 chu5-sian7 su7-giap8. Kai Bok8-su teh thoan5-kau3 e5 si5 Li2 TiuN2-lo2 ia7 chin-chiaN3 chin7-lat8 lai5 ui7-tioh8 kau3-hoe7 tioh8-boa5. Au7-lai5 u7 siu7-keng2 choe3 Toa7-tiu7-tiaN5 kau3-hoe7 e5 tiuN2-lo2; mui2 le2-pai3 kau3 pai3-tng5 siu2 an-hioh, jiat8-sim kan-cheng3 to7-li2, gau5 hian2-chhut ho2 bou5-iuN7 lai5 in2-chhoa7 hoe7-iu2, kap chit8-ke e5 hou7-poe3. Koh hian3 gun5 choe7-choe7 lai5 choe3 kian3-tiok pai3-tng5, oh8-tng5 teng2-teng2, kau3-hoe7 su7-giap8 e5 lou7-eng7. Lun7 TiuN2-lo2 e5 kia3-hu3, m7-si7 kan-ta lan2 Pak-pou7 Kau3-hoe7-lai7 chit hong-bin7 na7-tiaN7, chiu7 Loe7-te7-lang5 e5 Kau3-hoe7 kap E7-mng5 e5 Kau3-hoe7 ia7 u7 siu7-tioh8 i chin toa7 e5 pang-chan7.
Li2 TiuN2-lo2 ti7 9 geh8 7 jit8 siu7-chiong hiong2-siu7 88 he3 e5 ko-leng5. I u7 saN e5 kiaN2, chap8-saN e5 sun, koh kau2 e5 cheng-sun. An2-ni thang kong2 i siu7-tioh8 Siong7-te3 e5 chiok-hok sit8-chai7 chin toa7.
Ti7 11 geh8 6 jit8 chip-heng5 chong3-sek ti7 Li2 Kui3-ka e5 theh8, hoe7-chong3-chia2 u7 tang-sai e5 thoan5-kau3-su, cheng3-hu2 e5 koaN-li7, kau3-iok8-kai3 e5 sian-siN, kok kau3-hoe7 e5 tai7-piau2, i2-kip8 sia7-hoe7-tiong sou2 u7 e5 beng5-bong7-ka teng2, kiong7 oa2 si3 chheng lang5, tak8 lang5 bo5-m7 ui7-tioh8 i lai5 iu-bun7; chong2-si7 gau5 thiaN3-thang3 e5 Siong7-te3 khoaN3 i i2-keng oan5-moa2 i e5 kang, lai5 keng2-tiau3 i to3-tng2. Chit-tiap8 i tu2-tu2 si7 chhin-chhiuN7 mi5-si5 e5 thai3-iong5 lau5 i e5 kng ti7 ou-am3 e5 geh8. Lan2 sui-bong2 boe7-tit-thang khoaN3-kiN3 i e5 bin7-iaN2, iau2-ku2 lan2 thang ti7 i e5 kiaN2-sun tiong, lai5 khoaN3-kiN3 i sou2 lau5 e5 ho2 bou5-iuN7.
(Tai5-oan5 Kau3-hoe7-po3 te7 478 koan3, 1925 ni5 1 geh8)
</CL>
<HL>

李長老e5諱名叫做春生，是閩e5 路工人。伊e5老父有4個子；伊是煞尾e5。細漢e5時就不止靈巧，koh有大志氣，真勤就近先生勉目；所以有體得中外e5學問，佮通曉古今e5事理。長老ti7少年e5時就信仰基督教；人格真懸，濟濟人尊敬伊。Ti7同治7年來台灣經營茶商。當時抵仔台灣佮外國貿易最盛；長老m7-na7努力ti7商界，koh常常著書寄去上海e5報館，通論清朝帝政e5失策。Koh一面，對伊e5信tek生出虔誠e5心，攏無見笑伊是做當代一般民眾所輕視e5基督徒，反轉好膽盡力宣傳基督教e5真理。也佮當時e5官府鬥鼓舞社會e5公益事業，以及風俗e5改良，等等。
Ti7北部初代e5教會，長老是真熱心e5一個。對台灣入日本e5版圖了後，李長老對社會e5貢獻，實在難得用畢一項一項來排列到清楚，親擔當台灣史料編篡評議員e5職來幫贊政府，koh 捐款來興起教育，佮濟濟項e5慈善事業。偕牧師teh傳教e5 時李長老也真正盡力來為著教會著磨。後來有受揀做大稻埕教會e5長老；每禮拜到拜堂守安歇，熱心干証道理，gau5顯出好模樣來引chhoa7會友，佮一家e5後輩。Koh獻銀濟濟來做建築拜堂、學堂等等，教會事業e5路用。論長老e5寄付，m7是kan-ta 咱北部教會內chit方面na7-tiaN7，就內地人e5教會佮廈門e5教會也有受著伊真大e5幫贊。
李長老ti7 9月7 日壽終享壽88 歲e5高齡。伊有3個子，十三個孫，koh 9個曾孫。An2-ni thang講伊受著上帝e5祝福實在真大。
Ti7 11月6日執行葬式ti7李Kui3-ka e5宅，會葬者有東西e5傳教師、政府e5官吏、教育界e5先生、各教會e5代表，以及社會中所有e5名望家等，共倚4千人，逐人無m7為著伊來憂問；總是gau5疼痛e5上帝看伊已經完滿伊e5工，來揀召伊倒轉。Chit-tiap8伊抵抵是親像暝時e5太陽留伊e5光ti7烏暗e5月。咱雖罔be7 得thang看見伊e5面影，iau2-ku2咱thang ti7 伊e5 子孫中，來看見伊所留e5好模樣。
(台灣教會報第478卷，1925年1月)
</HL>