<CL>
 Hi-kiat8-kun si7 Bang2-kah e5 hoe7-iu2, ia7 si7 tok8-sin e5 chheng-lian5. I e5 goan5-chip8 ti7 Toa7-khoe. I soe3-han3 chiu7 thak8 Han3-bun5, au7-lai5 koh thak8 Kong-hak8-hau7 kau3 chut-giap8, liau2-au7 chiu7 lai5 Bang2-kah hou7 i e5 a-chek khan-seng5; na7-si7 i e5 sin-the2 soe-jiok8, siong5-siong5 phoa3-piN7, keng-ke3 choe7-choe7 i-seng e5 chhiu2-thau5 ia7 si7 peng5-siong5. Put-heng7 ti7 ku7 ni5 7 geh8 koh hoat-piN7 chiu7 jip8 Siong5-san PiN7-iN7, long2 bo5 khah ho2, jian5-au7 koh choan2-jip8 Tai5-pak PiN7-iN7, na7-si7 i e5 piN7-cheng3 jit8-jit8 na2 tang7, kau3 2 geh8 28 ho7 chiu7 piat8-se3. Hiong2-siu7 24 he3. 
 Hit e7-pou goa2 chhoa7 hoe7-iu2 chap8-goa7 lang5 kau3 Chhiah-sip8-ji7-sia7 e5 chong3-sek-tiuN5 chip-heng5 chong3-sek e5 le2-pai3, ia7 choe7-choe7 lang5 sang3-kau3 thiong2-pou--nih8. 
 Chit e5 Hi-kiat8-kun chiau3 goa2 chha5-kho2 u7 thang choe3 lan2 e5 ho2 bou5-hoan7. 
 1. Lun7 i e5 seng3-chit. Tui3 soe3-han3 chin un-sun5, khiam-pi, thun-lun2, jin5-ai3, chun-keng3 si7-toa7, thiaN3 si7-soe3, kap lang5 ho5-bok8, bo5 tham-sim, bo5 chiah8-hun, bo5 lim-chiu2, hou7 lang5 sin3-iong7,hoan7-su7 kin2-sin7, i an2-ni kiaN5 u7 hah8 ti7 Seng3-chheh e5 ka3-si7. 
 2. Lun7 i e5 sin3-giong2. I tui3 tiam3 i e5 a-chek e5 bi2-tiam3 chiu7 siong5-siong5 kap peng5-iu2 lai5 thiaN Ian2-soat-hoe7. Le2-pai3-jit8 soa3 lai5 thiaN to7-li2, bo5-ku2 chiu7 boe2 Seng3-keng, Seng3-si, khun5-khun5 kang2-kiu3 hit e5 i3-su3. Bo5-ku2 beng5-pek8 Ki-tok-kau3 si7 Chong-kau3-tiong te7-it ko-siong7 e5 Chong-kau3; sou2-i2 ti7 Tai7-cheng3 12 ni5 9 geh8 2 ho7, hou7 Tan5 Bok8-su mng7 to7-li2 soa3 jip8 Seng3-hoe7. I tui3 soe2-le2 liau2, tu5-khi3 sin-the2 put-an, i2-goa7 han2-tit hioh le2-pai3. Koh thiaN-kiN3 lang5 kong2, i na7 eng5 e5 si5 chiu7 thak8 Seng3-keng, ki5-to2, u7-si5 kong2 to7-li2 hou7 tiam3-lai7 e5 lang5 thiaN, ia7 bian2-le7 in a-chek saN e5 gin2-na2 lai5 choe3 Chu2-jit8-oh8 e5 hak8-seng, iu7-koh na7 beh lai5 le2-pai3 e5 si5 khah-siong5 u7 chio in e5 peng5-iu2 lai5 thiaN to7-li2. Sui-jian5 ti7 phoa3-piN7 tiong iu5-goan5 siong5-siong5 thak8 Seng3-keng kap gim5-si, ki5-to2, ia7 u7 thak8 choe7-choe7 e5 Chong-kau3-chheh. I an2-ni u7 teh chin7 Ki-tok-tou5 e5 pun2-hun7.
 3. Lun7 i e5 ui5-gian5. I beh si2 e5 si5 khou2-khng3 i e5 a-ma2, lau7-bu2, tioh8 hok8-sai7 Siong7-te3, au7-jit8 chiah thang saN-kiN3-bin7 ti7 Thian-tong5. Koh khou2-khng3 in m7-thang hoan5-lo2, se3-kan si7 chhin-chhiuN7 kheh-koan2. Kau3 teh-beh ke3-khui3 e5 si5, ka7 i e5 a-ma2, lau7-bu2 kong2, “Goa2 beh lai5-khi3 lah!” Bin7 chhio3-chhio3 chiu7 ke3-khui3. Ke3-jit8 si7 le2-pai3-jit8, i e5 a-ma2 kap lau7-bu2 u7 lai5 pai3-tng5 thiaN to7-li2 soa3 ka7 hu3-chong3-sek e5 lang5 seh-sia7. 
 TaN ng3-bang7 khoaN3 po3 e5 hiaN-ti7 chi2-moe7 the3 in ki5-to2, ng3-bang7 in e7 chiaN5-cho3 Siong7-te3 e5 peh-seN3, si7 goa2 e5 sim sou2 goan7. 483-8, 483-9 
 (Tai5-oan5 Kau3-hoe7-po3 te7 483 koan3, 1925 ni5 6 geh8) 
</CL>
<HL>

Hi-kiat8君是艋舺e5會友，也是獨身e5青年。伊e5原籍ti7大溪。伊細漢就讀漢文，後來koh 讀公學校到卒業，了後就來艋舺hou7伊e5阿叔牽成，若是伊e5身體衰弱，常常破病，經過濟濟醫生e5手頭也是平常。不幸ti7 舊年7 月koh發病就入松山病院，攏無較好，然後koh轉入台北病院，若是伊e5病症日日那重，到2月28號就別世。享壽24歲。 
Hit e7晡我chhoa7會友十外人到赤十字社e5葬式場執行葬式e5禮拜，也濟濟人送到塚埔--nih8。 
Chit 個Hi-kiat8君照我查考有thang做咱e5好模範。 
1、論伊e5性質。對細漢真溫純、謙卑、吞忍、仁愛、尊敬序大、疼序細，佮人和睦，無貪心，無食薰，無lim 酒，hou7人信用，凡事謹慎，伊an2-ni行有合 ti7聖冊e5教示。 
2、論伊e5信仰。伊對tiam3伊e5阿叔e5米店就常常佮朋友來聽演說會。禮拜日續來聽道理，無久就買聖經、聖詩，勤勤講究hit e5意思。無久明白基督教是宗教中第一高尚e5宗教；所以ti7大正12年9 月2 號，hou7陳牧師問道理續入聖會。伊對洗禮了除去身體不安，以外罕得歇禮拜。Koh聽見人講，伊若閒e5 時就讀聖經，祈禱，有時講道理hou7店內e5人聽，也勉勵in阿叔3個囡仔來做主日學e5學生，又koh若beh來禮拜e5時較常有招in e5朋友來聽道理。雖然ti7破病中猶原常常讀聖經佮吟詩、祈禱，也有讀濟濟e5宗教冊。伊an2-ni有teh 盡基督徒e5本份。 
3、論伊e5遺言。伊beh死e5時苦勸伊e5阿媽、老母，著服事上帝，後日才thang相見面ti7 天堂。Koh苦勸in m7-thang 煩惱，世間是親像客館。到teh-beh過氣e5時，ka7伊e5 a-ma2、老母講，「我beh來去lah！」面笑笑就過氣。隔日是禮拜日，伊e5阿媽佮老母有來拜堂聽道理續ka7赴葬式e5人說謝。 
今ng3 望看報e5兄弟姊妹替in祈禱，ng3 望in會成做上帝e5百姓，是我e5心所願。483-8，483-9 
(台灣教會報第483卷，1925年6月) 
</HL>