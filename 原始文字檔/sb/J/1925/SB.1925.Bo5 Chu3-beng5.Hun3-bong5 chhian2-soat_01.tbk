<CL>
 Te7 Ji7 Pun2 
 Te7 it kho3 Ok iu2 sian7 po3 
 Bou2 sou2-chai7 u7 nng7 e5 gin2-a2, chit8 e5 mia5 kio3 Su3-a2, chit8 e5 mia5 kio3 Lai5-a2. U7 chit8 jit8 in lau7-bu2 kah in khi3 mng5-khau2 thit-tho5. Gin2-a2 hoaN-hi2, kong2, “Lan2 lai5 khi3 pang3 hong-chhe.” 
 Bo5 loa7 ku2 gin2-a2 e5 lau7-ma2 tui3 chhu3-piN tau to3-lai5, khoaN3 hong-chhe pang3 hiat-kak8 ti7 thou5-kha, nng7 e5 gin2-a2 saN-kap che7 ti7 chiN2-piN, bin7-mau7 ut-chut. In ma2 theng5-kha mng7 kong2, “ Lin2 tiam7-tiam7 che7, bo5 khi3 thit-tho5 si7 chaiN2-iuN7. ” Su3-a2 in3 kong2, “ Bo5; goan2 tiam3 chia teh siat-hoat chit8 chat su7.” In ma2 chai gin2-a2 m7 ai3 tui3 i kong2 si7 sim2-mih8 tai7-chi3, chiu7 kong2, “An2-ni-siN lai5 siat-hoat si7 ho2. ThiN Pe7 siong5-siong5 teh thoe3 I e5 peh-siN3 siat-hoat, liau7-li2, lan2 oh8 I lai5 siat-hoat li7-ek lang5, si7 chin ho2, oe7 hou7 I hoaN-hi2.” Gin2-a2 cheng7-cheng7, in ma2 chiu7 jip8-khi3. 
 Su3-a2, Lai5-a2 tiam3 chiN2-piN, khoan2-sit chhin-chhiuN7 toa7 kian3-siau3, si7 in-ui7 in siang5 oh8 chit8 e5 hak8-seng mia5 kio3 Kian3-a2, bat tek-choe7 in, in teh siat-hoat beh liah8 lai5 phah i, long2 m7 si7 teh siat-hoat beh li7-ek lang5. 
 Su3-a2 ka7 in sio2-ti7 kong2, “ Goa2 thiaN goan2 ma2 e5 oe7, sim bo5 peng5-an. Li2, goa2, sou2 ke3-bou5 m7 si7 hou7 ThiN Pe7 hoaN-hi2, lan2 m7 thang phah Kian3-a2, tioh8 pang3-soah khah ho2.” Lai5-a2 in3 kong2, “Ho2, goa2 hoaN-hi2, lai5 khi3 pang3 hong-chhe.” 
 Bo5 loa7 ku2 nng7 e5 gin2-a2 teh thit-tho5 e5 si5, khoaN3-kiN3 Kian3-a2 che7 ti7 lou7-piN teh hau2. Su3-a2 ki3-tit in ma2 e5 oe7, chiu7 chau2-oa2 mng7 khoaN3 i teh hau2 sim2-mih8 tai7-chi3. Kian3-a2 kong2, “Goan2 lau7-pe7 chhe goa2 khi3 boe2 tau7-iu5, lou7-nih8 poah8-to2, phah-m7-kiN3 chiah-e5 chiN5. TaN chhe7 bo5 chiN5, goa2 e5 lau7-pe7 chai, tek-khak phah goa2, goa2 m7-kaN2 to3-khi3. ” 
 Su3-a2, Lai5-a2, thiaN-kiN3 Kian3-a2 oe7 hou7 in pe7 phah, u7 hoaN-hi2 bo5? Bo5, in khoaN3 Kian2-a2 kan-khou2, chiu7 kin2 khi3 tau3 chhe7 chiN5. In-ui7 hit tiau5 si7 soaN lou7, khah bo5 lang5 kiaN5, bo5 ku2 chiN5 khioh kau3 chi2-u7 khiam3 nng7 e5 iN5 na7-tiaN7. Su3-a2 kong2, “ Chia u7 nng7 e5 iN5, si7 goan2 i5-a2 hou7 goa2, taN hou7 li2 thiN khi3 boe2 tau7-iu5, ho2 mah? ” 
 Kian3-a2 khoaN3 gin2-a2-phoaN7 hiah thiaN3 i, koh siuN7 i cheng5 phaiN2 khoan2-thai7 in, sim long2 bo5 peng5-an ,tui3 hit si5 koe2 i ku7 khoan2, siong5-siong5 chhe7 ki-hoe7 thang ho2 khoan2-thai7 in. Su3-a2, Lai5-a2, to3-khi3 long2 kong2 hou7 in ma2 thiaN. ThiaN-liau2, in ma2 hoaN-hi2, kong2, “ Goa2 e5 sun, lin2 eng7 ho2 po3 phaiN2, si7 than3 Chu2 Ia5-sou e5 oe7 kong2, Tui3-tek8 lin2 e5, tioh8 thiaN3 i, an2-ni thang choe3 ThiN Pe7 e5 kiaN2, chiu7-si7.”
 Te7 ji7 kho3 Lun7 Keng-hi5 
 Keng-hi5 si7 se3-kan te7 it toa7 e5 oah8 mih8, i kau3 hiah toa7, kaN2 bo5 chit8 keng chhu3 oe7 toe2-tit i. Lang5 kio3 i choe3 hi5, na7-si7 u7 hak8-bun7 e5 lang5 kong2 i m7 si7 hi5, in-ui7 i chhoan2-khui3 chhin-chhiuN7 lan2 lang5, i bo5 khia7-khi2 ti7 ta toe7, sou2-i2 m7 sai2 eng7 kha kiaN5 lou7, si7 eng7 be2 kap sit8 siu5 ti7 hai2-lai7. I u7 chin toa7 e5 chhui3, chong2-si7 bo5 chhui3-khi2, sou2-i2 i chiah8 hai2-lai7 e5 hi5-he5 si7 ka-nng5 thun, an2-ni i chiah8 chit8 tng3 li2 phah-sng3 tioh8 loa7 choe7 hi5-he5? 
 Lang5 u7-si5 che7 chun5 kau3 u7 chhut keng-hi5 e5 sou2-chai7, eng7 thih-chhiuN choh8 i. Chit ho7 chhiuN kio3 choe3 keng-kau. Chong2-si7 choh8 keng-hi5 si7 put-chi2 gui5-hiam2, in-ui7 i e5 be2 chit8 e7 iat8, oe7 peng2 chit8 chiah chun5. 
 Keng-hi5 na7 si2, lang5 chiu7 khi3 theh8 i e5 iu5, toe2 ti7 thang2-lai7, thang choe3 iu5 lai5 eng7. Keng-hi5 e5 ge5-cho5-kut oe7 choe3-tit hou7-soaN3-piN3, kap choe7-choe7 ho7 e5 mih8-kiaN7. U7 chit8 ho7 keng-hi5 mia5 kio3 Iu5-keng, oe7 choe3-tit lah8-chek. 
 Te7 saN kho3 Khong2-chu2 e5 lai5-lek8 
 Khong2-chu2 u7 mia5 kio3 Khiu, iah8 ju7 mia5 si7 Tiong7-ni5. I chhut-si3 ti7 Ia5-sou cheng5 551 ni5, si2 ti7 Ia5-sou cheng5 479 ni5, kiong7 chiah8 u7 73 he3. I e5 lau7-pe7 kau3 70 he3 chiah chhoa7 bou2. In toa3 ti7 Lou2-kok, hian7-si5 siok8 ti7 SoaN-tang seng2 e5 sou2-chai7. Khong2-chu2 e5 lau7-pe7 bat ti7 hia choe3 koaN, i si7 gau5 koh iong2 e5 lang5, kau3 Khong2-chu2 saN he3 i chiah si2. Lun7 Khong2-chu2 siau3-lian5 e5 si5 e5 tai7-chi3 lang5 bo5 sim2-mih8 liu5-thoan5, put-ko3 kong2 i si7 toan-chong, hak8-bun7, kap him-bou7 le2-gi5 e5 lang5. I kau3 19 he3 chiu7 chhoa7 bou2, chha-put-to ti7 chit si5 iah8 u7 choe3 koaN. Koh bo5 loa7 ku2 i e5 lau7-bu2 si2, chiu7 i the3 jim7 saN ni5 ku2. Ti7 hit saN ni5 lai7 i u7 siong5-se3 kang2-kiu3 kou2-cha2 e5 chheh, chiu7 lip8-i3 ai3 chiong kou2-cha2 e5 le2-hoat lai5 ka3-si7 i pun2 kok e5 lang5. U7 choe7-choe7 siau3-lian5 lang5 pai3 i choe3 sian-siN, hoaN-hi2 lai5 chiap-lap8 i e5 kau3-hun3, kap i saN-kap kang2-kiu3 kou2-cha2 e5 chu-chheh kap sou2 ui5-thoan5 e5 tai7-chi3. Kau3 i mia5-siaN pian3-pian3 po3-iong5, i chiu7 khi3 Lok8-kiaN, ai3 chha5-kho2 lek8-tai7 e5 su2-chheh. Ti7 hia u7 tu2-tioh8 Lou2-chu2, chiu7-si7 siat To7-kau3 e5 thau5 chit8 lang5. 
 Khong2-chu2 to3-tng2 lai5 ti7 i e5 pun2 kok, chiu7 i e5 kok-kun, Teng7-kong, lip8 i choe3 toa7 koaN. I tng chit e5 si5, u7 eng7 i sou2 oh8 ho2 e5 hoat-tou7, kek8 gau5 ti7-li2 chiah-e5 peh-siN3. Hu7-kun7 e5 Che5-kok khoaN3 Khong2-chu2 teh heng-khi2, chiu7 ke3-bou5 beh chou2-tong3, sou2-i2 pi7-pan7 mih8 sang3 Teng7-kong, lai5 be5-hek8 i e5 sim. Ui7-tioh8 chit e5 ian5-kou3, Teng7-kong chiu7 hut-liok8 Khong2-chu2 e5 ka3-si7. Khong2-chu2 chiu7 si5 koaN, ng3-bang7 i e5 kok-kun oe7 hoan2-hoe2, na7-si7 bo5 chhai2 kang. Ti7 hit si5 Khong2-chu2 si7 57 he3. Jian5-au7 i u7 kiaN5-iu5 liat8 kok, u7 chin7-tiong e5 hak8-seng siong5-siong5 te3 i; sou2 keng-ke3 e5 kok, u7-e5 ong5 keng3-tiong7 i, u7-e5 khoaN3-khin i. Kau3 68 he3 i chiah to3-lai5 i e5 pun2 kok, chiu7 chhai3-tiaN7 Chhun-chhiu kap pat8 mih8 e5 keng-chheh. Lun7 i sou2 ka3 lang5 e5 to7-li2, Khong2-chu2 bat kong2, i si7 thoan5-sut8, bo5 ka-ki7 choe3. I teh pi7-pan7 Chhun-chhiu e5 si5, u7 thiaN-kiN3 Lou2-kok e5 lang5 u7 liah8-tioh8 chit8 chiah ki5-lin5, chiu7 kong2 si7 m7 ho2 e5 tiau7-thau5, soa3 phah-sng3 i e5 lim5-chiong e5 ki5 teh-beh kau3. Ke3 nng7 ni5 i chiu7 si2. Au7-lai5 i e5 hak8-seng chiong i peng5 jit8 sou2 kong2 e5 oe7 lai5 ki3-chai3 ti7 Lun7-gu2. 
 Khong2-chu2 put-ko3 khng3 lang5 ho2, i bo5 kong2 lang5 chaiN2-iuN7 thang tit-tioh8 sia3-choe7, sin e5 sim-seng3, kap si2-au7 e5 hok-khi3, chong2-si7 chiau3 lang5 phah-sng3 Khong2-chu2 tek-khak bo5 hok8-sai7 ngou2-siong7, sou2 pai3 e5, chiu7-si7 thiN-teng2 e5 toa7 Chu7-chaiN2. 
 Te7 si3 kho3 Mia5 bo5 hap8 
 U7 chit8 e5 soe3-han3 cha-bou2 gin2-a2 nia2 soe2-le2 e5 si5 pe7-bu2 ho7 i kio3 Thun-lun2. Si7 eng7 i e5 goa7-ma2 e5 mia5 lai5 mia5 i, ai3 i oh8 i e5 goa7-ma2 e5 thun-lun2. 
 Kho2-sioh chit e5 cha-bou2 gin2-a2 lioh8-a2 khah toa7-han3 siong5-siong5 ai3 hoat i e5 seng3-te7, long2 boe7 hiau2-tit thun-lun2. Tui3 an2-ni bo5 lang5 beh kio3 i e5 mia5. Pe7-bu2 khoaN3 i e5 mia5 bo5 hap8, chiu7 kio3 i Lun2-a2; i e5 hiaN kio3 i Be7-a2. 
 Cha-bou2 gin2-a2 chiu7 mng7 i e5 lau7-bu2, “Li2 u7 ho7 goa2 e5 mia5 choe3 Thun-lun2, chin ho2 thiaN, chaiN2-iuN7 bo5 lang5 beh kio3 goa2 chit e5 mia5? ” 
 Lau7-bu2 kong2, “In-ui7 mia5 kap li2 e5 seng3-cheng5 long2 bo5 hap8. Phi3-ju7 u7 chit8 pai2 li2 e5 hiaN teh sia2 ji7 li2 iah8 koaN2-kin2 beh sia2, chiu7 chhut chhiu2 chhiuN2 i e5 pit-bak8. 
 Ke3 jit8 li2 beh ka7 sio2-be7 chheng7 oe5, i e5 kha bo5 tiaN7-tioh8, hiN3-lai5, hiN3-khi3, li2 chiu7 phaiN2 chhui3 me7 i. Koh chit8 jit8 li2 beh ka7 sio2-ti7 chheng7 saN, i m7 chheng7 choe3 i chau2 khi3 goa7-bin7, li2 chiu7 siu7-khi3, jip i, beh phah i. Lang5 khoaN3 li2 an2-ni chiu7 bo5 beh kio3 li2 Thun-lun2.” 
 Cha-bou2 gin2-a2 kong2, “Koh ke3 chit8 geh8 jit8 ku2, goa2 beh mng7 li2 khoaN3 goa2 e5 mia5 u7 hap8 a2 bo5.” Tui3 hit tiap8 cha-bou2 gin2-a2 u7 iok-sok i e5 khoan2. 
 U7 chit8 jit8 i khi3 lu2-oh8 to3-lai5, i e5 thau5-khak u7 chhah chin sui2. Kau3 chhu3 thng3 i e5 hoe he7 ti7 toh-teng2. Tiap8-a2 ku2 in hiaN tui3 oh8-nih8 to3-lai5, chiong i e5 chheh toa7 lat8 hiat ti7 toh-teng2, chhau3-kham2 teh-tioh8 i e5 hoe. Lun2-a2 khoaN3-kiN3 chin siu7-khi3, chiong chheh piaN ti7 thou5-kha, chiah koh siuN7, “Goa2 an2-ni m7 tioh8,” chiu7 kin2-kin2 aN3-loh8 khi3 khioh. I e5 hiaN khoaN3-kiN3, chiu7 ka7 i kong2, “Goa2 bo5 gi5-gou7 khoaN3 li2 e5 hoe he7 ti7 toh-teng2, sou2-i2 chiong chheh hiat ti7 hia, m7 si7 tiau5-kou3-i3 beh phah-phaiN2 li2 e5 mih8.” Thun-lun2 chiu7 kong2, “Goa2 an2-ni phah-phaiN2 li2 e5 chheh chin m7 tioh8, au7-pai2 goa2 m7-kaN2 an2-ni.” 
 Koh ke3 chit8 jit8 Lun2-a2 teh khoaN3 chheh, sio2-be7 lai5 chha2 i, kah i tioh8 chhoa7 i khi3 chhu3-piN tau thit-tho5, khi2-thau5 m7 ai3, au7-lai5 siuN7-tioh8, “Goa2 tioh8 chhoa7 i khi3 khah tioh8, ” chiu7 pang3 i e5 chheh, hoaN-hi2 chhoa7 i e5 sio2-be7 thit-tho5. Koh chit8 pai2, thau3-cha2 pi7-pan7 beh khi3 jip8 oh8. I e5 chheh phou7 pau ho2-ho2 ti7 toh-teng2, chhit he3 sio2-ti7 teh theh8 toh-teng2 e5 mih8, chhau3-kham2 chhia-to2 bak8-chui2 koan3, chheh phou7 long2 phah ou. Lun2-a2 khoaN3-kiN3 chin siu7-khi3, koh hoat I e5 seng3-te7, kiah8 chhiu2 beh phah, khoaN3 sio2-ti7 pian3 bin7-sek, chiu7 lun2 chhiu2 bo5 phah i. I e5 sio2-ti7 chiu7 khah an sim bo5 kiaN, ka7 i e5 toa7-chi2 kong2, “Chiah ku2 li2 chin thiaN3 goa2, kui2-na7 pai2 goa2 bo5 chiau3 hoat-tou7, li2 iah8 bo5 me7 goa2, goa2 taN phah-phaiN2 li2 e5 chheh phou7, goa2 e5 sim chin kan-khou2.” 
 Toa7-chi2 an-ui3 i, ka7 i kong2, “Goa2 chai li2 m7 si7 tiau5-kou3-i3, goa2 bo5 siu7-khi3.” Lun2-a2 kui2-na7 pai2 hian2-beng5 i e5 ho2 khoan2, i e5 pe7-bu2, hiaN-ti7, sio2-be7, chin thiaN3 i, ai3 chiu7-kun7 i. 
 Be7 kau3 chit8 geh8 jit8 ku2, lau7-bu2 ka7 i e5 cha-bou2-kiaN2 kong2, “TaN li2 e5 mia5 u7 hap8, goan2 chiu7 hoaN-hi2 kio3 li2 Thun-lun2.” 
 Te7 gou7 kho3 Lun7 Ban7-li2-tng5-siaN5 
 Ti7 Tiong-kok e5 pak-si3 u7 chit8 e5 kek8 tng5 e5 siaN5-chhiuN5, ho7 choe3 Ban7-li2-tng5-siaN5, chiu7-si7 chit8 e5 kou2-cha2 e5 hong5-te3 mia5 kio3 Si2-hong5, beng7-leng7 tioh8 khi2. Pak-hng e5 peh-siN3 u7 put-chi2 kiaN Ou5-jin5, sou2-i2 pun2-jian5 u7 choh saN chat chhiuN5 lai5 chiau3-kou3 in e5 thou2-toe7. Chiau3 lang5 kong2, Si2-hong5 u7 tit-tioh8 tiau7-thau5 hou7 i, phah-sng3 Ou5-jin5 beh biat8-bo5 i e5 kok, sou2-i2 u7 lip8-i3 beh saN soa3-chiap hi2 saN chat chhiuN5, chiu7 ti7 tang-sai siang thau5-be2 beh soa3 choh khah tng5 lai5 chiaN5 choe3 chit8 lou7 chhiuN5, tui3 hai2-kiN5 khi2, kau3 chha-put-to hian7-si5 Kam-siok seng2 e5 chin7 sai-peng5 ui5-chi2. Toe7-bin7-chiuN7 m7-bat lang5 choe3 kang-tiaN5 kau3 hiah toa7. Hit e5 chhiuN5 si7 chha-put-to 4500 li2 tng5, oa2 20 chhioh khoah, kap 20 chhioh goa7 koaiN5, iah8 u7 peh-chiuN7 soaN-thau5, iah8 u7 chhu-loh8 soaN-khiN. Si2-hong5 iau2 ti7-teh u7 chhong3 Ban7-li2-tng5-siaN5 khah bo5 chit8 poaN3. Au7-lai5 e5 lang5 u7 chiap-soa3 beng5-pek8. Long2-chong2 si7 tioh8 chap8 ni5 ku2 e5 kang. Choe3 beng5-pek8 si7 ti7 Ia5-sou cheng5 204 ni5. In-ui7 khi2 hit e5 siaN5-chhiuN5 kou-put-chiong tioh8 eng7 siong-tiong7 e5 kang, (chiu7-si7 mui2 saN lang5 chiu7 thiu chhut chit8 lang5 lai5 choe3,) si7 piau2-beng5 ti7 hit si5 Tiong-kok e5 lang5-giah8 si7 put-chi2 choe7, iah8 peh-siN3 u7 kam-goan7 chhut-lat8 lai5 choe3. 
 Kho2-sioh bo5 sim2-mih8 eng3-hau7, in-ui7 koh bo5 loa7 choe7 ni5 Ou5-jin5 u7 koh-chai3 phah Tiong-kok lai5 siong-hai7 peh-siN3. Hit lou7 chhiuN5 si7 iau2 ti7-teh, chong2-si7 hong5-te3 bo5 sim2-mih8 siu-li2, sou2-i2 chit tiap8 u7 choe7-choe7 sou2-chai7 to2-hoai7. 
 Te7 lak8 kho3 Lun7 chhai5-long5 
 Chhai5-long5 si7 chiah8 bah e5 siu3, te7 it hiong-ok, si7 siok8 ti7 kau2 e5 lui7, lioh8-lioh8-a2 chhin-chhiuN7 kau2, iah8 lioh8-lioh8-a2 chhin-chhiuN7 hou5-li5. I u7 khang ti7 toa7 chhiu7-na5 lai7, li7-khui lang5 e5 ke put-chi2 hng7. He7-thiN si5 i chiah8 chiau2, thou3, kap pat8 mih8 e5 soe3 chiah siu3, tok8-tok8 tang-thiN siong5-siong5 li7-khui chhiu7-na5 lai5 tho2 chiah8, kui-tin7 chhut-lai5. in-ui7 chin iau, tong3-boe7-tiau5, chiu7 chin beng2 e5 khoan2-sit. 
 U7-si5 toa7 taN2 kaN2 jip8 lang5 e5 hiuN-li2 ka7 gu5, iuN5, be2. Ti7 tang-thiN loh8 seh chin koaN5 e5 si5, mi5-si5 thiaN-kiN3 phaiN2 siaN-sau3, kau3 thiN-kng sit-loh8 gu5 a2-si7 be2, chiu7 chai chhai5-long5 u7 lai5. Cha2-cheng5 Go5-kok u7 chit8 e5 chun-kui3 e5 lang5 kap i e5 bou2-kiaN2 che7 be2-chhia, hou7 chit8 tin7 chhai5-long5 tui jip. In chin kiaN hou7 in ka7-si2, bo5 sim2-mih8 hoat-tou7 thang thoat-li7, chiu7 khi3-sak chit8 chiah be2, koh-chai3 khi3-sak chit8 chiah be2 hou7 chhai5-long5 chiah8, au7-lai5 kai-chai3 thoat-li7. 
 Te7 chhit kho3 Lun7 chiam 
 Chit8 ki chiam si7 chin soe3 e5 mih8, m7-ku2 si7 toa7 lou7-eng7, u7 lang5 eng7 hi5-kut choe3 chiam, u7-e5 eng7 tang5 soaN3, chong2-si7 te7 it ho2 e5, si7 Se-kok sou2 chhong3 e5. 
 Se-kok chiam si7 chaiN2-iuN7 chhong3? 
 Tioh8 tai7-seng tit-tioh8 chit8 khoan5 kng3 soaN3 ka nng7 ki chiam pan7 e5 tng5, tak8 ki chha-put-to saN chhun3 tng5. Sai-hu7 theh8 nng7 saN chheng ki choe3 chit8 pe2, eng7 thih khou an5, he7 ti7 he2-lou5 pu5 kau3 ang5; ang5 e5 si5 he7 ti7 thih phiat lai5 boa5 kau3 tit8-tit8. Au7-lai5 sai-hu7 ti7-chiaN3 chhiu2 e5 toa7-pou7-bu2 kap ki2-chaiN2 theh8 gou7-chap8 ki, boa5 ti7 chhia-to e5 chioh8, tai7-seng chhong3 chit thau5, au7-lai5 hit thau5. Hit e5 sai-hu7 chhong3 chiam-be2 beng5-pek8, chiu7 ke3 pat8 e5 sai-hu7 e5 chhiu2;(1)ti7 tiong-ng tui5 lioh8-a2 piN2, (2) chhong3 nng7 khang chiam-phiN7, (3) tui3 tiong-ng cham7-tng7 chiu7 u7 nng7 ki. 
 Koh chit8 e5 sai-hu7 theh8 chin choe7 ki chhng chit8 ki thih-soaN3, koh-chai3 pu5 kau3 ang5-ang5, chiu7 kin2-kin2 gan3 leng2 chui2, tioh8 gan3 kui2-na7 pai2 hou7 chiam khah ngi7, khah boe7 chih8. 
 Chiam si7 kim-kim, eng7 sim2-mih8 hoat-tou7 hou7 i an2-ni? 
 Sai-hu7 theh8 50,0000 ki lai5 chhek8 kau3 long2 choe5, au7-lai5 eng7 pou3 kap hai2-piN e5 soa, kap thih-hun2, lai5 ko7-lai5, ko7-khi3, ko7 kau3 poeh tiam2-cheng ku2 chiah soah. Koh eng7 ku3-sut hou7 i chheng-khi3, eng7 iu5 koh-chai3 ko7 kui2-na7 tiam2-cheng ku2, au7-lai5 eng7 sap-bun5 soe2, lou7-be2 koh eng7 ku3-sut hou7 in ta. 
 Koh chit8 e5 sai-hu7 eng7 khi3 ku7 hou7 chiam-phiN7 iN5-iN5, kut8-kut8, chiah boe7 phah-tng7 soaN3, koh chhong3 chiam-be2 khah chiam, au7-lai5 pau choa2 thang boe7. 
 Te7 poeh kho3 Sio2 Lu7-song3 
 Sio2 Lu7-song3 si7 ti7 lan2 e5 Tiong-kok hai2 kap Thai3-peng5 iuN5 e5 tiong-kan, u7 chin7 choe7 hai2-su7 saN-oa2, long2 siok8 ti7 Sio2 Lu7-song3. Chiah-e5 hai2-su7 u7 chhe7-tioh8 ti7 1571 ni5. Ti7 in tiong-kan u7 soaN siong5-siong5 chhut hun, chit ho7 kio3 choe3 he2-soaN, ti7 1645 ni5 u7 chheng3-chhut chit8 pai2 chin7 siong-tiong7, u7 si2 300 goa7 lang5, koh ti7 1863 ni5 iah8 u7 chit8 pai2 he2-soaN hoat, iah8 chin7 siong-tiong7, iah8 ti7 1880 u7 koh chit8 pai2 hoat, iah8 chin7 thang kiaN. Toe7-tang7 si7 tui3 he2-soaN chheng3 e5 in-toaN, he2-soaN sou2 chheng3 chhut-lai5 e5 mih8, si7 kian-teng7 chhin-chhiuN7 chioh8-thau5, chit ho7 bo5 sim2-mih8 lou7-eng7, tioh8 ke3 chiaN5 pah ni5 ku2 kau3 i hu, chiu7 piN3 choe3 thou5, chit ho7 thou5 thang kong2 te7 it pui5 e5 mih8, sou2-i2 ti7 Lu7-song3 e5 hai2-su7 u7 sou2-chai7 si7 chin pui5, si7 tui3 chit ho7 mih8. He2-soaN iah8 oe7 si2, na7 ke3 pah goa7 ni5 ku2 bo5 chhut hun, bo5 toe7-tang7 chiu7 sng3 si7 si2 e5 he2-soaN. Sio2 Lu7-song3 e5 hai2-su7 si7 pi2 Sit-lat8 khah toa7, toe7 khah pui5, lang5-giah8 pi2 Sit-lat8 u7 khah chio2, thiN-khi3 chha-put-to. Pun2-toe7 e5 lang5 u7 chin choe7 choe7 cheng2, oe7 bo5 saN-tang5, in e5 khoan2 kap Bu5-la5-iu5 lang5 chha-put-to, chin7 gau5 chng3 chui2, in oe7 liah8 chin-chu. Chiah-e5 pun2-toe7 lang5 si7 chin7 pin5-toaN7, na7 u7 thang chiah8 chiu7 bo5 siuN7 choe3 kang. 
 Ti7 1898 ni5 cheng5 si7 siok8 Se-pan-ga5 koan2, hit si5 long2 si7 Thian-chu2 kau3, pun2-toe7 lang5 chin7 sin3 pa-le2. Ti7 hit si5 Tng5-lang5 khah choe7, in-ui7 bo5 kim3 lang5 lai5 chit e5 sou2-chai7. Ti7 chit e5 toe7 chin7 pui5, u7 chhut thng5, te5, ia5, ko-pi, chha5, i2-kip8 pat8 hang7. 
 Ti7 1898 ni5 Bi2-kok kap Se-pan-ga5 saN-thai5, tui3 hit si5 Lu7-song3 chiu7 siok8 Hoe-ki5 koan2, tui3 hit tiap8 kau3 taN Tng5-lang5 ti7-chia chiu7 khah chio2, hian7-si5 chha-put-to u7 si3 gou7 ban7 lang5 na7-tiaN7; in-ui7 Bi2-kok e5 hoat-tou7 m7 chun2 Tng5-lang5 e5 choe3 kang e5 lai5 chia. Tui3 Bi2-kok koan2 chia, chiu7 u7 Ia5-sou kau3 lai5 thoan5 ti7 chit e5 hai2-su7. 
 Te7 kau2 kho3 In3-tou7 kok e5 kou3-su7 
 Ti7 In3-tou7 kok u7 chit8 lang5 chhut-khi3 ti7 chhiu7-na5 kiaN5-iu5, hut-jian5 khoaN3-kiN3 chit8 e5 oah8-tauh, lai7-bin7 u7 chit8 chiah oah8 e5 hou2. Hou2 khoaN3-kiN3 lang5 keng-ke3, chhiat kiu5 thau2-pang3, kong2, “Li2 na7 kheng2 kiaN5 chit e5 toa7 ho2 su7, hou7 goa2 tit-tioh8 chu7-chu2, chiu7 kong-lo5, tek-heng7, bo5 han7-liong7.” Chit e5 lang5 tiu5-tu5 be7 koat-toan3, beh pang3 i, a2-si7 m7 pang3 i, chit si5 oh-tit tiaN7-tioh8 au7-lai5 in-ui7 hou2 khou2-kiu5 chai3-saN, chiu7 khui oah8-tauh e5 mng5 lai5 pang3 i chhut. Hou2 chit8 e7 tit-tioh8 pang3, liam5-piN ai3 chiong lang5 thun chiah8. Lang5 kong2, “Goa2 an2-ni ho2 khoan2-thai7 li2, li2 keng2-jian5 eng7 che po3 goa2.” Hou2 kong2, “Li2 ho2 khoan2-thai7 goa2 sit8-chai7 u7 le2, chong2-si7 siu3 e5 pun2-seng3 ai3 thun chiah8 lang5, che si7 thiN-toe7 chu7-jian5 e5 li2, li2 kiam2 m7 chai mah?” Nng7 peng5 tu2-a2 saN-chiN pian7-lun7 e5 si5, u7 chit8 chiah ia2-kau2 tui3 hia ke3-khi3, lang5 kap hou2 chiu7 siong-liong5 chhiaN2 i phoaN3-toan3. Tui3 an2-ni lang5 kong2 lang5 e5 oe7, hou2 kong2 hou2 e5 oe7,ia2-kau2 kong2, “Nng7 peng5 sou2 kong2 goa2 i2-keng chai hit e5 tai7-liok8, na7-si7 siong5-se3 e5 cheng5-heng5 goa2 sit8-chai7 m7 chai, na7 ai3 goa2 liau7-li2 hun-ho5 bo5 chha-chhok, tioh8 tai7-seng chai Hou2-hiaN khi2-thau5 chaiN2-iuN7 jip8 oah8-tauh, oah8-tauh mng5 chaiN2-iuN7 oe7 khui,” chiu7 ka7 hou2 kong2, “ChhiaN2 li2 koh jip8-khi3 lai5 chhi3-khoaN3 hit e5 cheng5-heng5 chaiN2-iuN7, chiah thang phoaN3-toan3.” Hou2 liam5-piN un2, koh jip8-khi3, i2-keng jip8-khi3, ia2-kau2 liam5-piN koaiN oah8-tauh e5 mng5, oat8 thau5 ka7 hit e5 lang5 kong2, “Li2 sit8-chai7 bong2-tong2, beh eng7 gi7 khoan2-thai7 chit ho7 phaiN2 siu3 ah, sit8-chai7 thang ki5-koai3! TaN thang kin2 khi3, iah8 boh8-tit boe7 ki3-tit goa2 kiu3 siN3-mia7 e5 un.” 
 KhoaN3 chit e5 kou3-su7, ka3-si7 lan2 soe3-kiaN2 na7 tu2-tioh8 phaiN2 lang5 ai3 lan2 kiaN5 sou2 m7 eng-kai kiaN5 e5 tai7-chi3, chhiat-chhiat boh8-tit kap i kong2-oe7, tioh8 li7-khui lai5 siam2-pi7; kiam2-chhai2 lan2 e5 su-iok8 ai3 in2-iu2 lan2 hoan7-choe7 tioh8 kim3-chi2, m7 thang hong3-chhiong3, kiaN-liau2 hou7 lan2 tu2-tioh8 gui5-hiam2, ti3-kau3 seng-khu leng5-hun5 long2 sit-loh8. 
 Te7 chap8 kho3 Lun7 Pa3 
 Pa3 si7 niau e5 lui7, siu3 e5 tiong-kan i si7 te7 it ho2-khoaN3, i e5 phe5 ng5-ng5, u7 choe7-choe7 chin sui2 e5 ou-tiam2. Pa3 si7 chhut ti7 A-se-a kap A-hui-li7-ka, na7-si7 In3-tou7 kok e5 pa3 si7 kio3 choe3 chhiu7-hou2, in-ui7 i oe7 peh-chiuN7 chhiu7 chhin-chhiuN7 niau, tui3 an2-ni oe7 liah8 chhiu7-na5 lai7 choe7-choe7 oah8 mih8 lai5 chiah8, che si7 sai kap hou2 sou2 boe7 pi2-tit. Pa3 tu2 tioh8 phah-lah8 e5 lang5 chiu7 siam2-pi7 ti7 chhiu7-na5 lai7, bih put-chi2 bat8, chong2-si7 lah8 kau2 ti7 am7-chhau2 e5 tiong-kan tit8-tit8 chhe7, i chiu7 kou-put-chiong tioh8 chau2-chhut, siuN7 beh peh ti7 chhiu7-teng2 lai5 siam2-pi7. I ti7 chhiu7-teng2 kau2 hai7 i boe7 tioh8, chong2-si7 phah-lah8 e5 lang5 oe7 eng7 chheng3 phah i, m7-kaN2 siuN kun7, kiaN-liau2 hou7 i siong-hai7, tioh8 li7 khah hng7 chiah khui chheng3 phah i. U7-si5 liam5-piN phah i to2, chong2-si7 na7 bo5 siu7 tang7 siong, iu5-goan5 oe7 jiau3 lang5. U7 choe7-choe7 phah-lah8 e5 lang5 hou7 siu7 siong e5 pa3 jiau3-tioh8, ka7-tioh8. Pa3 si7 ai3 chiah8 koe, chhin-chhiuN7 hou5-li5, mi5-si5 i lai5 koe-tiau5 piN ka7 koe khi3 chiah8. 
 U7 lang5 bat chhi7 pa3 kau3 put-chi2 koai, put-chi2 ho2-khoaN3, pa3-a2 si7 chin sui2, saN-kap thit-tho5 chhin-chhiuN7 soe3-chiah-e5 niau. 
</CL>
<HL>

第二本 
第一課 惡有善報 
某所在有兩個囡仔，1個名叫賜仔，1個名叫來仔。有1日in老母教in去門口thit-tho5。囡仔歡喜，講，「咱來去放風吹。」 
無偌久囡仔e5老媽對厝邊兜倒來，看風吹放hiat-kak8 ti7塗腳，兩個囡仔相kap坐ti7井邊，面貌鬱卒。In媽停腳問講，「Lin2 恬恬坐，無去thit-tho5是怎樣。」賜仔應講，「無；阮tiam3 chia teh 設法1 節事。」In 媽知囡仔 m7 ai3 對伊講是甚物代誌，就講，「An2-ni-siN 來設法是好。天父常常teh替伊e5百姓設法、料理，咱學伊來設法利益人，是真好，會hou7伊歡喜。」囡仔靜靜，in媽就入去。 
賜仔、來仔tiam3井邊，款式親像大見笑，是因為in像學1個學生名叫建仔，bat得罪in，in teh 設法beh掠來扑伊，攏m7是teh設法beh利益人。 
賜仔ka7 in小弟講，「我聽阮媽e5話，心無平安。你、我，所計謀m7是hou7天父歡喜，咱m7 thang 扑建仔，著放煞較好。」來仔應講，「好，我歡喜，來去放風吹。」 
無偌久兩個囡仔teh thit-tho5 e5時，看見建仔坐ti7路邊teh 哮。賜仔記tit in媽e5 話，就走倚問看伊teh hau2甚物代誌。建仔講，「阮老父差我去買豆油，路nih8 跋倒，扑m7見chiah-e5錢。今chhoe7無錢，我e5老父知，的確扑我，我m7敢倒去。」 
賜仔、來仔，聽見建仔會hou7 in 父扑，有歡喜無？無，in 看建仔艱苦，就緊去鬥chhoe7錢。因為hit 條是山路，較無人行，無久錢拾到只有欠兩個圓na7-tiaN7。賜仔講，「Chia 有兩個圓，是阮姨仔 hou7我，今hou7你添去買豆油，好mah？」 
建仔看囡仔伴hiah疼伊，koh想伊前歹款待in，心攏無平安，對hit時改伊舊款，常常chhoe7 機會thang好款待in。賜仔、來仔倒去攏講hou7 in 媽聽。聽了，in 媽歡喜，講，「我e5孫，lin2用好報歹，是趁主耶穌e5話講，對敵lin2 e5，著疼伊，an2-ni thang做天父e5子，就是。」 
第二課 論鯨魚 
鯨魚是世間第一大e5活物，伊到hiah 大，kaN2無1間厝會toe2-tit伊。人叫伊做魚，若是有學問e5人講伊m7 是魚，因為伊喘氣親像咱人，伊無企起ti7礁地，所以m7使用腳行路，是用尾kap翼泅ti7海內。伊有真大e5嘴，總是無嘴齒，所以伊食海內e5魚蝦是ka-nng5吞，an2-ni伊食1頓你扑算著偌濟魚蝦？ 
人有時坐船到有出鯨魚e5所在，用鐵槍choh8伊。這號槍叫做keng-kau。總是choh8鯨魚是不止危險，因為伊e5 尾一下iat8，會peng2一隻船。 
鯨魚若死，人就去提伊e5油，toe2 ti7桶內，thang做油來用。鯨魚e5牙槽骨會做tit雨傘柄，kap濟濟號e5物件。有1號鯨魚名叫油鯨，會做tit蠟燭。 
第三課 孔子e5來歷 
孔子有名叫丘，亦ju7名是仲尼。伊出世ti7耶穌前551年，死ti7耶穌前479年，共食有73歲。伊e5老父到70歲才娶某。In toa3 ti7魯國，現時屬ti7山東省e5所在。孔子e5老父bat ti7 hia 做官，伊是gau5 koh勇e5人，到孔子3歲伊才死。論孔子少年e5時e5代誌人無甚物流傳，不過講伊是端莊、學問，kap欣慕禮儀e5 人。伊到 19歲就娶某，差不多ti7 這時亦有做官。Koh無偌久伊e5老母死，就伊退任3年久。Ti7 hit 3年內伊有詳細講究古早e5冊，就立意ai3 將古早e5禮法來教示伊本國e5人。有濟濟少年人拜伊做先生，歡喜來接納伊e5教訓，kap伊相kap講究古早e5 書冊kap所遺傳e5代誌。到伊名聲遍遍報揚，伊就去洛京，ai3查考歷代e5史冊。Ti7 hia有tu2著魯主，就是設道教e5頭1 人。 
孔子倒轉來ti7伊e5本國，就伊e5國君，定公，立伊做大官。伊當職e5時，有用伊所學好e5法度，極gau5治理chiah-e5 百姓。附近e5齊國看孔子teh興起，就計謀beh阻擋，所以備辦物送定公，來迷惑伊e5 心。為著這個緣故，定公就忽略孔子e5教示。孔子就辭官，向望伊e5國君會反悔，若是無采工。Ti7 hit 時孔子是57歲。然後伊有行遊列國，有盡忠e5學生常常toe3伊，所經過e5國，有e5王敬重伊，有e5看輕伊。到68歲伊才倒來伊e5本國，就chhai3-tiaN7春秋kap別物e5經冊。論伊所教人e5道理，孔子bat講，伊是傳述，無家己做。伊teh備辦春秋e5時，有聽見魯國e5人有掠著1隻麒麟，就講是m7好e5兆頭，煞扑算伊e5臨終e5期teh-beh到。過兩年伊就死。後來伊e5學生將伊平日所講e5話來記載ti7論語。 
孔子不過勸人好，伊無講人怎樣thang 得著卸罪，新e5心性，kap死後e5福氣，總是照人扑算孔子的確無服事偶像，所拜e5，就是天頂e5大主宰。 
第四課 名無合 
有1個細漢查某囡仔領洗禮e5時父母號伊叫吞忍。是用伊e5外媽e5名來名伊，ai3伊學伊e5外媽e5吞忍。 
可惜這個查某囡仔略仔較大漢常常ai3發伊e5性地，攏be7 曉tit吞忍。對an2-ni無人beh叫伊e5 名。父母看伊e5名無合，就叫伊忍仔，伊e5兄叫伊Be7仔。 
查某囡仔就問伊e5老母，「你有號我e5名做吞忍，真好聽，怎樣無人beh叫我這個名？」 
老母講，「因為名kap你e5性情攏無合。譬如有1擺你e5兄teh寫字你亦趕緊beh寫，就出手搶伊e5筆墨。 
隔日你beh ka7 小妹穿鞋，伊e5腳無定著，hiN3來、hiN3 去，你就歹嘴罵伊。Koh 1 日你beh ka7小弟穿衫，伊m7穿做伊走去外面，你就受氣，jip伊，beh扑伊。人看你an2-ni就無beh叫你吞忍。」 
查某囡仔講，「Koh 過1月日久，我beh 問你看我e5名有合抑無。」對hit tiap8查某囡仔有約束伊e5款。 
有1日伊去女學倒來，伊e5頭殼有插真sui2。到厝褪伊e5花 he7 ti7桌頂。Tiap8仔久in 兄對學nih8倒來，將伊e5冊大力hiat ti7 桌頂，chhau3-kham2 teh著伊e5花。忍仔看見真受氣，將冊piaN ti7 塗腳，才koh想，「我an2-ni m7著，」就緊緊aN3落去拾。伊e5兄看見，就ka7 伊講，「我無疑誤看你e5花he7 ti7 桌頂，所以將冊hiat ti7 hia，m7是刁故意beh 扑歹你e5物。」吞忍就講，「我an2-ni扑歹你e5冊真m7 著，後擺我m7敢an2-ni。」 
Koh過1日忍仔teh看冊，小妹來吵伊，教伊著chhoa7伊去厝邊兜thit-tho5，起頭m7 ai3，後來想著，「我著chhoa7伊去較著，」就放伊e5冊，歡喜chhoa7伊e5小妹thit-tho5。Koh 一擺，透早備辦beh去入學。伊e5冊簿包好好ti7桌頂，7歲小弟teh提桌頂e5物，chhau3-kham2 chhia倒墨水罐，冊簿攏扑烏。忍仔看見真受氣，koh發伊e5性地，舉手beh扑，看小弟變面色，就忍手無扑伊。伊e5小弟就較安心無驚，ka7伊e5大姊講，「Chiah 久你真疼我，幾若擺我無照法度，你亦無罵我，我今扑歹你e5冊簿，我e5心真艱苦。」 
大姊安慰伊，ka7伊講，「我知你m7是刁故意，我無受氣。」 忍仔幾若擺顯明伊e5好款，伊e5父母、兄弟、小妹，真疼伊，愛就近伊。 
Be7到1月日久，老母ka7伊e5查某子講，「今你e5名有合，阮就歡喜叫你吞忍。」 
第5課 論萬里長城 
Ti7中國e5北勢有1個極長e5城牆，號做萬里長城，就是1個古早e5皇帝名叫始皇，命令著起。北方e5百姓有不止驚胡人，所以本然有作三節牆來照顧in e5 土地。照人講，始皇有得著兆頭hou7伊，扑算胡人beh滅無伊e5國，所以有立意beh相續接hi2 三節牆，就ti7東西雙頭尾beh續作較長來成做1路牆，對海墘起，到差不多現時甘肅省e5盡西爿為止。地面上m7-bat人做工程到hiah大。Hit個牆是差不多4500里長，倚20尺闊，kap 20尺外懸，亦有peh上山頭，亦有chhu落山坑。始皇iau2 ti7-teh有創萬里長城較無1半。後來e5人有接續明白。攏總是著十年久e5工。做明白是ti7耶穌前204年。因為起hit 個城牆姑不chiong著用siong重e5工，(就是每3人就抽出1人來做)，是表明ti7 hit時中國e5人額是不止濟，亦百姓有甘願出力來做。 
可惜無甚物應效，因為koh無偌濟年胡人有koh再扑中國來傷害百姓。Hit 路牆是iau2 ti7-teh，總是皇帝無甚物修理，所以這 tiap8有濟濟所在倒壞。 
第六課 論豺狼 
豺狼是食肉e5獸，第一凶惡，是屬ti7狗e5類，略略仔親像狗，亦略略仔親像狐狸。伊有空ti7大樹林內，離開人e5家不止遠。夏天時伊食鳥、兔、kap別物e5細隻獸，獨獨冬天常常離開樹林來討食，歸陣出來。因為真枵，擋be7-tiau5，就真猛e5款式。 
有時大膽敢入人e5鄉里咬牛、羊、馬。Ti7冬天落雪真寒e5 時，暝時聽見歹聲嗽，到天光失落牛抑是馬，就知豺狼有來。早前吳國有1個尊貴e5人kap伊e5某子坐馬車，hou7 1陣豺狼追jip。In真驚hou7 in 咬死，無甚物法度thang脫離，就棄sak 1隻馬，koh再棄sak 1隻馬hou7豺狼食，後來佳哉脫離。 
第七課 論針 
1枝針是真細e5物，m7-ku2 是大路用，有人用魚骨做針，有e5用銅線，總是第一好e5，是西國所創e5。 
西國針是怎樣創？ 
著代先得著1 khoan5鋼線鉸兩枝針範e5長，逐枝差不多3寸長。師父提兩三千枝做1把，用鐵箍an5，he7 ti7火爐pu5到紅，紅e5時he7 ti7鐵phiat來磨到直直。後來師父ti7正手e5大pou7母kap ki2指提五十枝，磨ti7車刀e5石，代先創這頭，後來hit頭。Hit 個師父創針尾明白，就過別個師父e5手；（1）ti7中央捶略仔扁，（2）創兩孔針鼻，（3）對中央斬斷就有兩枝。 
Koh 1個師父提真濟枝穿1枝鐵線，koh再pu5到紅紅，就緊緊gan3 冷水，著gan3 幾若擺hou7 針較硬、較be7折。 
針是金金，用甚物法度hou7伊an2-ni？ 
師父提50,0000枝來 chhek8到攏齊，後來用布kap海邊e5沙，kap鐵粉，來ko7 來、ko7去，ko7到8點鐘久才煞。Koh 用鋸屑hou7伊清氣，用油koh再ko7幾若點鐘久，後來用雪文洗，路尾koh用鋸屑hou7 in礁。 
Koh 一個師父用器具hou7 針鼻圓圓、滑滑，才be7扑斷線，koh創針尾較尖，後來包紙thang 賣。 
第八課 小呂宋 
小呂宋是ti7咱e5中國海kap太平洋e5中間，有真濟海嶼相倚，攏屬ti7小呂宋。Chiah-e5 海嶼有chhoe7 著ti7 1571年。Ti7 in 中間有山常常出hun，這號叫做火山，ti7 1645 年有chheng3出1擺真siong重，有死300外人，koh ti7 1863年亦有1擺火山發，亦盡siong重，亦ti7 1880有koh 1擺發，亦真thang驚。地動是對火山chheng3 e5 因端，火山所chheng3出來e5物，是堅硬親像石頭，這號無甚物路用，著過成百年久到伊hu，就變做土，這號土thang講第一肥e5物，所以ti7呂宋e5海嶼有所在是真肥，是對這號物。火山亦會死，若過百外年久無出hun，無地動就算是死e5火山。小呂宋e5海嶼是比Sit-lat8較大，地較肥，人額比Sit-lat8有較少，天氣差不多。本地e5人有真濟濟種，話無相同，in e5 款kap Bu5-la5-iu5 人差不多，盡gau5鑽水，in會掠真珠。Chiah-e5本地人是盡貧憚，若有thang食就無想做工。 
Ti7 1898年前是屬西班牙管，hit時攏是天主教，本地人盡信pa-le2。Ti7 hit 時唐人較濟，因為無禁人來這個所在。Ti7 這個地盡肥，有出糖、茶、椰、咖啡、柴，以及別項。 
Ti7 1898年美國kap西班牙相thai5，對hit時呂宋就屬花旗管，對hit tiap8 到今唐人ti7-chia 就較少，現時差不多有四五萬人na7-tiaN7；因為美國e5法度m7 准唐人e5做工e5來chia。對美國管chia，就有耶穌教來傳ti7 這個海嶼。 
第九課 印度國e5故事 
Ti7 印度國有1人出去ti7樹林行遊，忽然看見1個活tauh，內面有1隻活e5虎。虎看見人經過，切求thau2放，講，「你若肯行這個大好事，hou7我得著自主，就功勞、德行，無限量。」這個人躊躇be7決斷，beh放伊，抑是m7放伊，這時oh-tit定著後來因為虎苦求再三，就開活tauh e5門來放伊出。虎一下得著放，liam5-piN ai3將人吞食。人講，「我an2-ni 好款待你，你竟然用這報我。」虎講，「你好款待我實在有禮，總是獸e5本性ai3吞食人，這是天地自然e5理，你kiam2 m7知mah？」兩爿tu2仔相爭辯論e5時，有1隻野狗對hia過去，人kap虎就商量請伊判斷。對an2-ni人講人e5話，虎講虎e5話，野狗講，「兩爿所講我已經知hit個大略，若是詳細e5情形我實在m7知，若ai3我料理分毫無差錯，著代先知虎兄起頭怎樣入活tauh，活tauh門怎樣會開，」就ka7虎講，「請你koh入去來試看hit 個情形怎樣，才thang 判斷。」虎liam5-piN 允，koh入去，已經入去，野狗liam5-piN關活tauh e5門，越頭ka7 hit個人講，「你實在懞懂，beh用義款待這號歹獸ah，實在thang奇怪！今thang緊去，亦莫tit be7 記tit我救性命e5恩。」 
看這個故事，教示咱細子若tu2著歹人ai3 咱行所m7應該行e5代誌，切切莫tit kap伊講話，著離開來閃避；kiam2-chhai2咱e5私慾ai3引誘咱犯罪著禁止，m7 thang 放縱，驚了hou7 咱tu2著危險，致到身軀靈魂攏失落。 
第十課 論豹 
豹是貓e5類，獸e5中間伊是第一好看，伊e5皮黃黃，有濟濟真sui2 e5烏點。豹是出ti7亞細亞kap阿非利加，若是印度國e5豹是叫做樹虎，因為伊會peh上樹親像貓，對an2-ni 會掠樹林內濟濟活物來食，這是獅kap虎所be7比tit。豹tu2著扑獵e5人就閃避ti7樹林內，bih不止密，總是獵狗ti7 am7草 e5中間直直chhoe7，伊就姑不chiong著走出，想beh peh ti7 樹頂來閃避。伊ti7樹頂狗害伊be7著，總是扑獵e5人會用銃扑伊，m7敢siuN近，驚了hou7 伊傷害，就離較遠才開銃扑伊。有時liam5-piN扑伊倒，總是若無受重傷，猶原會抓人。有濟濟扑獵e5人hou7 受傷e5豹抓著、咬著。豹是ai3食雞，親像狐狸，暝時伊來雞tiau5邊咬雞去食。 
有人bat飼豹到不止乖、不止好看，豹仔是真sui2，相kap thit-tho5親像細隻e5貓。 
</HL>