<CL>
TiN7 Teng-thiam si7 Ba5-u5 Kau3-hoe7 e5 TiuN2-lo2, I sin3 to7-li2 u7 chap8-goa7-ni5 ku2; tui3 siau3-lian5 u7 chiah8 a-phian3 kau3 gou7-chap8-goa7 he3. I u7 chit8-pai2 lai5 Ba5-u5 khoaN3 hi3, tu2-tioh8 Tan5 Ki5-siong5 Sian-siN kong2 to7-li2 hou7 i thiaN; i chiu7 hoaN-hi2 lai5 sin3, soa3 kam-goan7 koe2 a-phian3, tui3 oa2-kho3 Siong7-te3 eng7 ki5-to2, bo5 oa2-kho3 ioh8.
Tui3 hit-tiap8 liau2-au7 le2-pai3-jit8 tu5 phoa3-piN7 i2-goa7 m7-bat hioh-khun3, tui3 kau3-hoe7 bo5 lun7 hian3-kang, a2-si7 hian3-kim long2 chin kam-goan7, tak8-pai2 na7 u7 Pou3-to7-hoe7 a2-si7 ian2-soat-hoe7, i tui3 cha2-khi2 tioh8 kau3 pai3-tng5 hoat8-loh8 boe2-chhai3, sau3 lai7-goa7, choaN-te5, sit8-chai7 chin kam2-sim, koh i chin chun-keng3 thoan5-to7-li2 e5 lang5, m7-bat thiaN-kiN3 i u7 hiam5 thoan5-to7 e5 si7-hui.
I tui3 ku7-ni5 phoa3-piN7, sin-the2 loan2-jiok8, boe7 kau3 pai3-tng5, iau2-ku2 put-si5 teh khoa3-lu7 kau3-hoe7 e5 su7, ti7 bin5-chhng5-lai7 put-si5 kap Siong7-te3 kau-poe5. Goan2 teng2-pang khi3 pou3-to7 u7 kap chiah-e5 Thoan5-to7 khi3 tham3 i; u7 ka7 i kong2 u7 tit-tioh8 sin e5 Chip-su7, Keh Chhun-siu7 put-chi2 jiat8-sim teh pang-chan7 kau3-hoe7 e5 su7. I chin hoaN-hi2, kong2, “Goa2 ku2-ku2 tui3 Siong7-te3 tho2, taN tioh8 kam2-sia7 Siong7-te3;” ia7 kong2 i kin-ni5 hoaN-hi2 toe5 50 khou choe3 ni5-ian5, koh bian2-kiong2 peh-khi2-lai5 kap goan2 saN-kap ki5-to2. Koh ti7 saN le2-pai3 cheng5 Tan5 Hong-pun2 Thoan5-to7 u7 chio hoe7-iu2 khi3 tham3 i. I kiN3-bin7 u7 khou2-khng3 chit8-e5 hoe7-iu2 tioh8 nia2 soe2-le2; ia7 koh kong2 Siong7-te3 chhong3-cho7 ban7-mih8, tak8-hang7 u7 i e5 siu7, ia7 u7 thoe3 lan2 pi7-pan7 siu7, chiu7-si7 ti7 Thian-tong5, lan2 tioh8 ti3-i3 beh kau3 hit e5 siu7. Thoan5-to7 koh mng7 , kong2 “ Li2 u7 khoa3-lu7 sim2-mih8? u7 kan-khou2 bo5”? I kong2, “Long2 bo5; kan-ta an-sim theng3-hau7 Chu2 tiau3.”
Put-heng7 ti7 7 geh8 11 jit8 hou7 Chu2 keng2-tiau3 i to3-tng2 khi3 Pe7 tau, soah Se3-kan e5 tioh8-boa5. I u7 saN e5 kiaN2; chit8 e5 TiN7 Chhong-kok kun, chit-tiap8 ti7 Sin5 Hak8-hau7 teh thak8-chheh, ng3-bang7 chiong-lai5 oe7 chiaN5 lau7-pe7 e5 chi3-goan7. Goan2 ti7 Thoan5-to7 Chong2-hoe7 tiong tit-tioh8 tian7-po3 kong2 i li7-khui Se3-kan. Tai7-ke long2 chin siong-sim kong2 kau3-hoe7 sit-loh8 chit8 e5 tong3-liong5. M7-ku2 ti7 ThiN-nih8 teh hoaN-hi2 ke tit-tioh8 chit8 e5 Seng3-tou5 ti7 ThiN-nih8 kap Pe7 saN-kap tiam3. Kau3 15 jit8 u7 chhut-chong3, chin-choe7 lang5 khi3 hu3.
Goa2 kan2-liok8 sia2 tam7-poh8 chiau3 sou2 chai--e5 hou7 tai7-ke oh8 i e5 ho2 bou5-iuN7, koh ng3-bang7 liat8-ui7 thoe3 i e5 ke-lai7 kap Ba5-u5 e5 kau3-hoe7 lai5 ki5-to2.
(Tai5-oan5 Kau3-hoe7-po3 te7 485 koan3, 1925 ni5 8 geh8)
</CL>
<HL>

鄭Teng-thiam 是Ba5-u5教會e5長老，伊信道理有十外年久；對少年有食鴉片到五十外歲。伊有1擺來Ba5-u5看戲，抵著陳Ki5-siong5先生講道理hou7伊聽；伊就歡喜來信，煞甘願改鴉片，對倚靠上帝用祈禱，無倚靠藥。
對hit-tiap8了後禮拜日除破病以外m7-bat歇睏，對教會無論獻工、抑是獻金攏真甘願，逐擺若有佈道會抑是演說會，伊對早起著到拜堂發落買菜、掃內外、choaN茶，實在真感心，koh伊真尊敬傳道理e5人，m7-bat聽見伊有嫌傳道e5 是非。
伊對舊年破病，身體軟弱，be7到拜堂，iau2-ku2不時teh 掛慮教會e5事，ti7 眠床內不時佮上帝交陪。阮頂pang去佈道有佮chiah-e5傳道去探伊；有ka7伊講有得著新e5執事，郭Chhun-siu7不止熱心teh幫贊教會e5事。伊真歡喜，講，「我久久對上帝討，今著感謝上帝；」 也講伊今年歡喜題50箍做年緣，koh 勉強peh 起來佮阮相佮祈禱。Koh ti7 3 禮拜前陳Hong-pun2傳道有招會友去探伊。伊見面有苦勸1個會友著領洗禮；也koh講上帝創造萬物，逐項有伊e5 siu7，也有替咱備辦siu7，就是ti7天堂，咱著致意beh到hit 個siu7。傳道koh問，講「你有掛慮甚物？有艱苦無？」伊講，「攏無，kan-ta安心聽候主召。」
不幸ti7 7 月11 日hou7主揀召伊倒轉去父兜，煞世間e5著磨。伊有3個子；1 個鄭聰國君，chit-tiap8 ti7神學校teh 讀冊，ng3望將來會成老父e5志願。阮ti7傳道總會中得著電報講伊離開世間。逐家攏真傷心講教會失落1個棟樑。M7-ku2 ti7天nih8 teh 歡喜加得著1個聖徒ti7天nih8佮父相佮tiam3。到15日有出葬，真濟人去赴。
我簡略寫淡薄照所知--e5 hou7逐家學伊e5好模樣，koh ng3 望列位替伊e5家內佮Ba5-u5 e5 教會來祈禱。
(台灣教會報第485卷，1925年8月)
</HL>