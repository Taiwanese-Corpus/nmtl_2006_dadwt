<CL>
 Kin7-lai5 goa2 u7 ki-hoe7 thang ka3 Peh8-oe7-ji7, sou2-i2 u7 tam7-poh8 keng-giam7, koh u7 khoaN3-tioh8 kau3-hoe7 khah che7 iau2 chiau3 ku7-khoan2, khah ui5-lan5 e5 hoat-tou7, teh ka3 Chu2-jit8-oh8 e5 hak8-seng. Chim2-moa2 ai3 chiong goa2 pun2-sin sou2 siuN7-chhut e5 hong-hoat lai5 ki3 kui2-ku3. 
 ChhiaN2 tai7-ke siuN7 Chu2-jit8-oh8 e5 bok8-tek si7 sim2-mih8? Kiam2 m7-si7 beh ka3 to7-li2, in2-chhoa7 hak8-seng lai5 bat Chu2 Ia5-sou cho3 in e5 Kiu3-chu2? M7-ku2 ti7 Tai5-oan5 kou-put-chiong tioh8 koh ke ka3 chit8 hang7, chiu7-si7 tioh8 ka3 hak8-seng e7-hiau2 thak8 Peh8-oe7-ji7 e5 Seng3-keng; in-ui7 chin-che7 gin2-na2 long2 bo5 lou7 thang leng7-goa7 oh8. Tui3 an2-ni, be7-hiau2 thak8 Seng3-keng e5 hak8-seng tioh8 sng3 si7 U7-pi7 Kho, iah8 sou2 beh ka3 in chiu7-si7 To7-li2 i2-kip8 Peh8-oe7-ji7. Cheng5-ni5 e5 Kho3-pun2 i2-keng bat the3 lan2 hun sou2 beh ka3 e5 si5-kan, chiu7-si7 phi3-ju7 lai5 kong2, na7-si7 khui-hoe7 pi3-hoe7 i2-goa7 iau2 u7 45 hun ku2, ka3 to7-li2 (chiu7-si7 kong2 kou3-su7 tioh8 10 hun a2-si7 15 hun); sou2-i2 beh ka3 Peh8-oe7-ji7 e5 si5-kan chiu7-si7 35 hun a2-si7 30 hun ku2. TaN chit8 le2-pai3 ka3 chit8 pai2 na7-tiaN7, sou2-i2 ti7 hit e5 30 goa7 hun ku2 e5 si5 lan2 iau3-kin2 tioh8 eng7 te7-it ho2 e5 hoat-tou7, thang hou7 hak8-seng gau5 chin3-pou7, m7-bian2 hou7 in ni5-koe3-ni5 iau2 teh thak8 Ji7-bo2. Khiok peh-hoe3 i2-ha7 e5 hak8-seng tioh8 chiau3 Iu3-ti7 Kho oah8-tang7 e5 hoat-tou7 lai5 ka3. Lun7-kau3 Iu3-ti7 Kho au7-pai2 beh sia2, chit-chun7 sou2 ki3--e5 si7 hap8 ti7 kau2-hoe3 i2-siong7 e5 hak8-seng (Tai5-oan5 hoe3). 
 Tak8 keng hak8-hau7 sou2 ka3 e5 kau3-kho long2 u7 tiaN7-tioh8 e5 kau3-kho-su, chong2-si7 chiau3 goa2 khoaN3 lan2 teh eng7 khah chhin3-chhai2 e5 hoat-tou7 lai5 ka3 Peh8-oe7-ji7, ti3-kau3 hou7 hak8-seng loe2-chi3, bo5 sim2-mih8 heng3-thau5 ai3 thak8, soa3 tiaN7-tiaN7 ti7-hia teh liam7 "b, ch, chh." Kin7-lai5 goa2 sou2 eng7 e5 kau3-kho u7 hun 4 cham7: Ji7-bo2, Peh8-oe7-ji7 Thok8-pun2, soa3 tiah Seng3-si saN-chap8 siu2 si, i2-kip8 Iok-han7 Hok-im-toan7, Su3-tou5 Heng7-toan7. Na7 i2-keng thak8 chit kui2-hang7, thang kong2 si7 Peh8-oe7-ji7 chut-giap8, e7 kham-tit jip8 Seng3-keng Kho.
 Lun7-kau3 Ji7-bo2 kap Thok8-pun2 tioh8 thak8 kau3 chap8-hun sek8, cho3 ho2 e5 te7-ki, au7-lai5 sou2 thak8 e5 Si i2-kip8 Seng3-chheh e7 khah-khoai3 thak8. Seng3-si m7-bian2 tui3 thau5-chit8-siu2 lai5 ka3; na7-si7 tiah khah ti7 chheh e5 tiong-ng khah be7 phoa3. Goa2 bat khoaN3 hak8-seng si-chheh e5 thau5 nng7 saN iah8 long2 phoa3-noa7! Koh na7-si7 khah se3-han3--e5, hou7 in thak8 gin2-na2 si, si7 khah hap8. Koh iau3-kin2 m7-thang chun2 nng7 saN e5 hak8-seng pi7-pan7 siang7 chit8 siu2, in-ui7 khah be7 hiau2 thak8--e5, si7 kan-ta toe3 khah gau5 thak8--e5 sou2 liam7 e5 oe7, pun2-sin long2 bo5 chhut-lat8 jin7-ji7. Phi3-ju7 lai5 kong2, hou7 chit8 e5 hak8-seng tui3 20 siu2 thak8-khi2, kau3 50 siu2 ui5-chi2; koh chit8 e5 tui3 40 siu2 kau3 70 siu2; un5-un5. Lun7 thak8 Seng3-keng ma7 si7 chiau3 chit e5 li2-khi3. Na7 tui3 Ma2-thai3 thak8-khi2, bo5 loa7-ku2 hit pun2 Seng3-chheh e5 thau5-cheng5 khah phaiN2-khoaN3, koh chit8 hang7 Ma2-thai3 pi2 Iok-han7 khah oh-tit thak8. Iok-han7 Hok-im-toan7 tiaN7-tiaN7 e7 thak8-tioh8 sio-siang7 e5 oe7; chhin-chhiuN7 To7, piaN2, kng, iuN5, bok8-chia2, chheN-me5, un5-un5. Chit pun2 thak8-liau2, tioh8 thak8 khah chhim--e5 khah sin e5 oe7, sou2-i2 m7-bian2 thak8 koh chit e5 Hok-im-toan7, chiap-soa3 lai5 thak8 Su3-tou5 Heng7-toan7 khah hah8-eng7. Na7 u7 kau3-oan5 ai3 hou7 hak8-seng leng7-goa7 thak8 Chin-to7 Bun7-tap, a2-si7 sim2-mih8 gin2-na2 chheh, long2 ho2; chong2-si7 chiau3 goa2 sou2 keng-giam7 e5 lai5 ki3 kui2-ku3 hou7 liat8-ui7 cho3 chham-kho2, ng3-bang7 e7 thang in2-chhoa7 hak8-seng thak8 khah chin3-pou7. 
 Ti7 chit cham7 beh chiap-soa3 teng2-goeh8 sou2 ki3--e5; chim2-a2 beh kong2-khi2 ka3 Ji7-bo2 e5 hoat-tou7. 
 Kau3-oan5 eng-kai tioh8 chit8 ki ian5-pit cho3 i e5 phoaN7! I sou2 tioh8 cho3 ki3-ho7 e5, chiu7-si7 hak8-seng sou2 thak8 kau3 hia e5 sou2-chai7; na7-si7 sim2-mih8 choa7 e5 ji7 iau2-boe7 chap8-hun7 sek8,m7-thang cho3 ki3-ho7. Than3 chit e5 hoat-tou7 u7 nng7 hang7 e5 li7-ek. Hak8-seng chai i tioh8 tui3 to2-ui7 koh pi7-pan7, iah8 kau3-oan5 na7 beh koh-chai3 siu7 i e5 Ji7-bo2, a2-si7 Thok8-pun2, Si-chheh, Seng3-keng, kan-ta tioh8 khoaN3 i lou7-boe2 pai2 e5 ki3-ho7 chiu7 tui3 hit choa7 lai5 thiaN i thak8. Te7-ji7 hang7 e5 ho2: chit e5 hoat-tou7 si7 kek hak8-seng ai3 keng3-cheng e5 sim; sian-siN na7 han7 i tioh8 thak8 loa7-che7, kiaN-liau2 khah bo5 ai3 chhut-lat8. Lun7 kau3-oan5 iau2 u7 chit8 hang7: khah-siong5 goa2 khoaN3 kau3-oan5 teh ka3 Peh8-oe7-ji7 e5 si5, in pun2-sin teh sun5 hak8-seng, bo5 kio3 hak8-seng kin7-oa2 in. TaN lan2 tioh8 the2-thiap gin2-na2 seng3; gin2-na2 chin ai3 un7-tong7, m7-thang kio3 i tiam7-tiam7 che7 siuN-ku2, in-ui7 e7 sian7, soa3 piN3-cho3 bo5 ti3-i3 e5 hak8-seng. Khah ho2, kau3-oan5 tioh8 che7; na7 e7 thang siat-hoat che7 ti7 tui3-bin7 si7 siang7-ho2, iah8 kio3 hak8-seng chit8-e5 chit8-e5 lai5 khia7 ti7 i e5 sin-piN hou7 i siu7. An2-ni, gin2-na2 e7 khah oah8-tang7, kau3-oan5 khah be7 sian7, koh-khah u7 ki-hoe7 thang khoaN3 hak8-seng long2 u7 teh chhut-lat8 a2 bo5. U7 kui2-na7 keng e5 Chu2-jit8-oh8 tioh8 eng7 pai3-tng5-thiaN e5 the-i2 lai5 ka3; an2-ni-seN khah hui3-khi3, in-ui7 kau3-oan5 be7-tit-thang che7 ti7 hak8-seng e5 tui3-bin7. Na7-si7 an2-ni, chhiaN2 kau3-oan5 hou7 hak8-seng che7 chit8 choa7, iah8 i tu2-tu2 che7 ti7 te7-ji7 choa7, ti7 in e5 au7-bin7, iu5-goan5 koan2 khah e7-tioh8, iah8 kio3 in chit8-e5 chit8-e5 lai5 khia7 ti7 i e5 sin-piN. Na7 hak8-seng chit8-te3 i2-liau5 che7 be7-loh8, nng7 saN e5 thang kap kau3-oan5 che7 ti7 hit e5 te7 ji7 choa7. Lun7 kau3-oan5 kong2 kou3-su7 e5 si5, i iau3-kin2 tioh8 khia7, eng7 oah8-tang7 e5 khoan2 lai5 heng5-iong5 hit e5 kou3-su7.
 Lun7 ka3 ji7-bo2 e5 hong-hoat, chiau3 goa2 bat khoaN3, khah-che7 lang5 iau2 si7 toe3 ku7-khoan2 lai5 ka3; an2-ne-seN cham2-jian5 khah ui5-lan5, koh si7 khah bo5 chiau3 kau3-siu7-hoat e5 li2. Hian7-si5 Ji7-bo2 e5 te7-ji7 bin7 si7 cho3 te7-it bin7 e5 tui3-bin7, na7-si7 hian-khui liam5-piN e7 tui3 thau5 chit8-bin7 lai5 jin7 te7-ji7 bin7 e5 ji7. ChhiaN2 kau3-oan5 m7-thang tai7-seng cho3 chit8-e7 ka3 te7-it bin7, b ch chh, a ah aN, e, i, o, u, hiah-e5 choa7. Khah ho2, ka3 b ch chh hit choa7 liau2, chiu7 liam5-piN jin7 te7-ji7 bin7 e5 it cham7, m, p, ch, b. Ka3 b ch chh e5 si5, hak8-seng tioh8 eng7 ka-ti7 e5 cheng2-thau5-a2 lai5 ki2, chong2-si7 kau3-oan5 m7-thang hou7 i eng7 cheng2-thau5-a2 lai5 kham3-ji7. I na7 e7-hiau2 thak8 b ch chh loh8--lai5, kio3 i thak8 khi2--khi3; ts th t, un5-un5. Na7-si7 siuN7-be7-chhut, iau3-kin2 m7-thang tit8-chiap liam7 hou7 i toe3, an2-ne oh chin3-pou7, in-ui7 i kan-ta beh toe3 li2 e5 siaN lai5 bong2-liam7. Tioh8 kio3 i pun2-sin tui3 b ch chh thak8--loh8-lai5, kau3 i sou2 be7 ki3-tit e5 ji7; an2-ne-seN ka-ti7 chhoe7-tioh8, khah e7 ki3-tit. B ch chh e5 choa7 thak8 loh8--lai5, thak8 khi2--khi3, long2 sek8, tioh8 eng7 ian5-pit cho3 ki3-ho7, iah8 kio3 i thak8 tui3-bin7 e5 te7-it cham7. Chit cham7 u7 nng7 choa7, tak8 choa7 tioh8 thak8 koe3 khi3 thak8 koe3-lai5. Na7 be7 ki3-tit sim2-mih8 ji7, hak8-seng pun2-sin tioh8 chhoe7 ti7 thau5-bin7 e5 it choa7, tui3 b ch chh thak8--loh8-lai5 kau3 chhoe7--tioh8. A2-si7 kau3-oan5 thang po3 i khoaN3, kiam2-chhai2 hak8-seng liam5-piN e7 jin7-tit. 
 Ki5-u5 e5 Ji7-bo2 long2 tioh8 chiau3 chit e5 li2-khi3 lai5 ka3. Te7-ji7 choa7, a ah aN, ka3-liau2, chiu7 jin7 te7-ji7 cham7 e5 ji7, ap au at; te7-saN choa7, e eh eN, ka3-liau2, tioh8 jin7 te7-saN cham7, eng eh eN; un5-un5. Tak8 choa7 iu5-goan5 thak8 loh8-lai5 thak8 khi2-khi3; a2-si7 thak8 koe3-khi3 thak8 koe3-lai5. Thak8 sek8 e5 ui7, tak8 pai2 tioh8 cho3 ki3-ho7. 
 Teh ka3 im e5 cham7, hou7 hak8-seng eng7 cheng2-thau5-a2 lai5 liam7 1,2,3,4,5,6,7,8. Au7-lai5 liam7 a a2 a3 ah a5 a2 a7 ah8. U7-si5 goa2 bat sia2 2,3,5,7,8 ti7 Ji7-bo2 e5 teng2-bin7, pang-chan7 hak8-seng ki3-tit im. Mai2, ban7, po3, hit choa7 tek-khak m7-thang kan-ta liam7; tak8 ku3-oe7 tioh8 jin7-ji7, hou-im, chhin-chhiuN7, "m ai, mai; nng7 im, mai2 mai2;" "b an, ban; chhit im, ban ban2 ban3 bat ban5 ban2 ban7." Chiah-e5 choa7 iah8 thang thak8 koe3-lai5.
 U7-si5 kau3-oan5 tu2-tioh8 hak8-seng e7-hiau2 jin7-ji7, chong2-si7 long2 be7-hiau2 tau3-im! Chhin-chhiuN7 teh thak8 te7-ji7 cham7 e5 si5, i ai3 kong2, "b a, la," a2-si7 "b an, han" Chit ho7 hak8-seng lan2 tioh8 kio3 i seng liam7 ji7-boe2, chiah khah e7-hiau2 tau3-im. Chhin-chhiuN7, "a, b a, ba;" "an, b an, ban7;" "ak, b ak, bak." 
 Ji7-bo2 thak8-liau2, hak8-seng tioh8 thak8 Peh8-oe7-ji7 Thok8-pun2 lai5 chiap-soa3. Chit pun2 put-chi2 hah8-eng7, koh na7-si7 chu3-bun5 50 pun2, ke3-chiN5 kan-ta peh-kak gin5. Ti7 chit pun2 u7 Chu2 e5 Ki5-to2-bun5, Chap8-tiau5-kai3, i2-kip8 pat8-hang7. Hak8-seng teh thak8 Thok8-pun2 e5 si5, iau2 tioh8 tui3 Ji7-bo2 lai5 jin7-ji7; na7-si7 ji7 ai3 be7 ki3-tit, khah ho2 koh chit8 pai2 un-sip8 Ji7-bo2 e5 thau5-chit8 bin7. Koh chhiaN2 liat8-ui7 kau3-oan5 iu5-goan5 eng7 tu2-a2 sou2 pai5-liat8 e5 hoat-tou7 lai5 ka3 Thok8-pun2. Iau3-kin2 tioh8 hou7 hak8-seng ka-ti7 jin7-ji7, hou-im; koh Thok8-pun2 te7-ji7 bin7 e5 choa7 tioh8 thak8 loh8--lai5, thak8 khi2--khi3. Kan2-kan2 lai5 kong2 kau3-siu7-hoat chit8 hang7 iau3-kin2 e5 li2, chiu7-si7 tioh8 hou7 hak8-seng ka-ti7 chhut-lat8.
 Ji7-bo2, thok8-pun2, long2 thak8 sek8 liau2-au7, hak8-seng beh thak8 Seng3-keng chiam2-jian5 khah khoai3. Hou7 i thak8 saN-chap8 siu2, chiu7 ho2; chhut chai7 kau3-oan5 thiah to2 chit8-cham7; saN-chap8 kau3 lak8-chap8 siu2; ia7-si7 chhit-chap8 kau3 chit8-pah; chit8-pah saN-chap8 kau3 chit8-pah lak8-chap8; un5-un5. SaN-kap che7 e5 hak8-seng m7-thang thak8 siong-siang7 e5 si. Koh chhiaN2 kau3-oan5 iu5-goan5 kan-ta ti7 thak8 sek8 e5 ui7 choe3 ki3-ho7. Si saN-chap8 siu2 liau2, hou7 i thak8 Iok-han7 Hok-im-toan7, kap Su3-tou5 heng7-toan7. Kheng2 chit8, nng7 pun2 choe3 kau3-kho-su e5 li2-khi3, ti7 teng2-geh8 goa2 i2-keng kong2-liau2. Na7 si7 hak8-seng chin gau5 chin3-pou7, teh siu7 i e5 si iah-si7 Seng3-keng e5 si5, kau3-oan5 tioh8 tui3 i sou2 pi7-pan7 e5, lai5 thiah hou7 i thak8 hou7 lan2 thiaN, chiu7 ho2; kiaN-liau2 na7 long2 thiaN, siu7 pat8-e5 hak8-seng be7-hiau2. U7-si5 goa2 na7 khoaN3 bou2 hak8-seng put-chi2 gau5 chin3-pou7, goa2 bat chun2 i lang3 chit8, nng7 chiuN, an2-ni-siN hou7 i koh-khah kin2 tui3 i7-pi7-kho chhut-giap8, jip8 Seng3-keng-kho; chong2-si7 khah han-ban7 e5, be7 kham-tit lang3 chiuN.
 Toa7 ng3-bang7 tui3 sou2 ki3 kui2-ku3 hou7 liat8-ui7 kau3-oan5 thang tit-tioh8 tam7-poh8-a2 e5 kau3-siu7-hoat, lai5 saN pang-chan7 ti7 lin2 sou2 cho3 iau3-kin2 e5 kang-tiaN5. Goa2 kap lin2 put-chi2 tong5-cheng5. Goan7 lin2 tai7-ke tit-tioh8 Siong7-te3 e5 toa7 si-un. 
 (Tai5-oan5 Kau3-hoe7-po3 te7 483,485 koan3,1925 ni5 6 geh,8 geh8) 
</CL>
<HL>

近來我有機會thang教白話字，所以有淡薄經驗，koh有看著教會較濟iau2照舊款，較為難e5法度，teh教主日學e5學生。Chim2-ma2 ai3將我本身所想出e5方法來記幾句。 
請逐家想主日學e5目的是甚物？敢m7 是beh教道理，引chhoa7學生來bat主耶穌做in e5救主？M7-ku2 ti7 台灣姑不chiong著koh加教一項，就是著教學生會曉讀白話字e5聖經；因為真濟囡仔攏無路thang另外學。Tui3 an2-ni，be7 曉讀聖經e5學生就算是預備科，亦所beh教in就是道理以及白話字。前年e5課本已經bat替咱分所beh教e5時間，就是譬喻來講，若是開會閉會以外iau2有45分久，教道理 ( 就是講故事著10分抑是15分) ；所以beh教白話字e5 時間就是35分抑是30分久。今一禮拜教一擺na7-tiaN7，所以ti7 hit個30外分久e5 時咱要緊著用第一好e5法度，thang hou7 學生gau5 進步，m7 免hou7 in年過年iau2 teh讀字母。卻8歲以下e5學生著照幼稚科活動e5法度來教。論到幼稚科後擺beh寫，這陣所記--e5是合ti7 9歲以上e5學生 ( 台灣歲 ) 。 
逐間學校所教e5教科攏有定著e5教科書，總是照我看咱teh用較chhin3-chhai2 e5法度來教白話字，致到hou7 學生餒志，無甚物興頭愛讀，續定定ti7-hia teh唸「b，ch，chh。」近來我所用e5教科有分4站：字母，白話字讀本，續摘聖詩三十首詩，以及約翰福音傳，使徒行傳。若已經讀這幾項，thang講是白話字卒業，會堪得入聖經科。 
論到字母佮讀本著讀到十分熟，做好e5地基，後來所讀e5詩以及聖冊會較快讀。聖詩 m7 免tui3頭一首來教；若是摘較ti7冊e5中央較be7破。我bat看學生詩冊e5頭兩三頁攏破爛！Koh若是較細漢--e5，hou7 in讀囡仔詩，是較合。Koh要緊 m7-thang准兩三個學生備辦像一首，因為較be7曉讀--e5，是kan-ta toe3較gau5讀--e5所唸e5話，本身攏無出力認字。譬喻來講，hou7 一個學生tui3 20首讀起，到50首為止；koh一個tui3 40首到70首；勻勻。論讀聖經ma7是照這個理氣。若tui3馬太讀起，無偌久hit本聖冊e5頭前較歹看，koh一項馬太比約翰較oh得讀。約翰福音傳tiaN7-tiaN7會讀著相像e5話；親像To7，piaN2，kng，iuN5，bok8-chia2，chheN-me5，云云。這本讀了，著讀較深--e5較新e5話，所以 m7 免讀koh這個福音傳，接續來讀使徒行傳較合用。若有教員愛hou7 學生另外讀真道問答，抑是甚物囡仔冊，攏好；總是照我所經驗e5來記幾句hou7 列位做參考，向望會thang引 chhoa7 學生讀較進步。 
Ti7 這暫beh接續頂月所記--e5；chim2-ma2 beh講起教字母e5法度。 
教員應該著一枝鉛筆做伊e5 伴！伊所著做記號e5，就是學生所讀到hia e5所在；若是甚物choa7 e5字iau2-boe7十分熟，m7-thang做記號。趁這個法度有兩項e5利益。學生知伊著tui3佗位koh備辦，亦教員若beh koh再授伊e5 字母，抑是讀本、詩冊、聖經，kan-ta著看伊路尾擺e5記號就tui3 hit choa7來聽伊讀。第2項e5好：這個法度是激學生愛競爭e5心；先生若限伊著讀偌濟，驚了較無愛出力。論教員iau2有一項：較常我看教員teh教白話字e5時，in本身teh巡學生，無叫學生近倚in。今咱著體貼囡仔性；囡仔真愛運動，m7-thang叫伊恬恬坐傷久，因為會sian7，續變做無致意e5學生。較好，教員著坐；若會thang設法坐ti7 tui3面是上好，亦叫學生一個一個來企ti7 伊e5 身邊hou7 伊授。An2-ni，囡仔會較活動，教員較be7 sian7，koh較有機會thang看學生攏有teh出力抑無。有幾若間e5主日學著用拜堂廳e5 the 椅來教；an2-ni-siN較費氣，因為教員 be7得thang坐ti7 學生e5 對面。若是an2-ni，請教員hou7 學生坐一choa7，亦伊抵抵坐ti7第二choa7，ti7 in e5後面，猶原管較會著，亦叫in一個一個來企ti7 伊e5 身邊。若學生一塊椅條坐be7落，兩三個thang佮教員坐ti7 hit個第二choa7。論教員講故事e5 時，伊要緊著企，用活動e5款來形容hit個故事。 
論教字母e5方法，照我bat看，較濟人iau2是toe3舊款來教；an2-ni-siN嶄然較為難，koh是較無照教授法e5理。現時字母e5第2面是做第一面e5 tui3面，若是掀開liam5-piN 會tui3頭一面來認第2面e5字。請教員 m7-thang第先做一下教第一面，b ch chh，a ah aN，e，i，o，u，hiah-e5 choa7。較好，教b ch chh hit choa7了，就liam5-piN認第2面e5 一站，m，p，ch，b。教b ch chh e5 時，學生著用家己e5指頭仔來指，總是教員 m7-thang hou7 伊用指頭仔來蓋字。伊若會曉讀b ch chh 落--來，叫伊讀起--去；ts th t，勻勻。若是想be7出，要緊 m7-thang直接唸hou7 伊toe3，an2-ne 難進步，因為伊kan-ta beh toe3 你e5聲來罔唸。著叫伊本身tui3 b ch chh讀--落-來，教伊所be7記得e5字；an2-ne-siN 家己chhoe7--著，較會記得。B ch chh e5 choa7讀落--來，讀起--去，攏熟，著用鉛筆做記號，亦叫伊讀tui3面e5第一站。這站有兩choa7，逐choa7著讀過去讀過來。若未記得甚物字，學生本身著chhoe7 ti7頭面e5一choa7，tui3 b ch chh 讀--落-來教chhoe7--著。抑是教員thang 報伊看，kiam2-chhai2學生liam5-piN 會認得。 
其餘e5字母攏著照這個理氣來教。第二choa7，a ah aN，教了，就認第二站e5字，ap au at ； 第三choa7，e eh eN，教了，著認第三站，eng eh eN；勻勻。逐choa7猶原讀落來讀起去；抑是讀過去讀過來。讀熟e5位，逐擺著做記號。 
Teh教音e5站，hou7 學生用指頭仔來唸1，2，3，4，5，6，7，8。後來唸a a2 a3 ah a5 a2 a7 ah8。有時我bat寫2，3，5，7，8 ti7 字母e5頂面，幫贊學生記得音。Mai2，ban7，po3，hit choa7 的確 m7-thang kan-ta唸；逐句話著認字，呼音，親像，「m ai，mai ； 兩音，mai2 mai2」；「b an； ban；七音，ban ban2 ban3 bat ban5 ban2 ban7。」chiah-e5 choa7亦thang讀過來。 
有時教員抵著學生會曉認字，總是攏be7 曉鬥音！親像teh讀第2站e5 時，伊ai3 講，「b a，la」，抑是「b an，han」這號學生咱著叫伊先唸字尾，才較會曉鬥音。親像，「a，b a，ba」；「an，b an，ban7」；「ak，b ak，bak。」 
字母讀了，學生著讀白話字讀本來接續。這本不止合用，koh若是注文50本，價錢kan-ta 8角銀。Ti7 這本有主e5祈禱文，十條誡，以及別項。學生teh讀讀本e5 時，iau2著tui3字母來認字；若是字ai3 be7記得，較好koh一擺溫習字母e5頭一面。Koh請列位教員猶原用抵仔所排列e5法度來教讀本。要緊著hou7 學生家己認字，呼音；koh讀本第2面e5 choa7著讀落--來，讀起--去。簡簡來講教授法一項要緊e5理，就是著hou7 學生家己出力。 
字母、讀本，攏讀熟了後，學生beh讀聖經嶄然較快。Hou7 伊讀三十首，就好；出在教員摘佗一站；三十到六十首；抑是七十到一百；一百三十到一百六十；勻勻。相佮坐e5學生m7-thang讀相像e5詩。Koh請教員猶原kan-ta ti7讀熟e5位做記號。詩三十首了，hou7 伊讀約翰福音傳，佮使徒行傳。揀一、兩本做教科書e5理氣，ti7 頂月我已經講了。若是學生真gau5進步，teh授伊e5 詩抑是聖經e5 時，教員著tui3伊所備辦e5，來摘hou7 伊讀hou7咱聽，就好；驚了若攏聽，授別個學生be7 曉。有時我若看某學生不止gau5 進步，我bat准伊lang3一、兩章，an2-ni-siN hou7 伊koh較緊tui3預備科出業，入聖經科；總是較頇顢e5，be7堪得lang3章。 
大向望tui3 所記幾句hou7 列位教員thang得著淡薄仔e5教授法，來相幫贊ti7 lin2所做要緊e5工程。我佮lin2不止同情。願lin2逐家得著上帝e5大施恩。 
(台灣教會報第483、485卷，1925年6月、8月) 
</HL>