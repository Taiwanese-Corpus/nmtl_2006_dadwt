<CL>
  Thau5-su7 
  Chai7 che Tai5-oan5 to2-lai7, hak8-bun7 si7 hui3-thui5 chin ku2 lah! Chu7 chin-chiaN3 ku2 e5 i2-cheng5, hak8-bun7 si7 kan-ta kui2-e5 thak8-chheh-lang5 teh bat; i2-goa7 toa7-pou7-hun7 e5 lang5, chiu7-si7 choe3 seng-li2 e5, choh-sit e5, ia7-si7 choe3-kang e5, it-chhe3 kap hak8-bun7 si7 chha-put-to long2 bo5 koan-he7. Koh-chai3 hiah-e5 thak8-chheh-lang5 sou2 thak8 sou2 bat e5, long2 si7 kui2-pah ni5-cheng5 ia7-si7 kui2-chheng ni5-cheng5 e5 jin5 sou2 gian2-kiu3 e5 ku7 cho5-phek; khah che7 si7 long2 boe7-thang hah8 si5-se3. Chiong5-tiong khoah ia7-si7 u7 hit-ho7 put-si5 to-si chin, kau3 toh8-loh8 to-si7 oe7 hah8-eng7 e5 ho2 hak8-bun7; chong2-si7 hou7 hiah-e5 thak8-chheh-lang5 chhau-poaN5 liau2 i2-keng lau7-lau7 bo5 me5-kak. 
  Goan5-lai5 hak8-bun7 si7 tui3 che7-che7 lang5 e5 keng-giam7, che7-che7 lang5 e5 sim-su lai5 chou-chit kiat-seng5 e5. Kong2 chit8 ku3 khah beng5, hak8-bun7 chiu7-si7 beh chhan2-beng5 su7-but8 e5 chin-ke2, ho2-phaiN2, sui2-bai2 e5 koan-he7, cheng3-lang5 hiap8-lek8 sou2 cho3-seng5 e5; thang kong2 si7 cheng3-lang5 kong-ke e5 chai5-san2. Sou2-i2 hak8-bun7 si7 lang5-lang5 to long2 tioh8-ai3 u7. Lang5 e5 thau5-nau2 bo5 hak8-bun7, pi2 pak8-tou2 bo5 chiah8-mih8 si7 khah chham2. Tai5-oan5 e5 hak8-bun7 hui3-thui5 kau3 chhin-chhiuN7 kin-na2-jit8 chit-e5 khoan2; m7-bian2 kong2 kau3 sim2-mih8 hak8-bun7; kan-taN bat-ji7 e7-hiau2 sia2-phoe ki3-siau3 e5 lang5, chit8-chng-sia7 chong2 kheng5 m7-chai u7 kui2 lang5? 
  Chai7 che Tai5-oan5 to2-lai7, thang kong2 hak8-bun7 e5 ki-hng, i2-keng si7 lian5-soa3 chin ku2 chin ku2 lah! Cheng3-lang5 e5 cheng-sin5 i2-keng si7 iau-gou7 kau3 kek8-kham2. 
  Thau5-su7 
  Tai5-oan5 chu7 kui Jit8-pun2 Te3-kok i2-lai5, kok sou2-chai7 hak8-hau7 siat-pi7, thang kong2 si7 ke chin cheng2-che5; chong2-si7 oe7 thang khi3 chiah-e5 hak8-hau7 thak8 e5 lang5, si7 bo5 joa7 che7; koh-chai3 chiah-e5 iu7 to long2 si7 siau3-lian5 gin2-na2 thak8 seng5-khi3, chiah beh lai5 kiu3 Tai5-oan5 sia7-hoe7 e5 kin2-kip, che-si7 ban7-ban7 lan5-tit oe7-thang theng3-hau7, iu7-koh si7 ban7-ban7 lan5-tit oe7-thang kau3. Na7-si7 an2-ni, beh hou7 Tai5-oan5 e5 hak8-bun7 khah kin2 heng, beh hou7 Tai5-oan5-lang5 e5 thau5-nau2 khah kin2 pa2-tiN7, kaN2 m7-si7 tioh8 kin2-kin2 koh chhoe7 pat8-tiau5 lou7 lai5 kiaN5? Chiau3 goa2 kap kui2-e5 tong5-chi3 e5 lang5 sou2 khoaN3, chiu7-si7 eng7 Lo5-ma2-ji7 lai5 sia2-chheh, in3 chap8-chi3, ia7-si7 in3 sin-bun5, chit-tiau5 si7 choe3-kin7, choe3-khoai3 kiaN5 e5 lou7. Koan-he7 chit-chan5 ti7 te7-ji7-hang7 u7 lun7 khah siong5-se3. ChhiaN2 tai7-ke chiah tui3 hia koh chhim-chhim siuN7 chit8-e7 khoaN3. 
  Iah goa2 sou2 sia2 chit-pun2 chheh, goa2 khiok m7-kaN2 kong2, eng7 chit-pun2 beh lai5 ke-thiN tai7-ke joa7 che7 e5 hak8-bun7, put-ko3 si7 thou3-lou7 goa2 e5 gu5-kian3 e5 chit8 pou7-hun7, teng5-liat8 ti7 cheng3 hiaN-ti7 chi2-be7 e5 bin7-cheng5, lai5 kap tai7-ke chham-siong5 khoaN3, ai3 hou7 Tai5-oan5 khah hoat-tat8, beh hou7 lan2 e5 tong5-pau khah ng3-siong7, lan2 tioh8 chaiN2-iuN7 siuN7, chaiN2-iuN7 cho3? Iah lan2 chiong5-lai5 e5 sou2-siuN7 sou2-cho3, kaN2 m7-si7 u7 chho3-gou7 e5 tiam3 ti7-teh? Goa2 si7 chiong goa2 sou2-u7 kam2-kak tioh8, koh-chai3 si7 siong7 te7-it ai3 tai7-seng kap tong5-pau chham-siong5 chim-chiok e5 tai7-chi3, hun-cho3 chap8-e5 toe5-bak8 sia2 ti7 chia. 
  Liat8-ui7, ti7 chit-e5 lai7-bin7, goa2 e5 sou2 siuN7 u7 chho3-gou7 e5 tiam3, tan7-si7 tai7-ke bok8-tit kan-ta khoaN3, pang3 hou7 i koe3-khi3, kheng2 the3 goa2 chi2-tiam3 teng3-cheng3 hou7 i beng5-pek8, si3-chiaN3, chiu7-si7 goa2 choe3 kam2-sia7 e5 sou2-chai7. 
  Chit-pun2 chheh sui-jian5 si7 sio2-sio2, chu7 Tai7-cheng3 chap8-ji7 ni5 chap8 goeh7-chhoe sia2-khi2, tu2-tu2 si7 sia2 chit8-ni5 ku2 chiah seng5. Chit8 hang7, si7 goa2 siong5 chhut-goa7; koh chit8 hang7, si7 in-ui7 ku7-ni5 chap8-ji7 goeh8 chap8-lak jit8 hou7 lang5 liah8 khi3 koaiN-kaN lak8-chap8-gou7 jit8, i2-au7 koh ui7-tioh8 chit-chan5 su7 chhiau-chhek8, chio2-chio2 u7 kang thang giah8-pit, sou2-i2 beh sia2 chit8-hang7 e5 gi7-lun7, ti7 hit-e5 tiong-kan tioh8 hioh-khun3 kui2-na7 pai2. Koh-chai3 chit8-pai2 e5 hioh-khun3, u7-si5 beh kau3 chiaN5 goeh8-jit8, ti3-kau3 hou7 goa2 e5 sim-su long2 khah be7 koan3-chhoan3, sou2 sia2 e5 che7-che7 be7-thang chiau3 i3-su3, goa2 ka-ti7 bo5 moa2-chiok e5 sou2-chai7 si7 be7-chio2. ChhiaN2 tai7-ke chit-tiam2 the2-thiap goa2. 
  Iau2 u7 chit8-hang7, ng3-bang7 tai7-ke goan5-cheng5, chiu7-si7 goa2 e5 khiuN-khau2 put-chi2 loan7-chap8 bo5-sun5. KiaN-kiN3 tai7-ke khoaN3 liau2 be7 chheng-chhou2. Goa2 si7 ti7 Pak-kang2 chhut-si3, tui3 chap8-poeh hoe3 e5 ni5-thau5 chiu7 li7-khui hia, i2-au7 si3-koe3 khi3. Tui3 an2-ni, goa2 e5 khiuN-khau2 soah piN3-chiaN5 chit-chiong2 m7-chiaN5 Chiong koh ia7 m7-chiaN5 Choan5 e5 khau2-khi3. Goa2 khiok u7 pai3-thok khah koan3-si3 E7-mng5-im e5 lang5 tau3 chim-chiok, i2-keng u7 kai2-oaN7 chin che7 khi3; chong2-si7 bo5 tu2-ho2 e5 sou2-chai7 tek-khak si7 iau2 chin che7. TaN, siN-seng5 to-si7 an2-ni, ia7 to bo5 hoat-tou7, goan7 tai7-ke jin2-nai7 khoaN3 chiu7-si7. 
  Tai7-cheng3 chap8-saN ni5 chap8 goeh8 ji7-poeh jit8, chiu7-si7 Ti7-an Keng2-chhat-hoat Ui5-hoan2 Su7-kiaN7, te7-ji7 hoe5 kong-phoaN3 phoaN3-koat cheng5 chit8-jit8. 
  Chhoa3 Poe5-hoe2 sia2. 
  Te7 it hang7 
  Goa2 sou2 khoaN3 e5 Tai5-oan5 
  1. Sui2--ah! Ho2--ah! Lan2 Tai5-oan5 
  O3--ah! Tai5-oan5 , Se-iuN5-lang5 o-lo2 li2 sui2 , chheng-hou li2 kio3-cho3 Bi2-le7-to2 (Formosa), li2 sit8-chai7 chiok-giah8 e7 kham-tit. Iau2 -ku2 li2 lau2-sit8 si7 chin khoai3-lok8 e5 sou2 -chai7 , kau3-giah8 e7-tit hou7 lang5 ai3-sioh pang3 be7-li7 . O3 --ah! Tai5-oan5 , koh-chai3 li2 kiam2 m7-si7 goan2 e5 io5-na5-te7 , hou7 goan2 e5 sin koan5 kut-bah pui5-toa7 e5 hiuN-li2 mah?Goan2 e5 sim sit8-chai7 chit8-khek-ku2 to oh-tit tui3 li2 lai5 li7-khui. 
  Goa7-kok-lang5 o-lo2 lan2 e5 Tai5-oan5 siu3-le7 ; u7-iaN2,lau2-sit8 bo5 chho3-gou7 . Lan2 Tai5-oan5 e5 soaN kek8 hiong5 chong3 , kek8 u7 pian3-hoa3 , koh-chai3 si7 kek8 chhong-chhui3 , kek8 chheN2-bak8 , si5-siong5 u7 gin5-sek e5 hun5 ,chai7 hiah e5 chheN-leng-leng e5 soaN-chiam e5 tiong-kan teh kun2 teh gia5 . Sou2-i2 che7-chun5 tui3 hai2 tiong-ng hng7-hng7 khoaN3 , tek-khak si7 hui-siong5 sui2 . M7-na7 an2-ni , chiu7-si7 tui3 kin7-kin7 khoaN3 , Tai5-oan5 thau5 kau3 boe2 put-lun7 to2-loh8 chit8 sou2-chai7 , chhiu7-bak8 put-si5 chheN-chhui3 , hoe chhau2 put-si5 iam7-seng7 ; u7 ki5-kha2 e5 boe2-iah8 ti7 hit tiong-kan teh bu2 , ho2-siaN e5 thang5-thoa7 chiau2-chiah teh thi5 teh chhiuN3 , oan2-jian5 si7 chit8 e5 toa7 kong-hng5 . Lan2 Tai5-oan5 , si7 chai7 Thai3-peng5-iuN5 e5 lai7-te2 , chit8-e5 m7-toa7 m7-se3 e5 to2-su7 , thang kong2 si7 hai2-goa7 e5 sian-keng2 . I e5 si3-bin7 to si7 toa7-hai2 e5 chui2 pau-pau--teh, pat8-tah e5 siok8-tin5 to eng-ia oh-tit kau3 . 
  I e5 soaN-chiam sit8-chai7 si7 koan5 koh toa7 , se3-kai3 e5 hong-hou7 to chhoe ak oh-tit tioh8 . Koh-chai3 khi3-hau7 si7 chin un-ho5 , joah8-thiN bo5 hou7 lan2 tioh8 chhin-chhiuN7 Lam5-iuN5 e5 lang5 put-si5 ai3 lam5-chui2 , koaN5-thiN ia7 bo5 kio3 lan2 chhin-chhiuN7 pak-hng e5 lang5 put-si5 tioh8 aN3 hoe2-lou5 ;hou7 lan2 e5 seng-khu chin khin , iu7-koh hou7 lan2 e5 sim-koaN chin chio2 khiam3-khoeh . Lan2 Tai5-oan5 e5 te7 khoah-toa7 bo5 chhin-chhiuN7 Tiong-kok , In3-tou7 hit khoan2 , m7 iong5-un2 soaN-khim5 ia2-siu3 e5 phau2-chau2 ; chong2-si7 sio2-se3 ia7 chiok-giah8 e7 thang iong5-un2 kui2-na7 pah-ban7 lang5 , iu7-koh te7-thou2 kiam2 m7-si7 chin pui5 , chhut-san2 kiam2 m7-si7 chin hong-hu3 mah ? Lan2 e5 soaN-lai7 u7 toa7-chang5 chhiu7 chho3 be7-liau2 , u7 chiuN-lo2 si7 se3-kai3 sou2 hi-han2 e5 , u7 ng5-kim , ia7 u7 chioh8-thoaN3 . Iah8 si3-ui5 e5 hai2-lai7 u7 chhut hi5 , he5 , bo5 han7-liong7 ; keng-hi5 (hai2-ang) si7 chhin-chhiuN7 chhu3 hiah toa7 ; iam5 iu7 si7 taN be7 -liau2 . Na7 kong2 kau3 peN5-te7 , chhan5--nih u7 siang-tang thang siu , hng5 --nih kam-chia3 kap cheng2-cheng2 e5 chap8-kok put-si5 to siu be7 chin7 , koh chai3 lan2 e5 ou-liong5-te5 kiam2 m7-si7 chin phang mah ? Ai5-- ah! Lan2 Tai5-oan5 sit8-chai7 si7 chit8 e5 thian-seng chu7-jian5 e5 toa7 kim-khou3 ! Ai5-- ah ! Tai5-oan5 chin-chiaN3 si7 bi2-le7 e5 to2-su7 , chin-chiaN3 si7 peng5-ho5 e5 hiuN-li2 , sit8-chai7 si7 bo5 u7 khiam3-khoeh e5 an-lok8 kok! Goa2 e7 thang phi3-ju7 chit8-ku2 kong2 , “Tai5-oan5 si7 na2 chit8-sian lian5-hoe po2-cho7-teng2 e5 Koan-se3-im.”
  2. Tui3 te7-li2 lai5 kong2 , oan2-jian5 chit8 e5 sio2 Tang-iuN5 
  Se3-kai3 e5 te7-bin7 , hun-koah cho3 saN khoan2 : chit8- khoan2 kio3-cho3 jiat8-tai3-te7 , chit8-khoan2 un-tai3-te7 , koh chit8-khoan2 chiu7-si7 han5-tai3-te7 . Lan2 lang5 sou2 khia7-khi2 e5 te7-bin7 , khoaN3-kiN3 si7 peN5-peN5 , ki5-sit8 m7-si7 peN5--e5 , si7 iN5--e5 . In-ui7 te7 si7 iN5-iN5 chhin-chhiuN7 kiu5 , sou2-i2 lan2 sou2 khia7-khi2 chit-e5 te7 si7 kio3-cho3 te7-kiu5 , lang5 kap chhau2-bak8 chau2-siu3 chiu7-si7 ti7 te7-kiu5 e5 bin7-teng2 teh oah8 . Thang kong2 te7-kiu5 si7 chhin-chhiuN7 chit8-liap8 chin-chiaN3 toa7 e5 hou2-thau5-kam ; kam-phoe5 phong3-koan5 e5 sou2-chai7 chiu7 -si7 soaN , thap-loh8 e5 sou2-chai7 chek-chui2 chiu7-si7 hai2 ; iah8 poaN3-tou7 e5 sou2-chai7 chiu7-si7 jiat8-tai3-te7 , poaN3-tou7 kap thau5-boe2 e5 tiong-kan chiu7-si7 un-tai3-te7 , thau5 kap boe2 e5 sou2-chai7 chiu7-si7 han5-tai3-te7 . Jiat8-tai3-te7 si7 te7-it joah8 , un-tai3-te7 khah sio-lo7,han5-tai3-te7 chiu7 chin koaN5 . 
  Chiong te7-kiu5 ka7 i phoa3 cho3 nng7-peng5 , chit8-peng5 si7 kio3-cho3 Tang-iuN5 , koh chit8-peng5 si7 kio3-cho3 Se-iuN5 . Lan2 Tai5-oan5 si7 ti7 Tang-iuN5 e5 lai7-bin7 . Lan2 e5 Tai5-oan5 iu7 tu2 si7 ti7 jiat8-tai3-te7 kap un-tai3-te7 e5 kau-kai3 . Lan2 to2-lai7 e5 soaN iu7 chin koan5 , sou2-i2 peN5-te7 sui-jian5 si7 joah8 , ju2 chiuN7 soaN-teng2 chiu7 ju2 liang5 ju2 leng2 . Na7-si7 pat8 sou2-chai7 joah8 chiu7-si7 joah8 , koaN5 chiu7-si7 koaN5 , lan2 Tai5-oan5 in-ui7 si7 teng2-bin7 sou2 kong2 hit khoan2 e5 te7-se3 , sou2-i2 tang5 chit8 e5 si5-chun7 , ai3 joah8 e5 sou2-chai7 iah8 u7 , ai3 un-loan2 e5 sou2-chai7 ia7 u7 , ai3 liang5-leng2 e5 sou2-chai7 ia7 si7 u7 . 
  Chiong-lai5 soaN-lai7 hiah e5 lang5 , in-ui7 lan2 na7 khah thiaN3-thang3 in , na7 kap lan2 ho5-ho2 bo5 saN-hai7 , iah8 lan2 e5 ti3-sek chai5-leng5 khah hoat-tat8 , khui3-lat8 khah chhiong-chiok e5 si5 , soaN-lai7 soaN-teng2 it-chhe3 long2 khai-khun2 , toa7 chhiu7-na5 tioh8 ka7 i khui , kim-gin5 chioh8-thoaN3 chiong2-chiong2 e5 khong3-san2 na7 u7 , chiu7 ka7 i kut8 ; e7 thang chai-cheng3 e5 sou2-chai7 chiu7 chai-cheng3 , be7--e5 chiu7 hou7 i cho3 bok8-tiuN5 chhi7 gu5 , chhi7 iuN5 , chhi7 cheng-seN . Chit8-bin7 chiong chiah e5 sou2 siu-seng5 e5 li7-ek lai5 khui toa7-lou7 , cho7 hoe2-chhia tian7-chhia , a2-si7 siat chin un2-tang3 e5 hui-leng5 -ki , hui-heng5-chun5 , kau-thong hou7 i toa7 li7-pian7 . Iah8 koh chit8-bin7 , kian3-siat hiong-chhoan chhi7-ke ti7 kek8 ho2 keng2-ti3 , kek8 chheng-liang5 e5 sou2-chai7 . Na7-si7 an2-ni , kiam2 m7-si7 kui2 tiam2-cheng , a2-si7 kui2 hun-cheng e5 tiong-kan ,chiu7 e7 thang ti7 joah8 e5 sou2-chai7 kiaN5 kau3 liang5--e5 , ti7 liang5--e5 kiaN5 kau3 koaN5 e5 te7-hng mah ? 
  Chhin-chhiuN7 an2-ni lai5 kong2 , chai7 lan2 Tai5-oan5 kin7-kin7 chit8 tiap8-a2-ku2 e5 kang-hu , ai3 soaN chiu7 u7 soaN , ai3 hai2 chiu7 u7 hai2 , beh joah8 chiu7 u7 joah8 ,koaN5 chiu7 u7 koaN5 . Sou2-i2 thang kong2 Tai5-oan5 si7 chit8 e5 sio2 Tang-iuN5 . Lan2 Tai5-oan5 u7 chit-khoan2 thian-jian5 e5 ho2-keng2 ,ho2 khi3-hau7 , chiong-lai5 na7-si7 koh eng7-sim ke lang5 e5 kang-hu toa7-toa7 lai5 cheng2-tun3 , tek-khak e7 chiaN5-cho3 Tang-iuN5 e5 toa7 kong-hng5 , hou7 Tang-iuN5 e5 lang5 chip8-oa2 lai5 hiong2-hok an-lok8 . 
  3. Tui3 lang5 lai5 kong2 , si7 chit8 e5 sio2 Se3-kai3 
  Tui3 te7-li2 lai5 kong2, lan2 e5 Tai5-oan5 si7 hiah u7 chhu3-bi7 e5 sou2-chai7, chong2-si7 na7 tui3 lang5 e5 hong-bin7 lai5 kong2 , si7 iau2 koh-khah sim-sek , khah u7 i3-gi7 , thang kong2 si7 chit8 e5 sio2 se3-kai3 . 
  Thong te7-kiu5-bin7 sou2 u7 e5 lang5 , chong2-kiong7 kong2 u7 chap8-lak8-ek goa7 (chit8-ek si7 chit8-ban7 e5 chit8-ban7 ). Chiah e5 lang5 tai7-khai3 hun cho3 gou7-cheng2 , chiu7-si7 peh8-sek--e5, ng5-sek--e5, chhiah-sek--e5, chang-sek--e5 , ou-sek--e5 . Se-iuN5-lang5 ( phou2-thong kong2 Ang5-mng5-lang5 ), chiu7-si7 peh8-sek--e5 , in-ui7 in e5 phoe5-bah e5 sek chin peh8; lan2 chiu7-si7 ng5-sek--e5 ; Lam5-iuN5 e5 Ma2-lai5-lang5 chiu7-si7 chang-sek--e5;Bi2-kok kin7 soaN e5 sou2-chai7 u7 chit8-cheng2 phoe5-bah chin ang5 e5 lang5 , che chiu7-si7 chhiah-sek lang5 ; iau2 u7 chit8-cheng2 chiu7-si7 i e5 phoe5-bah ou kau3 chhin-chhiuN7 hoe2-thoaN3, tiam3 ti7 A-hui-li7-ka kap A-bi2-li7-ka e5 sou2-chai7. 
  Chit gou7-cheng2 lang5 bun5-beng5 e5 theng5-tou7 put-chi2 u7 cheng-chha. U7-e5 si7 chin gau5, chin iong2, chin ho2-giah8 ; chong2-si7 u7-e5 si7 chin gong7, chin ham-ban7 , chin san3-hiong. In-ui7 chit- khoan2, tai7-ke e5 khui3-lat8 bo5 peN5 , ti3-kau3 seN-chhut chiong2-chiong2 put-heng7 e5 tai7-chi3 ; khiau2--e5 phian3 gong7--e5, u7--e5 chiah8 bo5--e5, kiong5--e5 ap-to2 jiok8--e5. Thang kong2 koe3-khi3 e5 se3-tai7 , chit gou7-cheng2 lang5 tai7-ke si7 sio-thai5 teh koe3-jit8 . 
  Chha-put-to lak8 ni5 cheng5 , Se-iuN5 u7 toa7 sio-thai5. Chit e5 sio-thai5 si7 chu7 khai thian-te7 i2-lai5 choe3 te7-it toa7--e5 , ti7 Tai7-cheng3 3 ni5 8 goeh8 thai5-khi2, thau5-boe2 thai5 u7 gou7 ni5. Ti7 chit e5 chian3-cheng si2 e5 lang5 , u7 chit8-chheng ban7 ; tioh8-siong e5 lang5 , si7 nng7-chheng ban7; chong2-kiong7 si2-siong u7 saN-chheng ban7 lang5. (Lan2 Tai5-oan5 long2-chong2 chiah u7 saN-pah kau2-chap8 ban7 lang5). Koh-chai3 sou2 khai e5 chian3-hui3 si7 saN-chheng chhit-pah ek gin5 (Hian7-si5 Jit8-pun2 choan5-kok e5 kok-hui3 chit8-ni5 si7 chha-put-to chap8-si3 ek gin5). Kin7-kin7 tui3 an2-ni , chiu7 chiok-giah8 thang chai chit-pang Se-iuN5 e5 toa7 chian3-cheng kau3 chaiN2-iuN7 chham2! KhoaN3-kiN3 chit khoan2 e5 chham2-su7 , kin7 -lai5 se3-kai3 tak8 cheng2 lang5 , to long2 chhim-chhim kam2-kak chian3-cheng si7 m7-ho2 , tek-khak tioh8 ai3 peng5-ho5. Put-lun7 to2-chit8 cheng2 lang5 tai7-ke long2 ai3 sio chun-tiong7 sio chiau3-kou3 ; gau5--e5 khan-chhoa7 gong7--e5 , iong2--e5 chiau3-kou3 jiok8--e5; u7--e5 pou2-chou7 bo5--e5; chiah e7 eng7-tit. Koan-he7 chit chan5 su7 , thong se3-kai3 e5 lang5 hian7-si5 hui-siong5 jin7-chin teh gian2-kiu3. 
  Liat8-ui7 , se3-kai3 e5 tai7-se3 si7 an2-ne ; taN chhiaN2 oat8-thau5 khoaN3 lan2 e5 Tai5-oan5 . Lan2 chit e5 sio2-sio2 e5 Tai5-oan5 u7 kui2 cheng2 lang5 teh cho3-hoe2 tiam3 ? Thang kong2 si7 u7 saN-cheng2 . Chit8 cheng2 si7 Loe7-te7 lang5 ; chit8 cheng2 si7 SoaN-lai7 lang5 (phou2-thong long2 si7 kio3 in ChhiN-hoan, che-si7 chin khin pat8-lang5, bo5 chun-tiong7 lang5 e5 oe7, goan7 kap tai7-ke i2-au7 kio3 in “SoaN-lai7 lang5”); iah8 koh chit8-cheng2, chiu7 -si7 lan2 Pun2-to2 lang5. Chit saN-cheng2 lang5 e5 bin7-sek, kut-keh khiok si7 tai7-khai3 u7 kiong7-thong, m7-ku2 sou2 eng7 e5 gian5-gu2 bo5-siang7 ,hong-siok8 ia7 koh-iuN7 , koe3-khi3 e5 lek8-su2 ia7 cheng-chha ; sou2-i2 thang kong2 si7 koh-iuN7 e5 cheng2-chok8 . M7-na7 cheng2-chok8 koh-iuN7 , bun5-beng5 e5 theng5-tou7 ia7-si7 put-chi2 u7 cheng-chha. Tai7-khai3 e7 thang kong2 , Loe7-te7 lang5 si7 khah gau5,khah u7 lat8 ; lan2 Pun2-to2 lang5 pi2 in chiu7 khah su; SoaN-lai7 lang5 chiu7 su in iau2 khah che7. Tui3 an2-ni khoaN3 , goa2 kaN2 kong2 , Tai5-oan5 si7 chit8 e5 jin5-cheng2 e5 Tian2-lam2-hoe7-tiuN5 . Se3-kai3 na7 e7 hian3-chhut peng5-ho5,goa2 siuN7 tioh8 tui3 Tai5-oan5 tai7-seng; thang kong2 lan2 Tai5-oan5 si7 Se3-kai3 peng5-ho5 jin5-lui7 ho5-ho2 e5 chhi3-giam7-sou2 . O3--ah! Liat8-ui7 tong5-pau , lan2 ui7-tioh8 jin5-lui7 e5 ho5-ho2 , se3-kai3 e5 chin3-pou7 , m7-chai lan2 u7 sim2-mih8 chun2-pi7 thang pang-chan7 SoaN-lai7 lang5 e5 hiong3-siong7 ; iah8 lan2 u7 sim2-mih8 khui3-lat8 thang kap Loe7-te7 lang5 peng3-ka3 che5-khu, sio khan-chhiu2 cho3-hoe2 kiaN5 hiong3-cheng5 mah? O3--ah!Tai5-oan5 ko2-jian5 si7 se3-kai3-tek e5 Tai5-oan5 ; chong2-si7 m7-chai lan2 u7 se3-kai3-tek e5 sim bo5 ? Tai5-oan5 si7 chit8 e5 sio2 se3-kai3 ,Tai5-oan5 si7 jin5-lui7 ho5-peng5 e5 gian2-kiu3-sou2 .
</CL>
<HL>

頭序 
在這台灣島內，學問是廢頹真久lah！自真正久e5 以前，學問是kan-ta 幾個讀冊人teh bat；以外大部份e5 人，就是做生理e5；做穡e5，抑是做工e5，一切kap學問是差不多攏無關係。Koh 再hiah-e 讀冊人所讀所bat e5，攏是幾百年前抑是幾千年前e5 人所研究e5 舊糟粕 ；較濟是攏boe7-thang 合時勢。從中卻也是有hit 號不時都是真，到佗落都是會合用e5 好學問；總是hou7 hiah-e5讀冊人抄盤了已經老老無me5-kak。 
原來學問是tui3 濟濟人e5 經驗，濟濟人e5 心思來組織結成e5。講一句較明，學問就是beh 闡明事物e5 真假、好歹、sui2-bai2 e5 關係，眾人協力所做成e5；thang 講是眾人公家e5 財產。所以學問是人人都 攏著ai3 有。人e5 頭腦無學問，比腹肚無食物是較慘。台灣e5 學問廢頹到親像今仔日這個款；m7免講到甚物學問；kan-ta bat 字會曉寫批記數e5 人，一庄社總kheng5 m7知有幾人？ 
在這台灣島內，thang 講學問e5飢荒，已經是連續真久真久lah！眾人e5 精神已經是枵餓到極坎。 
頭序 
台灣自歸日本帝國以來，各所在學校設備，thang 講是加真整齊；總是會thang 去Chiah e5 學校讀e5 人，是無偌濟；koh 再Chiah e5 又都攏是少年囡仔讀成器，才beh 來救台灣社會e5 緊急，這是慢慢難得會thang 等候，又koh 是慢慢難得會thang 到。若是an2-ni，beh hou7 台灣e5 學問較緊興，beh hou7 台灣人e5 頭腦較緊飽tiN7，敢 m7是著緊緊koh chhoe7 別條路來行？照我kap幾個同志e5 人所看，就是用羅馬字來寫冊、印雜誌，抑是印新聞，這條是最近、最快行e5 路。關係這層ti7 第2項有論較詳細。請逐家才tui3 hia koh 深深想一下看。 
亦我所寫這本冊，我卻m7敢講，用這本beh 來加添逐家偌濟e5 學問，不過是吐露我e5 愚見e5 一部分，陳列ti7 眾兄弟姊妹e5 面前，來kap逐家參詳看，愛hou7 台灣較發達、beh hou7 咱e5 同胞較向上，咱著怎樣想、怎樣做？亦咱從來e5 所想所做，敢m7是有錯誤e5 點ti7-teh？我是將我所有感覺著，koh 再是上第一ai3 tai7先kap同胞參詳斟酌e5事誌，分做十個題目寫ti7 chia。 
列位，ti7 這個內面，我e5 所想有錯誤e5 點，但是逐家莫得kan-ta 看，放hou7 伊過去，肯替我指點訂正hou7 伊明白、四正，就是我最感謝e5 所在。 
這本冊雖然是小小，自大正十二年十月初寫起，抵抵是寫一年久才成。一項，是我常出外；koh 一項，是因為舊年十二月十六日hou7 人掠去關監六十五日，以後koh 為著這層事chhiau-chhek8 ，少少有工thang 舉筆，所以beh 寫一項e5 議論，ti7 hit個中間著歇睏幾若擺。Koh 再一擺e5 歇睏，有時beh 到誠月日，致到hou7我e5 心思攏較未貫串，所寫e5 濟濟be7-thang 照意思，我家己無滿足e5 所在是be7 少。請逐家這點體貼我。 
Iau2 有一項，向望逐家原情，就是我e5 腔口不止亂雜無純。驚見逐家看了be7 清楚。我是ti7 北港出世，tui3十八歲 e5 年頭就離開hia，以後四界去。Tui3 an2-ni，我e5 腔口煞變成這種m7成漳koh也m7成泉e5 口氣。我卻有拜託較慣勢廈門音e5 人鬥斟酌，已經有改換真濟去；總是無抵好e5 所在的確是iau2真濟。今，生成都是an2-ni，也都無法度，願逐家忍耐看就是。 
大正十三年十月二八日，就是治安警察法違反事件，第2回公判判決前一日。 
蔡培火寫。 
第一項 
我所看 e5 台灣 
1. Sui2--ah！好--ah！咱台灣！ 
O3--ah！台灣，西洋人o-lo2 你sui2，稱呼你叫做美麗島（Formosa），你實在足額會堪tit。Iau2-ku2 你老實是真快樂e5 所在，夠額會得hou7 人愛惜放be7 離。O3--ah！台灣，koh 再你敢 m7是阮e5 搖籃地，hou7阮e5 身懸骨肉肥大e5 鄉里mah？阮e5 心實在一刻久都難得tui3 你來離開。 
外國人o-lo2 咱e5 台灣秀麗；有影，老實無錯誤。咱台灣e5 山極雄壯、極有變化，koh 再是極蒼翠、極醒目，時常有銀色e5 雲，在hiah e5 青leng-leng e5 山尖e5 中間teh 滾teh舉。所以坐船tui3 海中央遠遠看，的確是非常sui2。M7-na7 an2-ni，就是tui3 近近看，台灣頭到尾不論佗落一所在，樹木不時青翠、花草不時豔盛；有奇巧e5 尾亦ti7 hit中間teh 舞、好聲e5 蟲豸 鳥隻teh 啼teh 唱，宛然是一個大公園。咱台灣，是在太平洋e5 內底，一個m7大m7細e5 島嶼，thang 講是海外e5 仙景。伊e5 四面都是大海e5 水包包--teh，別tah e5 俗塵都eng-ia 難得到。 
伊e5 山尖實在是懸koh 大，世界e5 風雨都吹ak 難得著。Koh 再氣候是真溫和，熱天無雨咱著親像南洋e5 人不時愛淋水，寒天也無叫咱親像北方e5 人不時著aN3 火爐；hou7 咱e5 身軀真輕，又koh hou7 咱e5 心肝真少欠缺。咱台灣e5 地闊大無親像中國、印度hit款，m7容允山禽野獸e5 跑走；總是小細也足額會thang 容允幾若百萬人，又koh 地塗敢 m7是真肥、出產敢 m7是真豐富mah？咱e5 山內有大欉樹剉be7了，有樟腦是世界所稀罕e5，有黃金，也有石炭。亦四圍e5 海內有出魚、蝦，無限量；鯨魚(海翁)是親像厝hiah大；鹽又是擔be7了。若講到平地，田--nih 有雙冬通收、園--nih甘蔗kap種種e5 雜穀不時都收be7 盡，koh 再咱e5 烏龍茶敢 m7是真芳mah？Ai5--ah！咱台灣實在是一個天生自然e5 大金庫！Ai5--ah！台灣真正是美麗e5 島嶼、真正是平和e5 鄉里、實在是無有欠缺e5 安樂國！我會thang 譬喻一句講，「台灣是若一仙蓮花寶座頂e5 觀世音。」 
2. 對地理來講，宛然一個小東洋
世界e5 地面，分割做3款：一款叫做熱帶地，一款溫帶地，koh一款就是寒帶地。咱人所企起e5 地面，看見是平平，其實m7是平--e5，是圓--e5。因為地是圓圓親像球，所以咱所企起這個地是叫做地球，人kap草木走獸就是ti7 地球e5 面頂teh 活。Thang講地球是親像一粒真正大e5 虎頭柑；柑皮phong3懸 e5 所在就是山，塌落e5 所在積水就是海；亦半度e5 所在就是熱帶地，半度kap頭尾e5 中間就是溫帶地，頭kap尾e5 所在就是寒帶地。熱帶地是第一熱，溫帶地較燒lo7，寒帶地就真寒。 
將地球ka7 伊剖做兩爿，一爿是叫做東洋，koh 一爿是叫做西洋。咱台灣是ti7 東洋e5 內面。咱e5 台灣又抵是ti7 熱帶地kap溫帶地e5 交界。咱島內e5 山又真懸，所以平地雖然是熱，愈上山頂就愈涼愈冷。若是別所在熱就是熱，寒就是寒，咱台灣因為是頂面所講hit款e5 地勢，所以同一個時陣，愛熱e5 所在亦有，愛溫暖e5 所在亦有，愛涼冷e5所在也是有。 
將來山內hiah e5 人，因為咱若較疼痛in，若kap咱和好無相害，亦咱e5 智識才能較發達，氣力較充足e5 時，山內山頂一切攏開墾，大樹林著ka7 伊開；金銀石炭種種e5 礦產若有，就ka7 伊掘；會thang 栽種e5 所在就栽種，be7--e5 就hou7 伊做牧場飼牛、飼羊、飼精牲。一面將chiah e5所收成e5 利益來開大路，造火車電車，抑是設真允當e5 飛行機、飛行船，交通hou7 伊大利便。亦koh一面，建設鄉村市街ti7 極好景致，極清涼e5 所在。若是an2-ni，敢 m7是幾點鐘，抑是幾分鐘e5 中間，就會thang ti7 熱e5 所在行到涼--e5，ti7 涼--e5 行到寒e5 地方mah？ 
親像an2-ni來講，在咱台灣近近一tiap8仔久e5 工夫，愛山就有山、愛海就有海；beh 熱就有熱、寒就有寒。所以thang 講台灣是一個小東洋。咱台灣有這款天然e5 好景、好氣候，將來若是koh 用心加人e5 工夫大大來整頓，的確會成做東洋e5 大公園，hou7 東洋e5 人集倚來享福安樂。 
3. 對人來講，是一個小世界
Tui3 地理來講，咱e5 台灣是hiah 有趣味e5 所在，總是若對人e5 方面來講，是iau2 koh較心適、較有意義，thang講是一個小世界。 
通地球面所有e5 人，總共講有十六億外（1億是1萬 e5 1萬）。Chiah e5 人大概分做5種，就是白色--e5、黃色--e5、赤色--e5、棕色--e5、烏色--e5。西洋人（普通講紅毛人），就是白色--e5，因為in e5 皮肉e5 色真白；咱就是黃色人；南洋e5 馬來人就是棕色--e5；美國近山e5 所在有一種皮肉真紅e5 人，che就是赤色人；Iau2有一種就是伊e5 皮肉烏到親像火炭，tiam3 ti7 阿非利加kap阿美利加e5 所在。 
這5種人文明e5 程度不止有增差。有e5 是真gau5、真勇、真好額；總是有e5 是真憨、真頇顢 、真散hiong。因為這款，逐家e5 氣力無平，致到生出種種不幸e5 事誌；巧--e5 騙憨--e5，有--e5 食無--e5；強--e5 壓倒弱--e5。Thang 講過去e5 世代，這5種人逐家是相thai5 teh 過日。 
差不多6年前，西洋有大相thai5。這個相thai5 是自開天地以來最第一大--e5。Ti7 大正3年8月thai5 起，頭尾thai5 有5年，ti7 這個戰爭死e5 人，有一千萬；著傷e5 人，是兩千萬；總共死傷有三千萬人。（咱台灣攏總才有三百九十萬人）。Koh 再所開e5 戰費是三千七百億銀（現時日本全國e5 國費一年是差不多十四億銀）。僅僅tui3 an2-ni，就足額thang 知這pang西洋e5 大戰爭到怎樣慘！看見這款e5 慘事，近來世界逐種人，都攏深深感覺戰爭是m7好，的確著愛平和。不論佗一種人逐家攏ai3 相尊重相照顧；gau5--e5 牽chhoa7 憨--e5，勇--e5 照顧弱--e5，有--e5 補助無--e5；才會用tit。關係這層事，通世界e5 人現時非常認真teh 研究。 
列位，世界e5 大勢是an2-ne；今請越頭看咱e5 台灣。咱這個小小e5 台灣有幾種人teh 做夥tiam3？Thang 講是有3種。一種是內地人；一種是山內人（普通攏是叫in生蕃，這是真輕別人，無尊重人e5 話，願kap逐家以後叫in「山內人」）；亦koh 一種，就是咱本島人。這3種人e5 面色、骨骼卻是大概有共通，m7-ku2 所用e5 言語無像，風俗也各樣，過去e5 歷史也增差；所以thang 講是各樣e5 種族。M7-na7 種族各樣，文明e5 程度也是不止有增差。大概會thang講，內地人是較gau5、較有力；咱本島人比in 就較輸；山內人就輸in iau2 較濟。Tui3 an2-ni看，我敢講，台灣是一個人種e5 展覽會場。世界若會獻出平和，我想著tui3 台灣第先；thang 講咱台灣是世界平和人類和好e5 試驗所。O3--ah！列位同胞，咱為著人類e5 和好、世界e5 進步，m7知咱有甚物準備thang 幫贊山內人e5 向上；亦咱有甚物氣力thang kap內地人並駕齊驅，相牽手做夥行向前mah？O3--ah！台灣果然是世界的 e5 台灣；總是m7知咱有世界的 e5 心無？台灣是一個小世界，台灣是人類和平e5 研究所。 
</HL>