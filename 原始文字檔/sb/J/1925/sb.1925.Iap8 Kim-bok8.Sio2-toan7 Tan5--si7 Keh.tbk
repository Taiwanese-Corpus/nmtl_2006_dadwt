<CL>
Tan5--si7 Keh chiu7-si7 Siong5-a2-m2, i tui3 siau3-lian5 e5 si5 u7 chiah8 a-phian3, jiat8-sim pai3 sin5-beng5.  Kau3 62 he3 e5 si5 u7 tit-tioh8 to7-li2, koe2 a-phian3, oh8 Peh8-oe7-ji7 kau3 oe7 thak8 Seng3-keng, jiat8-sim ti3-i3 in2-chhoa7 lang5 thiaN to7-li2.  Na7 u7 Kou-niu5, Soan-to7-hu7 lai5, i tak8-pai2 chhut-lat8 chhoa7 in khi3 pou3-to7.  Lun7 toe5-ian5 chin khek-ki2 hiong3-cheng5, ia7 ti3-i3 chhoa7 ke-lai7 toa7-soe3 hok8-sai7 Siong7-te3.  Chit8 jit8 cha2-am3 u7 nng7 pai2 ka-teng5 le2-pai3.  Tui3 ku7-ni5 lai5 siong5-siong5 tu2-tioh8 phoa3-piN7, sin-the2 chin lam2, iau2-ku2 i put-si5 kap Siong7-te3 kau-poe5, thak8 seng3-chheh.  Phoa3-piN7 ti7 bin7-chhng5, i e5 si7-soe3 iu5-goan5 tioh8 kap i ti7 bin5-chhng5 piN le2-pai3, sit8-chai7 chin kam2-sim.  Goan2 ti7 7 geh8 30 jit8 u7 kap Tan5 Kheng5-iau5 Bok8-su, TiN7 Chin3-teng kun choe3-tin7 khi3 tham3 i, kap i saN-kap le2-pai3, i chin hoaN-hi2 hian2-beng5 i long2 bo5 kan-khou2 e5 khoan2, tit8-tit8 ka7 goan2 seh to-sia7.  Put-heng7 ti7 8 geh8 1 jit8 hou7 Chu2 keng2-tiau3 i li7-khui se3-kan, hiong2-siu7 ku2-tng5 e5 hok-khi3.  Goa2 sia2 kui2 ji7 hou7 lan2 thang oh8 i e5 ho2 bou5-iuN7, soa3 chhiaN2 liat8-ui7 thoe3 i ke-lai7 toa7-soe3 ki5-to2, hou7 in oe7 chiap-soa3 i e5 kha-pou7.
 (Tai5-oan5 Kau3-hoe7-po3 te7 486 koan3, 1925 ni5 9 geh8) 
</CL>
<HL>

陳--氏Keh就是松仔姆，伊對少年e5時有食鴉片，熱心拜神明。到62歲e5 時有得著道理，改鴉片，學白話字到會讀聖經，熱心致意引chhoa7人聽道理。若有姑娘，宣道婦來，伊逐擺出力chhoa7 in 去佈道。論題緣真克己向前，也致意chhoa7家內大細服事上帝。1日早暗有兩擺家庭禮拜。對舊年來常常抵著破病，身體真lam2，iau2-ku2 伊不時佮上帝交陪，讀聖冊。破病ti7眠床，伊e5序細猶原著佮伊ti7眠床邊禮拜，實在真感心。阮ti7 7 月30日有佮陳瓊瑤牧師、鄭進丁君做陣去探伊，佮伊相佮禮拜，伊真歡喜顯明伊攏無艱苦e5款，直直ka7阮說多謝。不幸ti7 8 月1 日hou7主揀召伊離開世間，享受久長e5福氣。我寫幾字hou7咱thang學伊e5 好模樣，續請列位替伊家內大細祈禱，hou7 in 會接續伊e5腳步。
(台灣教會報第486卷，1925年9月)
</HL>