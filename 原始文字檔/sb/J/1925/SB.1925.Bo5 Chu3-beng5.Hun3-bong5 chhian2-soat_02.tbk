<CL>
 Te7 chap8-it kho3 Gau5 kang2-kiu3 sou2 khoaN3 
 Ti7 tang-hng e5 siau2-soat u7 ki3-chai3 kong2, u7 chit8 e5 Thou2-ni2-ki5 e5 sian-jin5, toaN-sin kiaN5-iu5 ti7 khong3-ia2. I siong5-siong5 theng5-teh, kui7 ti7 soa-bou5 ki5-to2. 
 U7 chit8 jit8 tu2-tioh8 chit8 tin7 choe3 seng-li2 lang5. In theng5-teh ka7 i kong2, Seng3-jin5 ah, goan2 u7 sit-loh8 chit8 chiah lok8-to5. Seng3-jin5 chiu7 mng7 in kong2, Hit chiah lok-to5 kiam2 m7 si7 chiaN3 peng5 e5 bak8 chhiN-mi5, to3 peng5 e5 kha teh chhiang2? Choe3 seng-li2 lang5 kong2, ChiaN3-si7. Seng3-jin5 koh mng7, kong2, Kiam2 m7 si7 chhui3 e5 thau5-cheng5 lak chit8 ki chhui3-khi2 mah? Choe3 seng-li2 lang5 kong2, ChiaN3-si7. Koh mng7, Kiam2 m7 si7 chit8 peng5 chai3 beh8? Choe3 seng-li2 lang5 koh kong2, ChiaN3-si7. U7 chit8 peng5 chai3 bit8 a2 bo5? Choe3 seng-li2 lang5 hoaN-hi2, phah-sng3 seng3-jin5 chai lok8-to5 ti7 ta2-loh8, chiu7 kong2, Si7, si7, si7. Seng3-jin5 chiu7 kong2, Ho2, chong2-si7 goa2 bo5 khoaN3-kiN3 li2 e5 lok8-to5. Choe3 seng-li2 lang5 thiaN-kiN3 an2-ni lou7-khi3 chhiong-thian, ka7 i kong2, Li2 tek-khak chai lok8-to5 ti7 ta2-loh8, iah8 giau5-gi5 phah-sng3 tek-khak u7 khioh-tioh8 lok8-to5, kap sou2 chai3 e5 he3-mih8 chiN5-chai5. 
 Sou2-i2 in liah8 i, toa3 kau3 chit8 e5 te7 it kun7 e5 siaN5, chiuN7 ge5-mng5 ko3 i. KoaN-hu2 thiaN-kiN3 choe3 seng-li2 lang5 sou2 kong2 e5 oe7, iah8 phah-sng3 chhat8 thau khan lok8-to5 e5 tai7-chi3, seng3-jin5 tek-khak chai, tok8-tok8 m7 ai3 kong2 na7-tiaN7. 
 Chong2-si7 iau2-be7 teng7-an3 e5 tai7-seng, koaN-hu2 kah i tioh8 hun-sou3 siu7 ko3 e5 in-toaN. 
 KoaN-hu2 mng7 kong2, Li2 tui3 chaiN2-iuN7 chai lok8-to5 chit8 bak8 chhiN-mi5? Seng3-jin5 in3 kong2, Goa2 liau7 lok8-to5 chit8 bak8 chhiN-mi5 in-ui7 ti7 lou7-nih8 e5 chhau2 chi2-u7 chiah8 chit8 peng5 na7-tiaN7. 
 KoaN-hu2 koh mng7 kong2, Li2 tui3 chaiN2-iuN7 chai lok8-to5 e5 to3 kha teh chhiang2? I chiu7 in3 kong2, Goa2 liau7 lok8-to5 e5 to3 kha teh chhiang2, in-ui7 goa2 khoaN3 hit kha e5 jiah pi2 pat8 kha khah khin. 
 KoaN-hu2 koh mng7 kong2, Li2 chaiN2-iuN7 chai hit chiah lok8-to5 lak chit8 ki thau5-cheng5 khi2? Seng3-jin5 in3 kong2, Goa2 phah-sng3 hit chiah lok8-to5 lak chit8 ki chhui3-khi2, in-ui7 i chiah8 chhau2 e5 sou2-chai7 e5 tiong-ng, siong5-siong5 u7 lau5 chit8 chang5 chhau2-a2 bo5 chiah8. Choe3 seng-li2 lang5 chiu7 chhoan3 khau2-keng kong2, Chong2-si7 li2 chaiN2-iuN7 oe7 chai lok8-to5 sou2 chai3 e5 mih8; taN tioh8 ka7 goan2 kong2. Seng3-jin5 in3 kong2, Lun7 lok8-to5 sou2 chai3 e5 mih8, si7 in-ui7 goa2 khoaN3 chit8 tiau5 lou7 chit8 peng5 u7 kau2-hia7 teh kiaN5, koh chit8 peng5 u7 hou5-sin5 teh cham. Tui3 an2-ni goa2 oe7 chai lok8-to5 sou2 chai3 si7 beh8 kap bit8. Seng3-jin5 koh kong2, Peng5-iu2 ah, m7 na7 an2-ni na7-tiaN7, goa2 phah-sng3 lok8-to5 m7 si7 hou7 lang5 thau khan-khi3, put-ko3 kiaN5 m7 tioh8 lou7 na7-tiaN7, in-ui7 cheng5-au7 long2 bo5 khoaN3-kiN3 lang5 e5 kha-jiah. To3-tng2 khi3 chhe7 li2 e5 lok8-to2. 
 KoaN-hu2 iah8 kong2, Tioh8 to3-tng2 khi3 chhe7 li2 e5 lok8-to5, in-ui7 seng3-jin5 si7 thoat-siok8 e5 lang5. Choe3 seng-li2 lang5 chiu7 khi3 chhe7 lok8-to5, iah8 chhe7-tioh8 ti7 sou2 phah-m7-kiN3 e5 sou2-chai7, sio li7-khui kui2-na7 li2 lou7 na7-tiaN7. 
 Te7 chap8-ji7 kho3 Ma2-ni5-la 
 Tui3 Hiong-kang2 kau3 Ma2-ni5-la che7 chun5 nng7 jit8 chiu7 kau3. Ma2-ni5-la si7 Hui-li7-pin5 e5 hai2-su7, put-chi2 lau7-jiat8 e5 sou2-chai7, si7 Sio2 Lu7-song3 iau3-kin2 e5 siaN5. Hui-li7-pin5 hai2-su7 toa7 soe3 long2-chong2 sng3, chiu7-si7 chit8-chheng chit8-pah e5, ti7 Tiong-kok hai2, tui3 lam5 kau3 pak chha-put-to saN-pah lak8-chap8-lak8 phou3 lou7: chun5 tit8-tit8 chau2, tioh8 saN jit8 chiu7 ke3. Ma2-ni5-la hai2-oan chin toa7 khoah, chun5-chiah chin choe7. SiaN5-nih8 e5 peh-siN3, si3-chap8 ban7 lang5, u7-e5 Tai7-bi2 lang5, u7-e5 Se-pan-ga5 lang5, u7-e5 Hui-li7-pin5 pun2-toe7 lang5, u7-e5 Tiong-kok lang5 chhut-goa7 ti7 hia. Hui-li7-pin5 pun2-toe7 lang5 m7 ai3 choe3 kang, pin5-toaN7, ti3-i3 chit8 hang7, chiu7-si7 chhi7 koe-kak lai5 saN-phah. Chha-put-to tak8 lang5 u7 chit8 chiah. Chhi7 i, sioh i, loah8 i, ai3 eng7 i choe3 tau3 su-iaN5 e5 lou7-eng7. 
 Hu7-jin5-lang5 khah kip-ke3 ai3 choe3 kang than3 chiN5, khoaN3 in ti7 koe-lou7-nih8 kiaN5-lai5, kiaN5-khi3, seng-khu koaiN5 tit8-tit8, kaN2 si7 tui3 ti3 mih8 ti7 thau5-khak teng2 chiu7 an2-ni, bo5 ti3 bo7-a2, bo5 chhah hoe. Khah toa7 poaN3 chhiah kha, u7-e5 thoa oe5, bin7 chhiah-sek, thau5-mng5 ou-ou, lam5-lu2 long2 chiah8 hun-hioh8. 
 Choe7-choe7 lang5 si7 siok8 Thian-chu2 kau3, in-ui7 pun2 Hui-li7-pin5 si7 siok8 Se-pan-ga5. Hit si5 m7 chun2 pat8 kau3 e5 lang5 khi3 hia thoan5 kau3. Gou7 ni5 cheng5 hou7 Tai7-bi2 thai5-iaN5 chiu7 siok8 in, i2-keng u7 siat ho2 e5 hoat-tou7 lai5 li7-ek pun2-toe7 lang5, chit8 hang7 si7 chhe lang5 lai5 thoan5 Ia5-sou e5 chin-li2, taN teh khi2 le2-pai3-tng5. Koh chit8 hang7, chiu7-si7 tak8 sou2-chai7 u7 khui-oh8,ka3 hak8-seng,i2-keng u7 chit8 chheng lam5-lu2 oh8 e5 sian-siN lai5. Iah8 u7 chhong3 toa7 lou7, chhong3 kio5,chhong3 sng chhu3 thang khng3 tui3 pat8 kok lai5 e5 bi2-niu5, chiu7 m7 bian2 phaiN2-khi3. 
 Ma2-ni5-la sou2 chhut e5 mih8 te7 it mia5-siaN chiu7-si7 hun-hioh8, te7 ji7 si7 iu5-moa5, te7 saN si7 ho2 chha5. Ti7 choe3 hun-hioh8 e5 sou2-chai7, u7 lam5-lu2 lang5 teh choe3, gau5 choe3 kang e5, chit8 jit8 tiong oe7 pau chit8 pah ki. Chit8 chiah chun5 u7 chai3 lak8 pah toa7 pau iu5-moa5 khi3 pat8 kok choe3 soh. 
 U7 chit8 hang7 chin ki5-koai3, chiu7-si7 chit8 e5 bai5-chong3 e5 sou2-chai7, si7 Thian-chu2 kau3 e5 pa-le2 sou2 koan2 e5, si7 nng7 teng5 chhiuN5-piah iN5-iN5, chit8 e5 ti7 lai7, chit8 e5 ti7 goa7. Khi2 chha-put-to tng7 goa7 koaiN5, lak8 chhioh khoah, siu sin-si ti7 piah-nih8, u7 saN choa7 e5 khang choe3 bong7, bong7 se3 gou7 ni5 ku2 na7-tiaN7, gou7 ni5 moa2, tioh8 koh se3, na7 bo5, in chiu7 chiong kut-thau5 chhut-lai5 hiat-kak8-khi3, chiu7 hit e5 bong7 koh se3 pat8 lang5. TaN Tai7-bi2 kok lang5 m7 chun2 in chhin3-chhin3 chhai2-chhai2 hiat-kak8 kut-thau5, hoan-hu3 tioh8 pang3 he2 sio khah ho2. 
 Te7 chap8-saN kho3 Beh8-ka 
 Chit e5 si7 A-lat-pek e5 toa7 siaN5. Hoe5-hoe5 kau3 e5 lang5 liah8 chit e5 choe3 seng3 siaN5, in-ui7 chia si7 Hoe5-hoe5 kau3-chu2 Mou5-han2-bek8-tek chhut-si3 e5 sou2-chai7. 
 Chit e5 siaN5 ti7 A-lat-pek e5 sai-si3, li7 Ang5-hai2 13 phou3 poaN3, na7 tui3 thong-siong e5 pou-thau5 kiaN5 kau3 chia tioh8 22 phou3. SiaN5 khi2 ti7 soaN-kok lai7, si3-ui5 u7 bo5 chhiu7-bak8 e5 soaN ui5 i; lang5 beh kau3 chit e5 siaN5, chi2-u7 nng7 e5 nia2 thang keng-ke3, sou2-i2 tioh8 kiaN5 kau3 chin7 kun7, chiah oe7 khoaN3-kiN3 chit e5 siaN5. Chha5-kho2 A-lat-pek e5 kou2 siaN5, chit e5 si7 te7 it cha2 e5 chit8 e5. Lun7 siaN5-lai7 e5 toe7 si7 chin san3, bo5 chhut sim2-mih8, siaN5-lai7 e5 peh-siN3 tioh8 khi3 siaN5-goa7 si3-bin7 boe2-boe7 chiah thang tit-tioh8 chiah8, sou2-i2 ti7 chit e5 siaN5 e5 lou7 tui3 tang kau3 sai, tui3 lam5 kau3 pak, long2 si7 chhut-jip8 e5 lou7-cham7, iah8 choe7-choe7 seng-li2 lang5 lau7-jiat8 e5 sou2-chai7. 
 Chiah-e5 peh-siN3 sou2 khia7 e5 chhu3 long2 si7 khi2 ti7 soaN-kok-nih8 e5 soaN-phiaN5, sou2-i2 in e5 chhu3 tioh8 khi2 chin iong2, in-ui7 na7 loh8 hou7 e5 si5 soaN-teng2 e5 kau lau5 chui2 chin toa7, chhiang5-loh8 ti7-chiah-e5 chhu3, u7-si5 siong5-siong5 to2, ti3-kau3 siaN5 sui-jian5 si7 ku7, chhu3 siong5-siong5 sin. In e5 chhu3 khoan2, chhu3-teng2 long2 si7 chng-piN5, pang pun keh choe3 kui2-na7 keng, thang-a2 thong2-chhut, chhiuN5 piah kui2-na7 chhioh, chhu3 e5 lai7-bin7 tak8 hang7 iau2 chhu3-su7, kho2-sioh koe-lou7 chin m7 ho2, long2 bo5 phou chioh8, bo5 loh8 hou7 e5 si5 thou5-soa si3-koe3 pe; loh8 hou7 e5 si5 thou5-be5 chin lau5-siong5, kau-lou7 e5 chui2 bo5 thau2, chek-chu7 chin7 chhau3. 
 Hoe5-hoe5 kau3 e5 lang5 liah8 chit sou2-chai7 choe3 seng3, chit8-si3-lang5 na7 chit8 pai2 kau3 chia, in si7 siuN7 put-chi2 u7 kong-tek. 
 SiaN5-nih8 sou2 khi2 Hoe5-kau3 e5 le2-pai3-si7 put-chi2 toa7, oe7 iong5-un2-tit saN ban7 goa7 lang5. Chit e5 lai7-bin7 u7 kui2-na7 ui7 Hoe5-kau3 e5 lang5 chin7 tui3-tiong7, chiu7-si7 chit8 keng jip8-hong e5 chhu3, lai7-bin7 u7 ou-chioh8-pi. Chit e5 chioh8-pi in liah8 choe3 kek8 seng3, tiau5-kou3-i3 jip8 ti7 piah-tiong hou7 lang5 e5 chhui3 chim oe7 tioh8; sou2 he7 e5 sou2-chai7 si7 ti7 chit keng chhu3 e5 tang-lam5 kak. Ti7 chit e5 lai7-bin7 koh u7 chit8 te3 lam5-si3 chioh8, chiau3 in siuN7 chit e5 pi2 ou e5 khah su tam7-poh8. Lang5 na7 lai5 chia keng3-pai3 tioh8 seh8 chit keng chhu3 chhit khoan5, jip8 lai7-bin7 chhui3 chim ou-chioh8, chhiu2 bong lam5-chioh8. 
 Be7 u7 Mou5-han2-bek8-tek chin7 cha2 e5 si5, chit keng si7 ngou2-siong7 e5 bio7, lang5 put-chi2 chun-keng3, tui3 choe7-choe7 sou2-chai7 lai5 chia hian3-che3. Au7-lai5 e5 lang5 kang2-kiu3 chit e5 ou-chioh8 si7 thiN e5 chhiN ka-lauh8 loh8-lai5, i e5 mia5 si7 tui7-sek8. 
 Kau3 Mou5-han2-bek8-tek e5 chhiu2 chiu7 hoe3 chiah-e5 ngou2-siong7, lau5 chit e5 chioh8, kong2, chit keng si7 A-pek-liap8-han2 koaN2-chhut I2-sit8-ma2-li7 e5 si5 sou2 khi2. 
 Chit keng chhu3 e5 piah si7 eng7 chin7 sui2 e5 tiu5-toan7 lai5 kham3 kau3 bat8-bat8, chi2 u7 jip8 ou-chioh8, kap lam5-si3 e5 chioh8 bo5 kham3 na7-tiaN7. Chiah-e5 toan7 mui2 ni5 tioh8 oaN7 sin, chiu7-si7 Thou2-ni2-ki5 ong5 tak8 ni5 lai5 hian3 e5, lai7-bin7 put-si5 chin7 cheng2-tun3. 
 TiaN5 e5 lai7-bin7 koh u7 chit8 e5 chiN2, in kio3 choe3 seng3 chiN2, in-ui7 chit e5 chui2 oe7 tam7-poh8 sio, chiau3 lang5 kang2-kiu3 u7 chioh8 e5 chit ti5 chui2-lai7, na7-si7 hian7-kim lang5 kang2-kiu3 chit e5 chiN2, kau3 chit tiap8 i e5 chui2 long2 u7 chhau3 e5 chit, chong2-si7 Hoe5-kau3 e5 lang5 in siuN7 chit e5 chiN2 e5 chui2 oe7 kiaN5 sin5-jiah, sou2-i2 put-chi2 keng3-tiong7. Koh u7 chit8 sou2-chai7, in kong2 si7 Ha7-kah kap I2-sit8-ma2-li7 e5 bong7. Hoan7-na7 lai5 keng3-pai3 e5 lang5 iah8 tioh8 seh8 chit e5 sou2-chai7. U7 chit8 sou2-chai7 mia5 kio3 A-pek-liap8-han2 khia7 e5 sou2-chai7, chit e5 ui7 kham3-bat8 bo5 hou7 lang5 khoaN3. Chiau3 in kong2 hia u7 i e5 kha-jiah tiau5 ti7 chioh8-nih8. Chiah-e5 sou2-chai7 long2 ti7 le2-pai3-si7 e5 lai7-bin7. 
 Chit e5 Beh8-ka siaN5 Hoe5-kau3 e5 lang5 choe3 put-chi2 seng3 e5 toe7, m7 ai3 pat8 kau3 e5 lang5 kau3 hia, kiaN-liau2 phah la5-sam5. Sou2-i2 giam5-kin2 pe2-siu2, siat-su2 u7 pat8 kau3 e5 lang5 ai3 kau3 hia si7 put-chi2 oh. 
 Te7 chap8-si3 kho3 Peh8 Him5 
 Ti7 pak-si3 chin koaN5, siong5-siong5 u7 seh ti7 toe7-nih8, sui-bong2 he7 thiN iah8 put-chi2 koaN5, u7 toa7 te3 peng phu5 ti7 hai2-nih8. Ti7 hia u7 chhut peh8 him5, in bo5 kiaN koaN5, in-ui7 Siong7-te3 hou7 in kau7-kau7 e5 mng5 oe7 sio, in hoaN-hi2 leng2 khi3, chhin-chhiuN7 lan2 hoaN-hi2 jit8 e5 sio. In kiaN5 ti7 peng-nih8 boe7 kut8, in-ui7 i e5 kha-pe5 u7 tng5-tng5 e5 mng5, kiaN5 lou7 chin khin chhin-chhiuN7 chheng7 chit8 siang u7 mng5 e5 oe5. Chit ho7 him5 khia7-khi2 kun7 hai2, in-ui7 in ai3 siu5 chui2, ti7 chui2-nih8 iah8 thang tit-tioh8 choe7-choe7 chiah8 mih8. In te7 it ai3 chiah8 e5 si7 hai2-kau2, in kiaN5 ti7 peng teng2 tit8-tit8 chhe7 kau3 chit8 sou2-chai7 khoaN3-kiN3 peng5-iuN5, chiu7 chai si7 hai2-kau2 chhun thau5 e5 sou2-chai7. I chiu7 che7-teh theng3-hau7 kau3 hai2-kau2 e5 thau5-khak koh chhun chhut-lai5, liam5-piN thoa i chhut-lai5, thiah chhui3-chhui3 lai5 chiah8. U7-si5 i chng3-jip8 chui2 khi3 liah8 hi5, put-chi2 kin2-khoai3, hi5 chau2 boe7 li7 hou7 i liah8-tioh8. U7-si5 i na7 khioh-tioh8 chit8 te3 keng-hi5 e5 bah, chiu7 liah8 choe3 chin ho2 chiah8 e5 mih8. Chit ho7 him5 ti7 hai2-piN na7 bo5 thang chiah8 e5 si5, i oe7 kau3 seh iuN5 e5 sou2-chai7 chiah8 chhau2-chi2, na7-si7 iau kau3-kek8 i iah8 ai3 chiah8 hai2-chhau2. 
 Te7 chap8-gou7 kho3 Kiu5 Hok-khi3 
 Siong5-siong5 thiaN chit8 ku3 oe7, chiu7-si7 “Kiong-hi2,” koh mng5-lian5 siong5-siong5 sia2 Hok ji7, An ji7, chiu7 chai lang5-lang5 e5 sim sou2 toa7 i3-ai3 chiu7-si7 hok-khi3, peng5-an. Lin2 soe3-kiaN2 ai3 hok-khi3, u7 chin ho2 e5 lou7 thang tit-tioh8, chiu7-si7 sim2-mih8 lou7? Chiu7-si7 tioh8 thiaN3 pat8 lang5 khah ke3-thau5 thiaN3 ka-ki7. 
 Bat u7 chit8 e5 cha-bou2 gin2-a2, mia7 kio3 Bi2-li7, chit e5 gin2-a2 chin kou2-chui, chin koai, tit lang5 thiaN3. Kho2-sioh chit8 jit8 khi3 kap hak8-seng phoaN7 thit-tho5, hut-jian5 tui3 chhian-chhiu poah8-to2 hiam2-hiam2 si2, siang-kha kut chih8, ku2-ku2 boe7 khi2 chhng5, boe7 tin2-tang7, chin kho2-lin5. Bi2-li7 hoaN-hi2 e5 bin7-sek taN long2 pian3-oaN7, gin2-a2 tauh8-tauh8 liam7 i e5 bo5 hok-khi3, hiam5 tang, hiam5 sai. Pe7-bu2, hiaN-ti7, chi2-be7 sui-jian5 chin thiaN3 i, hoaN-hi2 hok8-sai7 i, in-ui7 siong5-siong5 hou7 i hiam5, hou7 i me7, sim chin kan-khou2. Bi2-li7 pun2-sin bo5 peng5-an, lian5 in tau cheng3-lang5 soa3 bo5 peng5-an. Kai-chai3 u7 chit8 jit8 in saN i5 lai5 tham3 i, chai gin2-a2 e5 phaiN2 seng3-te7 chin choe7, si7 tui3 siong5 siuN7 ka-ki7 e5 kan-khou2, bo5 the2-thiap pat8 lang5, chiu7 ka7 i kong2, “Bi2-li7, goan2 chhu3-piN u7 chit8 e5 pai2-kha e5 cha-bou2 gin2-a2, i pi2 li2 koh khah loan2-jiok8, chong2-si7 i u7 hoaN-hi2 e5 bin7-mau7, tak8 lang5 ai3 chhin-kun7 i. I tak8 jit8 teh chhe7 ki-hoe7 thang pang-chan7 lang5.” Bi2-li7 kong2, “Pai2-kha e5 beh thai2-oe7 pang-chan7 lang5?” In saN i5 kong2, “Oe7, u7-si5 chhiah bo7-a2 hou7 soe3-kiaN2, u7-si5 khoaN3 lang5 saN phoa3 hoaN-hi2 pou2-thiN7, u7-si5 gin2-a2 bo5 koai, chiu7 ui7 ang-a2-tou5 hou7 i thit-tho5, thak8 chheh hou7 i thiaN, an2-ni hou7 in lau7-bu2 khah eng5. Cheng3-lang5 long2 o-lo2 i chin ho2 lu2-tek.” In saN i5 to3-khi3, Bi2-li7 koh siuN7 i sou2 kong2 e5 oe7 sim hoaN-hi2 oh8 hit e5 pai2-kha gin2-a2 e5 khoan2. Tui3 hit si5 han2-tit liam7-ka-ki7 e5 kan-khou2, jit8-jit8 than3 ki-hoe7 pang-chan7 lang5. Bo5 ku2 Bi2-li7 e5 pang5-keng na2 chhin-chhiuN7 sio2 thian-tong5, in-ui7 si7 chin peng5-an e5 sou2-chai7. In chhin-lang5 i2-kip8 gin2-a2 long2 ai3 chhe7 i che7. Pun2-sin hoaN-hi2, cheng3-lang5 te3 i hoaN-hi2. Hok-khi3, kan-khou2, khah choe7 m7 si7 tui3 goa7-bin7 tit-tioh8, si7 tui3 lai7-sim chhut. 
 Te7 chap8-lak8 kho3 Lun7 Ban2 Hai2-jiong5 
 Joah8 thiN e5 si5-chun7 ti7 Ai-kip8 kok kang2-khau2, i2-kip8 hit sou2-chai7 e5 hai2-oan, hai2-khau2, hai2-kiN5, siong5-siong5 u7 khoaN3-kiN3 soe3 chiah chun5-a2, siam2 ti7 cheng7-bat8 e5 ui7, in-ui7 hia khah siong5 u7 sai-pak hong, sou2-i2 chun5 tioh8 siam2-bih ti7 hia. Hiah-e5 chun5 u7 lang5 teh loh8 hai2 ban2 hai2-jiong5 thang khi3 boe7. Hian7-si5 lang5 na7 beh loh8 chui2 khioh hai2-jiong5, tioh8 chheng7 bi7-chui2 e5 saN, na7-si7 song3-hiong e5, bo5 chiN5 thang boe2 hit ho7 e5 saN, chiu7 chiau3 cha2-cheng5 lang5 e5 khoan2-sit, thng3-theh loh8 chui2. Lang5 koh loh8-khi3 ban2 hai2-jiong5, i e5 am7-kun2 tioh8 koa3 chit8 khia bang7-te7 thang toe2 sou2 khioh e5 mih8. Hong cheng7, chui2 chheng e5 si5 lang5 loh8-khi3 ji7-chap8 siam5 e5 chhim, chui2-bin7 e5 lang5 iau2-ku2 khoaN3 oe7 kiN3. Loh8 chui2 teh kiaN5 e5 khoan2-sit m7 si7 chhin-chhiuN7 peng5-siong5 kiaN5 ta toe7 eng7 nng7 kha theng5-sin kiaN5, si7 chhin-chhiuN7 si3-kha kau2 aN3-loh8 lai5 pe5; iah8 oe7 chhong3 hoat-tou7 kap chui2-bin7 e5 lang5 saN thong-cheng5. Chit e5 hoat-tou7 chiu7-si7 eng7 poh8 thih pan2 lai5 choe3 chit8 liap8 khang-khak e5 toa7 liap8 kiu5 e5 khoan2-sit, hou7 thau5-khak kui e5 nng3-jip8 ti7 lai7-bin7, koh chhong3 nng7 phiN3 po-le5 choe3 toa7 tui3 e5 bak8-kiaN3, hou7 bak8-chiu oe7 khoaN3 chhut-lai5; iah8 u7 chhong3 chit8 tiau5 chhiu7-leng-kng2 tui3 au7-bin7 thau3 kau3 chui2-bin7 choe3 chhoan2-khui3 thong khi3 e5 lou7-eng7. Koh, u7 chit8 tiau5 soh thau3 ti7 chui2-bin7, hou7 chui2-bin7 e5 lang5 thang thiu-puih8 hou7 i khi2-lai5. Na7-si7 beh chiuN7 khi2-lai5, ti7 e7-toe2 chiong hit tiau5 soh-a2 io5 hou7 i tin2-tang7, hou7 teng2-bin7 e5 lang5 thang chai puih8 i khi2-lai5; koh tioh8 chiong hit tiau5 thong khi3 e5 chhiu7-leng-kng2 choan7 an5 piN-thau5 e5 sng, hou7 khi3 tiuN3-moa2, boe7 siap8-chhut, hou7 saN phong3-toa7, chan7 lang5 khah khin phu5-khi2-lai5. ChiuN7 chui2 liau2 kin2-kin2 chiong bi7-chui2 saN thng3-khi2-lai5, seng-khu tioh8 hioh-sian7. 
 Hai2-jiong5 si7 kiat ti7 hai2 toe2 chioh8-thau5 teng2; tu2-tu2 ban2 chiuN7 chui2 e5 si5 sek-ti7 ou-ou, iah8 si7 liam5, koh u7 jiu5-ng5 e5 bi7. Beh pi7-pan7 hou7 lang5 ho2-eng7, tioh8 eng7 kui2 hang7 e5 hoat-tou7 hou7 i chheng-khi3. Hai2-jiong5 khioh-lai5 tioh8 lok ti7 soa-nih8 lai5 phak8 jit8, chhin-chhiuN7 teh phio3 e5 khoan2, jian5-au7 tioh8 kaN5 chui2 lai5 tui5, tit8 noa2 tit8 soe2 hou7 i chheng-khi3, theng5 kui2 le2-pai3 ku2 ou sek chiu7 the3, liam5-liam5 e5 siau-bo5-khi3, chiah oe7 ho2 eng7. 
 Te7 chap8-chhit kho3 Pek-lim5 
 Tek-kok e5 kiaN-siaN5 mia5 Pek-lim5, si7 Au-chiu te7 saN7 toa7 e5 siaN5, ti7 Phou-lou7-su seng2, khi2 ti7 Sit8-put-li2 ho5. Chit tiau5 ho5 khoah 20 tng7, tng5 thau3-ke3 siaN5. I e5 chui2 teh kiaN5 lang5 lim2-lim2 oe7 khoaN3-kiN3, in-ui7 chit e5 siaN5 kian3 ti7 soaN e5 piN5-iuN5, toe7-se3 bo5 koaiN5, sou2-i2 ho5 chiah bo5 sim2-mih8 lau5. Chit tiau5 ho5 tui3 siaN5 tiong-ng chng3-ke3, pun hou7 siaN5 e5 siang-peng5 piN5 toa7, lang5 tui3 chia khui ho5-kau thau3 kau3 O-ta ho5 kap Pho-lo5 hai2, hou7 chun5-chiah ong2-lai5 li7-pian7. 
 Hong5-te3 sou2 khia7 e5 chhu3 khi2 ti7 siaN5 tiong, chha-put-to u7 700 keng pang5, sou2-khi2 chin7 sui2 chin7 ho2 khoaN3, lai7-bin7 sou2 pai5 e5 ke-si iah8 chin7 pai5-chhiang5, tat8 chiN5 e5 mih8. Kun7 chit sou2-chai7 koh nng7 keng hong5-kiong si7 cha2 e5 hong5-te3 sou2 khia7-khi2 e5. U7 hong5-te3 e5 chheh-pang5, lai7-tiong 100,0000 pho7 in3-pan2 e5, 3,0000 pho7 chhiu2-chhau e5. 
 U7 gou7 sou2-chai7 hoe7-hng5, lai7-bin7 chin7 chheng-song2, choe7-choe7 hoe-bak8, hou7 lang5 thang kiaN5-soa2, hioh-khun3. U7 phok-but8-iN7, lai7-bin7 khim5-siu3 tak8 hang7 mih8 thang khui lang5 e5 gan2-kai3. U7 khng3 chhiu7-bak8, hoe-chhau2 e5 sou2-chai7 thang hou7 lang5 kang2-kiu3 ke-thiN kian3-sek. 
 SiaN5-lai7 e5 seng-li2, khui hang5, khui tiam3, kap che3-cho7 e5 sou2-chai7, kun7-lai5 put-chi2 heng-ong7, chiu7-si7 tui3 Sit-put-li2 ho5 oe7 thau3 Choe7-choe7 ho5-kau, koh u7 14 tiau5 kong-si e5 thih-lou7, sou2-i2 hou7 seng-li2 ong2-lai5 li7-pian7,ti3-kau3 chit e5 siaN5 choe3 Au-chiu toa7 seng-li2 e5 sou2-chai7. 
 Sou2 chhut e5 che3-cho7 chiu7-si7 mi5, hoe-a2, sai-iuN5, ki-khi3, he2-hun-chhia, toa7 chheng3, thih-khi3, hui5-khi3, gak8-khi3,choa2,soat-bun5, phe5, si5-cheng, pio2-a2, thih-pit kap lam5-lu2 chng-thaN7 e5 mih8; koh chhut chiam-chhia, tian7-po3 e5 khi3-ku7, kek-ti3 e5 ke-si. 
 Te7 chap8-poeh kho3 Lun7 Hoe-tiau5-be2 
 Hoe-tiau5-be2 si7 chhin-chhiuN7 lu5, siu3 e5 tiong-kan te7 it ho2 khoaN3 e5, chhut ti7 A-hui-li7-ka, i e5 phe5 kng chhin-chhiuN7 tiu5-toan7, thong seng-khu u7 ou hun5 tit8-tit8 kau3 kha. I khah ai3 tiam3 ti7 soaN-teng2, i si7 put-chi2 sio2-taN2 e5 cheng-siN, na7 khoaN3-kiN3 sim2-mih8 ki5-koai3 e5 mih8 chiu7 kiaN, chau2 kau3 i e5 sou2-chai7. KiaN5 lou7 e5 lang5 bat kong2, ti7 A-hui-li7-ka,hoe-tiau5-be2 kui-tin7 chhut-lai5 lim chui2. In khah siong5 ti7 jit8 loh8 a2-si7 jit8 chhut e5 si5 kau3 chui2-choaN5 e5 sou2-chai7 lim chui2, ti7 hia in siong5-siong5 tu2-tioh8 sai tui-jip, liam-liam beh hai7 in. Hoe-tiau5-be2 chit8 e7 chai, chiu7 toa7 kiaN, phau2-chau2 khi3 soaN-nih8. U7 lang5 kong2, geh8 kng e5 si5, sai m7-kau3 chui2-choaN5 e5 sou2-chai7, in-ui7 khoai3 hou7 in khoaN3-kiN3, in khah ai3 am3, in-ui7 am3 e5 si5 khah khoai3 ka7-tioh8 hoe-tiau5-be2. Beh chhi7 chit ho7 ho2 khoaN3 e5 cheng-siN boe7 oe7. Hoe-tiau5-be2 boe7 thang ka3 i choe3 kang, chhin-chhiuN7 be2 kap lu5, an2-ni Siong7-te3 chhong3-cho7 i hou7 i it-seng chhut-chai7 i3-su3 phau2-chau2 ti7 soaN-ia2. 
 Te7 chap8-kau2 kho3 Be2-iah8 e5 phi3-ju7 (Ⅰ) 
 U7 sui2-sui2 e5 be2-iah8 siN nng7 ti7 ko-le5-chhai3 hioh8 e5 teng2-bin7. U7 chit8 jit8 i khoaN3-kiN3 chit8 be2 thang5 teh so5, i chiu7 tui3 i kong2, “ Goa2 ai3 chhiaN2 li2 choe3 bu2-a2, chiau3-kou3 goa2 e5 kiaN2, li2 khoaN3 chiah-e5 nng7 goa2 m7 chai loa7 ku2 oe7 chhut-si3, goa2 taN phoa3-piN7, na7 si2 chi7-chui7-a2 oe7 chiau3-kou3 goa2 e5 kiaN2. ChhiN-sek, un-jiu5, ho2 sim e5 thang5 ah ! m7 chai li2 hoaN-hi2 bo5 ? Li2 tioh8 soe3-ji7 hou7 in chiah8, in chu7-jian5 boe7 oe7 chhin-chhiuN7 li2 chiah8 chhou-chhou e5 mih8, in tioh8 chiah8 cha2-khi2 si5 e5 lou7-chui2 kap phang-bit8. Lun7 pe e5 tai7-chi3 tioh8 ka3 in un5-un5-a2 oh8. Kho2-sioh li2 pun2-sin boe7 hiau2 pe, chong2-si7 goa2 bo5 sim thang chhiaN2 pat8 lang5, ng3-bang7 li2 chin7 li2 e5 pun2-hun7 khi3 kiaN5, kho2-lin5 tai7 ah ! goa2 m7 chai chaiN2-iuN7 siN-nng7 ti7 ko-le5-chhai3 hioh8, chit e5 sou2-chai7 chin7 m7 hap8-gi5, ho2 sim e5 thang5 ah, tui3 goa2 e5 sit8-e7 lai5 theh8 kim-tiam2, choe3 li2 e5 kang-chiN5, goa2 chin7 hin5 ah !” Chiu7 soe3 siaN kong2, “M7-thang boe7 ki3-tit eng7 sim2-mih8 hou7 in chiah8.” Kong2-liau2, be2-iah8 e5 sit8 chiu7 nng2, chiu7 ke3-ong2. Hit e5 thang5 long2 bo5 phang7 thang in3 i, bo5 tui3 i kong2, beh a2 m7, tok8-tok8 lau5 i ti7 hiah-e5 nng7 sin-piN. 
 Hit e5 thang5 ka-ki7 kong2, “Chit e5 sui2-sui2 e5 be2-iah8 kaN2 u7 sit sim, chiah lai5 keng2 goa2 ha7-chian7 e5 thang5 choe3 bu2-a2. Chiah-e5 kiaN2 i u7 sit8 kiam2 beh thiaN goa2 e5 chhui3 mah ? Phah-sng3 in kin2-kin2 pe-khi3, chiau3 in sou2 i3-ai3 khi3 pe, hit e5 be2-iah8 sui-bong2 u7 sui2-sui2 e5 saN, iah8 u7 kim, iau2-ku2 i e5 ti3-sek bo5 kau3-giah8, chiah u7 keng2 goa2.” Sui-jian5 an2-ni be2-iah8 i2-keng si2, lau5 i e5 nng7 ti7 ko-le5-chhai3 hioh8, chit e5 chhiN thang5 u7 ho2 sim, phah-sng3 i tioh8 chiau3 i sou2 oe7 e5 lai5 choe3. 
 Chiong mi5 i long2 m7-kaN2 khun3, tit8-tit8 ui5 hiah-e5 nng7, ui5 kau3 ka-chiah thiaN3, si7 in-ui7 kiaN pat8 mih8 lai5 hai7 in. 
 Cha2-khi2 si5 i chiu7 ka-ki7 siuN7 kong2, “Chit8 lang5 chu2-tiuN m7 tat8 nng7 lang5 su-niu5, goa2 tioh8 chhe7 chit8 e5 ti3-sek e5 oah8 mih8, kap i gi7-lun7, goa2 si7 teh so5 e5 thang5, an2-chaiN2-iuN7 oe7 chai tai7-chi3, tek-khak tioh8 mng7 chit8 e5 khah toa7 goa2 e5, chong2-si7 oh-tit, m7 chai beh kap chi7-chui7 gi7-lun7. Ti7-chia u7 chit8 chiah hiong5 e5 kau2, na7 kio3 i lai5 gi7-lun7 i e5 be2 na7 chit8 e7 tin2-tang7 chiu7 oe7 ham7-hai7 hiah-e5 nng7, goa2 e5 sim chaiN2-iuN7 oe7 thun-lun2 tit; iah8 u7 chit8 chiah niau, i siong5-siong5 che7 ti7 chhiu7-e7, jit8 na7 chhut i si3 kha tit8-tit8 teh phak8 jit8, chong2-si7 i bo5 iau3-kin2 pat8 lang5 e5 tai7-chi3, na7 beh kap i kong2, i m7 ai3 thiaN. TaN goa2 tioh8 siuN7 sou2 bat e5 oah8-mih8, ta2-loh8 chit8 e5 khah gau5 oe7 pang-chan7 goa2.” I chiu7 tit8-tit8 siuN7, siuN7-chhut chit8 e5 pou-tiuh-a2, i oe7 pe koaiN5-koaiN5, an2-ni oe7 khoaN3 chin choe7 mih8, phah-sng3 i tek-khak khah gau5, in-ui7 i chiau3 thang5 e5 sou2 siuN7 na7 oe7 pe koaiN5-koaiN5 si7 choe3 te7 it eng5-kng e5 tai7-chi3. 
 Oa2 hia u7 chit8 khu beh8 chhan5, ti7 hia u7 chit8 e5 pou-tiuh-a2, thang5 chhe7 mih8 chhiaN2 i lai5, chiu7 chiong i sou2 oh pan7 e5 su7 lai5 mng7 i, iah8 mng7 i tioh8 chaiN2-iuN7 chiau3-kou3 soe3-soe3 e5 be2-iah8, in-ui7 i kap in bo5 saN-tang5. Koh kong2, ng3-bang7 li2 na7 pe koaiN5-koaiN5 ti7 hia u7 e5 thang mng7 i. Chiau2-a2 chiu7 in3, “Kiam2-chhai2 oe7.” 
 Au7-lai5 i pe-khi3 chheng thian e5 sou2-chai7, i teh pe e5 si5 na2 pe, na2 gim5 si, na2 koaiN5 na2 bo5 thiaN-kiN3 i e5 siaN. Hit be2 thang5 kiah8 thau5 teh khoaN3, khoaN3 kau3 bo5 kiN3, chiu7 chhun khah tng5 lai5 khoaN3 iah8 khoaN3 bo5, an2-ni chiu7 khi3 ui5 hiah-e5 nng7, koh chiah8 tam7-poh8 ko-le5-chhai3 hioh8, an sim theng3-hau7. 
 Theng3-hau7 chin7 ku2, chiau2-a2 long2 bo5 to3-lai5, i chiu7 thou2-khui3 kong2, goa2 ai3 chai, i ta2-loh8 khi3, na7 u7 e5 oe7 ka7 goa2 kong2, goa2 beh goa2 long2-chong2 e5 kha hou7 i, goa2 phah-sng3 i chit pai2 u7 pe koh khah koaiN5, goa2 chin ai3 chai i ta2-loh8 khi3, ti7 hit e5 ki5-koai3 chhiN-chhiN e5 thiN u7 thiaN-kiN3 sim2-mih8. I pe-lai5 pe-khi3 e5 si5 siong5-siong5 gim5 si, hia kaN2 si7 hoaN-hi2 e5 sou2-chai7, i loh8-lai5 e5 si5 bo5 beh ka7 goa2 kong2 sim2-mih8, i chin7 gau5 khng3 su7. Chit e5 thang5 koh-chai3 kiaN5 lai5 ui5 ti7-chiah-e5 nng7. 
</CL>
<HL>

第十一課 Gau5講究所看 
Ti7東方e5小說有記載講，有1個土耳其e5仙人，單身行遊ti7曠野。伊常常停teh，跪ti7沙漠祈禱。 
有1日tu2著 1陣做生理人。In 停teh ka7 伊講，聖人ah，阮有失落1隻駱駝。聖人就問in講，Hit隻駱駝kiam2 m7是正爿e5目青盲，倒爿e5腳teh chhiang2？做生理人講，正是。聖人koh問講，Kiam2 m7 是嘴e5頭前落1枝嘴齒mah？做生理人講，正是。Koh 問，Kiam2 m7 是1爿載麥？做生理人koh講正是。有1爿載蜜抑無？做生理人歡喜，扑算聖人知駱駝ti7 ta2落，就講，是、是、是。聖人就講，好，總是我無看見你e5駱駝。做生理人聽見an2-ni怒氣沖天，ka7伊講，你的確知駱駝ti7 ta2落，也giau5疑扑算的確有拾著駱駝，kap所載e5貨物錢財。
所以in掠伊，toa3到1個第一郡e5城，上衙門告伊。官府聽見做生理人所講e5話，亦扑算賊偷牽駱駝e5代誌，聖人的確知，獨獨m7 ai3 講na7-tiaN7。 
總是iau2-be7定案e5代先，官府教伊著分訴受過e5因端。 
官府問講，你對怎樣知駱駝1目青盲？聖人應講，我料駱駝1目青盲，因為ti7 路nih8 e5草只有食1爿na7-tiaN7。
官府koh問講，你對怎樣知駱駝e5倒腳teh chhiang2？伊就應講，我料駱駝e5倒腳teh chhiang2，因為我看hit腳e5跡比別腳較輕。
官府koh問講，你怎樣知hit隻駱駝落1枝頭前齒？聖人應講，我扑算hit隻駱駝落1枝嘴齒，因為伊食草e5所在e5中央，常常有留1欉草仔無食。做生理人就chhoan3口供講，總是你怎樣會知駱駝所載e5 物，今著ka7阮講。聖人應講，論駱駝所載e5物，是因為我看1 條路1爿有蚼蟻teh行，koh 1爿有葫蠅teh cham。對an2-ni我會知駱駝所載是麥kap蜜。聖人koh講，朋友ah，m7 na7 an2-ni na7-tiaN7，我扑算駱駝m7是hou7人偷牽去，不過行m7著路na7-tiaN7，因為前後攏無看見人e5腳跡。倒轉去chhoe7你e5駱駝。
官府亦講，著倒轉去chhoe7你e5駱駝，因為聖人是脫俗e5人。做生理人就去chhoe7駱駝，亦chhoe7著ti7所扑m7見e5所在，相離開幾若里路na7-tiaN7。 
第十二課 馬尼拉 
對香港到馬尼拉坐船兩日就到。馬尼拉是菲律賓e5海嶼，不止鬧熱e5所在，是小呂宋要緊e5城。菲律賓海嶼大細攏總算，就是一千一百個，ti7中國海，對南到北差不多三百六十六舖路：船直直走，著3日就過。馬尼拉海灣真大闊，船隻真濟。城nih8 e5百姓，四十萬人，有e5 大美人，有e5西班牙人，有e5菲律賓本地人，有e5中國人出外ti7 hia。菲律賓本地人m7 ai3做工、貧憚，致意1項，就是飼雞角來相扑。差不多逐人有1隻。飼伊、惜伊、捋伊，ai3用伊做鬥輸贏e5路用。 
婦人人較急過ai3做工趁錢，看in ti7 街路nih8行來、行去，身軀懸直直，kaN2是對戴物ti7頭殼頂就an2-ni，無戴帽仔、無插花。較大半赤腳，有e5拖鞋，面赤色，頭毛烏烏，男女攏食薰葉。 
濟濟人是屬天主教，因為本菲律賓是屬西班牙。Hit時m7准別教e5人去hia 傳教。5年前hou7大美thai5贏就屬in，已經有設好e5法度來利益本地人，1項是差人來傳耶穌e5真理，今teh起禮拜堂。Koh一項，就是逐所在有開學、教學生，已經有一千男女學e5先生來。亦有創大路、創橋、創sng厝thang囥對別國來e5米糧，就m7免歹去。 
馬尼拉所出e5物第一名聲就是薰葉，第二是油麻，第三是好柴。Ti7做薰葉e5所在，有男女人teh做，gau5做工e5，一日中會包一百支。1隻船有載六百大包油麻去別國做索。 
有1項真奇怪，就是1個埋葬e5所在，是天主教e5 pa-le2所管e5，是兩重牆壁圓圓，1個ti7內，1個ti7外。起差不多丈外懸，6尺闊，收身屍ti7壁nih8，有3 choa7 e5空做墓，墓稅5年久na7-tiaN7，5年滿，著koh稅，若無，in就將骨頭出來hiat-kak8去，就hit個墓koh稅別人。今大美國人m7准in chhin3-chhin3 chhai2-chhai2 hiat-kak8骨頭，吩咐著放火燒較好。 
第十三課 麥加 
這個是阿拉伯e5大城。回回教e5人掠這個做聖城，因為chia是回回教主穆罕默德出世e5所在。 
這個城ti7阿拉伯e5西勢，離紅海13 舖半，若對通商e5埠頭行到chia 著22 舖。城起ti7山谷內，四圍有無樹木e5山圍伊，人beh到這個城，只有兩個嶺thang 經過，所以著行到盡近，才會看見這個城。查考阿拉伯e5古城，這個是第一早e5 一個。論城內e5 地是真散，無出甚物，城內e5百姓著去城外四面買賣才thang得著食，所以ti7 這個城e5路對東到西，對南到北，攏是出入e5路站，亦濟濟生理人鬧熱e5所在。 
Chiah-e5百姓所企e5厝攏是起ti7山谷nih8 e5山坪，所以in e5厝著起真勇，因為若落雨e5時山頂e5溝流水真大，沖落ti7-chiah-e5厝，有時常常倒，致到城雖然是舊，厝常常新。In e5厝款，厝頂攏是chng平，枋分隔做幾若間，窗仔thong2出，牆壁幾若尺，厝e5內面逐項iau2次序，可惜街路真m7好，攏無舖石，無落雨e5時塗砂四界飛；落雨e5時塗糜真流siong5，溝路e5水無thau2，積聚盡臭。 
回回教e5人掠這所在做聖，1世人若1擺到chia，in是想不止有功德。 
城nih8所起回教e5禮拜寺不止大，會容允tit 3萬外人。這個內面有幾若位回教e5 人真tui3重，就是1間入封e5厝，內面有烏石埤。這個石埤in 掠做極聖，刁故意入ti7壁中hou7人e5嘴chim會著，所he7 e5所在是ti7這間厝e5 東南角。Ti7 這個內面koh有1塊南勢石，照in想這個比烏e5較輸淡薄。人若來chia 敬拜著seh8這間厝7環，入內面嘴chim烏石，手摸南石。 
Be7有穆罕默德盡早e5時，這間是偶像e5廟，人不止尊敬，對濟濟所在來chia獻祭。後來e5 人講究這個烏石是天e5星ka-lauh8落來，伊e5名是墜石。 
到穆罕默德e5手就廢chiah-e5偶像，留這個石，講，這間是亞伯拉罕趕出以實馬利e5時所起。 
這間厝e5壁是用盡sui2 e5綢緞來kham3 到密密，只有入烏石，kap南勢e5石無kham3 na7-tiaN7。Chiah-e5緞每年著換新，就是土耳其王逐年來獻e5，內面不時盡整頓。 
埕e5內面koh有1個井，in 叫做聖井，因為這個水會淡薄燒，照人講究有石e5 這池水內，若是現今人講究這個井，到這 tiap8伊e5水攏有臭e5質，總是回教e5人in想這個井e5水會行神跡，所以不止敬重。Koh有1所在，in講是夏甲kap以實馬利e5 墓。凡若來敬拜e5人亦著seh8這個所在。有1所在名叫亞伯拉罕企e5所在，這個位kham3密無hou7人看。照in講hia 有伊e5腳跡tiau5 ti7 石nih8。Chiah-e5所在攏ti7 禮拜寺e5內面。 
這個麥加城回教e5人做不止聖e5地，m7 ai3別教e5 人到hia，驚了扑la5-sam5。所以嚴謹把守，設使有別教e5 人ai3到hia 是不止oh。 
第十四課 白熊 
Ti7北勢真寒，常常有雪ti7地nih8，雖罔夏天亦不止寒，有大塊冰浮ti7海nih8。Ti7 hia有出白熊，in 無驚寒，因為上帝hou7 in 厚厚e5毛會燒，in 歡喜冷氣，親像咱歡喜日e5燒。In行ti7冰nih8 boe7滑，因為伊e5腳pe5有長長e5毛，行路真輕親像穿1雙有毛e5鞋。這號熊企起近海，因為in ai3泅水，ti7水nih8亦thang得著濟濟食物。In 第一ai3食e5是海狗，in行ti7冰頂直直chhoe7到1所在看見平洋，就知是海狗伸頭e5所在。伊就坐teh聽候到海狗e5頭殼koh伸出來，liam5-piN拖伊出來，拆碎碎來食。有時伊鑽入水去掠魚，不止緊快，魚走boe7離hou7伊掠著。有時伊若拾著1塊鯨魚e5肉，就掠做真好食e5物。這號熊ti7海邊若無thang食e5 時，伊會到雪溶e5所在食草籽，若是枵到極伊亦ai3食海草。 
第十五課 求福氣 
常常聽1句話，就是「恭喜」koh 門聯常常寫福字、安字，就知人人e5心所大意愛就是福氣、平安。Lin2細子ai3福氣，有真好e5路thang得著，就是甚物路？就是著疼別人較過頭疼家己。 
Bat 有1個查某囡仔，名叫美莉，這個囡仔真古錐、真乖、得人疼。可惜1日去kap學生伴thit-tho5，忽然對韆鞦跋倒險險死，雙腳骨折，久久boe7起床、boe7 振動、真可憐。美莉歡喜e5面色今攏變換，囡仔tauh8-tauh8唸伊e5無福氣，嫌東、嫌西。父母、兄弟、姊妹雖然真疼伊、歡喜服事伊，因為常常hou7 伊嫌、hou7伊罵，心真艱苦。美莉本身無平安，連in兜眾人續無平安。佳哉有1日in三姨來探伊，知囡仔e5歹性地真濟，是對常想家己e5艱苦，無體貼別人，就ka7伊講，「美莉，阮厝邊有1個跛腳e5查某囡仔，伊比你koh較軟弱，總是伊有歡喜e5面貌，逐人ai3親近伊。伊逐日teh chhoe7機會thang幫贊人。」美莉講，「跛腳e5 beh thai2 會幫贊人？」In三姨講，「會，有時刺帽仔hou7細子，有時看人衫破歡喜補thiN7，有時囡仔無乖，就畫ang仔圖hou7伊thit-tho5，讀冊hou7伊聽，an2-ni hou7 in老母較閒。眾人攏o-lo2伊真好女德。」In 三姨倒去，美莉koh想伊所講e5話心歡喜學hit個跛腳囡仔e5款。對hit時罕tit唸家己e5艱苦，日日趁機會幫贊人。無久美莉e5房間na2親像小天堂，因為是真平安e5所在。In 親人以及囡仔攏ai3 chhoe7 伊坐。本身歡喜，眾人toe3 伊歡喜。福氣、艱苦，較濟m7是對外面得著，是對內心出。 
第十六課 論挽海茸 
熱天e5時陣ti7埃及國港口，以及hit所在e5海灣、海口、海墘，常常有看見細隻船仔，閃ti7 靜密e5位，因為hia較常有西北風，所以船著閃bih ti7 hia。Hiah-e5船有人teh落海挽海茸thang 去賣。現時人若beh落水拾海茸，著穿bi7水e5衫，若是散hiong e5，無錢thang買hit 號e5衫，就照早前人e5款式，褪theh落水。人koh 落去挽海茸，伊e5頷頸著掛1 khia網袋thang toe2所拾e5物。風靜、水清e5時人落去二十siam5 e5深，水面e5 人iau2-ku2看會見。落水teh行e5款式m7是親像平常行礁地用兩腳挺身行，是親像四腳狗aN3落來爬；亦會創法度kap水面e5人相通情。這個法度就是用薄鐵板來做1粒空殼e5大粒球e5款式，hou7頭殼歸個nng3入ti7內面，koh創兩片玻璃做大對e5目鏡，hou7目珠會看出來，亦有創1條樹奶管對後面透到水面做喘氣通氣e5路用。Koh ，有1條索透ti7水面，hou7 水面e5人thang 抽拔hou7伊起來。若是beh上起來，ti7下底將hit 條索仔搖hou7伊振動，hou7頂面e5人thang知拔伊起來，koh 著將hit條通氣e5樹奶管choan7 an5 邊頭e5栓，hou7氣漲滿，be7洩出，hou7衫膨大，贊人較輕浮起來。上水了緊緊將bi7水衫褪起來，身軀著歇sian7。 
海茸是結ti7海底石頭頂，tu2-tu2挽上水e5 時色緻烏烏，亦是粘，koh有硫磺e5味。Beh備辦hou7人好用、著用幾項e5法度hou7 伊清氣。海茸拾來就lok ti7 沙nih8來曝日，親像teh 漂e5款，然後著kaN5水來捶，直noa2直洗hou7伊清氣，停幾禮拜久烏色就退，粘粘e5消無去，才會好用。 
第十七課 柏林 
德國e5京城名柏林，是歐洲第三大e5城，ti7 普路斯省，起ti7 Sit8-put-li2 河。這條河闊20丈，長透過城。伊e5水teh 行人lim2-lim2會看見，因為這個城建ti7山e5平洋，地勢無懸，所以河才無甚物流。這條河對城中央鑽過，分hou7城e5雙爿平大，人對chia 開壕溝透到O-ta 河kap 波羅海，hou7船隻往來利便。 
皇帝所企e5 厝起ti7 城中，差不多有700間房，所起盡sui2盡好看，內面所排e5 ke-si亦盡排場，值錢e5物。近這所在koh兩間皇宮是早e5皇帝所企起e5。有皇帝e5冊房，內中100,0000 pho7 印版e5，3,0000 pho7 手抄e5。 
有5所在花園，內面盡清爽，濟濟花木，hou7人thang行徙、歇睏。有博物院，內面禽獸逐項物thang開人e5眼界。有囥樹木、花草e5所在thang hou7人講究加添見識。 
城內e5生理，開行、開店、kap製造e5所在，近來不止興旺，就是對Sit-put-li2河會透濟濟河溝，koh有14條公司e5鐵路，所以hou7 生理往來利便，致到這個城做歐洲大生理e5所在。 
所出e5製造就是棉、hoe-a2，sai-iuN5、機器、火薰車、大銃、鐵器、瓷器、樂器、紙、雪文、皮、時鐘、錶仔、鐵筆kap男女妝飾e5物；koh出針車、電報e5器具，kek-ti3 e5 ke-si。 
第十八課 論花條馬 
花條馬是親像驢，獸e5中間第一好看e5，出ti7阿非利加，伊e5皮光親像綢緞，通身軀有烏痕直直到腳。伊較愛tiam3 ti7 山頂，伊是不止小膽e5精牲，若看見甚物奇怪e5物就驚，走到伊e5所在。行路e5人bat講，ti7 阿非利加，花條馬歸陣出來lim水。In較常ti7日落抑是日出e5時到水泉e5所在lim水，ti7 hia in常常tu2著獅追jip，liam-liam beh害in。花條馬一下知，就大驚，跑走去山nih8。有人講，月光e5時，獅m7到水泉e5所在，因為快hou7 in看見，in 較ai3暗，因為暗e5時較快咬著花條馬。Beh飼這號好看e5精牲be7會。花條馬be7 thang教伊做工，親像馬kap驢，an2-ni上帝創造伊hou7伊一生出在意思跑走ti7山野。 
第十九課 尾蝶e5譬喻(Ⅰ)
有sui2-sui2 e5 尾蝶生卵ti7高麗菜葉e5頂面。有1 日伊看見1尾蟲teh so5，伊就對伊講，「我ai3請你做母仔，照顧我e5子，你看chiah-e5卵我m7知偌久會出世，我今破病，若死是誰仔會照顧我e5子。青色、溫柔、好心e5蟲ah！M7知你歡喜無？你著細膩hou7 in 食，in自然be7 e7親像你食粗粗e5物，in著食早起時e5露水kap芳蜜。論飛e5代誌著教in 勻勻仔學。可惜你本身be7曉飛，總是我無心thang請別人，向望你盡你e5本份去行，可憐代ah！我m7知怎樣生卵ti7高麗菜葉，這個所在真m7合宜，好心e5蟲ah，對我e5翅下來提金點，做你e5工錢，我真暈ah！」就細聲講，「M7-thang be7記tit用甚物 hou7 in食。」講了，尾蝶e5翅就軟，就過往。Hit個蟲攏無縫thang 應伊，無對伊講，beh抑m7，獨獨留伊ti7 hiah-e5卵身邊。 
Hit 個蟲家己講，「這個sui2-sui2 e5 尾蝶kaN2有失心，才來揀我下賤e5蟲做母仔。Chiah-e5子伊有翅kiam2 beh聽我e5嘴mah？扑算in緊緊飛去，照in所意愛去飛，hit 個尾蝶雖罔有sui2-sui2 e5 衫，亦有金，iau2-ku2 伊e5智識無夠額，才有揀我。」雖然an2-ni 尾蝶已經死，留伊e5卵ti7高麗菜葉，這個青蟲有好心，扑算伊著照伊所會e5來做。 
將暝伊攏m7敢睏，直直圍hiah-e5卵，圍到ka-chiah痛，是因為驚別物來害in。 
早起時伊就家己想講，「1 人主張m7值2人思量，我著chhoe7一個智識e5活物，kap伊議論，我是teh so5 e5蟲，an2怎樣會知代誌，的確著問1 個較大我e5，總是oh-tit，m7 知beh kap是誰議論。Ti7-chia 有1隻雄e5狗，若叫伊來議論伊e5尾若一下振動 就會陷害hiah-e5卵，我e5心怎樣會吞忍tit；亦有1隻貓伊常常坐ti7 樹下，日若出，伊4腳直直teh曝日，總是伊無要緊別人e5代誌，若beh kap伊講，伊 m7愛聽。今我著想所bat e5活物ta2落1個較gau5會幫贊我。」伊就直直想，想出1個pou-tiuh仔，伊會飛懸懸，an2-ni會看真濟物，扑算伊的確較gau5，因為伊照蟲e5所想若會飛懸懸是最第一榮光e5代誌。 
倚hia有一區麥田，ti7 hia 有1個pou-tiuh仔，蟲chhoe7物請伊來，就將伊所oh辦e5事來問伊，亦問伊著怎樣照顧細細e5尾蝶，因為伊kap in無相同。Koh講，向望你若飛懸懸ti7 hia 有e5 thang 問伊。鳥仔就應，「Kiam2-chhai2 會。」 
後來伊飛去青天e5所在，伊teh飛e5時那飛、那吟詩，那懸那無聽見伊e5聲。Hit尾蟲kiah8頭teh看，看到無見，就伸較長來看亦看無，an2-ni就去圍hiah-e5 卵，koh食淡薄高麗菜葉，安心聽候。 
聽候真久，鳥仔攏無倒來，伊就吐氣講，我愛知，伊佗落去，若有e5話ka7我講，我beh我攏總e5腳hou7伊，我扑算伊這擺有飛koh較懸，我真愛知伊ta2落去，ti7 hit個奇怪青青e5天有聽見甚物。伊飛來飛去e5時常常吟詩，hia 敢是歡喜e5所在，伊落來e5 時無beh ka7 我講甚物，伊真gau5 囥事。這個蟲koh再行來圍ti7-chiah-e5卵。 
</HL>