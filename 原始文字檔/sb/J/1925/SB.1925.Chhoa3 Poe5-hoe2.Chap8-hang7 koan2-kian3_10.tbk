<CL>
  Te7-chap8 hang7 
  Lun7 ChiN5-gun5 e5 tai7-chi3 
  1. U7-chiN5 sai2-kui2 oe7 e-boa5 
  “U7-chiN5 sai2-kui2 oe7 e-boa5”, chit-ku3 siok8-gi2 u7 han5 kui2-na7 khoan2 e5 i3-su3. Phou2-thong teh eng7 e5 i3-su3 si7 m7-ho2. Phou2-thong si7 kong2 se3-kan kan-ta u7-chiN5 tioh8 ho2, chiN5 si7 choe3 iau3-kin2, choe3 kui3-khi3. Na7-u7 chiN5 m7-bian2 koh pat8-mih8 to long2 cho3 e7 kau3. Che-si7 kio3-choe3 pai3-kim chu2-gi7 e5 sou2-siuN7, si7 khoaN3-chiN5 koe3-thau5 tang7 e5 lang5 e5 khau2-khi3, put-chi2 u7 toa7-m7-tioh8. Chai7 se3-kai3 chit-khoan2 pai3-kim chu2-gi7 e5 kha-siau3 si7 hui-siong5 che7. Se-iuN5 u7 chit8-chiong2 kio3-cho3 ui5-but8 chu2-gi7 e5 hak8-bun7, ia7-si7 kong2 u2-tiu7 e5 tiong-kan kiat-kiok8 si7 kan-ta u7 mih8, i2-goa7 bo5 pat8-hang7, lang5 e5 sim-su heng5-tong7 to long2 si7 tui3 but8 lai5, siu7 but8 e5 chi-phoe3. Sou2-i2 chit-khoan2 lang5 bian2 kong2 ia7 si7 khoaN3 chiN5 chhin-chhiuN7 seN3-mia7. 
  ChiN5 khiok si7 iau3-kin2, tioh8 po2-tiong7. Chong2-si7 m7-si7 chhin-chhiuN7 pai3-kim chu2-gi7 e5 lang5 sou2 kong2 hit-khoan2 e5 kui3-khi3. U7 lang5 kong2, “chiN5 si3-kha, lang5 nng7-kha”. ChiN5 kaN2 u7 kau3 hiah-nih8 oah8? ChiN5 kaN2 m7-si7 chiN5 mah? ChiN5 si7 si2-but8 lah, chiN5 si7 lang5 cho3 e5; bo5 lang5, toh8-ui7 u7 chiN5 neh? Si7 u7 lang5 chiah u7-chiN5, m7-si7 u7-chiN5 chiah u7-lang5. 
  Pai3-kim chu2-gi7 e5 lang5 chiu7-si7 to3-peng2 kong2; i kong2, tioh8-ai3 u7-chiN5 chiah u7-lang5. Tau3-ti3 kaN2 sit8-chai7 si7 an2-ni? Lan2 kong2 chiN5, na7 sia2 Han3-ji7 tioh8 sia2 “財” im thak8 “chai5”. Chit ji7 “財” si7 nng7-ji7 lai5 hap8-seng5 e5, chiu7-si7 “貝” kap “才” lai5 hap8-seng5 e5. “貝” chit-ji7 e5 im thak8 “poe3” chiu7-si7 ham-khak, hun2-gio5-khak chit-cheng2 lui7, “khak-a2” e5 i3-su3. “才” chit-ji7 e5 im thak8 “chai5” chiu7-si7 lang5 e5 “chai5-cheng5”, “chai5-leng5”, “chai5-tiau7” e5 i3-su3. Thang chai “chiN5” chiu7-si7 “khak-a2” kap “lang5 e5 chai5-cheng5” lai5 seng5 e5. 
  Hian7-kim khiok m7-si7 an2-ni, che si7 kou2-cha2 e5 tai7-chi3. Kou2-cha2 khi2-chhou khi2-chhou e5 si5-tai7, lang5-lang5 bo5 choe3 seng-li2 boe2-boe7 e5 su7-giap8. Hit-chun7 e5 lang5 na7 ai3 mih8, long2 tioh8 chioh ka-ki7 e5 khui3-lat8 khi3 chhai2-chhu2, iah si7 chiong ka-ki7 sou2-u7 e5 mih8 kap pat8-lang5 kau-oaN7 ka-ki7 sou2 bo5 e5. Chiau3 an2-ni choe3, si7 chin bo5 li7-pian7, sou2 beh kau-oaN7 e5 mih8 tioh8-ai3 poaN-lai5 poaN-khi3. Au7-lai5 lang5 tam7-poh8 khah chin3-pou7, chiu7 siuN7-chhut chit-e5 hoat-tou7, chiu7-si7 khi3 hai2-kiN5 khioh chiong2-chiong2 e5 khak-a2 lai5, chiong hit-ho7 khak-a2 choe3 chiN5 eng7, theh8 khak-a2 hou7 lang5, lang5 chiu7 theh8 sou2 khiam3-eng7 e5 mih8 hou7 lan2, m7-bian2 theh8 mih8 khi3 oaN7 mih8. 
  An2-ni si7 ke chin li7-pian7. Chong2-si7 bo5 tho3-tong3. ChaiN2-iuN7 kong2? In-ui7 lang5 beh khioh khak-a2 si7 khah khoai3, koh-chai3 khak-a2 ia7-si7 khah khoai3 phaiN2, khoai3 phoa3. Sou2-i2 lang5 au7-lai5 chiu7 oaN7-khoan2. Lang5 e5 ti3-sek chai5-cheng5 ju2 chin3-pou7, kau3-be2 soa3 oe7-hiau2 chu3-tang5, chu3-gun5, chu3-kim. Oe7-hiau2 si7 oe7-hiau2, chai7 hit-si5 khiok m7-si7 hiah-nih8 khin-khoai3 e5 tai7-chi3. Sou2-i2 chiu7 eng7 tang5 chu3-chiN5, iah kau3-be2 chiu7 eng7 gun5 chu3 toa7-gun5, gun5-kak-a2; eng7 kim chu3 kim-kak. An2-ni khiok chiu7 ke chin toa7 li7-pian7. 
  Chong2-si7 lang5 e5 ti3-hui7 sim-su si7 chhin-chhiuN7 chui2 teh lau5, si7 put-si5 teh chin3-pou7, sou2-i2 ia7 bo5 liah8 an2-ni choe3 che5-choan5. Kau3 choe3-kin7 bo5 joa7 ku2, hiam5 chiN5 khah tang7 khah phong7-song, hui3-khi3 theh8, hui3-khi3 sng3, hui3-khi3 siu, chiu7 chiong chiN5 hui3-tiau7, kan-ta eng7 khin-seng2 khin-seng2 e5 tang5-sian2, gun5-kak kap kim-kak. Chong2-si7 an2-ni iau2 hiam5 hui3-khi3, soah siat chiong2-chiong2 e5 gun5-phio3, kim-phio3 ti7-teh eng7. Khah cha2 chap8-chheng e5 chiN5 siang-chhiu2 chiu7 koaN7 bo5-hoat, hian7-si5 chap8-e5 gun5-phio3 theng3-ho2 seh tiam3 phiN7-khang lai7. Thang chai kou2-cha2 e5 chiN5 kap hian7-si5 e5 chiN5 si7 bo5-seng5. 
  Kou2-cha2 e5 chiN5 si7 eng7 khak-a2 choe3, hian7-kim si7 eng7 kim, eng7 gun5, eng7 choa2 choe3. Lang5 si7 ui7-tioh8-ai3 pian7-li7 chiah siat chiN5. ChiN5 si7 iok-sok e5 phiau-ki3. ChiN5 si7 lang5 kap lang5 choe3-he2 iok-sok choe3 seng5 e5. Iah lang5 oe7-thang choe3-he2 siat iok-sok in-ui7 tai7-ke u7 sin3-iong7. Thang chai si7 u7 lang5 u7 sin3-iong7 chiah u7 chiN5, toan7-jian5 m7-si7 u7 chiN5 chiah u7 lang5. 
  ChiN5 si7 lang5 siat e5, chong2-si7 kaN2 oe7 thang loan7-loan7 che3-chok tit? Ai3 chiN5 kaN2 oe7 sui5-si5 u7? Tek-khak m7-si7. “財” chit-ji7 “chai5” ji7 e5 lai7-te2, si7 u7 chit-ji7 “才” ti7-teh, iah chit-ji7 chiu7-si7 “chai5-cheng5” iah si7 “leng5-lek8” e5 i3-su3. 
  Tui3 an2-ni lan2 oe7-thang kau3-giah8 beng5-pek8 chiN5-chai5 e5 i3-gi7. ChiN5-chai5 si7 sim2-mih8? ChiN5-chai5 si7 lang5 choe3 e5, si7 lang5 eng7 i e5 chai5-cheng5 sou2 choe3 e5. Koh-chai3 chiN5-chai5 tioh8 put-si5 kap chai5-cheng5 choe3-he2. OaN7 chit8-ku3-oe7 kong2, lang5 sou2 siat, sou2-cho7 e5 chiN5-chai5 kiat-kiok8 si7 si2-mih8, be7 thang choe3 siaN2-su7. ChiN5-chai5 tioh8 put-si5 oa2 ti7 u7 chai5-cheng5 e5 lang5 chiah oe7 u7 lou7-eng7. 
  Koh-chai3 kong2 chit8-ku3, chiN5-chai5 si7 chai5-cheng5 leng5-lek8 e5 phiau-ki3, sou2-i2 bo5 chai5-cheng5, bo5 leng5-lek8 e5 sou2-chai7 si7 m7 eng-kai u7-chiN5. Na7-si7 u7 hiah-e5 chiN5 chiu7 thang kio3-choe3 si7 phaiN2-chiN5, m7-na7 bo5 lou7-eng7, tian-to3 oe7 siN chhut phaiN2-su7 lai5. Sou2-i2 thang chai chiN5 bo5 tak8-hang7 oe7. U7-chiN5 kiam2-chhai2 oe7-thang sai2-kui2 khi3 choe3 kui2-su7; chong2-si7 kan-ta chiN5 tek-khak bo5-hoat tit lang5 ta5-oa5. Goan5-lai5 chiN5 si7 tioh8 hou7 lang5 sai2, m7-si7 beh sai2-lang5. 
  Pai3-kim chu2-gi7 e5 lang5 si7 khoaN3 chiN5 khah tiong7 siN3-mia7, kiN3-tioh8 chiN5 chiu7 pai3, chiu7 kui7. Chit-khoan2 lang5 jit8-jit8 si7 kan-ta teh ka7 chiN5 chhit sian, ui7-tioh8 chiN5 thoa-boa5, choe3 chiN5 e5 lou5-chai5. Kan-ta ui7-tioh8 chiN5 teh oah8 e5 lang5 lau2-sit8 si7 jit8-jit8 ui7-tioh8 chiN5 teh si2. 
  “U7-chiN5 sai2-kui2 oe7 e-boa5”, chit-ku3-oe7 kaN2 long2 bo5-iaN2 iah m7-si7? M7-si7 choan5-jian5 bo5-iaN2, khiok ia7-u7 chit8-bin7 e5 chin-li2. Hoat-kok u7 chit8-ku3 siok8-gi2 kong2 “ChiN5 si7 ban7-ong5 e5 ong5”. Lau2-sit8 chiN5 na7-si7 kui ti7 u7 chai5-leng5 u7 tek-heng7 e5 lang5 e5 chhiu2-lai7, sit8-chai7 oe7-thang choe3-seng5 chin choe7 chin toa7 e5 tai7-chi3. Ti7 teng2-bin7 u7 kong2 chiN5-chai5 si7 lang5 e5 chai5-cheng5 khui3-lat8 e5 phiau-ki3, iau2 oe7-thang koh kong2, chiN5-chai5 ia7-si7 ban7-hang7 mih8-kiaN7 e5 chong2 tai7-piau2. 
  Sou2-i2 na7-si7 u7 chiN5-chai5, sim siuN7 hit-hang7 mih8, hit-hang7 mih8 chiu7 kau3; kan-ta u7 chit-hang7 chiN5, chiu7 kap u7 ban7-hang7 e5 mih8-kiaN7 si7 sio-siang7. “U7-chiN5 sai2-kui2 oe7 e-boa5.” Chit-ku3-oe7 na7-si7 eng7 choe3 kong2 “put-lun7 sim2-mih8 thiN-ou toe7-am3 e5 tai7-chi3, chiu7-si7 hoan7-tioh8 sim2-mih8 khah toa7 e5 tang7-choe7, eng7 chiN5 chiu7 oe7-thang chhu2-siau khi3.” Lang5 sui-jian5 si7 chin chhau3, chin-chiaN3 bo5 jin5-keh, chong2-si7 kan-ta na7 u7-chiN5, chiu7 chek-si5 oe7-thang piN3-choe3 phang, piN3-choe3 toa7-toa7 u7 mia5-bong7, chit-khoan2 si7 m7-tioh8, si7 hui-siong5 e5 chho3-gou7. 
  M7-ku2 na7-si7 kong2 chiN5 si7 lang5 e5 chai5-leng5 e5 phiau-ki3, koh-chai3 m7-si7 pah-hang7 mih8-kiaN7 e5 chong2 tai7-piau2, sou2-i2 u7-chiN5 si7 put-chi2 li7-pian7, put-chi2 oe7-thang pang-chan7 lang5 choe3-su7, oe7-thang seng5-chiu7 lang5 e5 ho2 chi3-khi3, che khiok-si7 sit8-chai7. Tui3 chit-e5 i3-su3 kong2, chiN5-chai5 tioh8-ai3 toa7-toa7 lai5 po2-sioh. Khong2-chu2 u7 kong2 “ChiN5-chai5 na7-si7 u7 lou7 thang khi3 kiu5, sui si7 ka7 lang5 khan-be2 e5 tai7-chi3, goa2 ia7-si7 hoaN-hi2 choe3.” I kong2 chit-ku3-oe7 si7 chap8-hun piau2-beng5 chiN5-chai5 tioh8 po2-tiong7. Chong2-si7 i ia7-u7 kong2 “Choe3 hit-ho7 put-gi7 e5 tai7-chi3 lai5 tit-tioh8 ho2-giah8, chit-khoan2 ho2-giah8 goa2 ka7 khoaN3-choe3 chhin-chhiuN7 ti7 thiN-teng2 teh poe e5 hun5-bu7.” KhoaN3 chiN5 chhin-chhiuN7 siN3-mia7, ui7-tioh8 chiN5 khah sim2-mih8 la3-sap nge7-sim e5 tai7-chi3 to kaN2 khi3 choe3 e5 lang5, thiaN-tioh8 chit ku3-oe7 tioh8-ai3 teng7-sin5 siuN7 chit8-e7 khoaN3! 
  2. Ho2-giah8 kaN2 seng5-sit8 koh-khah ho2
  An2-choaN2 chiah si7 ho2-giah8? Che khiok be7 eng7-tit khin-khin kong2, chong2-si7 phou2-thong si7 chi2 u7-chiN5 u7-mih8 ti7-teh kong2. Ho2-giah8 tai7-khai3 si7 lang5-lang5 sou2 i3-ai3, san3-hiong si7 lang5 sou2 ki3-khek. Lang5 na7-si7 choe3-kau3 phoa3-piN7 bo5-chiN5 thang chiah8-ioh8, toa7-koaN5 e5 si5 kan-ta tioh8 khoaN3 bou2-kiaN2 ti7-teh chun3, u7 ho2-su7 long2 tioh8 pang3 teh theng3-hau7 pat8-lang5 choe3. Tau3-ti2 chit-khoan2 e5 san3-hiong, sit8-chai7 ia7 si7 chiok giah8 thang siong-sim. 
  Sui-jian5 si7 an2-ni kong2, ho2-giah8 ia7 toan7-jian5 m7-si7 u7 hok-khi3, m7-si7 put-si5 thang khiong-hi2. Chiau3 bak8-chiu sou2 khoaN3, ho2-giah8-lang5 thou3 toa7-khui3 pi2 san3-hiong-lang5 khah choe7. Ui7-tioh8 san3-hiong-lang5 ka-lai7 seng-oah8 khi2 hong-pho bo5 peng5-cheng7, che ia7-si7 tiaN7-tiaN7 u7 khoaN3-kiN3. Chai7 Eng-kok u7 chit8-ku3 siok8-gi2 kong2 “San3-hiong na7 tui3 toa7-mng5 jip8-lai5, ai3-cheng5 chiu7 tui3 thang-a2 chau2 chhut-khi3.” M7-ku2 na7 jin7-chin khoaN3, chit-ho7 su7 si7 siok8-ti7 hit-cheng2 bo5 kau3-iok8, bo5 siu-iong2 e5 khioh-sek, chiah u7 an2-ni. Lan2 e5 siok8-gi2 kaN2 m7-si7 kong2 “ke kheng5 chiah oe7 chhut iu2-hau3 e5 kaiN2-ji5”. Chai7 Se-iuN5 ia7 u7 chit8-ku3 kou2-cha2-oe7 kong2 “chhu3 ju2 sio2, sim ju2 toa7, ju2 peng5-an.” 
  Lang5 e5 chin-cheng5 khah choe7 si7 tui3 ti7 pin5-khou2 e5 tiong-kan lai5 hoat-hian7. PhaiN2 phin2-heng7, kap lang5 tau3-khau2 sio oan3-hun7, tui3 ho2-giah8-lang5 e5 sou2-chai7 hoat-chhut e5 si7 khah choe7. Ho2-giah8-lang5 e5 ka-teng5, li2 ka7 i chha5 chin khoaN3, tai7-khai3 long2 si7 chhu3-lai7 piN3-choe3 chian3-tiuN5, hiaN-ti7 piN3-choe3 siu5-tek. Chu7 kou2 kau3 taN chiau3 lek8-su2 lai5 khoaN3, chiN5-gun5 seng5 lang5 si7 khah chio2, hai7-lang5 si7 khah choe7. Lang5 choe3 u7 hok-khi3 e5 si5 tek-khak u7 bu5-han7 e5 ng3-bang7, kap toa7-toa7 e5 an-sim; lang5 na7 choat8-bong7, koh-chai3 sim-lai7 si5-si5 u7 kiaN-hiaN5, che si7 choe3-lang5 siong7 toa7 e5 put-heng7. 
  San3-hiong-lang5 put-lun7 kiN3 tioh8 sim2-mih8 to ki5-khiau2, i sou2 iau2-be7 kau3 e5 sou2-chai7 si7 chin choe7, sou2-i2 i e5 sin khin, i e5 sim chin oah8-tang7, i chin chio2 khoa3-lu7, iah u7 chin choe7 thang ng3-bang7, koh na2 chhin-chhiuN7 bo5 an e5 be2, kiN3-tioh8 toa7-tiau5 lou7 kha-the5 phih8-phiak8-kio3, thau5 giah8 koan5-koan5 kiong7-kiong7 beh chau2-khi3. 
  Ho2-giah8-lang5 chiu7 khah chio2 be7 thang an2-ni, in-ui7 i e5 chiN5-chai5 chiok, i e5 chiah8-chheng7 put-si5 u7 ke3-thau5, thang kong2 i si7 chiah8 sian7, chheng7 sian7, khun3 ia7-si7 sian7; sou2-i2 i si7 chin-chiaN3 chio2-chio2 thang ng3-bang7, tian-to3 si7 ui7-tioh8 chiah8 choe7 chek siong, chheng7 choe7 khoai3 koaN5-tioh8. I-seng e5 ho2 chu2-kou3 khah choe7 chiu7-si7 ho2-giah8-lang5. Eng-kok u7 chit8-e5 chhut-mia5-lang5 kio3-choe3 Ruskin. I kong2: “Toa3 chhau2-chhu3 khoaN3-tioh8 toa7-chhu3 oe7 kiaN-hiaN5 e5 lang5, pi2 hit-ho7 khia7 toa7-chhu3 tak8-hang7 khoaN3-liau2 long2 si7 bo5 hi-han2, bo5 sim-sek e5 lang5, m7-chai ke tit joa7 choe7 e5 hok-khi3?” 
  Ho2-giah8-lang5 e5 chiN5-chai5 m7-si7 khng3 ti7 toa7-kui7 lai7, khah choe7 si7 khng3 ti7 sim-koaN-thau5, i e5 pak-lai7 long2 si7 chiN5-gun5 that-that teh; i sou2 chhoan2 e5 khui3 long2 u7 chhau3 chiN5-hian3, i hou7 chiN5-gun5 teh kau3 toa7-khui3 pun5 be7 li7. 
  San3-hiong-lang5 na7 m7-si7 hit-ho7 chin bo5 chi3-khi3, bo5 lou7-eng7 e5, tek-khak m7-kheng2 sui5-pian7 thiaN lang5 e5 chhe-eng7, chong2-si7 ho2-giah8-lang5 thang kong2 mi5-jit8 to-si7 ui7-tioh8 chiN5-gun5 teh chau2-chong5. ChiN5-gun5 tioh8 put-si5 u7 liu5-thong chiah u7 ke3-tat8. M7-ku2 se3-kan khah choe7 e5 ho2-giah8-lang5, kiN3 chit8-khou chiu7 siuN7 siu chit8-khou, kiN3 chit8-kak chiu7 siuN7 ai3 theh8 chit8-kak; i long2 si7 siuN7 jip8 bo5 siuN7 chhut. I u7-chiN5 m7-si7 siuN7 beh eng7, si7 siuN7 ku2-ku2 oe7-thang ni tiam3 i e5 chhiu2 tiong-sim. 
  Sou2-i2 ho2-giah8-lang5 te7-it kan-khou2 e5 tai7-chi3, chiu7-si7 i e5 chhiu2-lai7 sou2 ni e5 chiN5 hou7 i chau2 bo5-khi3, chit chan5. Ho2-giah8-lang5 ui7-tioh8 beh kou3 hou7 i e5 chiN5-chai5 be7 bo5-khi3, i si7 si5-si5 khek-khek teh eng7 sim eng7 sin5, piaN3 siN3-mia7. I chaiN2-iuN7 u7-eng5 thang koh siuN7 pat8-hang7? Kou3 sim2-mih8 jin5-gi7 thiaN3-thang3 e5 tai7-chi3 neh? Sou2-i2 Ki-tok u7 kong2: “Ho2-giah8-lang5 beh jip8 thiN-kok, bo5 koh-iuN7 lok8-to5 beh nng3 chiam-phiN7.” 
  Hian7-si5 khiok bo5, na7 beh si7 ong2-si5 chhat8-be2 chiong3-heng5 e5 si5-tai7, ho2-giah8-lang5 am3-si5 si7 lan5-tit thang khun3 loh8-bin5. Hian7-si5 sui-jian5 si7 u7 gun5-hang5 thang kia3, u7 kou2-phio3 thang be2, tho3-tong3 thang khng3-chiN5 e5 sou2-chai7 si7 chin choe7, m7-ku2 ke siN-chhut chit8-hang7 pi2 chhat8 koh-khah hai7 e5 su7-cheng5 lai5. Chiu7-si7 hian7-si5 put-pi2 eng2-pai2. TaN kau-thong chin li7-pian7, choe3 seng-li2 e5 hoat-tou7 kap ku7-te2 long2 bo5-siang7, si3-koe3 e5 hang5-cheng5 chin thang3-thau3, mih8-kiaN7 e5 ke3-siau3 khi2-loh8 chin hiong5, gun5-chui2 e5 khi2-loh8 sit8-chai7 kiaN-lang5. 
  Chhin-chhiuN7 teng2-pang Se-iuN5 toa7 sio-thai5 e5 tiong-kan, lan2 chit-peng5 chit8-si5 put-chi2 ho2 keng2-khi3. M7-ku2 sio-thai5 liau2-au7 put-ti put-kak e5 tiong-kan, chiN5-kui7 lai7 e5 chiN5-gun5, bo5 siaN bo5 soeh kan-ta poe bo5-khi3, teng2-jit8 put-chi2 iu-nga2 chheng-eng5 e5 lang5, kin-na2-jit8 tioh8 hou7 lang5 tah8-mng5 tah8-hou7. Ui7-tioh8 an2-ni khi2-siau2 iah-si7 chu7-chin7 e5 lang5 si7 be7-chio2, tui3 an2-ni lai5 choe3 cha3-khi hai7-lang5 e5 tai7-chi3, he si7 choe7-choe7 bo5-thang khi3 sng3-khi2. U7 chit8-e5 chhut-mia5 e5 thek-hak8-ka kio3-choe3 Bacon, u7 kong2 “ho2-giah8-lang5 teh siuN7-chiN5 e5 si5, i si7 bo5-eng5 thang kou3 i e5 sin-the2 kap sim-koaN.” Sit8-chai7 si7 kong2-liau2 chin-chiaN3 tioh8. Bo5 tek-heng7, bo5 siu-iong2 e5 lang5 lai5 ho2-giah8, si7 bo5 koh-iuN7 piN7-lang5 teh gia5-ke5; cheng-chha phou2-thong e5 ke5 si7 chha5 choe3 e5, ho2-giah8-lang5 e5 ke5 si7 kim e5. Chong2-si7 ki3-jian5 kah si7 ke5, chha5 e5 kaN2 m7-si7 tian-to3 khah khiong-hi2, in-ui7 kim e5 khah tang7, si7 ju2 khah kho2-lin5. 
  3. ChaiN2-iuN7 chiah sng3-si7 ho2-giah8
  Ho2-giah8 chaiN2-iuN7 kong2 si7 m7-ho2? Teng2-chat sou2 kong2 ho2-giah8 bo5 tek-khak ho2, si7 kong2 gia5 chiN5-ke5 e5 ho2-giah8-lang5, bo5 chai5-cheng5 bo5 tek-heng7 e5 ho2-giah8 m7-ho2, m7-si7 kong2 kiN3-na7 ho2-giah8 chiu7 m7-ho2, tak8-lang5 tek-khak tioh8 long2 choe3 san3-sian chiah oe7 eng7-tit. M7-bian2 kong2 pat8-lang5; na7-si7 chin-chiaN3 e5 ho2-giah8, goa2 si7 hui-siong5 ai3. chong2-si7 na7 m7-si7 chin-chiaN3 e5, m7-bian2 kong2 si7 Khong2-chu2 kong2, chiu7-si7 goa2 ia7-si7 khoaN3-choe3 pi2 thiN-teng2 teh poe e5 hun5-bu7 iau2-ku2 khah bo5 hian7. Na7-si7 an2-ni, chaiN2-iuN7 chiah sng3 si7 chin-chiaN3 e5 ho2-giah8, che tioh8 lai5 gian2-kiu3 hou7 i beng5. 
  Te7-it tioh8-ai3 beng5-pek8, siu choe7, eng7 choe7 chiah si7 chin e5 ho2-giah8, kan-ta toa7-kui7 lai7 pa2-pa2, thou5-kha tai5 kui2-na7 chap8 ang3, thou2-te7 u7 kui2-chheng kui2-ban7 kah, chiN5-gun5 kan-ta pang3 teh hou7 i siN-sian, chhan5-hng5 si7 pai5 teh choe3 the2-bin7, iah si7 pang3 hou7 kiaN2-sun khi3 khui-sai2 khuiN3-oah8, che m7-si7 ho2-giah8, si7 kap sin-khu tng7 poaN3-iN5 e5 lang5 it-iuN7. 
  Lan2 siong5-siong5 u7 khoaN3-kiN3 chit-khoan2 lang5, li2 na7 sng3 i sou2-u7 e5 kim-gun5 si7 u7 kui2-chap8 ban7, chha5 i e5 chhan5-hng5 si7 u7 kui2-pah kah, lun7 i kap lang5 kau-koan iu7-si7 chin khoah-toa7. M7-ku2 kiN3-tioh8 kong-kiong7, ui7-tioh8 sia7-hoe7 u7 li7-ek e5 tai7-chi3, beh kio3 i ban2 chit8-ki khou2-mou-a2 chhut-lai5 hian3, i chiu7 hau2-kio3-thang3. Tui3 lang5 put-si5 hau2-kio3 i san3-hiong kan-khou2. Koh-chai3 chiu7-si7 i ka-ki7 mui2-jit8 e5 chiah8-chheng7-eng7, ia7-si7 kiu5 kap phou2-thong i2-ha7 e5 lang5 sio-siang7-khoan2, phau2-lou7 si7 eng7 kha, che7-chhia si7 hiam5 bo5 si3-teng2 e5. Chong2 kong2, na7 lun7 theh8-chhut, i si7 kiu5 choe3 bo5 lou7-eng7 e5 lang5; iah na7 tu2-tioh8 u7 thang theh8-jip8, i chiu7 phin2-sin phin2-se3 eng7 khah toa7 e5 pun2-chiN5 to si7 kaN2. Chit-cheng2 lang5 hian7-si5 chai7 lan2 e5 tiong-kan m7-chai u7 joa7 choe7? Chit-cheng2 chiu7-si7 chiaN3-pan7 e5 chiu2-chiN5-lou5, be7-eng7-tit sng3-si7 ho2-giah8. 
  Chin-chiaN3 e5 ho2-giah8-lang5 tioh8 oe7 choe7-jip8 choe7-chhut, leng5 chip8 leng5 soaN3 chiah si7. Goan5-lai5 chiN5-chai5 si7 beh hou7 lang5 eng7, hou7 lang5 choe3 tai7-chi3 e5 khi3-ku7, toan3-toan3 m7-si7 beh hou7 lang5 pai5 teh khoaN3 hong. ChiN5-gun5 tioh8 ju2 gau5 liu5-thong chiah ju2 u7 ke3-tat8, na7-si7 kan-ta tun3-si2 ti7 chit8-tah, choan kui ti7 chit8-e5 lang5 e5 chhiu2, si7 kap tun3 pun3-so3 kang7 it-iuN7. Koan-he7 chiN5-chai5 u7 nng7-chiong2 e5 koan5-li7, chit8-chiong2 si7 sou2-iu2-koan5, koh chit8-chiong2 si7 su2-iong7-koan5. SiaN2-hoe3 kio3-choe3 sou2-iu2-koan5? Lan2 mai3 tit theh8 hoat-lut8 e5 kong2-hoat lai5 kong2, chiau3 phou2-thong e5 li2-khi3 lai5 lun7. Phi2-lun7 ti7-chia u7 chit8-pah gun5. Chit pah-gun5 tek-khak m7-si7 ka-ki7 u7, tek-khak u7 chu2-lang5. Tui3 chit-e5 lang5 kong2, hit pah-gun5 si7 koa3 hit-e5 lang5 e5 mia5, pat8-lang5 na7 m7-si7 u7 theh8 kap hit pah-gun5 siang7 ke3-tat8 e5 mih8, kap chit-e5 lang5 hoaN-hi2 kam-goan7 sio tui3-oaN7, tek-khak be7 thang kai2-oaN7 hit pah-gun5 e5 mia5-ji7. U7 hit pah-gun5 e5 mia5-ji7 e5 lang5, chiu7-si7 kong2 tui3 hit pah-gun5 u7 sou2-iu2-koan5. Iah sim2-mih8 kio3-choe3 su2-iong7-koan5? Oe7-thang chu7-iu5 theh8 hit pah-gun5 khi3 khai-eng7 e5 lang5, chiu7-si7 u7 hit pah-gun5 e5 su2-iong7-koan5. Chin-chiaN3 e5 ho2-giah8, tioh8 u7 chin toa7 e5 sou2-iu2-koan5 kap su2-iong7-koan5. 
  Chong2-si7 na7 oe7-thang ku2-ku2 u7 chin khoah-toa7 e5 su2-iong7-koan5, kan-ta an2-ni ia7 chiok-giah8 thang kong2 si7 ho2-giah8. Kiam2-chhai2 chit-khoan2 e5 ho2-giah8 si7 khah ta-sang, khah sit8-chai7. Goan5-lai5 u7-chiN5 u7-mih8 kaN2 m7-si7 beh eng7 mah? Sou2-i2 u7-chiN5 u7-mih8 na7-si7 be7 thang eng7, iah-si7 be7-hiau2 eng7, he u7 si7 kap bo5 sio-siang7. 
  Phi2-lun7 kong2, u7 chit8-e5 ho2-giah8-lang5 si2 khi3, i e5 kiaN2 se3-han3, i e5 chai5-san2 bian2 kong2 si7 beh pang3 hou7 i e5 kiaN2, sou2-i2 hiah-e5 chai5-san2 e5 sou2-iu2-koan5 si7 siok8-ti7 hit-e5 gin2-na2. M7-ku2, in-ui7 hit-e5 gin2-na2 se3-han3 be7-hiau2 sim2-mih8, sou2-i2 jip8 i e5 chek-peh iah-si7 chhin-chhe3 choe3 i e5 hou7-kam3-jin5, the3 gin2-na2 chiang2-li2 hiah-e5 chai5-san2. Tui3 an2-ni hit-e5 hou7-kam3-jin5 na7 si7 bo5 u7 m7 cheng3-keng e5 tai7-chi3, i oe7 thang the3 hit e5 gin2-na2 chu2-i3, chiong hiah-e5 chai5-san2 ka7 i un7-iong7 hou7 i choe3 chiong2-chiong2 e5 su7-giap8. Na7-si7 an2-ni hiah-e5 chai5-san2 e5 su2-iong7-koan5 thang kong2 si7 kui-ti7 hou7-kam3-jin5 e5 chhiu2-lai7, hit-e5 gin2-na2 si7 u7 chit8-e5 khang-mia5, sit8-chai7 si7 hou7-kam3-jin5 teh ho2-giah8. Siat-su2 hit-e5 gin2-na2 na7-si7 ku2-ku2 be7 toa7-han3, iah-si7 chiaN5-choe3 chit8-e5 put-tiong7-iong7 e5 lang5, hit-e5 hou7-kam3-jin5 kaN2 m7-si7 ku2-ku2 oe7-thang un7-iong7 hiah-e5 chai5-san2 mah? I kaN2 m7-si7 ku2-ku2 si7 ho2-giah8? 
  Tui3 chit-hang7 thui-siong2 khi2-lai5 chiu7 oe7 beng5-pek8, tioh8 u7 su2-iong7-koan5 chiah si7 ho2-giah8, kan-ta u7 sou2-iu2-koan5 si7 bo5 i3-gi7, put-ko3 na7-si7 u7 sou2-iu2-koan5 koh-chai3 u7 su2-iong7-koan5, an2-ni si7 hou7 hit-e5 su2-iong7-koan5 oe7-thang khah an-un2 khah ku2-tng5 na7-tiaN7. Sui si7 an2-ni kong2, chit-e5 sou2-iu2-koan5-jin5 na7 ju2 chin3-pou7 tek-khak oe7 ju2 bo5 ti3-tiong7. U7 chiN5 m7-kam eng7, iah-si7 be7-hiau2 eng7, kin2-kin2 oe7-hiau2 siuN7 jip8 bo5 siuN7 chhut, chit-cheng2 lang5 kiam2-chhai2 u7 sou2-iu2-koan5, chong2-si7 tek-khak m7-si7 u7 su2-iong7-koan5, che si7 kap san3-hiong-lang5 bo5 koh-iuN7. 
  Te7-ji7 tioh8-ai3 beng5-pek8, put-lun7 choe7 iah si7 chio2, tioh8-ai3 si5-si5 u7 seng-sit chiah sng3-si7 ho2-giah8; na7-si7 mui2-jit8 kan-ta long2 si7 khai-hui3 siau bo5-khi3, long2 bo5 teng5-sin siN chhut sim2-mih8 pat8-hang7, chit-khoan2 si7 long2 u7 kiam2-chio2 bo5 ke-thiN, che chiaN3-chiaN3 si7 san3-hiong. Tai7-ke chai, liau2-boe2-kiaN2 sui si7 i e5 chou2-kong pang3 u7 kui2-chheng-ban7 hou7 i, kiu3-keng3 i si7 san3-hiong-lang5. M7-na7 an2-ni, kau3-boe2 lian5 i e5 seng-khu siN3-mia7 to soah bo5 thang u7 i e5 hun7. Iah na7-si7 jit8-jit8 teh choe3-kang, bo5-lun7 si7 tui3 ka-ki7, hek8-si7 tui3 sia7-hoe7, tak8-jit8 u7 li7-ek, tak8-jit8 u7 chhut-sit, u7 khah ke-thiN choe, an2-ni hit-e5 lang5 sui si7 hian7-si5 bo5 tiok8, chong2-si7 tek-khak oe7-thang sng3-choe3 ho2-giah8. M7-na7 i ho2-giah8, sia7-hoe7 ui7-tioh8 chit-cheng2 lang5 oe7 tit8-tit8 chin3-pou7, tit8-tit8 hoat-tat8. Chit-cheng2 lang5 thang kong2 si7 se3-kan e5 kim-khong3, tui3 hia beh chhut chin choe7 kim hou7 se3-kan iah-si7 i e5 kiaN2-sun u7 iu5-ji7. 
  Na7 theh8 sio2-sio2 e5 lai5 kong2, chit8-e5 lang5 chit8-jit8 than3 saN-kak, ka-ki7 eng7 nng7-kak; chhun chit8-kak theh8 hou7 pat8-lang5, choe3 lang5 e5 li7-ek; iah koh u7 chit8-lang5, chit8-jit8 than3 saN-khou, jit8-jit8 ka-ki7 tioh8 si3-khou chiah u7-kau3, bo5-kau3 eng7 hit-khou gun5, i chiu7 iong7-sim khi3 khek pat8-lang5 e5 lai5 pou2. ChhiaN2 siuN7 chit nng7-lang5, toh chit8-lang5 khah ho2-giah8? 
  Na7 theh8 khah toa7 e5 lai5 kong2, chu7 kou2 i2-lai5 e5 toa7-gau5-lang5, thang kong2 in si7 toa7 ho2-giah8. In si7 khoaN3 thang3 thiN-kha-e7 choe3 in e5 chhu3, in thang3-sin e5 lat8 long2 si7 chhut ti7 cheng3-lang5 e5 tiong-kan, hou7 cheng3-lang5 ui7-tioh8 in lai5 hoat-tian2 chin3-pou7. 
  Khong2-chu2 sui-jian5 chai7 Tan5-kok chit8-si5 bat bo5 bi2-niu5 thang chiah8, chong2-si7 se3-kan tui3 i lai5 siN e5 chai5-san2 si7 bo5-tang3 sng3. Sek-khia ai3 se3-kan bo5 kan-khou2, Sui-jian5 si7 chiong i e5 ong5-kiong, ong5-ui7 tan3 hiat-kak8, chong2-si7 au7-lai5 i sou2-tit e5 m7-chai pi2 hiah-e5 ke u7 kui2-chheng kui2-ban7 poe7? Ki-tok ka-ki7 u7 kong2: “Ti7 thiN teh poe e5 chiau2-a2 u7 siu7 thang khun3, chai7 khong3-ia2 teh chau2 e5 hou5-li5 ia7-u7 khang thang bih, chong2-si7 goa2 si7 bo5 khoa3 thau5-khak e5 lang5.” Li2 khoaN3 hit-si5 i si7 ho5-teng2 e5 san3-hiong. TaN chhiaN2 khoaN3, hian7-si5 thong se3-kai3 chiaN5-poaN3 e5 lang5 kaN2 m7-si7 ui7-tioh8 i teh chhut-lat8? I thang kong2 si7 chu7 u7 lang5 i2-lai5 choe3 thau5-it-teng2 e5 ho2-giah8, put-lun7 to2 chit8-si5-tai7 e5 hong5-te3 ia7 be7 thang tat8-tit i e5 chit8-kak-a2! 
  Te7-saN ai3 chheng-chhou2 e5 tiam2, ho2-giah8 m7-si7 kong2 sou2-u7 e5 chiN5 tioh8-ai3 kau3 joa7 choe7? Si7 tioh8 oe7-hiau2 chai-iaN2 ka-ki7 e5 khui3-lat8, chiah lai5 siuN7 lan2 sou2 oe7 kham-tit e5 giah8-sou3, koh-chai3 tioh8 eng7 choe3 ho2 e5 hoat-tou7 lai5 un7-iong7 hiah-e5. na7-si7 an2-ni, chiu7 thang sng3-choe3 si7 ho2-giah8. 
  An2-ni kiam2-chhai2 kong2-liau2 khah hoan3, chhiaN2 lai5 thiah khah beng5. ChiN5 si7 chai5-cheng5 e5 phiau-ki3, che lan2 i2-keng u7 kong2-liau2. Lang5 e5 sim tui3 chiN5 lau2-sit8 si7 bo5 siuN7 ia3, m7-ku2 chiN5-chai5 ki3-jian5 kah-si7 chai5-cheng5 e5 phiau-ki3, tioh8-ai3 liong7 khui3-lat8 chiah tiaN7-tioh8 sou2 eng-kai tit e5 chiah si7. Na7 beh m7-si7 an2-ni, siat-su2 chiu7-si7 hou7 i ke tit khah choe7, i ia7-si7 un7-iong7 be7 thang khi3, an2-ni m7-na7 hiah-e5 chin5 chek si2-si2, i e5 taN3 ia7-si7 ke tang7, tioh8 siu7 chiong2-chiong2 e5 chou2-gai7. 
  Phi2-ju7 chit8-e5 lang5 beh siu-tang, kio3 i e5 kiaN2-ji5 long2-chong2 chhut-mng5 tau3 koah-tiu7. Koah liau2, si7-toa7-lang5 khoaN3 in long2 kut-lat8, put-chi2 toa7 hoaN-hi2, un2-chun2 in hiaN-ti7 kok-lang5 chin7 in sou2-u7 e5 khui3-lat8 taN tiu7 khi3 choe3 sai-khia. Toa7-han3 e5 taN chit8-pah kin; te7 ji7 e5 taN peh-chap8 kin; long2 tu2-a2-ho2, oe7-thang taN kau3 chhu3. Te7 saN e5, se3-han3 m7 jin7-hun7, i siuN7 chit8-si5-a2 ku2 e5 kan-khou2 na7-tiaN7, khah choe7 oe7-thang khai-sai2 khah khuiN3-oah8, sou2-i2 i chiu7 kiong7-kiong7 chng kap in toa7-ko taN sio-siang7, taN chit8-pou7, tian nng7-pou7, taN kau3 toa7-khui3 chhoan2 be7 li7. Bo5 ta5-oa5 tioh8-ai3 piaN3 chit8-toa7-poaN3 ti7 lou7-piN hou7 cheng-siN chiah8, iah i ka-ki7 kau3 chhu3 soah hoat-jiat8 thau5-thiaN3, lian5 to2 kui2-na7 jit8. I e5 lau7-pe7 chhio3-chhio3, ka7 i kong2: “Gong7 gin2-na2, li2 m7-tioh8 chun2-chat ka-ki7 e5 khui3-lat8. Na7 beh chhin-chhiuN7 li2 an2-ni, goa2 hit-chun7 tioh8 m7-thang hou7 li2, chiah be7 hai7 li2.” Lan2 kong2 “tham-ji7 phin5-ji7 khak”, Se-iuN5 ia7-si7 an2-ni kong2 “lang5 m7-si7 in-ui7 i sou2-u7 e5 mih8 khah chio2, sou2-i2 chiah san3-hiong; tok8-tok8 si7 in-ui7 i e5 sim m7-chai chiok chiah si7.” 
  ChiN5-gun5 tioh8 khoaN3 eng7 e5 hoat-tou7, kap eng7 e5 sou2-chai7, na7-si7 eng7-tioh8 e5 hoat-tou7 kap eng7 ti7 tioh8 e5 sou2-chai7, chit8-e5 chiN5 oe7 chiaN5-choe3 nng7-e5 iah-si7 saN, si3 e5 chiN5 kau7. Iah na7-si7 eng7 m7-ho2 e5 hoat-tou7, lai5 eng7 ti7 m7-tioh8 e5 sou2-chai7, sui-jian5 si7 chiN5-gun5 chek kau3 moa2-chhu3 lai7, che toan3-toan3 be7-eng7-tit kong2 si7 ho2-giah8, bo5 koh-iuN7 si7 chek kui keng e5 pun3-so3. 
  Bi2-kok u7 chit8-e5 toa7 chhut-mia5-lang5 kio3-choe3 Franklin. I kong2: “Lang5 kiaN5 chit8-pai2 phaiN2 phin2-heng7 e5 hui3-iong7, oe7-thang iong2-iok8 nng7-e5 gin2-na2.” Chong2-si7 goa2 siuN7 kaN2 put-chi2 si7 an2-ni. Chiau3 goa2 e5 keng-giam7 kong2, khai ti7 kong-nih chit8-e5 chiN5, m7-na7 khai ti7 su-nih pah-e5 chiN5 e5 kau7. ChhiaN2 khoaN3, piaN3 siN3-mia7 ui7-tioh8 chit8-ke e5 bou2-kiaN2 chhut-lat8, chiong it-chhe3 sou2-u7 e5 kan-ta ui7-tioh8 ka-ki7 lai5 khai-hui3, keng3-jian5 kau3-boe2 piN3-choe3 kui2-te3 bo5-mia5 bo5 seN3 e5 kut-thau5; chit-khoan2 lang5 m7-chai i2-keng u7 joa7 choe7. M7-bian2 kong2 pat8-lang5, lan2 ka-ki7 lai5 choe3 khoaN3, chiong lan2 ai3 kou3 bou2-kiaN2 e5 chiN5-chai5 khui3-lat8, pun chit8-koa2-a2 tui3 sia7-hoe7 cheng3-lang5 choe3 khoaN3 leh, li2 tek-khak oe7 kam2-kak li2 sou2-eng7 e5 chit8-iN5 u7 pah-iN5 toa7. U7 chit8-ban7 ke-si e5 lang5, tek-khak oe7-thang piN3-choe3 pah-ban7 e5 tiong2-chia2. 
  Liat8-ui7, m7-thang kong2 goa2 si7 teh kong2 hong-tong5, che si7 tui3 goa2 ka-ki7 e5 keng-giam7, kap khoaN3 se3-kan e5 sit8-cheng5, eng7 khah chhiat e5 sin3-liam7 ti7-teh kong2. Liat8-ui7, chhiaN2 boh8-gi5, seng5-sim khi3 choe3 khoaN3, goa2 sin3 liat8-ui7 ia7 tek-khak oe7 toa7-siaN hoah kong2: “Tioh8!” Kou2-cha2 Iu5-thai3 I2-sek-liat8 kok e5 ong5 Sou2-lo5-mng5 u7 kong2: “U7 sia2-si, hoan2-tng2 ke-thiN ho2-giah8; u7 po2-sioh chiN5, hoan2-tng2 san3-hiong.” Sit8-chai7 si7 chian-kou2 e5 kim-gian5. 
  4. Si5-khek si7 ng5-kim 
  “Chian-ka-si” e5 thau5-cham7 u7 chit8-ku3 kong2: “Chhun-thiN e5 am3-si5 chit8-khek-a2 ku2 oe7-thang tat8-tit chit8 chheng-kim.” Chit-ku3-si si7 kek8-lek8 teh o-lo2 chhun-thiN geh-kng si5 e5 ho2 keng2-ti3, si7 kong2 khoaN3 hit-khoan2 e5 ho2 keng2-ti3 chit8-tiap8-a2-ku2, si7 pi2 tit-tioh8 chit8-chheng kim khah ho2. Che si7 tui3 keng2-ti3 lai5 bat si5-khek e5 kui3-tiong7. Na7 bo5 u7 keng2-ti3 hiah ho2, phah-sng3 i kaN2 be7-hiau2 tit hit-sut-a2 ku2 e5 si5-khek u7 kah hiah po2-poe3. Sui-jian5 si7 an2-ni kong2, che ia7 iau2-ku2 oe7-thang kong2 si7 bat si5-khek e5 ke3-tat8 e5 lang5. 
  “Si5-khek si7 ng5-kim” (Time is money) chit-ku3 oe7 si7 Se-iuN5 e5 siok8-gi2. Lan2 tui3 chit-ku3 oe7 thang chai Se-iuN5-lang5 bat si5-khek e5 kui3-tiong7, si7 pi2 lan2 u7 khah chhim, khah kau3-thau5. Chit-ku3 oe7 e5 i3-su3 si7 khoaN3-tioh8 si5-khek chiu7 chai-iaN2 si5-khek e5 kui3-tiong7, si7 kong2-tioh8 ho2 keng2-ti3 e5 si5 chiah si7. 
  Tui3 ho2 keng2-ti3 chiah oe7-hiau2 si5-khek si7 tat8-chiN5 e5, kiam2-chhai2 tu2-tioh8 phaiN2 keng2-ti3, phaiN2 keng2-hong2 e5 si5, beh kong2 si5-khek pi2 noa7-thou5 khah thang iam3-ok, ia7 ku2-kaN2. KhoaN3-tioh8 si5-khek chiu7 chai si5-khek si7 kui3-tiong7 e5 lang5, put-lun7 si7 ho2 keng2-ti3 iah-si7 phaiN2 keng2-gu7, ho2-giah8-lang5 e5 chit8 tiam2-cheng kap san3-hiong-lang5 e5 chit8 tiam2-cheng, i to long2 si7 khoaN3-choe3 chin tat8-chiN5, peN5-peN5 si7 kui3-tiong7. In-ui7 an2-ni, Se-iuN5-lang5 si7 chin gau5 po2-sioh si5-khek, chit8-tiap8-a2-ku2 to bo5 pang3 hou7 i khang-khang chau2 koe3-khi3. 
  Lan2 e5 lang5 si7 chin be7-hiau2 si5-khek e5 tat8-chiN5, khoaN3 si5-khek na2 chhin-chhiuN7 teh khoaN3 toa7-khe e5 chui2, pang3 ku3-chai7 i tit8-tit8 lau5 koe3-khi3. In kap lan2 chu7 chin ku2 e5 i2-cheng5, koh-chai3 si7 chin choe7 lang5, tui3 si5-khek u7 chit-khoan2 koh-iuN7 e5 khoaN3-hoat, ti3-kau3 chai7 kin-na2-jit8, in e5 bun5-beng5 kap lan2 e5 si7 toa7-toa7 u7 koh-iuN7. In teh koe3-jit8 e5 chu-bi7 si7 kap lan2 toa7-toa7 bo5 sio-siang7. M7-bian2 kong2 Se-iuN5-lang5 si7 pi2 lan2 khah oe7-hiau2 khui kim-soaN, gau5 hoat-beng5, gau5 che3-cho7 ki5-khiau2 e5 mih8-kiaN7. Kin2-kin2 tui3 chit-tiam2 pi2 lan2 khah gau5 po2-tiong7 si5-khek e5 sim-seng3 lai5 kong2, chiu7-si7 i2-keng pi2 lan2 chin hu3-ju7 chin ho2-giah8, chin khoai3-lok8, chin u7 i3-gi7 lah. Thang kong2 in e5 chit8-jit8 kiam2-chhai2 beh khah iaN5 lan2 e5 chit8-ni5. 
  Si5-khek hou7 lang5 thang kui3-tiong7 e5 li2-iu5 u7 nng7-hang7. Chit8-hang7 si7 in-ui7 si5-khek chit8-e7 koe3-khi3, chiu7 bo5 koh to3-tng2-lai5. Lan2 m7-thang kong2 chah8-cha2 khi2, iau2-ku2 u7 kim-cha2-khi2; kim-cha2-khi2 koe3 liau2, iau2-ku2 u7 bin5-a2-chai3 cha2-khi2 thang lai5. Sui-jian5 peN5-peN5 si7 cha2-khi2, chong2-si7 chah8-cha2-khi2 kap kim-cha2-khi2 si7 bo5-siang7; kim-cha2-khi2 kap bin5-a2 cha2-khi2 ia7-si7 u7 cheng-chha. Chu7 kou2-cha2 e5 kou2-cha2, kau3 au7-lai5 e5 au7-lai5, kim cha2-khi2 kin2-kin2 chiah u7 chit8-e5, kaN2 m7-si7 chin thang kui3-tiong7 mah! 
  Koh chit8-hang7 si7 in-ui7 si5-khek kap lang5 e5 oah8-mia7 be7 lan5-tit, oe7-thang kong2 si5-khek chiu7-si7 lang5 e5 siN3-mia7. Si5-khek e5 keng-koe3 ko2-jian5 si7 bo5-han7-liong7, m7-ku2 chai7 chit-e5 bo5-han7-liong7 e5 si5-khek e5 lai7-bin7, lan2 oe7-thang oah8-tong7, phou2-thong chiah kin2-kin2 u7 gou7-chap8 ni5-ku2. Chit gou7-chap8 ni5 e5 tiong-kan, oe7-thang choe3-kang, pan7 tai7-chi3 e5 si5-jit8 si7 bo5 joa7 choe7. Gou7-chap8 ni5 e5 tiong-kan tioh8 khun3 liau2 chap8-lak, chhit ni5. Thak8-chheh chun2-pi7 e5 si5-kan chun2 choe3 lak8-ni5 ku2, se3-han3 be7-hiau2 poaN3-hang7, be7 thang chhong3 sim2-mih8; kap lang5 ia3-sian7 iah si7 phoa3-piN7 chong2-kiong7 chun2-choe3 chap8-ni5 ku2. It-chhe3 khau3-tu5 goa7, gou7-chap8 ni5 e5 tiong-kan oe7-thang hoat-hui lang5 e5 khui3-lat8 choe3 tai7-chi3, kan-ta chiah u7 chap8-lak8 iah si7 chap8-chhit ni5 ku2. Thang chai chit8-si3-lang5 e5 tiong-kan oah8-liau2 choe3 u7 khoan2-sit, choe3 u7 i3-gi7 e5 si5-jit8, Put-ko3 m7 chiuN7 ji7-chap8 ni5. Chit chap8-lak8, chhit ni5 na7 pang3 hou7 i khang-khang lau5 koe3-khi3, lang5 u7 oah8 si7 kap bo5 sio-siang7, hit-e5 lang5 si7 kap bo5 siN3-mia7 e5 lang5 it-iuN7. 
  Li2 siuN7 khoaN3, si5-khek tioh8-ai3 po2-sioh iah m7-bian2? Si5-khek sit8-chai7 si7 ng5-kim, m7-na7 an2-ni, iau2-ku2 si7 pi2 ng5-kim koh-chai3 khah kui3-khi3. Lan2 hiaN-ti7 chi2-be7 e5 tiong-kan, m7-chai si7 in-ui7 chaiN2-iuN7, kan-ta oe7-hiau2 kui3-tiong7 chiN5-gun5 kap siN3-mia7, iah khoaN3 si5-khek chhin-chhiuN7 thou5, hit-ho7 lang5 chin choe7. 
  ChhiaN2 jin7-chin siuN7 khoaN3, kiu3-keng3 chiN5-gun5 kap siN3-mia7 to long2 si7 si5-khek lai5 hou7 i chiaN5 e5. Kan-ta oe7-hiau2 tiong7 chiN5 ai3 siN3-mia7, be7-hiau2 po2-sioh si5-khek, che si7 bo5 koh-iuN7 chiah8 koe2-chi2 be7-hiau2 kou3 chhiu7-chang5; tiong7 chiong7-goan5 soah bo5 khoaN3-kiN3 ka-ki7 e5 sian-siN. Goa2 ti7-chai beh ki2 kui2-chan5 lai5 choe3 cheng3-ku3. ChhiaN2 tai7-ke choe3-hoe2 chim-chiok khoaN3. 
  Tak8-jit8 tui3 ke-lou7 koe3, put-si5 to u7 khoaN3-kiN3 lan2 teh be2-be7 si7 chin-chiaN3 gau5 kong2-ke3. Be7 e5 lang5 chai-iaN2 be2 e5 lang5 tek-khak oe7 chhut-ke3, i chiu7 chiong ke3-chiN5 kong2 hou7 i phang3-be2 phang3-be2, ku3-chai7 i khi3 chhut. Be2 e5 lang5 iau2-be7 khoaN3 mih8-kiaN7 e5 ho2-bai2, khui-chhui3 chiu7 hiam5 khah kui3. “Tng5-soaN kheh, tui3-poaN3 soeh”, chiu7 seng ka7 i chhut chit8-e7 hou7 i siok8-siok8-siok8, iah chiah na2 khoaN3 mih8 na2 chhui-chhiau5. 
  Tai7-ke siuN7 chin khoaN3, sou2 chhui-chhek8 e5 ke3-siau3 cheng-chha u7 joa7 choe7? Che si7 khoai3 chai-iaN2, chong2-si7 ui7-tioh8 an2-ni sou2 liau2 e5 si5-khek, sui-jian5 si7 gou7-hun, chap8-hun e5 ku2, chit gou7 hun-cheng, chap8 hun-cheng e5 ke3-chiN5, sit8-chai7 chin lan5-tit sng3, chit gou7 hun-cheng ku2, chiu7-si7 liau2-khi3 be2 e5 lang5 gou7-hun e5 siN3-mia7. Ui7-tioh8 kui2-chiam kui2-kak e5 kong2-ke3 kam-goan7 chhek liau2 gou7 hun, chap8-hun e5 hoe3-siu7, lau2-sit8 bo5 pi2 che khah gong7 e5! 
  Chit-khoan2 e5 be2-mih8 tui3 toh8-loh8 u7 thang siok8, chit-khoan2 e5 be7-mih8 chaiN2-iuN7 u7 thang than3? Hian7-kim kiam2-chhai2 u7 thang ke tiong5 kui2-kak gun5, chong2-si7 put-ti put-kak e5 tiong-kan i2-keng chhek liau2 kui2 hun e5 siN3-mia7. Ui7-tioh8 chiah chio2 e5 chiN5-gun5, kheng2 pang3 kui2-hun e5 siN3-mia7, chit-khoan2 e5 siN3-mia7 be7-bian2 siuN koe3 siok8. KiN3 chin chit8-hun e5 siN3-mia7 na7 eng7 kui2 chheng-ban7 gian5 beh ka7 lang5 be2, phah-sng3 i kaN2 m7. Tui3 si5-kan e5 koan-liam7 bo5-beng5, be7-hiau2-tit si5-khek e5 po2-poe3, sou2-i2 siong5-siong5 u7 chit-khoan2 gong7 e5 tai7-chi3, tak8-jit8 u7 hui-siong5 e5 sun2-hai7, bo5 li7-ek. 
  Bun5-beng5-lang5 kek8 gau5 ti3-tiong7 si5-khek; in e5 lang5 be2-be7 tek-khak bo5 an2-ni, be7 e5 lang5 chiau3 i sou2 oe7 hah8-poaN5 e5 ke3 kong2, be2 e5 lang5 ia7 chiau3 i sou2 khoaN3 oe7 tat8-tit ka7 i be2. Na7-si7 khoaN3 be7 hah8, i hoan-sin oat-tng2 chiu7 kiaN5, tai7-ke chin chheng-chhou2, chin bo5 hui3-khi3, chin seng2-kang. 
  Koh chit8-hang7 thang cheng3-beng5 lan2 tui3 si5-kan bo5 koan-sim e5 cheng3-ku3, chiu7-si7 lan2 m7-na7 pan7-su7 bo5 chiau3 si5-chun7; tui3 lang5 sou2 iok-sok e5 si5-khek lan2 put-chi2 han-ban7 chiu2. Put-lun7 beh khui sim2-mih8 hoe7-hap8, to long2 tioh8 koe3-thau5 chin ku2, chiah oe7-thang che5-kau3; chit8-e5 lang5 tu2 chit8-e5 lang5 ia7 si7 an2-ni. ChhiaN2 lang5-kheh e5 si5, si7 iau2-koh khah hai7. Chiau3 ku7-koan3 kong2, tioh8 saN-chhui gou7-chhiaN2 chiah-si7 u7-kau3 le2, chong2-si7 chit-khoan2 e5 le2-sou3 sit8-chai7 si7 bun5-beng5-lang5 e5 tiong-kan sou2 bo5 e5. Chhin-chhiuN7 chit-khoan2 teh ian5-chhian5 liau2 si5-kan, si7 bo5 koh-iuN7 chiong tai7-ke e5 siN3-mia7 khoaN3-choe3 chui2, iuN2 khi2-lai5 lam7-sam2 phoah hiat-kak8, che si7 hui-siong5 e5 toa7 chho3-gou7. 
  Se-iuN5-lang5 teh chiu2 si5-khek si7 na2 chhin-chhiuN7 teh kou3 siN3-mia7; kap lang5 iok an2-ni, chiu7-si7 an2-ni, iok kui2-tiam2 kui2 hun kau3, chiu7-si7 chiau3 hit-e5 si5-khek, tek-khak bo5 chha poaN3-hun. Tek-kok u7 chit8-e5 toa7 chhut-mia5-lang5 kio3-choe3 Kant, i m7 han7-teng7 tui3 pat8-lang5 choat8-tui3 si5-kan, chiu7-si7 i ka-ki7 to long2 si7 chiau3 si5-kan teh tin2-tang7 choe3 tai7-chi3. I tak8-jit8 to long2 u7 chit8-e5 tiaN7-tioh8 e5 si5-khek tioh8 chhut-khi3 goa7-bin7 kiaN5-soa2. In-ui7 i long2 u7 chiau3 si5-chun7, sou2-i2 lang5 na7 khoaN3-kiN3 i tui3 chit8 sou2-chai7 keng-koe3, chiu7 chai-iaN2 hit-chun7 si7 kui2 tiam2-cheng. Chai7 Se-iuN5 si7 liah8 bo5 chiu2 si5-kan e5 sou2 kiaN5 choe3 chit8-hang7 chin toa7 e5 phaiN2 heng5-ui5. 
  Te7 saN: lan2 be7-hiau2 si5-kan kui3-tiong7 e5 cheng3-ku3, chiu7-si7 lan2 beh chhoe7 lang5 bo5 khoaN3 si5-chun7, koh-chai3 lan2 khi3 chhoe7 lang5 m7-chai si7 beh chhoe7 lang5 pan7-su7 iah si7 thit-tho5, put-chi2 bo5 beng5-pek8. Tai7-khai3 m7-bian2 gou7 hun-cheng chiu7 chham-siong5 oe7 chheng-chhou2 e5 tai7-chi3, ia7 tek-khak tioh8 thoa kau3 chit8 tiam2-cheng iah nng7 tiam2-cheng e5 ku2. Khi2-thau5 long2 si7 kong2 hiah-e5 bo5 tap-sap e5 oe7, na2 chhin-chhiuN7 chiong5-chian5 teh sia2-phoe e5 khoan2, thau5-thau5-a2 tioh8 seng sia2 hiah-e5 hui5-e5 thou5-e5, sia2 kau3 kui toa7-phiN3, cheng3-keng e5 tai7-chi3 kau3 ti7 boe2-liu chiah sia2 kui2-ji7-a2 chiu7 liau2-kiok8. Chit-khoan2 kaN2 m7-si7 to hui3 si5-kan, hui-siong5 e5 toa7 sun2-sit mah? 
  Iau2-ku2 u7 khah hai7 e5. Lan2 m7-chai si7 in-ui7 khah eng5 khah bo5 tai7-chi3 iah m7-si7? Lan2 e5 lang5 chin ai3 hah8-sian kong2 phaN3-tam5, long2 si7 kong2 hiah-e5 chap8-saN-thiN-goa7 e5 eng5-oe7. Tui3 chit-khoan2 lai5 liau2 e5 si5-khek bo5-tong thang khi3 sng3, chit-khoan2 si7 kap chiah8-pa2 kan-ta to2 teh khun3 koe3-jit8 it-iuN7, che si7 u7 oah8 na2 bo5-oah8. Lau2-sit8 si7 si2-si2 chiah8-liau2 se3-kan e5 iam5-bi2. U7 chit-ho7 e5 phaiN2 sip8-siok8, chaiN2-iuN7 sia7-hoe7 oe7 chin3-pou7? Tai7-ke tioh8-ai3 lak-soe, si7 khoaN3-kiN3-kiN3 e5 tai7-chi3. U7-si5 choe3-hoe2 hah8-sian kong2-chhio3, khiok m7-si7 long2 m7-ho2, khiok ia7-si7 chit8-chan5 hioh-khun3 iong2-sin5 e5 hoat-tou7; chong2-si7 tioh8-ai3 u7-si5-chun7 chiah ho2, tek-khak si7 be7 eng7-tit hah8-sian choe3 koe3-jit8. 
  Tai7-ke! Hian7-si5 e5 lang5 si7 khoaN3 si5-khek pi2 ng5-kim khah kui3-khi3, khah tin-tiong7, sou2-i2 put-lun7 sim2-mih8 si5-chun7 e5 si5-kan, chit8-tiap8-a2-ku2 to long2 m7-kaN2 phah-sng2, m7-kaN2 bo5 tiaN7-tioh8. Chit hang7 lang5 siong7 te7-it thang chai-iaN2. Li2 khoaN3, hoe2-chhia teh kiaN5 e5 si5-khek, si7 long2 u7 tiaN7-tioh8; koh-khah toa7-liap8 e5 lang5 i to tioh8 chun2-chat ho2-se3, lai5 chiah che7 u7 chhia. Ka-ki7 teN3-khou3-khou3, eng7 chit8-ban7 gun5 beh kio3 hoe2-chhia theng3-hau7 i chit8 hun-cheng, che si7 toan7-jian5 m7-bian2 siuN7. Chiu7-si7 hoe2-chun5 ia7-si7 an2-ni. Goa2 chit8-pai2 chai7 Yokohama e5 kang2-hoaN7 bat khoaN3-kiN3 chit8-chiah nng7, saN ban7 tong3 e5 toa7-hoe2-chun5, si7 tui3 Bi2-kok lai5 e5, si7 chu7 kui2-na7 goeh8-jit8 cheng5 chiu7 tiaN7-tioh8 hit-jit8 e7-pou si3 tiam2-cheng beh kau3 hoaN7-piah e5. Goa2 tu2 beh khi3 chiap chit8-e5 tui3 Bi2-kok tng2-lai5 e5 peng5-iu2, khia7 ti7 chun5 beh oa2 hoaN7 sou2-chai7 theng3-hau7. Ai5--ah! Chin kiaN-lang5, hit-chiah chhin-chhiuN7 soaN hiah toa7 e5 toa7-hoe2-chun5, ko2-jian5 si7 si3-tiam2 kau3-ui7 oa2-hoaN7, chha chit8-hun chit8-bio2 to bo5 lah! 
  Chong2 kong2, kin7-lai5 e5 lang5 bo5 chiu2-si5-khek si7 be7 thang choe3 sim2-mih8. KoaN-thiaN ia7 u7 tiaN7-tioh8 si5-kan, gun5-hang5 ia7 u7 tiaN7-tioh8 si5-kan, piN7-iN7 ia7 u7 tiaN7-tioh8, hak8-hau7 ia7 u7 tiaN7-tioh8, choe3-hi3 ma7 si7 u7 tiaN7-tioh8. Koh-chai3 lang5-lang5 si7 bo5 kui2-ni5 thang oah8, si7 bo5 kui2-si5 thang choe3-kang, sou2-i2 oe7-thang tiaN7-tioh8 e5 si5-khek, na7 m7-si7 chun2-chat tiaN7-tioh8 u7 ho2-se3, tng chit-ho7 si5-se3, m7-na7 tan-gou7 ka-ki7, pat8-lang5 ia7 oe7 siu7 lan2 chin toa7 e5 tan-gou7. 
  Ai5--ah! Cheng3 hiaN-ti7 chi2-be7, lan2 Tai5-oan5 e5 kin-na2-jit8, tak8 hong-bin7 e5 keng2-hong2 sit8-chai7 pi2 pat8-lang5 tah si7 chin toa7-toa7 be7 khoaN3-tit, che toa7 pou7-hun7 si7 lan2 be7-hiau2 kui3-tiong7 si5-khek sou2 ti3 e5. Si5-khek si7 ng5-kim. M7-na7; iau2-ku2 si7 pi2 ng5-kim u7 koh-khah kui3-khi3; lan2 tioh8 chai-iaN2 thang po2-sioh. Gau5 eng7 gau5 po2-sioh si5-khek e5 lang5 thang kong2 chiu7-si7 ho2-giah8-lang5! 
</CL>
<HL>

第十項 
論錢銀e5 事誌 
1. 有錢駛鬼會挨磨 
「有錢駛鬼會挨磨」，這句俗語有含幾若款e5 意思。普通teh 用e5 意思是m7好。普通是講世間kan-ta有錢著好，錢是最要緊、最貴氣。若有錢m7免koh 別物都攏做會到。Che 是叫做拜金主義e5 所想，是看錢過頭重e5 人e5 口氣，不止有大m7著。在世界這款拜金主義 e5 腳色是非常濟。西洋有一種叫做唯物主義e5 學問，也是講宇宙e5 中間結局是kan-ta有物，以外無別項，人e5 心思行動都攏是tui3 物來，受物e5 支配。所以這款人免講也是看錢親像性命。 
錢卻是要緊，著保重。總是m7是親像拜金主義e5 人所講hit款e5 貴氣。有人講，「錢四腳，人兩腳。」錢敢有到hiah-nih8 活？錢敢m7是錢mah？錢是死物lah，錢是人做e5；無人，佗位有錢neh？是有人才有錢，m7是有錢才有人。 
拜金主義e5 人就是倒peng2 講；伊講，著ai3 有錢才有人。到底敢實在是an2-ni？咱講錢，若寫漢字著寫「財」音讀「chai5」。這字「財」是兩字來合成e5，就是「貝」kap「才」來合成e5。「貝」這字e5 音讀「poe3」就是蚶殼，粉gio5 殼這種類，「殼仔」e5 意思。「才」這字e5 音讀「chai5」就是人e5「才情」、「才能」、「才調」e5 意思。Thang 知「錢」就是「殼仔」kap「人e5 才情」來成e5。 
現今卻m7是an2-ni，che 是古早e5 事誌。古早起初起初e5 時代，人人無做生理買賣e5 事業。Hit陣e5 人若ai3 物，攏著藉家己e5 氣力去採取，抑是將家己所有e5 物kap別人交換家己所無e5。照an2-ni 做，是真無利便，所beh 交換e5 物著ai3 搬來搬去。後來人淡薄較進步，就想出這個法度，就是去海墘拾種種e5 殼仔來，將hit 號殼仔做錢用，提殼仔hou7人，人就提所欠用e5 物hou7 咱，m7免提物去換物。 
An2-ni 是加真利便。總是無妥當。怎樣講？因為人beh 拾殼仔是較快，koh再殼仔也是較快歹、快破。所以人後來就換款。人e5 智識才情愈進步，到尾續會曉鑄銅、鑄銀、鑄金。會曉是會曉，在hit 時卻m7是hiah-nih8 輕快e5 事誌。所以就用銅鑄錢，亦到尾就用銀鑄大銀、銀角仔；用金鑄金角。An2-ni卻就加真大利便。 
總是人e5 智識心思是親像水teh 流，是不時teh 進步，所以也無掠an2-ni 做齊全。到最近無偌久，嫌錢較重較phong7 鬆，費氣提、費氣算、費氣收，就將錢廢掉，kan-ta用輕省輕省e5 銅sian2、銀角kap金角。總是an2-ni 猶嫌費氣，煞設種種e5 銀票、金票ti7-teh 用。較早十千e5 錢雙手就koaN7 無法，現時十個銀票theng3好seh tiam3 鼻孔內。Thang 知古早e5 錢kap現時e5 錢是無像。 
古早e5 錢是用殼仔做，現今是用金、用銀、用紙做。人是為著ai3 便利才設錢。錢是約束e5 標記。錢是人kap人做夥約束做成e5。亦人會thang 做夥設約束因為逐家有信用。Thang 知是有人有信用才有錢，斷然m7是有錢才有人。 
錢是人設e5，總是敢會thang 亂亂製作tit？Ai3錢敢會隨時有？的確m7是。「財」這字「chai5」字e5 內底，是有這字「才」ti7-teh，亦這字就是「才情」抑是「能力」e5 意思。 
Tui3 an2-ni 咱會thang 夠額明白錢財e5 意義。錢財是甚物？錢財是人做e5，是人用伊e5 才情所做e5。Koh再錢財著不時kap才情做夥。換一句話講，人所設、所造e5 錢財結局是死物，be7 thang 做啥事。錢財著不時倚 ti7 有才情e5 人才會有路用。 
Koh 再講一句，錢財是才情能力e5 標記，所以無才情、無能力e5 所在是m7應該有錢。若是有hiah-e5 錢就thang 叫做是歹錢，m7-na7 無路用，顛倒會生出歹事來。所以thang 知錢無逐項會。有錢kiam2-chhai2 會thang 駛鬼去做鬼事；總是kan-ta 錢的確無法得人ta5-oa5。原來錢是著hou7人駛，m7是beh 駛人。 
拜金主義e5 人是看錢較重性命，見著錢就拜、就跪。這款人日日是kan-ta teh ka7錢拭sian，為著錢拖磨，做錢e5 奴才。Kan-ta 為著錢teh 活e5 人老實是日日為著錢teh 死。 
「有錢駛鬼會挨磨」，這句話敢攏無影抑m7是？M7 是全然無影，卻也有一面e5 真理。法國有一句俗語講「錢是萬王e5 王」。老實錢若是歸ti7有才能有德行e5 人e5 手內，實在會thang 做成真濟真大e5 事誌。Ti7頂面有講錢財是人e5 才能氣力e5 標記，iau2會thang koh講，錢財也是萬項物件e5 總代表。 
所以若是有錢財，心想hit項物，hit項物就到；kan-ta 有這項錢，就kap有萬項e5 物件是相像。「有錢駛鬼會挨磨。」這句話若是用做講「不論甚物天烏地暗e5 事誌，就是犯著甚物較大e5 重罪，用錢就會thang 取消去。」人雖然是真臭，真正無人格，總是kan-ta 若有錢，就即時會thang 變做芳，變做大大有名望，這款是m7著，是非常e5 錯誤。 
M7-ku2 若是講錢是人e5 才能e5 標記，koh 再m7是百項物件e5 總代表，所以有錢是不止利便，不止會thang幫贊人做事，會thang 成就人e5好志氣，che 卻是實在。Tui3 這個意思講，錢財著ai3 大大來保惜。孔子有講「錢財若是有路thang 去求，雖是ka7人牽馬e5 事誌，我也是歡喜做。」伊講這句話是十分表明錢財著保重。總是伊也有講「做hit號不義e5 事誌來得著好額，這款好額我ka7 看做親像ti7 天頂teh 飛e5 雲霧。」看錢親像性命，為著錢較甚物齷齪硬心e5 事誌都敢去做e5 人，聽著這句話著ai3 定神想一下看！ 
2. 好額敢誠實koh hiah 好
An2-choaN2才是好額？Che 卻be7 用tit輕輕講，總是普通是指有錢有物ti7-teh 講。好額大概是人人所意愛，散hiong是人所忌剋。人若是做到破病無錢thang 食藥，大寒e5 時kan-ta著看某子ti7-teh chun3，有好事攏 著放teh 等後別人做。到底這款e5 散hiong，實在也是足額thang 傷心。 
雖然是an2-ni 講，好額也斷然m7是有福氣，m7是不時thang 恭喜。照目珠所看，好額人吐大氣比散hiong人較濟。為著散hiong人家內生活起風波無平靜，che 也是定定有看見。在英國有一句俗語講「散hiong若tui3 大門入來，愛情就tui3 窗仔走出去。」M7-ku2 若認真看，這號事是屬ti7 hit 種無教育，無修養e5 腳色，才有an2-ni。咱e5 俗語敢 m7是講「家窮才會出有孝e5 子兒」。在西洋也有一句古早話講「厝愈小，心愈大，愈平安。」 
人e5 真情較濟是tui3 ti7 貧苦e5 中間來發現。歹品行，kap人鬥口相怨恨，tui3 好額人e5 所在發出e5 是較濟。好額人e5 家庭，你ka7 伊查真看，大概攏是厝內變做戰場，兄弟變成仇敵。自古到今照歷史來看，錢銀成人是較少，害人是較濟。人最有福氣e5時的確有無限e5 向望，kap大大e5 安心；人若絕望，koh 再心內時時有驚惶，che 是做人上大e5 不幸。 
散hiong人不論見著甚物都奇巧，伊所iau2-be7 到e5 所在是真濟，所以伊e5 身輕，伊e5 心真活動，伊真少掛慮，亦有真濟thang 向望，koh 那親像無鞍e5 馬，見著大條路腳蹄phih8-phiak8 叫，頭舉懸懸強強beh走去。 
好額人就較少be7 thang an2-ni，因為伊e5 錢財足，伊e5 食穿不時有過頭，thang 講伊是食厭、穿厭、睏也是厭；所以伊是真正少少thang 向望，顛倒是為著食濟積傷，穿濟快寒著。醫生e5 好主顧較濟就是好額人。英國有一個出名人叫做Ruskin。伊講：「Toa3 草厝看著大厝會驚惶e5 人，比hit號企大厝逐項看了攏是無稀罕、無心適e5 人，m7知加得偌濟e5 福氣？」 
好額人e5 錢財m7是囥ti7大櫃內，較濟是khng3 ti7 心肝頭，伊e5 腹內攏是錢銀that-that teh；伊所喘e5 氣攏有臭錢hian3，伊hou7 錢銀teh 到大氣歕be7 離。 
散hiong人若m7是hit號真無志氣，無路用e5，的確m7肯隨便聽人e5 差用，總是好額人thang 講暝日都是為著錢銀teh走chong5。錢銀著不時有流通才有價值。M7-ku2 世間較濟e5 好額人，見1箍就想收1箍，見1角就想ai3 提1角；伊攏是想入無想出。伊有錢m7是想beh 用，是想久久會thang 捏tiam3 伊e5 手中心。 
所以好額人第1艱苦e5 事誌，就是伊e5 手內所捏e5 錢hou7 伊走無--去，這層。好額人為著beh 顧hou7 伊e5 錢財be7 無去，伊是時時刻刻teh 用心用神、拚性命。伊怎樣有閒thang koh 想別項？顧甚物仁義疼痛e5 事誌neh？所以基督有講：「好額人beh 入天國，無各樣駱駝beh nng3 針鼻。」 
現時卻無，若beh 是往時賊馬猖行e5 時代，好額人暗時是難得thang 睏落眠。現時雖然是有銀行thang 寄，有股票thang 買，妥當thang 囥錢e5 所在是真濟，m7-ku2 加生出一項比賊koh較害e5 事情來。就是現時不比往擺。今交通真利便，做生理e5 法度kap舊底攏無像，四界e5 行情真通透，物件e5 價數起落真雄，銀水e5 起落實在驚人。 
親像頂pang 西洋大相thai5 e5中間，咱這爿1時不止好景氣。M7-ku2 相thai5了後不知不覺e5 中間，錢櫃內e5 錢銀，無聲無說kan-ta飛無去，頂日不止幽雅清閒e5人，今仔日著hou7人踏門踏戶。為著an2-ni 起siau2 抑是自盡e5 人是be7 少，tui3 an2-ni 來做詐欺害人e5 事誌，he 是濟濟無thang 去算起。有一個出名e5 哲學家叫做Bacon，有講「好額人teh 想錢e5 時，伊是無閒thang顧伊e5 身體kap心肝。」實在是講了真正著。無德行、無修養e5 人來好額，是無各樣病人teh 舉枷；增差普通e5 枷是柴做e5，好額人e5 枷是金e5。總是既然kah是枷，柴e5 敢 m7是顛倒較恭喜，因為金e5 較重，是愈較可憐。
3. 怎樣才算是好額
好額怎樣講是m7好？頂節所講好額無的確好，是講舉錢枷e5 好額人，無才情無德行e5 好額m7好，m7是講見若好額就m7好，逐人的確著攏做散仙才會用tit。M7 免講別人；若是真正e5 好額，我是非常愛。總是若m7是真正e5，m7免講是孔子講，就是我也是看做比天頂teh 飛e5 雲霧iau2-ku2 較無現。若是an2-ni，怎樣才算是真正e5 好額，che 著來研究hou7 伊明。 
第1著ai3 明白，收濟、用濟才是真e5 好額，kan-ta 大櫃內飽飽，塗腳埋幾若十甕，土地有幾千幾萬甲，錢銀kan-ta 放teh hou7 伊生sian，田園是排teh 做體面，抑是放hou7 子孫去開駛快活，che m7是好額，是kap身軀tng7 半圓e5 人一樣。 
咱常常有看見這款人，你若算伊所有e5 金銀是有幾十萬，查伊e5 田園是有幾百甲，論伊kap人交關又是真闊大。M7-ku2 見著公共、為著社會有利益e5 事誌，beh 叫伊拔一支khou2毛仔出來獻，伊就哮叫痛。對人不時哮叫伊散hiong艱苦。Koh 再就是伊家己每日e5 食穿用，也是求kap普通以下e5 人相像款，跑路是用腳，坐車是嫌無4等e5。總講，若論提出，伊是求做無路用e5 人；亦若抵著有thang 提入，伊就品身品世用較大e5 本錢都是敢。這種人現時在咱e5 中間m7知有偌濟？這種就是正扮e5 守錢奴，be7 用tit算是好額。 
真正e5 好額人著會濟入濟出，能集能散才是。原來錢財是beh hou7 人用、hou7 人做事誌e5 器具，斷斷m7是beh hou7 人排teh 看哄。錢銀著愈gau5 流通才愈有價值，若是kan-ta 囤死ti7 1-tah，專歸ti7一個人e5 手，是kap囤糞圾同一樣。關係錢財有兩種e5 權利，一種是所有權，koh 一種是使用權。啥貨叫做所有權？咱 mai3 tit提法律e5 講法來講，照普通e5 理氣來論。譬論ti7-chia 有一百銀。這百銀的確m7是家己有，的確有主人。Tui3 這個人講，hit百銀是掛hit個人e5 名，別人若m7是有提kap hit百銀像價值e5 物，kap這個人歡喜甘願相對換，的確be7 thang 改換hit百銀e5 名字。有hit百銀e5 名字e5 人，就是講tui3 hit百銀有所有權。亦甚物叫做使用權？會thang 自由提hit百銀去開用 e5 人，就是有hit百銀e5 使用權。真正e5 好額，著有真大e5 所有權kap使用權。 
總是若會thang 久久有真闊大e5 使用權，kan-ta an2-ni 也足額thang 講是好額。Kiam2-chhai2這款e5 好額是較礁鬆、較實在。原來有錢有物敢 m7是beh用mah？所以有錢有物若是be7 thang 用，抑是be7曉用，he 有是kap無相像。 
譬論講，有一個好額人死去，伊e5 子細漢，伊e5 財產免講是beh 放hou7伊e5 子，所以hiah-e5 財產e5 所有權是屬ti7 hit個囡仔。M7-ku2，因為hit個囡仔細漢be7曉甚物，所以入伊e5 叔伯抑是親戚做伊e5 護監人，替囡仔掌理hiah e5財產。Tui3 an2-ni hit個護監人若是無有m7正經e5 事誌，伊會thang 替hit個囡仔主意，將hiah e5 財產ka7 伊運用hou7 伊做種種e5 事業。若是an2-ni hiah e5 財產e5 使用權thang 講是歸ti7 護監人e5 手內，hit個囡仔是有一個空名，實在是護監人teh 好額。設使hit 個囡仔若是久久be7 大漢，抑是成做一個不中用e5 人，hit個護監人敢 m7是久久會thang 運用hiah e5 財產mah？伊敢m7是久久是好額？ 
Tui3 這項推想起來就會明白，著有使用權才是好額，kan-ta 有所有權是無意義，不過若是有所有權koh再有使用權，an2-ni 是hou7 hit個使用權會thang 較安穩較久長na7-tiaN7。雖是an2-ni 講，這個所有權人若愈進步的確會愈無致重。有錢m7甘用，抑是be7 曉用，僅僅會曉想入無想出，這種人kiam2-chhai2 有所有權，總是的確m7是有使用權，che 是kap散hiong人無各樣。 
第2著ai3 明白，不論濟抑是少，著ai3 時時有生息才算是好額；若是每日kan-ta 攏是開費消無去，攏無重新生出甚物別項，這款是攏有減少無加添，che 正正是散hiong。逐家知，了尾子雖是伊e5 祖公放有幾千萬hou7 伊，究竟伊是散hiong人。M7-na7 an2-ni，到尾連伊e5 身軀性命都煞無thang 有伊e5 份。亦若是日日teh 做工，無論是對家己，或是對社會，逐日有利益，逐日有出息，有較加添濟，an2-ni hit個人雖是現時無tiok8，總是的確會thang 算做好額。M7-na7 伊好額，社會為著這種人會直直進步，直直發達。這種人thang 講是世間e5 金礦，tui3 hia beh 出真濟金hou7 世間抑是伊e5 子孫有iu5-ji7 。 
若提小小e5 來講，一個人一日趁3角，家己用2角；chhun 1角提 hou7 別人，做人e5 利益；亦koh 有一人，一日趁3箍，日日家己著4箍才有夠，無夠用hit 箍銀，伊就用心去khek 別人e5 來補。請想這兩人，佗一人較好額？ 
若提較大e5 來講，自古以來e5 大gau5 人，thang 講in 是大好額。in 是看通天腳下做in e5 厝，in 通身e5 力攏是出ti7 眾人e5 中間，hou7 眾人為著in 來發展進步。 
孔子雖然在陳國1時bat 無米糧thang 食，總是世間對伊來生e5 財產是無tang3算。釋迦ai3 世間無艱苦，雖然是將伊e5 王宮、王位tan3 hiat-kak8，總是後來伊所得e5 m7知比hiah-e5 加有幾千幾萬倍？基督家己有講：「Ti7 天teh 飛e5 鳥仔有siu7 thang睏，在曠野teh 走e5 狐狸也有空thang 匿，總是我是無khoa3頭殼 e5 人。」你看hit時伊是何等e5 散hiong。今請看，現時通世界成半e5 人敢 m7是為著伊teh 出力？伊thang 講是自有人以來最頭一等e5 好額，不論佗一時代 e5 皇帝也be7 thang 值得伊e5 一角仔！ 
第3 ai3 清楚e5 點，好額m7是講所有e5 錢著ai3 夠偌濟？是著會曉知影家己e5 氣力，才來想咱所會堪tit e5 額數，koh再著用最好 e5 法度來運用hiah-e5。若是an2-ni，就thang 算做是好額。 
An2-ni kiam2-chhai2講了較泛，且來拆較明。錢是才情e5 標記，che 咱已經有講了。人e5 心對錢老實是無想厭，m7-ku2 錢財既然kah 是才情e5 標記，著ai3 量氣力才定著所應該得e5 才是。若beh m7是an2-ni，設使就是hou7 伊加得較濟，伊也是運用be7 thang 去，an2-ni m7-na7 hiah e5錢積死死，伊e5 擔也是加重，著受種種e5 阻礙。 
譬喻一個人beh 收冬，叫伊e5 子兒攏總出門鬥割稻。割了，序大人 看in 攏骨力，不止大歡喜，允准in 兄弟各人盡in 所有e5 氣力擔稻去做私khia。大漢e5擔一百斤；第2個擔八十斤；攏抵仔好，會thang 擔到厝。第3個，細漢m7認份，伊想1時仔久e5 艱苦na7-tiaN7，較濟會thang 開駛較快活，所以伊就強強裝kap in 大哥擔相像，擔1步，顛兩步，擔到大氣喘be7 離。無ta5-oa5 著ai3 piaN3 1大半ti7 路邊hou7 精牲食，亦伊家己到厝煞發熱頭痛，連倒幾若日。伊e5 老父笑笑，ka7 伊講：「憨囡仔，你m7著chun2節家己e5 氣力。若beh 親像你an2-ni，我hit陣著m7-thang hou7你，才be7 害你。」咱講「貪字貧字殼」，西洋也是an2-ni 講「人m7是因為伊所有e5 物較少，所以才散hiong；獨獨是因為伊e5 心m7知足才是。」 
錢銀著看用e5 法度，kap用e5 所在，若是用著 e5 法度kap用ti7著 e5 所在，1個錢會成做2個抑是 3、4個錢厚。亦若是用m7好e5 法度，來用ti7 m7著e5 所在，雖然是錢銀積到滿厝內，che 斷斷be7 用tit講是好額，無各樣是積歸間e5 糞圾。 
美國有一個大出名人叫做Franklin。伊講：「人行一擺歹品行e5 費用，會thang 養育兩個囡仔。」總是我想敢不止是an2-ni。照我e5 經驗講，開ti7公nih 1個錢，m7-na7 開ti7 私nih 百個錢e5 厚。請看，拚性命為著一家e5 某子出力，將一切所有e5 kan-ta 為著家己來開費，竟然到尾變做幾塊無名無姓e5 骨頭；這款人m7知已經有偌濟。M7 免講別人，咱家己來做看，將咱ai3 顧某子e5 錢財氣力，分1寡仔對社會眾人做看leh，你的確會感覺你所用e5 一圓有百圓大。有一萬家私e5 人，的確會thang 變成百萬e5 長者。 
列位，m7-thang 講我是teh 講荒唐，che 是tui3 我家己e5 經驗，kap看世間e5 實情，用較切e5 信念ti7-teh 講。列位，請莫疑，誠心去做看，我信列位也的確會大聲喝講：「著！」古早猶太以色列國e5 王所羅門有講：「有捨施，反轉加添好額；有保惜錢，反轉散hiong。」實在是千古e5 金言。 
4. 時刻是黃金 
《千家詩》e5 頭cham7有一句講：「春天e5 暗時1 刻仔久會thang 值得一千金。」這句詩是極力teh o-lo2春天月光時e5 好景致，是講看hit 款e5 好景致一tiap8仔久，是比得著一千金較好。Che 是tui3 景致來bat 時刻e5 貴重。若無有景致hiah 好，扑算伊敢be7 曉tit hit sut仔久e5 時刻有kah hiah 寶貝。雖然是an2-ni 講，che 也iau2-ku2 會thang 講是bat 時刻e5 價值e5 人。 
「時刻是黃金」（Time is money）這句話是西洋e5 俗語。咱tui3 這句話thang 知西洋人bat 時刻e5 貴重，是比咱有較深，較夠頭。這句話e5 意思是看著時刻就知影時刻e5 貴重，是講著好景致e5 時才是。 
Tui3 好景致才會曉時刻是值錢e5， kiam2-chhai2 抵著歹景致、歹景況e5 時，beh 講時刻比爛塗較thang 厭惡，也 ku2-kaN2 。看著時刻就知時刻是貴重e5 人，不論是好景致抑是 歹境遇，好額人e5 一點鐘kap散hiong人e5 一點鐘，伊都攏是看做真值錢，平平是貴重。因為an2-ni，西洋人是真gau5 保惜時刻，一tiap8仔久都無放hou7 伊空空走過去。 
咱e5 人是真be7 曉時刻e5 值錢，看時刻若親像teh 看大溪e5 水，放據在伊直直流過去。In kap咱自真久e5 以前，koh 再是真濟人，對時刻有這款各樣e5 看法，致到在今仔日，in e5 文明kap咱e5 是大大有各樣。In teh 過日e5 滋味是kap咱大大無相像。M7 免講西洋人是比咱較會曉開金山，gau5 發明，gau5 製造奇巧e5 物件。僅僅tui3 這點比咱較gau5 保重時刻e5 心性來講，就是已經比咱真富裕真好額，真快樂，真有意義lah。Thang 講in e5 一日kiam2-chhai2 beh 較贏咱e5 一年。 
時刻hou7 人thang 貴重e5 理由有兩項。1項是因為時刻一下過去，就無koh 倒tng2來。咱m7-thang 講昨早起，Iau-ku2 有今早起；今早起過了，Iau-ku2 有明仔再早起thang 來。雖然平平是早起，總是昨早起kap今早起是無像；今早起kap明仔早起也是有增差。自古早e5 古早，到後 來e5 後來，今早起 僅僅才有一個，敢m7是真thang 貴重mah！ 
Koh 1項是因為時刻kap人e5 活命be7難得，會thang 講時刻就是人e5性命。時刻e5 經過果然是無限量，m7-ku2 在這個無限量e5 時刻e5 內面，咱會thang 活動，普通才僅僅有五十年久。這五十年e5 中間，會thang 做工，辦事誌e5 時日是無偌濟。五十年e5 中間著睏了十六、七 年。讀冊準備e5 時間準做六年久，細漢be7 曉半項，be7 thang創甚物；kap人厭sian7抑是破病總共準做十年久。一切扣除外，五十年e5 中間會thang 發揮人e5 氣力做事誌，kan-ta 才有十六抑是十七年久。Thang 知一世人e5 中間活了最有款式，最有意義e5 時日，不過 m7上二十年。這十六、七年若放hou7 伊空空流過去，人有活是kap無相像，hit個人是kap無性命e5 人一樣。 
你想看，時刻著愛保惜抑m7免？時刻實在是黃金，m7-na7 an2-ni，iau2-ku2 是比黃金koh 再較貴氣。咱兄弟姊妹e5 中間，m7知是因為怎樣，kan-ta會曉貴重錢銀kap性命，亦看時刻親像塗，hit 號人真濟。 
請認真想看，究竟錢銀kap性命都攏是時刻來hou7 伊成e5。Kan-ta會曉重錢愛性命，be7 曉保惜時刻，che 是無各樣食果子be7 曉顧樹欉；中狀元煞無看見家己e5 先生。我ti7-chia beh 舉幾層來做證據。請逐家做夥斟酌看。 
逐日tui3 街路過，不時都有看見咱teh 買賣是真正gau5 講價。賣e5 人知影買e5 人的確會出價，伊就將價錢講hou7 伊胖碼胖碼，據在伊去出。買e5 人iau2-be7 看物件e5 好歹，開嘴就嫌較貴。「唐山客，tui3 半說」，就先ka7 伊出一下hou7 伊俗俗俗，亦才那看物那推chhiau5。 
逐家想真看，所推測e5價跤增差有偌濟？Che 是快知影，總是為著an2-ni 所了e5 時刻，雖然是五分、十分e5 久，這五分鐘、十分鐘 e5 價錢，實在真難得算，這五分鐘久，就是了去買e5 人五分e5 性命。為著幾占幾角e5 講價甘願chhek了五分、十分e5 歲壽，老實無比che較憨e5！
這款e5 買物tui3 佗落有thang 俗，這款e5 賣物怎樣有thang 趁？現今kiam2-chhai2有thang 加tiong5 幾角銀，總是不知不覺e5 中間已經chhek 了幾分e5 性命。為著chiah少e5 錢銀，肯放幾分e5 性命，這款e5 性命be7 免傷過俗。見真1分e5 性命若用幾千萬言beh ka7 人買，扑算伊敢m7。Tui3 時間e5 觀念無明，be7 曉得時刻e5 寶貝，所以常常有這款憨e5 事誌，逐日有非常e5 損害，無利益。 
文明人極gau5 致重時刻；In e5人買賣的確無an2-ni，賣e5 人照伊所會合盤e5 價講，買e5 人也照伊所看會值得ka7 伊買。若是看be7 合，伊翻身越轉就行，逐家真清楚、真無費氣、真省工。 
Koh 1項thang 證明咱對時間無關心e5 證據，就是咱m7-na7 辦事無照時陣；對人所約束e5 時刻咱不止頇顢守。不論beh 開甚物會合，都攏著過頭真久，才會thang 齊到；一個人抵一個人也是an2-ni。請人客e5 時，是iau2-koh較害。照舊慣講，著3催5請才是有夠禮，總是這款e5 禮數實在是文明人e5 中間所無e5。親像這款teh 延chhian5 了時間，是無各樣將逐家e5 性命看做水，iuN2起來濫糝潑hiat-kak8，che 是非常e5大錯誤。 
西洋人teh 守時刻是若親像teh顧性命；kap人約an2-ni，就是an2-ni，約幾點幾分到，就是照hit個時刻，的確無差半分。德國有一個大出名人叫做Kant，伊m7限定對別人絕對時間，就是伊家己都攏是照時間teh振動做事誌。伊逐日都攏有一個定著e5 時刻著出去外面行徙。因為伊攏有照時陣，所以人若看見伊tui3 一所在經過，就知影hit陣是幾點鐘。在西洋是掠無守時間e5 所行做一項真大e5 歹行為。 
第3：咱be7 曉時間貴重e5 證據，就是咱beh chhoe7人無看時陣，koh再咱去chhoe7人m7知是beh chhoe7 人辦事抑是thit-tho5，不止無明白。大概m7免5分鐘就參詳會清楚e5 事誌，也的確著拖到1點鐘抑2點鐘e5 久。起頭攏是講hiah-e5 無tap-sap e5 話，那親像從前teh 寫批e5 款，頭頭仔著先寫hiah e5 hui5-e5 塗-e5，寫夠歸大片，正經e5 事誌到ti7 尾溜才寫幾字仔就了局。這款敢 m7是都費時間，非常e5 大損失mah？ 
Iau-ku2有較害e5。咱m7知是因為較閒較無事誌抑 m7是？咱e5人真ai3 合仙講phaN3 談，攏是講hiah e5十三天外e5 閒話。Tui3 這款來了e5 時刻無當thang 去算，這款是kap食飽kan-ta 倒teh 睏過日一樣，che 是有活那無活。老實是死死食了世間e5 鹽米。有這號e5 歹習俗，怎樣社會會進步？逐家著ai3 落衰，是看見見e5 事誌。有時做夥合仙講笑，卻m7是攏m7好，卻也是一層歇睏養神e5 法度；總是著ai3 有時陣才好，的確是be7 用tit合仙做過日。 
逐家！現時 e5 人是看時刻比黃金較貴氣，較珍重，所以不論甚物時陣e5 時間，一tiap8仔久都攏m7敢扑損，m7敢無定著。這項人上第一thang 知影。你看，火車teh 行e5 時刻，是攏有定著；koh較大粒e5 人伊都著chun2節好勢，來才坐有車。家己teN3-khou3-khou3，用一萬銀beh 叫火車等候伊1分鐘，che是斷然m7免想。就是火船也是an2-ni。我1擺在Yokohama e5 港岸bat看見1隻2、3萬噸e5 大火船，是tui3 美國來e5，是自幾若月日前就定著hit日下晡4點鐘beh 到岸壁e5。我抵beh 去接1個tui3 美國tng2來e5 朋友，企ti7 船beh 倚岸所在等候。Ai5--ah！真驚人，hit隻親像山hiah 大e5 大火船，果然是4點到位倚岸，差一分一秒都無lah！ 
總講，近來e5 人無守時刻是be7 thang 做甚物。官廳也有定著時間，銀行也有定著時間，病院也有定著，學校也有定著，做戲ma7 是有定著。Koh 再人人是無幾年thang 活，是無幾時thang 做工，所以會thang 定著e5 時刻，若m7是chun2節定著有好勢，當這號時勢，m7-na7 耽誤家己，別人也會受咱真大e5 耽誤。 
Ai5--ah！眾兄弟姊妹，咱台灣e5今仔日，逐方面e5 景況實在比人別搭是真大大be7 看tit，che 大部分是咱be7 曉貴重時刻所致e5。時刻是黃金。M7-na7；iau2-ku2 是比黃金有koh較貴氣；咱著知影thang 保惜。Gau5 用gau5 保惜時刻e5 人thang 講就是好額人！ 
</HL>