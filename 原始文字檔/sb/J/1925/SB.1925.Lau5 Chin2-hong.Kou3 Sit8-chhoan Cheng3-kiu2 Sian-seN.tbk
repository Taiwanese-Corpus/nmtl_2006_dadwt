<CL>
 Sit8-chhoan(Uemura) Sian-seN put-heng7 ti7-chiaN-goeh8 peh-jit8 ngou2-hou7 oa2 6 tiam2 teh chiah8-png7 tiong, hut-jian5 nau2 ek-hoeh, siu7 Siong7-te3 keng2-tiau3 i li7-khui se3-kan. Hiong2-siu7 69 hoe3. 
 Ti7 pun2-goeh8 12 jit8 ngou2-chian5 10 tiam2 ti7 i pun2 kau3-hoe7 (Hu3-su7-kian3-teng) u7 ku2-heng5 kau3-hoe7-chong3. Chit jit8 e5 hoe7-chong3-chia2, m7-na7 choan5-kok Jit8-pun2 Ki-tok kau3-hoe7 u7 phai3 tai7-piau2 lai5 hoe7-chong3 na7-tiaN7, i2-goa7 iau2 u7 Sian-seN seN-cheng5 sou2 kau-poe5 hoe7-goa7 e5 ti-ki2, beng5-su7, lai5-liat8-sek ia7 be7-chio2. Put-chi2 chong3-giam5, seng7-tai7 e5 ko3-piat8-sek. 
 Ti7-chia lun7 Sian-seN e5 su7-giap8 loa7-nih8 teh seng5-kong, a2-si7 tui3 kau3-hoe7, sia7-hoe7, loa7-nih8 hi-seng kong3-hian3, chit-ho7 su7, m7-bian2 goa2 koh ti7-chia teng5 pai5-liat8, liat8-ui7 toa7 to-sou3 si7 peng5-sou3 chiau5-chai e5 sou2-chai7. 
 Sian-seN ti7 hoe7-lai7 m7-bian2 kong2, chiu7 hoe7-goa7, a2-si7 khah-hng7 kau3 Au-bi2 ia7 si7 jit8-siong5 hou7 lang5 sou2 teh khim-giong2, keng3-hok8 e5 jin5-but8. Na2 chun2 ko3-piat8-sek hit-jit8 i e5 tiau3-tian7, i2-kip8 tiau3-su5 si7 hiah-nih8 che7, ti3-kau3 be7-thang it-it thak8 ti7 lang5 e5 bin7-cheng5. Kan-ta tui3 chit-hang7 lan2 thang chhui-chhut, cho3 put-chi2 beng5 e5 cheng3-ku3. Iu7-koh Sian-seN m7-na7 kan-ta si7 cho3 chhut-mia5 e5 hak8-chia2, koh chit8-bin7 si7 toa7 sin3-giong2-ka, hui-siong5 e5 jin5-keh-chia2, ko2-jian5 si7 leng5-kai3 e5 ui2-jin5 eng-hiong5. 
 Sian-seN sui si7 cheng3-lang5 sou2 kong-jin7, m7-si7 hiong5-pian7-ka, gau5 ian2-soat. Iau2-ku2 ti7 sou2 soat-kau3-tiong, chhai5-liau7 e5 hong-hu3, loe7-iong5 e5 chhiong-sit8, i2-kip8 u7 oah8-khi3 e5 gian5-su5, kau3-giah8 u7 thang kam2-tong7, kio3 chheN2 lang5 e5 leng5-lek8. U7 chit8 khoan2 e5 ke3-ti3, ia7 si7 cheng3-lang5 sou2 seng5-jin7. M7-na7 an2-ni, Sian-seN goan5-lai5 thau5-nau2 beng5-sek, tong7-chok bin2-chiat8, put-chi2 u7 tok8-chhong3-tek e5 cheng-sin5, chin-chiaN3 thang kong2 u7 chhiau-kun5 poat8-chiong3 e5 thian-chai5. I e5 kau3-hoe7 kin-a2-jit8 e7 hiah-nih8 toa7-keng, hiah-nih8 chin3-pou7; hoat-tian2, chit8-bin7 kiam2-chhai2 u7-iaN2 si7 hou7 chhiu2-oan2 sou2 ti3-im3, iau2-ku2 khah toa7 pou7-hun7, bo5 m7-si7 tui3 Sian-seN phau7-chiong-si2 it-koan3 e5 sin3-giong2, phun-pho ti7 tang-sai, ti3-kau3 u7-si5 be7 ki3-tit e5-hng cha2-khi2; na2-chun2 Seng3-keng kong2, “Hoan-hu3 li2 tioh8 thoan5 to7-li2, bo5-lun7 tek-si5 put tek-si5, tioh8 choan-bu7 i, eng7 pah-poaN e5 khoan-iong5 ka3-si7 lai5 chek-pi7, keng2-kai3, khoan3-bian2” (2 The5. 4:2). Sit8-chai7 Sian-seN it-seng si7 cho3 kau3-hoe7 e5 tiong-pok8, in-khin5 chu5-sim e5 bok8-chia2. Seng3-keng kong2, “I2-keng cheng-chian3 ho2 e5 cheng-chian3, i2-keng chin7 phau2-chau2 e5 lou7 cham7, i2-keng siu2 sou2 sin3 e5 to7-li2”(2 The5. 4:7), chap8-hun thang cho3 lan2 sin3-chia2-kan e5 bou5-hoan7. 
 Am3-cheN7 siuN7 Sian-seN tui3 lan2 Tai5-to2 put-lun7 ko3-jin5, a2-si7 it-poaN, tit8-chiap a2-si7 kan3-chiap, i siong5-siong5 piau2-chhut tong5-cheng5. Tui3 i chit-khoan2 sui2 e5 cheng-sin5, lan2 ai3 hian2-chhut kam2-in e5 sim. Na2-chun2 ti7 chong3-sek hit-jit8 m7-na7 goa2 chit8 lang5, chiu7 to-sou3 e5 lang5, khoaN3-tioh8 tiuN5-lai7 hit-khoan2 kong-keng2, hit-khoan2 hian7-siong7,chu7-jian5 na5-au5-kng2 tiN7, pu-ti put-kak e5 tiong-kan bak8-sai2 ia7 bo5 se3-ji7 na2 hou7 tit8-loh8. 
 Choe3-hou7 ng3-bang7 lan2 ti7 ki5-to2-tiong ui7-tioh8 i e5 ui5-chok8, i2-kip8 i e5 su7-giap8 (Tang-kiaN Sin5-hak8-sia7, Kau3-hoe7, Chap8-chi3-sia7) lai5 saN siau3-liam7. 
 (Tai5-oan5 Kau3-hoe7-po3 te7 479 koan3, 1925 ni5 2 geh8) 
</CL>
<HL>

實村 (Uemura) 先生不幸ti7正月8 日午後倚6點teh食飯中，忽然腦溢血，受上帝揀召伊離開世間。享壽69 歲。 
Ti7本月12 日午前10點ti7伊本教會（富士見町）有舉行教會葬。Chit日e5會葬者，m7-na7全國日本基督教會有派代表來會葬na7-tiaN7，以外猶有先生生前所交陪會外e5知己、名士，來列席也be7少。不止莊嚴、盛大e5告別式。 
Ti7-chia 論先生e5事業loa7-nih8 teh 成功，抑是對教會、社會，loa7-nih8犧牲貢獻，chit 號事，m7免我koh ti7-chia重排列，列位大多數是平素齊知e5所在。 
先生ti7 會內m7免講，就會外、抑是較遠到歐美抑是日常hou7人所teh欽仰、敬服e5人物。若準告別式hit日伊e5弔電，以及弔詞是hiah-nih8濟，致到be7-thang一一讀ti7 人e5 面前。Kan-ta對chit項lan2 thang推出，做不止明e5証據。又koh先生m7-na7 kan-ta 是做出名e5學者，koh 一面是大信仰家，非常e5人格者，果然是靈界e5偉人英雄。 
先生雖是眾人所公認，m7是雄辯家，gau5演說。Iau2-ku2 ti7 所說教中，材料e5豐富，內容e5 充實，以及有活氣e5言詞，到額有thang感動、叫醒人e5能力。有一款e5計智，也是眾人所承認。M7-na7 an2-ni，先生原來頭腦明識，動作敏捷，不止有獨創的e5精神，真正thang講有超群拔眾e5天才。伊e5教會今仔日會hiah-nih8大間、hiah-nih8進步、發展，一面kiam2-chhai2有影是hou7手腕所致蔭，iau2-ku2較大部份，無m7 是對先生抱終始一貫e5信仰，奔波ti7 東西，致到有時be7記得e5昏早起；那準聖經講，「吩咐你著傳道理，無論得時、不得時著專務伊，用百般e5寬容教示來責備、警戒、勸勉」（2 The5. 4：2）。實在先生一生是做教會e5忠僕，殷勤慈心e5牧者。聖經講，「已經征戰好e5征戰，已經盡跑走e5路站，已經守所信e5道理」 （2 The5. 4：7），十分thang做咱信者間e5模範。 
暗靜想先生對咱台島不論個人，抑是一般，直接抑是間接，伊常常表出同情。對伊這款sui2 e5精神，咱ai3顯出感恩e5心。那準ti7葬式hit日m7-na7我一人，就多數e5人，看著場內hit款光景、hit款現象，自然嚨喉管tiN7，不知不覺e5中間目屎也無細膩na2雨滴落。 
最後ng3望咱ti7祈禱中為著伊e5遺族、以及伊e5事業（東京神學社、教會、雜誌社）來相數念。 
(台灣教會報第479卷，1925年2月) 
</HL>