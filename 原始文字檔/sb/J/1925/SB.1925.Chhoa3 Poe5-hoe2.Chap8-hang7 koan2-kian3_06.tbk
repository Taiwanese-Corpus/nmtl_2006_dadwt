<CL>
  Te7-lak8 hang7 
  Lun7 lu2-chu2 e5 tai7-chi3 
  1. Lam5-chu2 khah kui3-khi3 a2-si7 Lu2-chu2
  Chin ki5-koai3! lang5 chaiN2-iuN7 e7 u7 ta-pou koh u7 cha-bou2?Che si7 chin ki5-koai3, iu7-koh si7 chin chhu3-bi7. 
  Ti7 Lam5 Thai3-peng5-iuN5 u7 chit8 e5 to2-su7 kio3-cho3 Ta-hi-ti. Ti7-hia e5 ia2-ban5 lang5 u7 liu5-thoan5 kong2 , Khi2-chhou cho7-hoa3 e5 sin5 theh8 ang5-thou5 cho3 chit8 e5 ta-pou-lang5. Kau3 chit8 jit8 chiong hit e5 lang5 ka7 i be5 hou7 i khun3--khi3, chiah tui3 hit e5 lang5 e5 seng-khu theh8 chit8 te3 kut-thau5 khi2-lai5 cho3 chit8 e5 cha-bou2-lang5. 
  Iu5-thai3 lang5 sou2 sin3-giong2 e5 kau3 si7 toa7-toa7 e7 thang hou7 se3-kai3 cho3 bou5-hoan7.In e5 keng-tian2 e5 lai7-bin7 ia7 u7 ki3-beng5 chhin-chhiuN7 chit-khoan2 e5 oe7.In kong2, siong7-te3 chhong3-cho7 thiN te7 ban7-mih8 i2-au7 , chiau3 I e5 heng5-siong7 e5 khoan2 iong7 thou5 chhong3-cho7 chit8-sian ang-a2.I chiu7 chiong I e5 khui3 pun5 jip8-khi3 hit sian ang-a2 e5 phiN7-khang, hit sian ang-a2 chiu7 oah8-khi2--lai5, kio3-cho3 A-tong, si7 ta-pou-lang5. Siong7-te3 chiu7 chiong A-tong chhong3 hou7 i khun3-khi3, chiong i e5 hiap8-kut theh8 chit8-ki khi2-lai5 cho3 chit8 e5 hu7-jin5-lang5, kio3-cho3 ha7-oa.Che ia7 si7 chit8 cheng2 e5 liu5-thoan5.Chong2-si7 na7 chiau3 chit-khoan2 e5 kong2-hoat, kiam2 m7-si7 beng5-beng5 piau2-si7 lam5-chu2 si7 chu2, lu2-chu2 si7 chiong5.Lam5-chu2 khah kui3-khi3, lu2-chu2 khah ha7-chian7 mah?In-ui7 kong2 ta-pou-lang5 si7 tai7-seng u7, cha-bou2-lang5 si7 theh8 ta-pou-lang5 seng-khu e5 chit8-pou7-hun7-a2 lai5 cho3-chiaN5--e5. 
  Chhin-chhiuN7 chit-khoan2 e5 kong2-hoat kiam2-chhai2 u7 lang5 beh pian7-pok kong2, Kou2-cha2 e5 tai7-chi3 tai7-ke to long2 bo5 khak-sit8 e7 chai-iaN2.Chiau3 lan2 sou2 chai--e5 lai5 kong2, ta-pou-lang5 kiam2 m7-si7 long2 tui3 cha-bou2-lang5 e5 pak-tou2 nng3-chhut--lai5 mah?Sou2-i2 i beh kong2 lu2-chu2 si7 khah kui3-khi3, che khiok ia7 m7 si7 choan5-jian5 bo5 cheng5-li2. 
  Lan2 koh thiaN Lam5-iuN5 Ho5-chiu (Australia)e5 ou-sek lang5 kong2, Cho7-hoa3 e5 Chu2 kio3-cho3 Phan2-ji7, kiah8 i e5 to-a2 pak saN-tiuN e5 chhiu7-phoe5 chhu tiam3 thou5-kha, theh8 chit8-oan5 e5 liam5-thou5 khoa3-he7 hit teng2-bin7, cho3 nng7-sian ang-a2.I cho3 liau2 chin tek-i3, peh--khi2-lai5 thiau3-bu2 seh8 hit nng7-sian ang-a2 kui2-na7 lin3. I chiu7 koh pak chit8 khoan2 e5 chhiu7-phoe5, thiu-si liam5 tiam3 ang-a2 e5 thau5-khak, cho3 ang-a2 e5 thau5-mng5.I khoaN3-liau2 iu7 chin toa7 tek-i3.Koh tiam3 ang-a2 e5 chiu-ui5 thiau3-bu2 kui2-na7 lin3, chiong i e5 khui3 pun5 tui3 ang-a2 e5 phiN7-khang, pun5 chit8 toa7-e7 loh8-khi3, iah8 chiu7 koh thiau3 koh seh8.Lou7-boe2 chiong nng7-sian ang-a2 ian2-khi2-lai5 khia7, ang-a2 chiu7 soa3 chhio3 hi-hi, cho3-hoe2 kong2-oe7 chin chhin-bit8! 
  Tai7-ke sou2 chai, lan2 chit-peng5 kong2 lang5 si7 Po5-chia2-bo2 chhiok8-thou5 cho3-chiaN3--e5, chong2-si7 ta-pou cha-bou2 si7 an2-choaN2 hun-piat8 cho3, khiok si7 bo5 kong2-beng5 si7 siang7-si5 cho3--e5, m7-si7 tui3 ta-pou e5 seng-khu lai5 cho3-chhut cha-bou2-lang5;chit-tiam2 si7 beng5-pek8.Chiau3 teng2-bin7 chit nng7 khoan2 e5 liu5-thoan5 khoaN3, ta-pou cha-bou2 si7 siang7-si5 chiaN5--e5, khiok m7-si7 kong2 to2 chit8-peng5 khah tai7-seng.Tui3 an2-ni na2 chhin-chhiuN7 e7 iong7-tit kong2 m7-si7 ta-pou khah kui3-khi3, ia7 m7-si7 cha-bou2 khah ha7-chian7, si7 peng5-teng2 bo5 cheng-chha. 
  2. Chiong5-lai5 lu2-chu2 si7 hou7-lang5 khoaN3 chin khin 
  Teng2-bin7 sou2 kong2 si7 kui2 cham7 e5 chhio3-khoe-oe7 na7-tiaN7, si7 be7 chun2-pin5-tit.M7-ku2 na7 chiau3 lek8-su2 siong7 sit8-chai7 e5 su7-chek lai5 lun7, kau3 kin-a2-jit8 hu7-jin5-lang5 siu7 lang5 khoaN3-khin si7 chin-che7 lah.M7-si7 kong2 kan-ta to2 chit8 tah si7 an2-ni, choan5 se3-kai3 to long2 si7 chit8-iuN7. 
  Hian7-si5 chai7 Se-iuN5 tui3 lu2-chu2, pheng7 lan2 chit-peng5 si7 ke chin chun-tiong7.Chong2-si7 che si7 kin7-lai5 e5 tai7-chi3.Khah cha2 si7 kap lan2 bo5 cheng-chha.Lu2-chu2 e5 te7-ui7 pheng7 lam5-chu2 e5 si7 khah ke7 , si7 chha chin-che7.Lam5-chu2 si7 chu2, lu2-chu2 si7 chhin-chhiuN7 kin-sui5 e5 lang5.Khah kek8-toan e5 si5-tai7, ia7 bat khoaN3 lu2-chu2 cho3 chit8 cheng2 e5 chai5-san2, e7 iong7-tit chiau3 lam5-chu2 e5 i3-su3 ka7 i chhe-sai2 be2-be7, chhin-chhiuN7 be7 ti be7 iuN5 e5 khoan2-sit.Ia7 koh-chai3 khoaN3 lu2-chu2 cho3 kou2-goan2 ang-a2 e5 khoan2, thang hou7 lam5-chu2 thit-tho5 khoaN3-hong2. Koh-chai3 it-poaN si7 liah8 hu7-jin5-lang5 khoaN3-cho3 chin u-oe3, khoaN3-cho3 chhin-chhiuN7 iau-chiN e7 ham7-hai7 lang5 hoan7-choe7. 
  Chai7 Se3-kai3 e5 tiong-kan , Ki-tok-kau3 sng3-si7 te7-it chun-tiong7 lang5 e5 jin5-keh . Ia5-sou pun2-sin m7-na7 m7-bat kong2 hit ho7 khoaN3-khin hu7-jin5-lang5 e5 oe7, I tui3 hu7-jin5-lang5 e5 thai3-tou7 sit8-chai7 si7 chin kong-peN5 . Sui-jian5 si7 an2-ni, au7-lai5 I e5 hak8-seng e5 lai7-te2 , u7 chit8 lang5 kio3-cho3 Po2-lo5; i si7 chin jiat8-sim chin gau5 chhian2-beng5 Ki-tok e5 ka3-si7 e5 toa7 su3-tou5. Chong2-si7 i bat kong2 , “Hu7-jin5-lang5 tioh8 ai3 tiam7-tiam7 hak8-sip8 to7-li2, tioh8 it-bi7 sun7-chiong5. Goa2 m7-chun2 hu7-jin5-lang5 kong2 to7-li2, ia7 m7-chun2 i koan2-hat ta-pou-lang5. I tioh8 kan-ta tiam7-tiam7 chiah ho2, in-ui7 A-tong si7 seng chhut-si3 , Ha7-oa si7 to3-boe2; koh-chai3 m7-si7 A-tong siu7 be5-hek8, si7 Ha7-oa siu7 be5 ham7-loh8 choe7.” Na7 kan-ta chiau3 chit ku3 oe7 khoaN3 , che beng5-beng5 si7 khoaN3 hu7-jin5-lang5 khah khin e5 cheng3-ku3. 
  Sin3 Put8-kau3 e5 lang5 khoaN3 hu7-jin5-lang5 si7 iau2-ku2 koh-khah m7-khi2 . M7-na7 pai3-put8 e5 lang5 si7 an2-ni, Put8-chou2 pun2-sin ia7-si7 khoaN3 hu7-jin5-lang5 m7 khi2. I khoaN3 hu7-jin5-lang5 kap ta-pou-lang5 tiong e5 phaiN2-lang5 tang5 chit8 teng2 ; kong2 in boe7 iong7-tit kap phou2-thong e5 ta-pou-lang5 tang5 chit8 khoan2 e5 ka3-si7; sou2-i2 tek8-piat8 siat chit8 cheng2 ha7-teng2 e5 ka3-si7, kio3-cho3 “Ha7-seng7 e5 Put8-kau3 , ” choan-choan teh ka3-si7 in chiah e5 ha7-teng2 e5 ta-pou-lang5 kap it-chhe3 e5 cha-bou2-lang5 ; ia7 i teh ka3 phou2-thong e5 ta-pou-lang5 chiu7 long2 iong7 khah siong7-teng2 e5 to7-li2, kio3-cho3 “Siong7-seng7 e5 Put8-kau3”. Put8-kau3 pun2-sin tui3 hu7-jin5-lang5 si7 i2-keng toa7-toa7 u7 bo5 kong-peN5 , sou2-i2 au7-lai5 hong7 i e5 ka3-si7 e5 lang5 si7 iau2 koh-khah koe3-thau5. In kong2 hu7-jin5-lang5 si7 u-oe3, ti3-kau3 hoe5-siuN7 bo5 chhoa7 bou2 ; iah8 kin3 hu7-jin5-lang5 be7 iong7-tit jip8 Put8-si7 pai3-put8. Chai7 Ju5-kau3 pai3 Khong2-chu2-kong e5 lang5 ia7 si7 u7 chit khoan2 e5 kian3-kai2 , kong2 hu7-jin5-lang5 be7 iong7-tit jip8 Seng3-bio7 che3-seng3. 
  U7 goa2 e5 peng5-iu2 , i beh chioh tiam5 Khong2-chu2 bio7-lai7 e5 Beng5-lun5-tong5, koa3 Khong2-chu2 e5 seng3-siong7 hap8-hun. Chin-che7 ku7-phai3 e5 lang5 tui3 chit chan5 hui-siong5 hoan2-tui3. In kong2 chhoa7 hu7-jin5-lang5 jip8 Seng3-bio7 si7 u-oe3--tioh8 Seng3-jin5. Sin-phai3 e5 lang5 thiaN-liau2 chin siu7-khi3; hiam2-hiam2 long7-chhut sin ku7 nng7-phai3 e5 toa7 chhiong-tut8 . Chiu7-si7 Khong2-chu2 pun2-sin ia7 u7 an2-ni kong2, ”I5 lu2-chu2 u2 siau2-jin5 ui5 lan5-iong2”（tok8-tok8 cha-bou2-lang5 kap bo5 tek-heng7 e5 lang5 choe3 te7-it oh khan-seng5 ）. Chit khoan2 kiam2 m7-si7 tui3 kin-te2 lai5 khoaN3-khin lu2-chu2 e5 kong2-hoat mah? 
  I2-cheng5 e5 tai7-chi3 chhiaN2 bo5 kong2 , chiau3 hian7-si5 chai7 lan2 e5 sia7-hoe7 , khoaN3 tang7 ta-pou, khoaN3-khin cha-bou2 e5 hong-khi3, iau2-ku2 si7 chin seng7. Lang5 na7 seN ta-pou-kiaN2 ka-ti7 ia7 chin tek-i3, chhin-chiaN5 peng5-iu2 ko3-ko3 moa2-chhui3 ka7 i kong2, “Kiong-hi2 !” Iah8 na7 seN cha-bou2-kiaN2 , chiu7 liah8 u7 chun2-cho3 bo5 e5 khoan2. Chhin-chiaN5 peng5-iu2 na7 u7 mng7 , in3 liau2 chiu7 khah bo5 lat8, bo5 siaN-boe2; mng7 e5 lang5 ia7 m7-kaN2 koh te7-ji7 ku3, liok8-liok8 kong2 chit8-ku3, “Ia7-ho2 !” chiu7 chun2 soah. Khah kek8-toan e5 lang5 na7 seN tioh8 cha-bou2-kiaN2, thoa--leh, chiu7 hou7--lang5 , na2 chhin-chhiuN7 tan3 chit8-te3 hau7-phiaN-phoe3 hiat-kak8 e5 khoan2-sit. 
  Chiong5-lai5 e5 lang5 kong2 , cho3 hu7-jin5-lang5 tioh8 u7 sam-chiong5 su3-tek chiah e7-iong7-tit chheng-cho3 ho2. Sim2-mih8 kio3-cho3 “Sam-chiong5” neh? Chiu7-si7 kong2, lu2-chu2 chit8-si3-lang5 e5 tiong-kan, tioh8 ai3 u7 saN-khoan2 e5 chiong5-sun7. Te7-it : iau2-boe7 chhut-ke3 e5 si5 tioh8 sun7-chiong5 lau7-pe7. Te7-ji7 : ke3-liau2 chiu7 tioh8 sun7-chiong5 tiong7-hu. Te7-saN: tiong7-hu si2-liau2 chiu7 tioh8 sun7-chiong5 i e5 kiaN2-ji5. Chit saN-cheng2 sun7-chiong5 e5 i3-su3, phah-sng3 kaN2 si7 choan chi2 kong2, hu7-jin5-lang5 it-seng tioh8 kap chit saN-khoan2 lang5 cho3-hoe2 koe3-jit8 seng-oah8, m7 eng-kai ka-ti7 khia7 tiam3 bo5 beng5-pek8 e5 sou2-chai7. Chong2-si7 phou2-thong e5 kai2-soat si7 kong2 cho3 hu7-jin5-lang5 hoan7-su7 m7 eng-kai ka-ti7 phah-sng3 , ka-ti7 m7-thang chip i3-kian3, tioh8 cho3 bo5 i3-kian3 e5 lang5; jim7-peng5 lau7-pe7 , tiong7-hu, kiaN2-ji5 e5 i3-su3, thoa--tioh8 m7-thang tun3-teN. Sou2-i2 siok8-gu2 u7 kong2, “Lu2-chu2 bo5-chai5 pian7 si7 tek.” Kong2 hu7-jin5-lang5 na7 bo5 chai5-cheng5 bo5 chu2-i3 chiu7-si7 e7-iong7-tit chheng-cho3 u7 ho2 tek-heng7. 
  Chit-khoan2 e5 sim-su kiam2 m7-si7 khoaN3 cha-bou2-lang5 cho3 si2-mih8, cho3 ki-khi3 teh khoan2-thai7 mah? Moa2-thiN-kha-e7 e5 chi2-moe7 m7-chai kheng2 jin7 an2-ni cho3 eng-kai, bo5? Na7 beh si7 m7-kheng2, chaiN2-iuN7 kui2-na7 chheng-ni5 i2-lai5 , chiau3 su7-sit8 khoaN3, chi2-moe7 thai3 long2 hou7 lang5 khoaN3 chin khin, tit8-tit8 soa3 kau3 kin-a2-jit8 neh? Chit tiong-kan e5 ui2-khiok goa2 hi-bong7 cheng3 chi2-moe7 tioh8 chhim-chhim ka-ti7 hoan2-seng2 khoaN3. 
  3. Lu2-chu2 chaiN2-iuN7 hou7 lang5 khoaN3 khin neh? 
  Chiau3 goa2 khoaN3 lu2-chu2 siu7 lam5-chu2 khoaN3-khin e5 li2-iu5 u7 saN-hang7: 
  Te7-it, in-ui7 lang5 e5 to7-tek-sim bo5 hoat-tat8 , kou3 ka-ti7 bo5 kou3 pat8-lang5 , tiong7 su-iok8 bo5 tiong7 kong-li2; siuN7 theh8-jip8 siuN7 pa3-chiam3 , bo5 siuN7 theh8-chhut kap lang5 pun. Tui3 an2-ni khoaN3 lang5 e5 seN3-mia7 chhin-chhiuN7 chiau2-mng5 hiah khin, khoaN3 ka-ti7 e5 seN3-mia7 chhin-chhiuN7 Thai3-san hiah tang7, long2 be7-hiau2 sio the2-thiap; kiong5 chiah8 jiok8, u7 lat8--e5 khia7-thau5 tian2-ui; loan2-jiok8--e5 chiu7 tioh8 thun-lun2 hok8-chiong5, siu7 lang5 hou-hat. Lu2-chu2 goan5-lai5 e5 seN-cho3 kap lam5-chu2 toa7-toa7 bo5 sio-siang7. I e5 sin-chai5 khah sio2-se3, iah8 chit8-goeh8-jit8 ai3 chit8 pai2 e5 bo5 chu7-iu5 ; i e5 ku2-chi2 khah iu3-siu3, kin-kut khah bo5 lat8. Sou2-i2 chai7 hit ho7 bo5 to7-tek, phin2 khui3-lat8 phin2 iong2 e5 si5-tai7, lu2-chu2 tioh8 niu7 lam5-chu2 saN-pou7, tioh8 siu7 hou-hat, che si7 khoai3-siuN7 e5 tai7-chi3. 
  Te7-ji7 e5 li2-iu5 si7 in-ui7 gin2-na2 to long2 si7 tui3 hu7-jin5-lang5 e5 pak-tou2 nng3--chhut-lai5; koh-chai3 gin2-na2 tioh8 chiah8 i e5 leng chiah e7 oah8, put-si5 to be7 iong7-tit li7-khui i. Tui3 an2-ni bo2-kiaN2 e5 ai3-cheng5 si7 pi2 pe7-kiaN2 khah chhim. Hu7-jin5-lang5 sui-si7 siu7 lam5-chu2 e5 khoaN3-khin phaiN2 khoan2-thai7, ui7-tioh8 thiaN3 kiaN2 e5 ian5-kou3, ban7-su7 long2 thun-lun2. Ta-pou-lang5 chai-iaN2 hu7-jin5-lang5 u7 siu7 ai3-cheng5 sok-pak8, tui3 an2-ni chiu7 soa3 ju2 kho3-siok8 ju2 hong3-su3. 
  Te7-saN e5 li2-iu5 si7 chai7 hu7-jin5-lang5 pi2 ta-pou-lang5 khah bo5 kau3-iong2 , khah bo5 chai5-cheng5 , chit-tiam2 si7 hu7-jin5-lang5 siu7 ta-pou-lang5 kheng-si7 choe3 toa7 e5 goan5-in. Lu2-chu2 pheng7 lam5-chu2 , u7 thang siu7 kau3-iong2 e5 ki-hoe7 si7 ke chin chio2. Chiau3 teng2-bin7 sou2 kong2, lu2-chu2 e5 sin-the2 siong5-siong5 e7 m7 tu2-ho2 , koh-chai3 i tioh8 iuN2-chhi7 kiaN2-ji5, che7-che7 be7 thang chiau3 i3-su3. M7-na7 an2-ni, lam5-chu2 ui7-tioh8 ai3 hong3-hu3 koan2-hat hu7-jin5-lang5 , i bo5 ai3 hu7-jin5-lang5 kap i peN5-peN5 gau5; sou2-i2 m7-na7 bo5 chiong2-le7 lu2-chu2 thak8-chheh siu7 kau3-iong2, hoan2-tng2 chou2-tong3 hu7-jin5-lang5 ai3 hak8-bun7 e5 sim si7 khah che7. 
  U7 siat to7-tek hou7 lu2-chu2 siu2, kio3 i tioh8 u7 sam-chiong5 su3-tek chiah ho2; ban7-su7 tioh8 sun7-chiong5 ta-pou-lang5, m7-thang su-khia u7 chu2-i3; sou2-i2 m7-bian2 bat sim2-mih8 hak8-bun7, kan-ta gau5 khoan2-thai7 ta-pou-lang5 chiu7 ho2. Ti3-kau3 hu7-jin5-lang5 ka-ti7 ia7 soa3 sip8-i2 ui5-siong5 , bo5 siuN7 beh chin3-pou7, beh kap ta-pou-lang5 siang7 khoan2, chin-chiaN3 soa3 sin3, kong2, “Lu2-chu2 bo5 chai5, pian7 si7 tek;” sin3 chit-ku3 si7 chin-li2 , it-chhe3 e5 hak8-bun7 long2 pang3 hou7 lam5-chu2 khi3 oh8, ban7-hang7 e5 kang-ge7 ia7 it-chin7 jim7-pin5 ta-pou-lang5 khi3 tit. 
  Kau3-boe2 hu7-jin5-lang5 soa3 piN3-cho3 chit8-chiong2 bo5 chi3-khi3 e5 mih8, kan-ta e7-hiau2 chng sui2. ng3-bang7 tit-tioh8 ta-pou-lang5 e5 lin5-bin2; sit8-chai7 thau5-khak-oaN2-lai7 khang-lo-so, m7-bat hoaN5-tit8; tu5-khi3 chu2-chiah8 , pou2-thiN7 , se2-sau3 i2-goa7, to bo5 u7 khah kian3-tiong5 e5 sou2-chai7. Tui3 an2-ni khoaN3, lu2-chu2 ka-ti7 be7 thang cho3 sim2-mih8; na7 m7-si7 oa2-kho3 ta-pou-lang5 e5 ti3-im3 , ka-ti7 be7 thang oah8. Be7 thang tok8-lip8 seng-oah8 e5 lang5 , m7-bian2 kong2 si7 lu2-chu2, chiu7-si7 lam5-chu2 ia7 si7 tek-khak hou7 lang5 khoaN3-khin lah! 
  Lu2-chu2 siu7 lam7-chu2 khoaN3-khin e5 li2-iu5 i2-goa7 khiok si7 iau2 u7, chong2-si7 teng2-bin7 sou2 kong2 chit saN-tiam2 si7 choe3 chu2-iau3, Si5-se3 i2-keng pian3-oaN7 liau2 , kok-hang7 tai7-chi3 to long2 kap cheng5 toa7-toa7 u7 cheng-chha, chiu7-si7 hu7-jin5-lang5 e5 te7-ui7 ia7 i2-keng koan5 chin-che7 . Chai7 Se-iuN5 lu2-chu2 kap lam5-chu2 e5 te7-ui7 si7 chha-put-to kau3 beh peN5-peN5 . Tian-to3 u7 sou2-chai7 lu2-chu2 e5 te7-ui7 khah koan5 e5 ia7 si7 u7. Iah8 e7 ti3-kau3 an2-ni e5 goan5-in , bo5 pat8-hang7 , chiu7-si7 in-ui7 si5-se3 e5 chin3-pou7 ; lang5 e5 to7-tek-sim u7 khah koan5, e7-hiau2 chun-tiong7 lang5 e5 jin5-keh, ti3-kau3 m7-kaN2 ui7-tioh8 lu2-chu2 loan2-jiok8 chiu7 khoaN3-khin i. Chong2-si7 choe3 toa7 e5 goan5-in, choe3 tit8-chiap e5 li2-iu5 , si7 in-ui7 hu7-jin5-lang5 ka-ti7 u7 chu7-kak, m7-goan7 put-si5 khia7 lang5 e5 boe2-au7, kian3-siau3 put-si5 siu7 lam5-chu2 e5 ti3-im3 , ka-ti7 siuN7 chin3-pou7 hun3-hoat bian2-kiong2; put-lun7 thak8-chheh, hek8-si7 cho3 kang, long2 bo5 beh su ta-pou-lang5 . Chit-tiam2 choe3 u7 koan-he7, choe3 iau3-kin2. 
  Teng2-pang Au-chiu toa7 sio-thai5 e5 si5, lam5-chu2 long2 cho3-peng khi3 chhut-tin7, ti3-kau3 kok-lai7 ban7-hang7 e5 tai7-chi3 long2 bo5 lang5 thang pan7. Hit-tiap8 chai7 Eng-kok , a2-si7 Hoat-kok, Tek-kok e5 hu7-jin5-lang5 chiu7 long2 iong2-iok8 chin3-cheng5 tam-jim7 ban7-hang7 e5 su7-bu7. U7-e5 sai2 hoe2-chhia chai3 lang5-kheh, u7-e5 cho3 keng2-chhat po2-hou7 te7-hng e5 peng5-an, u7-e5 theh8 iu5-pian7 , u7-e5 in3 sin-bun5 hou7 cheng3-lang5 oe7-thang thong siau-sit. M7-na7 an2-ni , ia7 u7 jip8 kang-tiuN5 che3-cho7 hoe2-ioh8 kap toa7-chheng3 , jip8 hak8-hau7 ka3 hak8-seng, jip8 ge5-mng5 cho3-koaN pan7 kong-su7 ma7-si7 u7; put-lun7 chhou-iu3 koan5-ke, chit-pang hu7-jin5-lang5 to long2 u7 pan7--tioh8. Iah8 pan7-liau2 to bo5 khah-su ta-pou-lang5 , tian-to3 u7-e5 pan7-liau2 iau2 khah ho2. Tui3 chit-pang e5 tai7-chi3 , chai7 se-iuN5 e5 hu7-jin5-lang5 hian2-beng5 in e5 chai5-cheng5 chin-che7, che7-che7 e5 lam5-chu2 put-chi2 tioh8 toa7-kiaN , m7-kaN2 koh khoaN3 hu7-jin5-lang5 khin. Iong7 peng5-teng2 e5 thai7-gu7 khoan2-thai7 in. Se-iuN5 e5 hu7-jin5-lang5 chai7 kin-a2-jit8 i2-keng chin3 kau3 kap ta-pou-lang5 bo5 u7 toa7 hun-piat8, cho3 toa7-koaN ia7-u7, cho3 gi7-oan5 pian7-hou7-su7 ia7-u7; cho3 hak8-hau7 e5 sian-seN, a2-si7 khui-tiam3 cho3 seng-li2, i2-kip8 sai2-chhia cho3 chhou-tang7 e5 kang, chhin-chhiuN7 che7 hui-heng5-ki chhut-tin7 kap tui3-tek8 sio-thai5 e5 tai7-chi3 in to kaN2 cho3 , Hoan7-na7 lam5-chu2 cho3 e7 kau3 e5 tai7-chi3 , hian7-si5 Se-iuN5 e5 lu2-chu2 to long2 m7-jin7-su, to long2 u7 siuN7 beh khi3 cho3. Se-iuN5 e5 lu2-chu2 taN long2 si7 oan5-choan5 e5 lang5 lah; m7-na7 bo5-siu7 lam5-chu2 e5 ti3-im3 , ka-ti7 e7 thang oah8 , Tian-to3 iau2-ku2 si7 siuN7 beh ti3-im3 lang5. 
  Goa2 sou2 keng3-ai3 tang5-chok8 e5 chi2-moe7, lin2 kin-a2-jit8 sou2 khia7 e5 te7-ui7 si7 loa7-koan5? Lin2 hian7-si5 e5 khui3-lat8 u7 loa7-toa7? Chhim-goan7 chi2-moe7 tai7-ke chap8-hun hoan2-seng2 khoaN3. Lin2 na7 bo5 liah8 lam5-chu2 cho3 koaiN2-a2 , ka-ti7 khia7-khi2 e7 chai7 a2-si7 be7, chhiaN2 siang-chhiu2 pang3 khui chhi3 khoaN3-bai7 ! 
  4. Lu2-chu2 e5 Thian-chit 
  Lu2-chu2 m7-si7 lam5-chu2 e5 kin-sui5. Lam5-chu2 na7 hiah koan5, lu2-chu2 ia7 si7 hiah koan5; lam2-chu2 na7 hiah toa7, lu2-chu2 ia7 si7 hiah toa7 lah. Lu2-chu2 bo5 lam5-chu2 khiok be7-iong7-tit, chong2-si7 lam5-chu2 bo5 lu2-chu2 ia7 si7 peN5-peN5 chit8-poaN-iuN7. Sui-jian5 si7 an2-ni kong2, lu2-chu2 kap lam5-chu2 seN-cho3 bo5 sio-siang7, sou2 kian3-tiong5 e5 hong-bin7 ia7 si7 u7 koh-iuN7, sou2-i2 lu2-chu2 chit8-si3-lang5 eng-kai chhut-lat8 khi3 cho3 e5 giap8-bu7 , chiu7-si7 lam2-chu2 sou2 cho3 be7 kau3--e5 , goa2 siuN7 m7-na7 chit8-nng7-hang7. Chhi3 chiong goa2 sou2 siuN7 e7 kau3--e5 pai5-liat8 ti7 cheng3 chi2-moe7 hiaN-ti7 e5 bin7-cheng5. 
  Thau5 chit8 chan5 . Hu7-jin5-lang5 tioh8 iong2-iok8 kiaN2-ji5. Ta-pou-lang5 khah che7 si7 chai7 goa7-bin7 pan7 giap8-bu7. Iong2-iok8 kiaN2-ji5 e5 tai7-chi3 to ai3 hu7-jin5-lang5 choan-chu2 khi3 cho3, goa2 siuN7 chit-hang7 eng2-oan2 si7 siok8 lu2-chu2 e5 thian-chit. SeN-iok8 gin2-na2 m7-si7 hiah khin-khoai3 e5 tai7-chi3. Sit8-chai7 seN-kiaN2 si7 chin oh, chong2-si7 chhi7-kiaN2 si7 keng3-ka koh-khah oh. 
  Khi2-chhou gin2-na2 ti7 lau7-bo2 e5 pak-tou2-lai7 e5 si5, sit8-chai7 hit-si5 si7 nng7-lang5 sio-kap chit8-tiau5 seN3-mia7. Thang kong2 lau7-bo2 e5 sim chiu7-si7 kiaN2 e5 sim, lau7-bo2 e5 bah chiu7-si7 kiaN2 e5 bah. Sou2-i2 hit e5 si5-chun7 cho3 lau7-bo2 e5 lang5 tioh8 chaiN2-iuN7 , chi2-moe7 tai7-ke m7-chai u7 beng5-pek8 bo5? Gin2-na2 chhut-si3 liau2 choe3 u7 koan-he7--e5 si7 lau7-bo2 e5 leng. Lin2 tioh8 chaiN2-iuN7 kou3 hou7 leng ho2, iah8 chit8 jit8 tioh8 hou7 i chiah8 kui3-pai2, chi2-moe7 m7-chai u7 gian2-kiu3 a2-bo5? 
  Chiau3 goa2 sou2 khoaN3 hian7-si5 e5 chi2-moe7 khah che7 kan-ta e7-hiau2 seN , be7-hiau2 chhi7. Gin2-na2 e5 sim-li2 , khoeh-khiam3 , gin2-na2 u7 iau, u7 koaN5 a2-bo5, be7-hiau2-tit e5 si7 khah toa7 pou7-hun7. Lan2 e5 gin2-na2 in-ui7 iuN2-chhi7 e5 lang5 be7-hiau2-tit, ti3-kau3 lai5 si2-sit e5 si7 chin che7. Chai7 lan2 Tai5-oan5 Pun2-to2-lang5 chiau3 Tai7-cheng3 11 ni5 e5 tiau-cha, chit8-ni5 si2 chha-put-to u7 9,5000 lang5. Chiong5-tiong chit8-hoe3 kau3 gou7-hoe3 e5 gin2-na2 chiam3 beh kau3 tui3-poaN3 , si7 chiong-kin7 4,4000 lang5. Chit 4,4000 e5 si2 gin2-na2 e5 lai7-te2, kau3 chit8-hoe3 teh chiah8-ni e5, chiam3 chha-put-to 2,7000 lang5. Li2 siuN7, kiam2 m7-si7 chin thang ai3 tioh8 kiaN? Che long2 si7 in-ui7 iuN2-chhi7 m7 tu2-ho2 sou2 tai3 lai5--e5 chhi-chham2 lah. 
  Lu2-chu2 m7-na7 tioh8 cho3 gin2-na2 e5 lau7-bo2 , iau2-ku2 tioh8 cho3 gin2-na2 e5 sian-seN. Gin2-na2 iau2-boe7 jip8 hak8-hau7 e5 tiong-kan, ban7-hang7 to si7 pai3 lau7-bo2 cho3 sian-seN, tui3 lau7-bo2 oh8. M7-na7 si7 tui3 lau7-bo2 oh8 kong2-oe7, chit8-si3-lang5 e5 seng3-cheng5 siu7 lau7-bo2 e5 kam2-hoa3 si7 hui siong5 toa7. Jit8-pun2 Loe7-te7 u7 chit8-ku3 siok8-gu2 kong2, “SaN-hoe3 gin2-na2 e5 cheng-sin5 soa3 kau3 chit8-pah hoe3.” Se-iuN5 ia7 u7 siok8-gu2 kong2, “Io5 io5-na5 e5 chhiu2 e7 thang io5-tang7 thiN-kha-e7.” Chit-khoan2 oe7 long2 si7 chheng-chan3 lu2-chu2 e5 toa7 khui3-lat8, chi2-beng5 lau7-bo2 tui3 gin2-na2 e5 kam2-hoa3 si7 chhim koh toa7. Lan2 na7 khoaN3 lek8-su2 sou2 ki3-chai3 e5 eng-hiong5, toa7 gau5-lang5 sou2 cho3 e5 tai7-chi3 , koh-chai3 khe-kho2 hiah e5 lang5 e5 lau7-bo2 e5 chai5-cheng5 tek-heng7 kap tui3 i e5 kiaN2 e5 iong7-sim, lan2 chiu7 chiok-giah8 e7 thang beng5-pek8 lau7-bo2 tui3 gin2-na2 e5 kam2-hoa3 u7 loa7-toa7, cho3 lau7-bo2 e5 chek-seng5 si7 loa7-tang7 neh? Sou2-i2 goa2 kong2 e7 seN-kiaN2 be7-e7 ka3-kiaN2, si7 bo5 koh-iuN7 e7-hiau2 chai-hoe be7-hiau2 ak-chui2; e7-hiau2 pou3-tiu7 be7-hiau2 ban2-chhau2. Chit cheng2 hu7-jin5-lang5 be7-kham-tit cho3 gin2-na2 e5 lau7-bo2, chi2-ho2 cho3 ke-a2-kiaN2 e5 ke-bo2. SeN-kiaN2 si7 chin oh, iuN2-kiaN2 koh-khah oh, chong2-si7 ka3-kiaN2 si7 iau2-ku2 koh-khah oh! 
  Hu7-jin5-lang5 beh chin7 iuN2-chhi7 kiaN2-ji5 e5 pun2-hun7, i tioh8 koh chu3-i3 chit8 hang7. Chit-hang7 si7 lan2 chio2-chio2 siuN7 u7 kau3 e5 tai7-chi3 . Lan2 e5 lang5 m7-na7 tui3 hoe3-siu7 chiN5-chai5 u7 tham-sim, tui3 kiaN2-ji5 ia7 si7 to-to ek-sian7, long2 bo5 hiam5. Lun7 seN-kiaN2 e5 su7 khiok si7 cho3 lang5 e5 toa7 pun2-hun7, lang5-lang5 to tioh8 u7. 
  Chong2-si7 tioh8 siuN7 chin. SeN-kiaN2 kap liap8 thou5-ang-a2 si7 bo5 siang7. Thou5-ang-a2 liap8 koh-khah che7 sian, ka7 i pai5 kui-liat8. i chiu7 tiam7-tiam7 tiam3 hia chhai7, m7-bian2 chiah8 ia7 be7 phoa3-peN7, koh-chai3 be7 oan-ke cho3 phaiN2-su7. Gin2-na2 ku2 m7-si7 an2-ni leh; bo5 u7 hiah sui5-pian7 . Gin2-na2 seN ju2 che7 , bo2-sin tek-khak si7 ju2 lam2. Bo2-sin lam2, na7-si7 gin2-na2 e7 thang iong2, kiam2-chhai2 iau2-ku2 e7 iong7-tit. Lam2 lau7-bo2 e7 thang chhi7 iong2-kiaN2 , tai7-ke m7-chai khoaN3-kiN3 u7 loa7-che7? Koh-chai3 gin2-na2 kan-ta chhi7-iong2 kiam2 chiu7 e7 liau2-kiok8. Beng7 Hu7-chu2 kong2, “Lang5 bo5 siu7 kau3-iok8, li7 cheng-seN bo5 hng7.” U7 chai5-tiau7 thang seN-kiaN2, bo5 chai5-tiau7 thang hou7 kiaN2 siu7 kau3-iok8 chiaN5-cho3 chit8 e5 phou2-thong e5 lang5-khoan2 , thang kong2 si7 toa7-toa7 bo5 chek-seng5. 
  Li2 khoaN3 : chai7 lan2 tiong-kan chit-khoan2 bo5 chek-seng5 e5 lau7-pe7 lau7-bo2 kiam2 chio2-chio2 mah? Tai7-ke tioh8 ai3 chai, ke seN chit8 e5 bo5 ka3-si7 e5 gin2-na2 , si7 ke pang3 chit8 taN3 tang7-taN3 hou7 cheng3-lang5 taN , kiam2-chhai2 si7 ke pang3 chit8 chiah8 hou2 ka7 lang5. Sou2-i2 seN-kiaN2 si7 ho2, si7 chin thang kiong-hi2 ; chong2-si7 ia7 tioh8 chun2-chat, e7-hiau2 liong7 khui3-lat8 , e7 seN-kiaN2 ia7 tioh8 e7 khan-seng5 kiaN2 chiah ho2. na7 bo5 liong7 khui3-lat8 , loan7-loan7 seN, kau3-boe2 tioh8 pang3 teh ku3-chai7 i , che m7-na7 si7 hai7 kiaN2-ji5, hai7 sia7-hoe7 si7 chin che7. 
  Lu2-chu2 te7-ji7 e5 thian-chit si7 liau7-li2 ka-su7. Lam5-chu2 na7 pi2-pheng7 cho3 chiong3-kun, lu2-chu2 chiu7-si7 siong3-ia5. Chiong3-kun si7 choan-chu2 kou3 goa7-bin7 , siong3-ia5 si7 choan-chu2 li2 lai7-bin7. Koh-chai3 tui3 liau7-li2 ka-su7 chit-tiam2 kong2 , lu2-chu2 si7 ka-teng5 lai7 e5 ong5, in-ui7 ka-teng5 lai7-bin7 e5 tai7-chi3 eng-kai long2-chong2 tioh8 ai3 i chiang2-koan2. 
  Teng2-cham7 u7 kong2 Se-iuN5 lu2-chu2 e5 te7-ui7 put-chi2 koan5, put-pi2 lan2 chit-peng5, in chin siu7 lam5-chu2 e5 chun-keng3. Che si7 u7 chiong2-chiong2 e5 goan5-in . Se-iuN5 e5 hu7-jin5-lang5 tui3 liau7-li2 ka-su7 chit-chan5 sit8-chai7 chin giam2-nge7; in long2 goan5-choan5 , m7-bian2 ta-pou-lang5 chhap-chhui3 , pan7-li2 chap8-hun chiu-chi3 kau3-kak. Se-iuN5 e5 lu2-chu2 sit8-chai7 oan5-choan5 si7 ka-teng5 e5 lu2-ong5, choan5-pou7 e5 ka-su7 long2 si7 in chu2-chiang2. Ta-pou-lang5 tui3 goa7-bin7 tng2-lai5, giam2-jian5 chhin-chhiuN7 cho3 lang5-kheh, si7 kan-ta siu7 an-ui3 hiong2-hok na7-tiaN7 . Ti7 goa7-bin7 siu7 hong-song, tng2-lai5 kau3 chhu3-mng5-khau2, chiu7 u7 leng2-li7 chhio3-hi-hi e5 hu7-jin5-lang5 ti7-hia tan2-hau7 i; i kan-ta chiong i ti7 goa7-bin7 phah-piaN3 sou2 tit--e5 theh8 kau hu7-jin5-lang5 , i2-goa7 i ti7 chhu3-lai7 kan-ta thi2-khui-chhui3 chiah8-png7 chiu7 ho2, m7-bian2 hoan5-lo2 bi2-ke3 koan5 a2-si7 ke7. Iah8 i kan-ta teh che7, ha sio-te5, thau5 khi-khi khoaN3 chheng-hiu u7 cheng2-tun3 e5 chhu3 lai7-bin7 ; pho7 i e5 oah8-tang7 kek8 khiau2-khi3 u7 kui-ki2 e5 hau7-seN cha-bou2-kiaN2; thiaN in liam7 “Goeh8 kong-kong, siu3-chai5 long5, khia5 peh8-be2 koe3 lam5-tong5......” Hit khoan2 e5 gin2-na2 koa, hek8-si7 thiaN i e5 hu7-jin5-lang5 po3-ko3 chhin-chhek ong2-lai5 e5 siau-sit, peng5-iu2 e5 phoe-sin3. A2-si7 i ti7 goa7-bin7 sou2-cho3 be7 tiau5-tit8 e5 tai7-chi3, chiu7 kong2 lai5 kap i e5 hu7-jin5-lang5 chham-siong5, thiaN hu7-jin5-lang5 khin-siaN se3-soeh e5 khoan2-khng3, se2-khi3 i sim-lai7 e5 ut-chut. 
  U7-tang-si5 hong-chheng jit8-loan2 e5 si5 ang-bou2 sio-khan a2-si5 chhoa7 kiaN2 khi3 kong-hng5 kiaN5-soa2, hek8-si7 khi3 ia2-goa7 khoaN3 keng2-ti3. U7-tang-si5 goeh8-kng, chheN-beng5 e5 si5-chun7 , ang chiu7 toaN5, bou2 chiu7 chhiuN3 , kiaN2-ji5 chiu7 thiau3-bu2, sio-kap chheng-chan3 jin5-seng e5 ho5-lok8, kam2-sia7 ka-teng5 e5 hok-khi3. Ta-pou-lang5 sou2 siu7 e5 hong-tin5 , thang kong2 chit8-pai2 tng2-lai5 kau3 chhu3-lai7, in-ui7 hu7-jin5-lang5 e5 iong7-sim long2-chong2 se2 chheng-khi3. M7-na7 an2-ni , iau2-ku2 si7 ke-tit pah-poe7 e5 iong2-khi3 thang chhut-khi3 sia7-hoe7 toa7 tin2-tang7. Ah! Se-iuN5-lang5 e7 u7 kin-a2-jit8 , kiam2 long2 si7 ta-pou-lang5 gau5--e5 mah? 
  Cheng3 chi2-moe7 hiaN-ti7 , Se-iuN5 lang5 khoaN3 i e5 ka-teng5 chhin-chhiuN7 Thian-tong5 , chhin-chhiuN7 Se-thian kek8-lok8 e5 sou2-chai7. Iah8 hian7-si5 lan2 e5 ka-teng5 khah-che7 si7 chhin-chhiuN7 sim2-mih8 khoan2? Kiam2 m7-si7 chhin-chhiuN7 kaN-gak8 a2-si7 te7-gek8--e5 si7 khah toa7 pou7-hun7? Tui3 bak8-chiu sou2 khoaN3-kiN3 e5 kong2 , chai7 lan2 e5 ka-teng5 ta-pou-lang5 khah-che7 si7 chhin-chhiuN7 ong5-ia5-kong, hu7-jin5-lang5 si7 chhin-chhiuN7 cha-bou2-kan2. Thang kong2 lan2 e5 ka-teng5 si7 lam5-chu2 choan-che3 e5 kok-tou7. Liat8-ui7 , lan2 e5 sia7-hoe7 si7 chin bo5 chhin-chhiuN7 lang5 , chong2-si7 lan2 tioh8 chai, lan2 e5 ka-teng5 si7 iau2 khah m7-chiaN5-mih8. Lan2 e5 sia7-hoe7 soe-the3 e5 goan5-in che7-che7 si7 tui3 lan2 e5 ka-teng5 hu2-pai7 sou2 ti3--lai5 e5 lah! HiaN-ti7 chit-tiam2 lin2 u7 tong5-i3, bo5? Chi2-moe7 lin2 u7 seng5-jin7, bo5? 
  Goa2 chhim-chhim ng3-bang7 tai7-ke chit-hoan toa7 kak-ngou7, kin2-kin2 sit8-heng5 toa7 kai2-kek. Iah8 cheng3 chi2-moe7 tioh8 tek8-piat8 toa7 hun3-hoat toa7 bian2-kiong2, chi3-chio2 lin2 tioh8 cho3 kau3 hou7 ka-teng5 piN3-chiaN5 lin2 e5 ong5-kok chiah e7 eng7-tit. 
  Lu2-chu2 te7-saN e5 thian-chit si7 po2 jin5-lui7 e5 peng5-ho5, sia7-hoe7 e5 bi2-koan, hou7 thong thiN-kha-e7 u7 sek-chhai2, u7 kng-thang, u7 sio-khi3 . Goan5-lai5 lu2-chu2 e5 seng3-chit kap lam5-chu2 put-chi2 u7 cheng-chha. Hu7-jin5-lang5 e5 kam2-cheng5 si7 khah bin2, khah nng2-sim khah un-ho5 , khah gau5 the2-thiap lang5. Koh-chai3 i e5 thai3-tou7 si7 chin iu3-siu3 un-jiu5 nng2-lun7 , e7 thang sau3-tu5 it-chhe3 e5 chhou-ia2. Hian7-kim lu2-chu2 e5 khui3-lat8 toa7-pou7-hun7 si7 cho3 ti7 ka-teng5-lai7, tit8-chiap cho3 ti7 sia7-hoe7 iau2-ku2 si7 sio2-khoa2. Kim-au7 sia7-hoe7 iau-kiu5 hu7-jin5-lang5 tit8-chiap chin7-lat8 e5 sou2-chai7 si7 chin-che7. 
  Ki2 chit8 chan5 kong2. Eng-kok u7 chhut chit8 e5 hu7-jin5-lang5 kio3-cho3 Nai2-tin-ge2 (Florence Nightingale) . Tu2-tioh8 Eng-kok pang-chan7 Thou2-ni2-ki5 kap Go5-lo5-su sio thai5. Hit-si5 m7-na7 tioh8-siong5 e5 peng bo5 lang5 kiu3, u7 hoat un-ek8 tioh8 peN7 e5 peng ia7 si7 chin-chiaN3 che7 .Nai2-tin2-ge2 thiaN-kiN3 chit khoan2 su7, chap8-hun siu7 chhi3-kek, koat-sim pang3-sak ka-ti7 , kau3 chian3-tiuN5 pang-chou7 tioh8-siong kap phoa3-peN7 e5 peng-su7, bo5 hun-piat8 pun2-kok e5 peng kap tui3-tek8. Chio-chip8 sio-tang5 chi3-khi3 e5 hu7-jin5-lang5 , poaN5-soaN koe3-hai2 kau3 chian3-tin7 e5 sou2-chai7, siu7-liau2 chin-che7 e5 gui5-hiam2 , kiu3-chou7 che7-che7 seN3-mia7. Au7-lai5 kap i sio-siong7 chi3-khi3 e5 lang5 chiam7-chiam7 ke , in khia7 chit8 ki ang5-sek sip8-ji7 e5 ki5 cho3 ki3-ho7. Kan3 hian7-kim thong se3-kai3 ban7-kok long2 u7 seng5-jin7 chit-hang7 su7-giap8 chin iau3-kin2, sou2-i2 ban7-kok e5 koaN-hu2 cho3-hoe2 lip8-iok chhong3-siat “Ban7-kok chhiah-sip8-ji7-sia7”. KiN3-na7 u7 khia7 chit8 ki Chhiah-sip8-ji7 ki5 e5 sou2-chai7 be7 iong7-tit phah toa7-chheng3. Chu7 Nai2-tin2-ge2 siat-lip8 Chhiah-sip8-ji7-sia7 i2-lai5, lang5 m7-chai ke oah8 u7 loa7-che7 , koh-chai3 lang5-lang5 jin5-chu5 e5 sim-koaN m7-chai ke-thiN u7 loa7-che7? Se3-kai3 ui7-tioh8 an2-ni sit8-chai7 ke-thiN chin-che7 e5 kong-chhai2! 
  5. Kiat-hun e5 tai7-chi3 
  Lang5 na7 si7 u7 tek8-piat8 e5 chi3-khi3 , ui7-tioh8 beh cho3 i e5 su7-giap8 , thang kong3-hian3 sia7-hoe7 , hou7 cheng3-lang5 e7 thang tit-tioh8 ho2, ui7-tioh8 an2-ni chit8-si3-lang5 m7 kiat-hun, kam-goan7 toaN-sin chit8 lang5 , che khiok-si7 toa7-toa7 thang po2-sioh e5 ho2-su7. Chong2-si7 tu5-khi3 an2-ni i2-goa7, cho3-lang5 tiaN7-tioh8 si7 ai3 kiat-hun. 
  Chiong5-lai5 u7 kong2, “Kap-lang5 cho3 toa7-lang5 .” Sit8-chai7 lam5-chu2 na7 bo5 hap8-hun be7 iong7-tit sng3-cho3 si7 goan5-choan5 e5 lang5, in-ui7 in be7 thang chiau5-chng5 cho3 lan2 lang5 sou2 ai3 cho3 e5 pun2-hun7. Sou2-i2 thang chai kiat-hun si7 chin sin5-seng3 e5 su7. 
  M7-ku2 lan2 iu7 u7 chit8 ku3-oe7 kong2, “Bo5 oan bo5 ke, be7 chiaN5 hu-chhe.” Kong2 ang-bou2 cheng5-si3-lang5 si7 oan-siu5. chit8-si3-lang5 cho3 ang-bou2 si7 beh po3-siu5 saN hoan5-che3. Na7 chiau3 chit-khoan2 e5 khoaN3-hoat , kiat-hun kiam2 m7-si7 chhin-chhiuN7 jip8 kaN-lo5 gia5-ke5 chit8-iuN7 , si7 chin thang iam3-khi7 e5 tai7-chi3. Kai-chai3 toan3-toan3 m7-si7 an2-ni; che si7 khoaN3-phian chit8-peng5 e5 kong2-hoat. 
  Ia7 u7 kong2 , “Chhoa7-bou2 si7 sio2 teng-kho;” chiu7-si7 kong2 chhoa7-bou2 na2 chhin-chhiuN7 tiong3 chiong7-goan5 hiah-toa7 thang hoaN-hi2. Chiau3 goa2 khoaN3 , che ia7-si7 kong2 liau2 u7 khah-phian. Kiat-hun e5 tai7-chi3 khiok m7-si7 tui3-thau5 oan-ke sio hoan5-che3, ia7 m7-si7 chiong7-goan5 cham-hoe teh iu5-ke, put-ko3 si7 lang5 chit8-si3-lang5 tioh8 cho3 chit8-pai2 e5 pun2-hun7. Kin7-kin7 tui3 kiat-hun kong2, hit lai7-bin7 bo5 kan-khou2 ia7-si7 bo5 khoai3-lok8, si7 lan2 lang5 eng-kai tioh8 kiaN5 chit8-tiau5 e5 toa7-lou7 , kan-khou2 a2-si7 khoaN3-oah8 chiu7 tioh8 khui-pou7 kiaN5-khi3 cho3-khoaN3 chiah e7 chai. 
  Chiau3 lan2 chiong5-lai5 e5 keng-giam7 sit8-chai7 lai5 kong2 , lang5 kiat-hun liau2 kan-khou2 si7 khah che7, khoai3-lok8 si7 khah chio2. Che in-toaN si7 lan2 tui3 kiat-hun e5 hoat-tou7 , toa7-toa7 u7 m7-tioh8 , iah8 hit e5 m7-tioh8 teh hou7 lan2 kan-khou2 na7-tiaN7. Goan5-lai5 ang si7 bou2 e5 ang, bou2 si7 ang e5 bou2 , kiat-hunsi7 ang-bou2 nng7 lang5 e5 tai7-chi3, peng7 m7-si7 pat8-lang5 e5. M7-ku2 lan2 tui3 cha2 i2-lai5 e5 kiat-hun , m7-si7 ang chhoa7-bou2, bou2 teh ke3-ang , si7 chhin-ke tui3 chhin-ke e5 kiat-hun, chheN-m2 tui3 chheN-m2 e5 ke3-chhoa7 na7-tiaN7. An2-ni kiam2-chhai2 kong2-liau2 u7 khah koe3-thau5, chong2-si7 sit8-cheng5 si7 chit-khoan2, si7 tai7-ke sou2 chai e5 su7-sit8 . Li2 khoaN3, m7-bian2 kong2 cha-bou2-gin2-na2 , chiu7-si7 ta-pou--e5 na7 ti7 lang5 e5 bin7-cheng5 kong2-tioh8 chhin-chiaN5 e5 tai7-chi3, kiam2 m7-si7 bin7 chiu7 ai3 ang5--khi2-lai5, na2 chhin-chhiuN7 chin kian3-siau3; na7-si7 cha-bou2-gin2-na2 bin7 chiu7 kiah8 bo5 tang3 thang khi3 chhang3. 
  Che si7 chaiN2-iuN7 neh? Chiu7-si7 ku2-ni5 e5 tiong-kan chhin-chiaN5 e5 tai7-chi3, long2 si7 si7-toa7-lang5 teh chu2-i3; hau7-seN cha-bou2-kiaN2 long2 be7 iong7-tit chhut-chhui3, chiu7-si7 lau7-pe7 lau7-bo2 koe3-thau5 chu2-tiuN cho3 si7-toa7-lang5 e5 koan5-li7, kau3-boe2 soa3 piN3-chiaN5 koan3-si3, siau3-lian5-lang5 soa3 liah8-cho3 m7-si7 in sou2 eng-kai chhap e5 su7. Tui3 an2-ni chiu7 seN-khi2 hui-siong5 e5 pe3-hai7. Sin-niu5 e5 ho2-bai2 si7 chiau3 si7-toa7-lang5 e5 bak8-chiu teh khoaN3, kiaN2-sai3 e5 ho2-bai2 ia7 si7 chhut-chai7 pe7-bo2 teh kam3-teng7. Cheng7 kau3-taN , kiaN2-sai3 kap sin-niu5 kau3 kap-pang5 hit-am3 chiah saN-bat e5 lang5 m7-chai u7 loa7-che7? 
  Thang kong2 chiong5-lai5 e5 kiat-hun, na2 chhin-chhiuN7 chheN-me5 teh liam-khau-a2, choan5-jian5 si7 tou2 ji7-un7 e5 cho3-hoat. Kiam2-chhai2 e7 thang kong2 si7 chhin-chhiuN7 poah8 tau5-kau2 e5 khoan2; lak8-bin7 chiah u7 chit8-bin7 thang ng3-bang7, gou7-bin7 si7 su, kan-ta chit8-bin7 u7 thang iaN5, sit8-chai7 si7 chin-chiaN3 bo5 tho3-tong3. In-ui7 chit-khoan2 e5 ang-bou2 si7 tui3 pe7-bo2 e5 beng7-leng7, m7-si7 tui3 nng7-lang5 e5 ai3-cheng5 lai5 kiat-chiaN5--e5, sou2-i2 seng3-cheng5 be7 hap8 si7 khah-che7. 
  Koh-chai3 cha-bou2-lang5 bo5 thak8-chheh bo5 siu-iong2 e5 si7 khah toa7-pou7-hun7, sim-koaN bo5 siuN7 u7 kng-thang, bo5 pian3-khiau3, khah bo5 thong-tat8 cheng5-li2, be7-hiau2 u7 chhu3-bi7; chit8-chong7 chhin-chhiuN7 chit8-oan5 e5 au3-hong kiam5 chhiu7-chi2. Chit-peng5 ta-pou-lang5 e5 liong5-sim iu7 bo5 chin3-pou7, kong-peN5 e5 sim bo5 hoat-tat8 , chiau3 teng2-bin7 sou2 lun7 e5 khoan2 , khoaN3 hu7-jin5-lang5 khin; kan-ta e7-hiau2 iau3-kiu5 hu7-jin5-lang5 e5 cheng-chiat, chong2-si7 ka-ti7 e5 cheng-chiat long2 be7-hiau2 siu2. Bou2 ho2, siong7-chhiaN2 tiam3 chhu3-lai7 be7 tiau5, ho5-hong2 hu7-jin5-lang5 seng3-chit bo5 chhong-beng5 , bo5 leng2-li7, bo5 pian3-khiau3, bo5 chhu3-bi7, ti3 kau3 kek-chiaN5 ta-pou-lang5 e5 phaiN2 phin2-heng7. Kau3-boe2 soa3 in2-kui2 jip8-theh8 , se3-i5 chit8-e5 chhoa7 koe3 chit8-e5 ; kau3 chia ang-bou2 soa3 piN3-chiaN5 oan-ke. Chit-khoan2 e5 chhoa7-bou2 ki5-sit8 si7 gia5-ke5, chit-khoan2 e5 ke3-ang si7 khah chham2 loh8 seN te7-gek8! Kiong5-che3 kiat-hun e5 hai7-tok8 seN kau3 chit-khoan2 chiah li7-hai7. 
  Sou2-i2 goa2 kong2, m7-si7 goa2 kong2 , si7 chin-li2 teh iau-kiu5. Kiat-hun si7 ang kap bou2 e5 tai7-chi3 , eng-kai tioh8 jim7-pin5 beh cho3 ang-bou2 e5 lang5 khi3 chu2-i3; piN-a e5 lang5 put-lun7 si7 lau7-pe7 lau7-bo2 long2 be7 iong7-tit the3 in koat-teng7 , a2-si7 kiong5-che3 in khi3 cho3. Che si7 chin-li2; na7 bo5 thau3 chit-tiau5 chin-li2, ang-bou2 kau3-boe2 tioh8 chiaN5-cho3 oan-ke. Chong2-si7 m7-thang u7 gou7-kai2. Goa2 kong2 pong5-piN e5 lang5 be7 iong7-tit the3 in koat-teng7 , kiong5-che3 in khi3 cho3; che m7-si7 kong2 pong5-piN e5 lang5 long2 be7 iong7-tit chhap-chhui3, chham-siong5 , tau3 phah-sng3. Na7-si7 siau3-lian5-lang5 koe3-thau5 chu2-tiuN in e5 koan5-li7 , liah8 chiu-ui5 e5 lang5 chun2-cho3 long2 si7 bo5 koan-he7 e5 khoan2-thai7, che si7 siau3-lian5-lang5 e5 m7-tioh8, tek-khak siong5-siong5 e7 sit-pai7. 
  Chong2-kong2 chit8 ku3, ta-pou-gin2-na2 kap cha-bou2-gin2-na2 tai7-ke u7 saN thiaN3-thang3 a2-si7 bo5, nng7-lang5 beh kiat-hun a2-si7 m7, chit-hang7 choe3-au7 e5 chu2-i3, tek-khak ai3 pang3 hou7 in nng7-lang5 , iah8 chiu-ui5 e5 si7-toa7-lang5 put-ko3 si7 cho3 in e5 kou3-bun7, cho3 in e5 kun-su, kap in tau3 phah-sng3, kong2 i3-kian3 hi-bong7 khou2-khng3 hou7 in cho3 chham-kho2. Chit-khoan2 e5 kiat-hun chiu7-si7 chu7-iu5 loan5-ai3 e5 kiat-hun. 
  Kiat-hun na7 e7 thang iong7 chin e5 chu7-iu5 loan5-ai3 lai5 chiaN5 , nng7 lang5 e5 seng3-cheng5 e7 khah saN-kin7, ang khoaN3 bou2 tang7, bou2 niu7 ang koan5, nng7-lang5 sit8-sim saN-keng3 saN-thiaN3 ; i ui7 i sia2-sin , i ui7 i piaN3-mia7 , saN pang-chan7 saN the2-thiap , tang5-tiN tang5-khou2, kau3 pah-ni5-au7 saN-kap an-chong3 cho3 chit8 khut, nng7 tiau5 e5 leng5-hun5 chhin-chhiuN7 Niu5 San-pek kap Chiok Eng-tai5 e5 khoan2, piN3-chiaN5 nng7-chiah peh8-hoh8 liat8-pai5 poe chiuN7-thiN , eng2-oan2 bo5 saN-li7. Na7-si7 an2-ni kiat-hun e5 hoaN-hi2, kiam2 chiah kan-ta si7 chhin-chhiuN7 “Sio2 teng-kho?”
  E7 thang kong2, kiat-hun si7 nng7 e5 ko3-seng3 iong7 ai3-cheng5 kiat-lian5 cho3 chit8-the2 e5 piau2-hian7 . Sou2-i2 bo5 ai3-cheng5 kiat-hun si7 be7 chiaN5 , iah8 na7 kiong5-kiong5 hou7 i chiaN5 si7 choe7-ok. Chong2-si7 ai3-cheng5 m7-si7 ka-ti7 seN-chhut-lai5 , chiu7 tioh8 nng7-lang5 tai7-seng chai-iaN2 kok lang5 e5 seng3-cheng5 . Koh-chai3 nng7-lang5 e5 seng3-cheng5 tioh8 e7 hap8, chiah e7 seN-chhut ai3-cheng5 lai5, na7 be7 hap8 chiu7-si7 bo5 su-iaN5. 
  Tui3 an2-ni thang chai u7 chit8 hang7 be7 iong7-tit bo5 e5 tai7-chi3. Chiu7-si7 tui3 peng5-sou3-si5 tioh8 siat tho3-tong3 e5 ki-hoe7, hou7 ta-pou-gin2-na2 kap cha-bou2-gin2-na2 e7 thang saN kau-poe5, saN chai-iaN2. Chit-hang7 si7 cho3 iau3-kin2 , iu7-koh si7 choe3 kan-ke3 cho3. Chit-hang7 chiu7 tioh8 cho3 si7-toa7 e5 lang5 peng5-sou3 chap8-hun the3 si7-se3 iong7-sim gian2-kiu3 siat-hoat. Ta-pou cha-bou2 liong2-peng5 khi2-thau5 e5 kau-poe5 tioh8 ai3 bo5 i3-su3 , chiah ho2. Khi2-thau5 si7 hou7 in cho3 peng5-iu2 kau-poe5 , si7-toa7-lang5 tioh8 gau5 chun2-chat, m7-thang hou7 in seN-chhut u7 koe3-sit, ia7 m7-thang kam3-tok siuN giam5-tiong7 , ti3-kau3 hou7 in bo5 chu7-iu5 bo5 chu7-jian5. 
  Tui3 an2-ni iu7-koh thang chai chit hang7. Lan2 chiong5-cheng5 u7 kong2, “Lam5-lu2 chhit-hoe3 chiu7 m7-thang cho3-hoe2 chiah8;” a2-si7 kong2, ”Lam5-lu2 siu7-siu7 put-chhin, ” ta-pou cha-bou2 tai7-ke tioh8 m7-thang saN tu2-thau5 saN chioh-mng7. Che si7 hui-siong5 toa7 chho3-gou7 e5 phah-sng3. 
  PeN5-peN5 si7 sou2 seN e5 kiaN2-ji5, ta-pou-kiaN2 cha-bou2-kiaN2 si7 u7 sim2-mih8 koh-iuN7 neh? Ta-pou e5 na7 tioh8 u7 kau3-iok8, cha-bou2 e5 ia7 si7 tioh8 kap i siang7-khoan2. Ta-pou cha-bou2 peN5-peN5 si7 u7 tek-heng7, peN5-peN5 u7 kian3-sek . Na7-si7 an2-ni , ta-pou chiu7 tek-khak be7 khoaN3 khin cha-bou2, cha-bou2 ia7 chiu7 be7 bo5 chu2-i3, chit8-e7 chiu7 hou7 ta-pou sut8--khi3. Na7-si7 chiau3 hian7-si5, kau3-iok8 bo5 sim2-mih8 heng, to7-tek , ti3-sek bo5 sim2-mih8 chin3-pou7 e5 si5-tai7, cho3 chit8-khun3 chiu7 pang3 hou7 ta-pou cha-bou2 chu7-iu5 lam7 cho3-hoe2 ; goa2 sui-si7 khah ho2-taN2 , che khiok ia7 si7 m7-kaN2 chu2-tiuN. 
  Goa2 kan-ta ai3 chhut-lat8 chu2-tiuN chit8 hang7, chiu7-si7 ta-pou cha-bou2 e5 hak8-seng chu7 se3-han3 , chiu7 hou7 in lam7 cho3-hoe2 thak8-chheh. Hou7 in ti7 bo5-i3 bo5-su3 e5 tiong-kan saN-bat, cho3 tong5-chhong e5 peng5-iu2. Chit-hang7 na7 be7 thang khoai3-khoai3 sit8-heng5 , goa2 chiu7 ai3 hi-bong7 cho3 pe7-bo2 si7-toa7 e5 lang5 , khah bo5 iong7 sok-pak8 cha-bou2-gin2-na2 , kio3 i put-si5 tiam3 lai7-te2; tioh8 siong5-siong5 hou7 i kap in cho3-hoe2 chhut-goa7, che si7 hui-siong5 e5 iau3-kin2. Iah8 chai7-chhu3 u7 lang5-kheh chhut-jip8 e5 si5, hou7 cha-bou2 gin2-na2 chhut-lai5 eng3-chiap, ia7-si7 put-chi2 sim-sek u7 li7-ek e5 hoat-tou7. 
  Koan-he7 ta-pou cha-bou2 kau-che3 kap kiat-hun e5 tai7-chi3, goa2 sou2 ai3 kong2 e5 oe7 khiok si7 iau2 chin-che7, tan2-hau7 au7-pai2 u7 ho2 ki-hoe7 chiah leng7-goa7 koh kong2 khah siong5-se3, goa2 chia si7 kan-ta kong2 kui2-ku3 ai3 tai7-ke tui3 chit-tiam2 chhim-chhim lai5 gian2-kiu3, kin2-kin2 chu3-i3 sio2-sim khi3 sit8-heng5. 
</CL>
<HL>
第六項 
論女子e5 事誌 
1. 男子較貴氣抑是女子
真奇怪！人怎樣會有查甫koh有查某？Che 是真奇怪，又koh 是真趣味。 
Ti7 南太平洋有一個島嶼叫做大溪地。Ti7-hia e5 野蠻人有流傳講，起初造化e5 神提紅塗做一個查甫人。到一日將hit 個人ka7 伊迷hou7 伊睏--去，才tui3 hit 個人e5 身軀提一塊骨頭起來做一個查某人。 
猶太人所信仰e5 教是大大會thang hou7 世界做模範。In e5 經典e5 內面也有記明親像這款e5 話。In 講，上帝創造天地萬物以後，照伊e5 形像e5 款用塗創造一仙尪仔。伊就將伊e5 氣歕入去hit 仙尪仔e5 鼻孔，hit 仙尪仔就活起來，叫做亞當，是查甫人。上帝就將亞當創hou7 伊睏去，將伊e5 協骨提一支起來做一個婦人人，叫做夏娃。Che 也是一種e5 流傳。總是若照這款e5 講法，敢m7是明明表示男子是主，女子是從。男子較貴氣，女子較下賤mah？因為講查甫人是第先有，查某人是提查甫人身軀e5 一部分仔來做成--e5。 
親像這款e5 講法kiam2-chhai2有人beh 辯駁講，古早e5 事誌逐家都攏無確實會知影。照咱所知--e5 來講，查甫人敢 m7是攏tui3 查某人e5 腹肚 nng3 --出來mah？所以伊beh 講女子是較貴氣，che 卻也m7是全然無情理。 
咱koh 聽南洋澳洲（Australia）e5 烏色人講，造化e5 主叫做Phan2-ji7，舉伊e5刀仔pak 3張e5 樹皮chhu tiam3 塗腳，提一丸e5 黏塗khoa3下hit 頂面，做兩仙尪仔。伊做了真得意，peh起來跳舞seh8 hit 兩仙尪仔幾若lin3。伊就koh 剝一款e5 樹皮，抽絲黏tiam3 尪仔 e5 頭殼，做尪仔 e5 頭毛。伊看了又真大得意。Koh tiam3 尪仔 e5 周圍跳舞幾若 lin3，將伊e5 氣歕 tui3 尪仔 e5 鼻孔，歕一大下落去，亦就koh 跳koh seh8。路尾將兩仙尪仔ian2 起來企，尪仔就續笑嘻嘻，做夥講話真親密！ 
逐家所知，咱這爿講人是婆姐母 chhiok8 塗做成--e5，總是查甫查某是an2-choaN2分別做，卻是無講明是像時做--e5，m7是tui3 查甫e5身軀來做出查某人；這點是明白。照頂面這兩款e5 流傳看，查甫查某是像時成--e5，卻m7是講佗一爿較第先。Tui3 an2-ni 若親像會用tit講m7是查甫較貴氣，也m7是查某較下賤，是平等無增差。 
2. 從來女子是hou7 人看真輕 
頂面所講是幾cham7 e5 笑詼話na7-tiaN7，是be7 準憑tit。M7-ku2 若照歷史上實在e5 事蹟來論，到今仔日婦人人受人看輕是真濟lah。M7 是講kan-ta 佗一搭是an2-ni，全世界都攏是一樣。 
現時在西洋對女子，並咱這爿是加真尊重。總是che 是近來e5 事誌。較早是kap咱無增差。女子e5 地位並男子e5 是較低，是差真濟。男子是主，女子是親像跟隨e5 人。較極端e5 時代，也bat 看女子做一種 e5 財產，會用tit照男子e5 意思ka7 伊差使買賣，親像賣豬賣羊e5 款式。也koh 再看女子做古玩尪仔e5 款，thang hou7 男子thit-tho5看hong2。Koh 再一般是掠婦人人看做真污穢，看做親像妖精會陷害人犯罪。 
在世界e5 中間，基督教算是第一尊重人e5人格。耶穌本身m7-na7 m7-bat 講hit 號看輕婦人人e5 話，伊對婦人人e5 態度實在是真公平。雖然是an2-ni，後來伊e5 學生e5 內底，有一人叫做保羅；伊是真熱心真gau5 闡明基督e5 教示e5 大使徒。總是伊bat講，「婦人人著ai3 恬恬學習道理，著一味順從。我m7准婦人人講道理，也m7准伊管轄查甫人。伊著kan-ta 恬恬才好，因為亞當是先出世，夏娃是to3尾；koh 再m7是亞當受迷惑，是夏娃受迷陷落罪。」若kan-ta照這句話看，che 明明是看婦人人較輕e5 證據。 
信佛教e5人看婦人人是iau2-ku2 koh較m7起。M7-na7 拜佛e5 人是an2-ni，佛祖本身也是看婦人人m7起。伊看婦人人kap查甫人中 e5 歹人同一等；講in boe7用tit kap普通e5 查甫人同一款 e5 教示；所以特別設一種下等e5 教示，叫做「下乘e5 佛教」，專專teh 教示in chiah e5 下等e5 查甫人kap一切e5 查某人；ia7 伊teh 教普通e5 查甫人就攏用較上等e5 道理，叫做「上乘e5 佛教」。佛祖本身對婦人人是已經大大有無公平，所以後來奉伊e5 教示e5 人是iau2 koh較過頭。In 講婦人人是污穢，致到和尚無娶某；亦禁婦人人be7 用tit入佛寺拜佛。在儒教拜孔子公e5 人也是有這款e5 見解，講婦人人be7 用--tit入聖廟祭聖。 
有我e5 朋友，伊beh 借tiam3 孔子廟內e5 明論堂，掛孔子e5 聖像合婚。真濟舊派e5 人對這層非常反對。In 講chhoa7 婦人人入聖廟是污穢著聖人。新派e5 人聽了真受氣；險險弄出新舊兩派e5 大衝突。就是孔子本身也有an2-ni 講，「惟女子與小人為難養」（獨獨查某人kap無德行e5 人最第1難牽成）。這款敢m7是tui3 根底來看輕女子e5 講法mah？ 
以前e5 事誌且無講，照現時在咱e5 社會，看重查甫，看輕查某e5 風氣，iau2-ku2 是真盛。人若生查甫子家己也真得意，親情朋友個個滿嘴ka7 伊講，「恭喜！」亦若生查某子，就掠有準做無e5 款。親情朋友若有問，應了就較無力、無聲尾；問e5 人也m7敢koh 第2句，略略講一句，「也好！」就準煞。較極端e5 人若生著查某子，拖--leh，就 hou7--人，若親像tan3 一塊hau7-phiaN-phoe3 hiat-kak8 e5 款式。 
從來e5 人講，做婦人人著有三從四德才會用tit稱做好。甚物叫做「三從」neh？就是講，女子一世人e5 中間，著ai3 有3款e5 從順。第1：iau2-boe7 出嫁e5 時著順從老父。第2：嫁了就著順從丈夫。第3：丈夫死了就著順從伊e5 子兒。這3種順從e5 意思，扑算敢是專指講，婦人人一生著kap這3款人做夥過日生活，m7應該家己企tiam3 無明白e5 所在。總是普通e5 解說是講做婦人人凡事m7應該家己扑算，家己m7-thang 執意見，著做無意見e5 人；任憑老父、丈夫、子兒e5 意思，拖--著m7-thang 頓teN 。所以俗語有講，「女子無才便是德。」講婦人人若無才情無主意就是會用tit稱做有好德行。 
這款e5 心思敢 m7是看查某人做死物，做機器teh 款待mah？滿天腳下e5姊妹m7知肯認an2-ni 做應該--無？若beh是m7肯，怎樣幾若千年以來，照事實看，姊妹thai3 攏hou7 人看真輕，直直續到今仔日neh？這中間e5 委屈我希望眾姊妹著深深家己反省看。 
3. 女子怎樣hou7人看輕neh？ 
照我看女子受男子看輕e5 理由有3項： 
第1，因為人e5 道德心無發達，顧家己無顧別人，重私慾無重公理；想提入想霸佔，無想提出kap人分。Tui3 an2-ni 看人e5 性命親像鳥毛hiah 輕，看家己e5 性命親像泰山hiah 重，攏be7 曉相體貼；強食弱，有力--e5 企頭展威；軟弱--e5 就著吞忍服從，受人呼hat。女子原來e5 生做kap男子大大無相像。伊e5 身材較小細，亦一月日ai3 一擺e5 無自由；伊e5 舉止較幼秀，筋骨較無力。所以在hit 號無道德，品氣力品勇e5 時代，女子著讓男子3步，著受呼hat，che 是快想e5 事誌。 
第2個理由是因為囡仔都攏是tui3 婦人人e5 腹肚nng3--出-來；koh 再囡仔著食伊e5 乳才會活，不時都be7用tit離開伊。Tui3 an2-ni 母子e5 愛情是比父子較深。婦人人雖是受男子e5 看輕歹款待，為著疼子e5 緣故，萬事攏吞忍。查甫人知影婦人人有受愛情束縛，tui3 an2-ni 就煞愈靠siok8愈放肆。 
第3個理由是在婦人人比查甫人較無教養，較無才情，這點是婦人人受查甫人輕視最大e5 原因。女子並男子，有thang 受教養e5 機會是加真少。照頂面所講，女子e5 身體常常會m7抵好，koh 再伊著養飼子兒，濟濟be7 thang 照意思。M7-na7 an2-ni，男子為著ai3 hong3-hu3管轄婦人人，伊無ai3 婦人人kap伊平平gau5；所以m7-na7 無獎勵女子讀冊受教養，反轉阻擋婦人人愛學問e5 心是較濟。 
有設道德hou7 女子守，叫伊著有三從四德才好；萬事著順從查甫人，m7-thang 私khia 有主意；所以m7免bat甚物學問，kan-ta gau5 款待查甫人就好。致到婦人人家己也煞習以為常，無想beh 進步，beh kap查甫人像款，真正煞信，講，「女子無才，便是德；」信這句是真理，一切e5 學問攏放hou7 男子去學，萬項e5 工藝也一盡任憑查甫人去得。 
到尾婦人人煞變做一種無志氣e5 物，kan-ta 會曉妝sui2，向望得著查甫人e5 憐憫；實在頭殼碗內空lo-so，m7-bat橫直。除去煮食、補縫、洗掃以外，都無有較見長e5 所在。Tui3 an2-ni看，女子家己be7 thang 做甚物；若m7是倚靠查甫人e5 致蔭，家己be7 thang活。Be7 thang獨立生活e5 人，m7免講是女子，就是男子也是的確hou7人看輕lah！ 
女子受男子看輕e5 理由以外卻是iau2有，總是頂面所講這3點是最主要，時勢已經變換了，各項事誌都攏kap前大大有增差，就是婦人人e5 地位也已經懸真濟。在西洋女子kap男子e5 地位是差不多到beh 平平。顛倒有所在女子e5 地位較懸e5 也是有。亦會致到an2-ni e5 原因，無別項，就是因為時勢e5 進步；人e5道德心有較懸，會曉尊重人e5 人格，致到m7敢為著女子軟弱就看輕伊。總是最大e5 原因、最直接e5 理由，是因為婦人人家己有自覺，m7願不時企人e5 尾後，見笑不時受男子e5 致蔭，家己想進步奮發勉強；不論讀冊，或是做工，攏無beh 輸查甫人。這點最有關係、最要緊。 
頂pang 歐洲大相thai5 e5 時，男子攏做兵去出陣，致到國內萬項e5 事誌攏無人thang 辦。Hit-tiap8 在英國，抑是法國、德國e5 婦人人就攏踴躍進前擔任萬項e5 事務。有e5 駛火車載人客，有e5 做警察保護地方e5 平安，有e5 提郵便，有e5 印新聞hou7 眾人會thang 通消息。M7-na7 an2-ni，也有入工場製作火藥kap大銃、入學校教學生、入衙門做官辦公事ma7 是有；不論粗幼懸低，這幫婦人人都攏有辦--著。亦辦了都無較輸查甫人，顛倒有e5 辦了iau2較好。Tui3 這pang e5 事誌，在西洋e5 婦人人顯明in e5 才情真濟，濟濟e5 男子不止著大驚，m7敢koh看婦人人輕，用平等e5 待遇款待in。西洋e5 婦人人在今仔日已經進到kap查甫人無有大分別，做大官也有，做議員辯護士 也有；做學校e5 先生，抑是開店做生理，以及駛車做粗重e5 工，親像坐飛行機出陣kap對敵相thai5 e5 事誌in 都敢做。凡若男子做會到e5 事誌，現時西洋e5 女子都攏m7認輸，都攏有想beh 去做。西洋e5 女子今攏是完全e5 人lah；m7-na7 無受男子e5 致蔭，家己會thang 活，顛倒 iau2-ku2 是想beh致蔭人。 
我所敬愛同族e5姊妹，lin2 今仔日所企e5 地位是偌懸？Lin2 現時e5 氣力有偌大？深願姊妹逐家十分反省看。Lin2 若無掠男子做枴仔，家己企起會在抑是be7，請雙手放開試看覓！ 
4. 女子e5 天職 
女子m7是男子e5 跟隨。男子若hiah 懸，女子也是hiah懸；男子若hiah 大，女子也是hiah大lah。女子無男子卻be7用tit，總是男子無女子也是平平一般樣。雖然是an2-ni 講，女子kap男子生做無相像，所見長e5 方面也是有各樣，所以女子一世人應該出力去做e5 業務，就是男子所做be7到--e5，我想m7-na7一二項。試將我所想會到--e5 排列ti7 眾姊妹兄弟e5 面前。 
頭一層。婦人人著養育子兒。查甫人較濟是在外面辦業務。養育子兒e5 事誌都ai3 婦人人專主去做，我想這項永遠是屬女子e5 天職。生育囡仔 m7是hiah 輕快e5 事誌。實在生子是真難，總是飼子是更加 koh較難。 
起初囡仔ti7 老母e5 腹肚內e5 時，實在hit時是兩人相kap一條性命。Thang 講老母e5 心就是子e5 心，老母e5肉就是子e5 肉。所以hit個時陣做老母e5 人著怎樣，姊妹逐家m7知有明白無？囡仔出世了最有關係--e5是老母e5 乳。Lin2 著怎樣顧hou7 乳好，亦一日著hou7 伊食幾擺，姊妹m7知有研究抑無？ 
照我所看現時e5 姊妹較濟kan-ta 會曉生，be7 曉飼。囡仔e5 心理，缺欠，囡仔有枵、有寒抑無，be7 曉tit e5 是較大部分。咱e5 囡仔因為養飼e5 人be7 曉--tit，致到來死失e5 是真濟。在咱台灣本島人照大正11年e5 調查，一年死差不多有9,5000人。從中1歲到5歲e5 囡仔佔beh 到對半，是將近4,4000人。這4,4000 e5 死囡仔e5 內底，到1歲teh 食乳e5，佔差不多2,7000人。你想，敢 m7是真thang ai3 著驚？Che 攏是因為養飼m7抵好所帶來--e5 悽慘lah。 
女子m7-na7著做囡仔e5 老母，iau2-ku2 著做囡仔e5 先生。囡仔 iau2-boe7 入學校e5 中間，萬項都是拜老母做先生，tui3 老母學。M7-na7 是tui3 老母學講話，一世人e5 性情受老母e5 感化是非常大。日本內地有一句俗語講，「3歲囡仔 e5 精神續到一百歲。」西洋也有俗語講，「搖搖籃e5 手會thang搖動天腳下。」這款話攏是稱讚女子e5 大氣力，指明老母tui3 囡仔e5 感化是深koh 大。咱若看歷史所記載e5 英雄、大gau5人所做e5 事誌，koh 再稽考hiah e5人e5 老母e5 才情德行kap tui3 伊e5子e5 用心，咱就足額會thang 明白老母tui3囡仔e5 感化有偌大，做老母e5 責成是偌重neh？所以我講會生子be7會教子，是無各樣會曉栽花be7曉ak水；會曉播稻be7 曉挽草。這種婦人人be7 堪tit做囡仔e5 老母，只好做雞仔子e5 雞母。生子是真難，養子koh較難，總是教子是iau2-ku2 koh較難！ 
婦人人beh 盡養飼子兒e5 本份，伊著koh 注意一項。這項是咱少少想有到e5 事誌。咱e5人m7-na7對歲壽錢財有貪心，對子兒也是多多益善，攏無嫌。論生子e5 事卻是做人e5 大本份，人人都著有。 
總是著想真。生子kap捏塗尪仔是無像。塗尪仔捏koh較濟仙，ka7 伊排歸列。伊就恬恬tiam3 hia chhai7，m7免食也be7 破病，koh再be7 冤家做歹事。囡仔ku2 m7是an2-ni leh；無有hiah 隨便。囡仔生愈濟，母身的確是愈lam2。母身lam2，若是囡仔會thang 勇，kiam2-chhai2 iau2-ku2 會用--tit。Lam2 老母會thnag 飼勇子，逐家m7知看見有偌濟？Koh再囡仔 kan-ta 飼勇敢就會了局。孟夫子講，「人無受教育，離精牲無遠。」有才調thang 生子，無才調thang hou7 子受教育成做一個普通e5人款，thang講是大大無責成。 
你看：在咱中間這款無責成e5老父老母敢少少mah？逐家著ai3 知，加生一個無教示e5 囡仔，是加放一擔重擔hou7 眾人擔，kiam2-chhai2是加放一隻虎咬人。所以生子是好，是真thang恭喜；總是也著chun2節，會曉量氣力，會生子也著會牽成子才好。若無量氣力，亂亂生，到尾著放teh據在伊，che m7-na7 是害子兒，害社會是真濟。
女子第2個天職是料理家事。男子若比並做將軍，女子就是相爺。將軍是專主顧外面，相爺是專主理內面。Koh 再tui3 料理家事這點講，女子是家庭內e5 王，因為家庭內面e5 事誌應該攏總著ai3 伊掌管。 
頂cham7 有講西洋女子e5 地位不止懸，不比咱這爿，in 真受男子e5 尊敬。Che 是有種種e5 原因。西洋e5 婦人人tui3 料理家事這層實在真giam2硬；in 攏原全，m7免查甫人chhap嘴，辦理十分周至夠角。西洋e5 女子實在完全是家庭 e5 女王，全部e5 家事攏是in 主掌。查甫人tui3 外面轉來，儼然親像做人客，是kan-ta受安慰享福na7-tiaN7。Ti7 外面受風霜，轉來到厝門口，就有伶俐笑嘻嘻e5婦人人ti7-hia 等候伊；伊kan-ta 將伊ti7 外面扑拚所得--e5 提交婦人人，以外伊ti7 厝內kan-ta thi2 開嘴食飯就好，m7免煩惱米價懸抑是低。亦伊kan-ta teh坐，哈燒茶，頭khi-khi 看清幽有整頓e5 厝內面；抱伊e5 活動極巧氣有規矩e5 後生查某子；聽in 唸「月光光，秀才郎，騎白馬過南堂…」Hit 款e5囡仔歌，或是聽伊e5 婦人人報告親戚往來e5 消息，朋友e5 批信。抑是伊ti7 外面所做be7 條直e5 事誌，就講來kap伊e5 婦人人參詳，聽婦人人輕聲細說e5 款勸，洗去伊心內e5 鬱卒。 
有tang時風清日暖e5 時翁某相牽抑是chhoa7子去公園行徙，或是去野外看景致。有tang 時月光、星明e5 時陣，翁就彈、某就唱、子兒就跳舞，相kap稱讚人生e5 和樂，感謝家庭e5 福氣。查甫人所受e5 風塵，thang 講一擺轉來到厝內，因為婦人人e5 用心攏總洗清氣。M7-na7 an2-ni，iau2-ku2是加得百倍e5 勇氣thang 出去社會大振動。Ah！西洋人會有今仔日，敢 攏是查甫人gau5--e5 mah？ 
眾姊妹兄弟，西洋人看伊e5 家庭親像天堂，親像西天極樂e5 所在。亦現時咱e5 家庭較濟是親像甚物款？敢m7是親像監獄抑是地獄--e5 是較大部分？Tui3 目珠所看見e5 講，在咱e5 家庭查甫人較濟是親像王爺公，婦人人是親像查某kan2。Thang 講咱e5 家庭是男子專制e5 國度。列位，咱e5 社會是真無親像人，總是咱著知，咱e5 家庭是iau2較m7成物。咱e5 社會衰退e5原因濟濟是tui3 咱e5 家庭腐敗所致--來e5 lah！兄弟這點lin2 有同意--無？姊妹lin2 有承認--無？ 
我深深向望逐家這番大覺悟，緊緊實行大改革。亦眾姊妹著特別大奮發大勉強，至少lin2 著做到hou7 家庭變成lin2 e5王國才會用tit。 
女子第3個天職是保人類e5 平和，社會e5美觀，hou7 通天腳下有色彩、有光窗、有燒氣。原來女子e5 性質kap男子不止有增差。婦人人e5 感情是較敏，較軟心較溫和，較gau5 體貼人。Koh 再伊e5 態度是真幼秀溫柔軟韌，會thang 掃除一切e5 粗野。現今女子e5 氣力大部分是做ti7 家庭內，直接做ti7 社會iau2-ku2 是小可。今後社會要求婦人人直接盡力e5 所在是真濟。 
舉1層講。英國有出一個婦人人叫做Nai2-tin-ge2 (Florence Nightingale)。抵著英國幫贊土耳其kap俄羅斯相thai5。Hit時m7-na7著傷e5 兵無人救，有發瘟疫著病e5 兵也是真正濟。Nai2-tin-ge2聽見這款事，十分受刺激，決心放sak家己，到戰場幫助著傷kap破病e5 兵士，無分別本國e5 兵kap對敵。招集相同志氣e5 婦人人，盤山過海到戰陣e5 所在，受了真濟e5 危險，救助濟濟性命。後來kap伊相像志氣e5人漸漸加，in 企一支紅色十字 e5 旗做記號。到現今通世界萬國攏有承認這項事業真要緊，所以萬國e5 官府做夥立約創設「萬國赤十字社」。見若有企一支赤十字旗e5 所在be7用tit扑大銃。自Nai2-tin-ge2設立赤十字社以來，人m7知加活有偌濟，koh 再人人仁慈e5 心肝m7知加添有偌濟？世界為著an2-ni 實在加添真濟e5 光彩！ 
5. 結婚 e5 事誌 
人若是有特別e5 志氣，為著beh做伊e5 事業，thang 貢獻社會，hou7 眾人會thang 得著好，為著an2-ni一世人m7結婚，甘願單身一人，che 卻是大大thang 保惜e5 好事。總是除去an2-ni 以外，做人定著是ai3 結婚。 
從來有講，「Kap人做大人。」實在男子若無合婚be7用tit算做是原全e5 人，因為in be7 thang 齊全做咱人所ai3 做e5 本份。所以thang 知結婚是真神聖e5 事。 
M7-ku2 咱又有一句話講，「無冤無家，be7 成夫妻。」講翁某前世人是冤仇，一世人做翁某是beh報仇相還債。若照這款e5看法，結婚敢 m7是親像入監牢舉枷一樣？是真thang 厭忌e5 事誌。佳哉斷斷m7是an2-ni；che 是看偏一爿e5 講法。 
也有講，「娶某是小登科；」就是講娶某若親像中狀元hiah 大thang 歡喜。照我看，che 也是講了有較偏。結婚e5 事誌卻m7是對頭冤家相還債，也m7是狀元簪花teh 遊街，不過是人一世人著做一擺e5 本份。僅僅 tui3 結婚講，hit 內面無艱苦也是無快樂，是咱人應該著行一條e5 大路，艱苦抑是快活就著開步行去做看才會知。 
照咱從來e5 經驗實在來講，人結婚了艱苦是較濟，快樂是較少。Che 因端是咱tui3 結婚e5 法度，大大有m7著，亦hit 個m7著teh hou7咱艱苦na7-tiaN7。原來翁是某e5 翁，某是翁e5 某，結婚是翁某兩人e5 事誌，並m7是別人e5。M7-ku2 咱tui3 早以來e5 結婚，m7是翁娶某，某teh嫁翁，是親家tui3 親家e5 結婚，親姆tui3 親姆e5 嫁娶na7-tiaN7。An2-ni kiam2-chhai2講了有較過頭，總是實情是這款，是逐家所知e5 事實。你看，m7免講查某囡仔，就是查甫--e5 若ti7 人e5 面前講著親情 e5 事誌，敢m7是面就ai3 紅--起-來，若親像真見笑；若是查某囡仔面就舉無當thang去藏。 
Che是怎樣neh？就是久年e5 中間親情 e5 事誌，攏是序大人 teh 主意；後生查某子攏be7用tit出嘴，就是老父老母過頭主張做序大人 e5 權利，到尾煞變成慣勢，少年人煞掠做m7是in 所應該chhap e5 事。Tui3 an2-ni 就生起非常e5 弊害。新娘e5好bai2是照序大人 e5 目珠teh 看；子婿e5 好bai2 也是出在父母teh 鑑定。從到今，子婿kap新娘到kap房hit 暗才相bat e5 人m7知有偌濟？ 
Thang 講從來e5 結婚，若親像青瞑teh liam-khau仔，全然是賭字運e5 做法。kiam2-chhai2會thang 講是親像博tau5-kau2 e5 款；6面才有一面thang 向望，5面是輸，kan-ta 一面有thang 贏，實在是真正無妥當。因為這款e5 翁某是tui3 父母e5 命令，m7是tui3 兩人e5 愛情來結成--e5，所以性情be7合是較濟。 
Koh 再查某人無讀冊無修養e5 是較大部分，心肝無想有光窗，無變竅，較無通達情理，be7 曉有趣味；一狀親像一丸e5 au3封鹹樹子。一爿查甫人e5 良心又無進步，公平e5 心無發達，照頂面所論e5 款，看婦人人輕；kan-ta 會曉要求婦人人e5 貞節，總是家己e5 貞節攏be7 曉守。某好，尚且tiam3 厝內be7 tiau5，何況婦人人性質無聰明、無伶俐、無變竅、無趣味，致到激成查甫人e5 歹品行。到尾煞引鬼入宅，細姨一個娶過一個；到chia 翁某煞變成冤家。這款e5 娶某其實是舉枷，這款e5 嫁翁是較慘落生地獄！強制結婚e5 害毒生到這款才厲害。 
所以我講，m7是我講，是真理teh 要求。結婚是翁kap某e5 事誌，應該著任憑beh 做翁某e5 人去主意；邊仔 e5人不論是老父老母攏be7用tit替 in 決定，抑是強制in去做。Che 是真理；若無透這條真理，翁某到尾著成做冤家。總是m7-thang有誤解。我講旁邊e5人be7用tit替in 決定，強制in 去做；che m7是講旁邊e5 人攏be7用tit chhap嘴、參詳、鬥扑算。若是少年人過頭主張in e5 權利，掠周圍e5人準做攏是無關係e5 款待，che 是少年人e5 m7著，的確常常會失敗。 
總講一句，查甫囡仔kap查某囡仔逐家有相疼痛抑是無，兩人beh 結婚抑是m7，這項最後e5 主意，的確ai3 放hou7 in 兩人，亦周圍e5序大人不過是做 in e5 顧問，做 in e5 軍師，kap in鬥扑算，講意見希望苦勸hou7 in做參考。這款e5 結婚就是自由戀愛e5 結婚。 
結婚若會thang用真e5 自由戀愛來成，兩人e5 性情e7 較相近，翁看某重，某讓翁懸，兩人實心相敬相疼，伊為伊捨身，伊為伊拚命，相幫贊相體貼，同甜同苦，到百年後相kap安葬做一窟，兩條e5 靈魂親像梁山伯kap祝英台e5 款，變成兩隻白鶴列排飛上天，永遠無相離。若是an2-ni 結婚e5 歡喜，敢才kan-ta是親像「小登科」？ 
會thang講，結婚是兩個個性用愛情結連做一體e5 表現。所以無愛情結婚是be7 成，亦若強強hou7伊成是罪惡。總是愛情m7是家己生--出-來，就著兩人第先知影各人e5 性情。Koh 再兩人 e5 性情著會合，才會生出愛情來，若be7 合就是無輸贏。 
Tui3 an2-ni thang 知有一項be7用tit無e5事誌。就是tui3 平素時著設妥當e5 機會，hou7查甫囡仔kap查某囡仔會thang相交陪、相知影。這項是最要緊，又koh是最艱計做。這項就著做序大e5 人平素十分替序細用心研究設法。查甫查某兩爿起頭e5 交陪著ai3 無意思，才好。起頭是hou7 in 做朋友交陪，序大人著gau5 chun2節，m7-thang hou7 in 生出有過失，也m7-thang 監督傷嚴重，致到hou7 in 無自由無自然。 
Tui3 an2-ni 又koh thang知一項。咱從前有講，「男女7歲就m7-thang 做夥食」；抑是講「男女授受不親，」查甫查某逐家著m7-thang 相抵頭相借問。Che 是非常大錯誤e5 扑算。 
平平是所生e5 子兒，查甫子查某子是有甚物各樣neh？查甫e5 若著有教育，查某e5 也是著kap伊像款。查甫查某平平是有德行、平平有見識。若是an2-ni，查甫就的確be7 看輕查某，查某也就be7 無主意，一下就hou7 查甫sut8--去。若是照現時，教育無甚物興，道德、智識無甚物進步e5 時代，做一khun3 就放hou7 查甫查某自由濫做夥；我雖是較好膽，che 卻也是m7敢主張。 
我kan-ta 愛出力主張一項，就是查甫查某e5 學生自細漢，就hou7 in 濫做夥讀冊。Hou7 in ti7 無意無思e5 中間相bat，做同窗e5 朋友。這項若be7 thang 快快實行，我就ai3希望做父母序大e5 人，較無用束縛查某囡仔，叫伊不時tiam3 內底；著常常hou7 伊kap in 做夥出外，che 是非常e5 要緊。亦在厝有人客出入e5 時，hou7 查某囡仔出來應接，也是不止心適有利益e5 法度。 
關係查甫查某交際kap結婚e5 事誌，我所ai3 講e5 話卻是iau2真濟，等候後擺有好機會才另外koh 講較詳細，我chia 是kan-ta 講幾句ai3逐家tui3 這點深深來研究，緊緊注意小心去實行。 
</HL>