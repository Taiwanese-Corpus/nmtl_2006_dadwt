<CL>
  Te7 Gou7-hang7 
  Bun5-beng5 kap ia2-ban5 e5 hun-piat8 
  1. Bun5-beng5 lang5 kap ia2-ban5 lang5 
  PeN5-peN5 to si7 lang5 , chong2-si7 lang5 e5 tiong-kan sit8-chai7 u7 bun5-beng5 lang5, koh u7 ia2-ban5 lang5, na7-si7 kong2 khah chin, oe7-thang kong2 iau2 u7 chit8-cheng2 poaN3 bun5-beng5 poaN3 ia2-ban5 e5 lang5 ti7-teh. U7-lang5 teh kong2 , Bun5-beng5 lang5 kap ia2-ban5 lang5 e5 hun-piat8, e7 thang iong7 lang5 e5 bah-sek cho3 phiau-chun2. Bah-sek ju2 peh8--e5 si7 ju2 bun5-beng5, ju2 ou--e5 si7 ju2 ia2-ban5 . Sou2-i2 kong2 Eng-kok lang5, Bi2-kok lang5, a2-si7 Hoat-kok lang5, Tek-kok lang5 ( chiah e5 phou2-thong kio3-cho3 Ang5-mng5-lang5 ), bah-sek si7 chin peh8, chiu7-si7 bun5-beng5 lang5. Iah8 tiam3 ti7 A-hui-li7-ka e5 ou-lang5 (phou2-thong kio3-cho3 Ou-kui2-a2-hoan), a2-si7 Lam5-iuN5 e5 chang-sek lang5 kap tiam3 ti7 Bi2-kok e5 soaN-lai7 hit ho7 chhiah-sek e5 lang5, chiah-e5 chiu7-si7 ia2-ban5-lang5.
  Na7 chiau2 an2-ni khoaN3, lan2 tai7-ke si7 siok8 bun5-beng5 e5 a2-si7 siok8 ia2-ban5 e5 neh ? Lan2 e5 bah-sek kong2 ou khiok m7-si7 ou, kong2 peh8 ia7 m7-si7 peh8 (lan2 si7 ng5-sek lang5). An2-ni lan2 chiu7-si7 m7-chiaN5 bun5-beng5, koh ia7 m7-chiaN5 ia2-ban5 e5 lang5 mah? Chit khoan2 e5 hun-piat8 na2 chhin-chhiuN7 bo5 tho3-tong3 e5 khoan2-sit. Kian3 na7 peh8-sek e5 lang5 kiam2 chiu7 tek-khak tak8-e5 si7 chin gau5, chin bun5-beng5 mah? Iah8 kian3 na7 ou e5 lang5 kiam2 u7 tek-khak lang5-lang5 long2 si7 gong7 si7 ia2-ban5 mah? Lan2 ng5-sek e5 lang5 kiam2 ko3-ko3 long2 si7 m7-chiaN5 gau5 koh m7-chiaN5 gong7--e5 mah? Peh8-sek lang5 e5 tiong-kan ma7 u7 hit ho7 chiah8-lang5 chiah8-hoeh tioh8 khi3 koaiN kaN e5 lang5 chin-che7 . Ou-sek lang5 e5 lai7-bin7 ma7 u7 toa7-phok-su7 toa7-gau5-lang5 . Chiu7-si7 lan2 ng5-sek lang5 e5 tiong-kan ma7 u7 chhut seng3-jin5 , Khong2-chu2 siaN2-lang5 kaN2 khoaN3 i cho3 m7-chiaN5 gau5 koh m7-chiaN5 gong7? 
  Lun7-chin kong2 iong7 phoe5-bah e5 sek-ti7 si7 be7 thang hun-piat8 lang5 e5 gau5 a2-si7 gong7, bun5-beng5 a2-si7 ia2-ban5. Chong2-si7 na7 tui3 tai7-the2 khoaN3 khiok tam7-poh8 u7-iaN2; chai7 hian7-si5 e5 se3-kai3 , phoe5-bah peh8 e5 cheng2-chok8 si7 khah bun5-beng5 , phoe5-bah khah ou e5 lang5 si7 siok8 ia2-ban5 e5 khah che7. Li2 khoaN3 , peh8-sek lang5 chai7 hian7-kim e5 se3-kai3 , ban7-su7 to long2 si7 in teh theh8-thau5 . In giam2-jian5 chhin-chhiuN7 thong se3-kai3 e5 thau5-hiaN , put-lun7 but8-chit hong-bian7 a2-si7 cheng-sin5 hong-bian7 e5 bun5-beng5 to long2 si7 tui3 in chhong3-siat chhut-lai5--e5 khah che7. 
  Iong7 phoe5-bah e5 sek lai5 hun-piat8 lang5 e5 bun5-ia2 sit8-chai7 si7 bo5 tho3-tong3. U7 lang5 kong2, iong7 thau5-khak kut e5 heng5-chong7 ia7 e7 thang hun-piat8, chong2-si7 che ia7 m7-si7 u7 chiok-giah8 khak-sit8 e5 hoat-tou7. Chiau3 goa2 e5 gu5-kian3 , na7 iong7 e7-bin7 sou2 beh kong2 chit saN-tiam2 cho3 phiau-chun2 lai5 hun-piat8, phah-sng3 chiu7 tek-khak be7 cheng-chha. 
  2. KhoaN3 si7 than3 Chin-li2 a2-si7 than3 Su-sim 
  Bun5-beng5 lang5 kap ia2-ban5 lang5 cheng-chha e5 thau5 chit8-tiam2 , bun5-beng5 lang5 si7 than3 chin-li2, ia2-ban5 lang5 si7 than3 su-sim. “Chin-li2” si7 sim2-mih8? Chiu7-si7 kap phou2-thong sou2 kong2 “Cheng5-li2” “To7-li2”, chha-put-to sio-siang7 i3-su3 . “Chin-li2” m7-si7 lang5 liap-cho7--e5, si7 thiN-te7 kan pun2-lai5 sou2 u7--e5 . Kong2 chit8 ku3 khah-beng5, “Chin-li2” chiu7-si7 “Thian-li2” si7 thiN sou2 siat-lip8 e5 li2-lou7 lah. Jit8-thau5 na7 chhut chiu7 e7 kng, chhau2-bak8 bo5 chui2 bo5 pui5 be7 toa7-chang5, lang5 tioh8 saN thiaN3-thang3. Che m7-si7 lang5 kong2 an2-ni chiah an2-ni , to long2 si7 thiN sou2 siat-lip8 tiaN7-tioh8 e5 chin-li2. Chin-li2 bo5 than3 lang5, lang5 tioh8 than3 chin-li2. Gau5 than3 chin-li2 chiu7-si7 bun5-beng5 lang5, i e5 chit8-si3-lang5 tiaN7-tioh8 si7 chin eng5-kng. Be7-hiau2 than3 chin-li2 kan-ta lip8-i3 than3 ka-ti7 e5 kam2-cheng5 , ka-ti7 e5 chu2-i3 , chit-khoan2 lang5 e5 chit8-si3-lang5 tiaN7-tioh8 si7 ou-am3, si7 chin m7-tat8 poaN3 e5 chiN5. 
  Goan5-lai5 chin-li2 si7 thiN-te7-kan e5 toa7-tiau5 lou7, ban7-hang7 long2 tioh8 chiau3 chit-tiau5-lou7 un7-choan2 , che si7 eng2-eng2 oan2-oan2 be7-e7 hou7 lang5 i5-ek8-tit. Iah8 su-sim si7 sim2-mih8 neh? Kan2-tan kong2 chit8-ku3 , su-sim si7 kan-ta chit8-lang5 e5 su-siuN2 , si7 tui3 chit8-lang5 e5 sin-the2 hoat-chhut-lai5--e5 . Thang kong2 chin-li2 e5 chu2-lang5 si7 ThiN , su-sim e5 chu2-lang5 si7 Jiok8-the2. Chin-li2 si7 hou7 lang5 boe7 i5-ek8-tit, m7-ku2 su-sim si7 toe3 lang5 e5 jiok8-the2 pian3-oaN7. PeN5-peN5 to si7 chap8-gou7-am3 e5 goeh8, chaiN2-iuN7 Tiong-chhiu-me5 e5 goeh8-lun5 leng7-goa7 tek8-piat8 khah e7 giu2 lang5 e5 sim neh? Koh-chai3 peN5-peN5 to si7 kng e5 goeh8 , chaiN2-iuN7 chai7 chhu3 e5 lang5 ui7-tioh8 goeh8 e5 kng, chio i e5 ka-chok8 cho3-hoe2 hoaN-hi2 khoaN3 kau3 m7-chai soa3? ChaiN2-iuN7 chhut-goa7-lang5 tian-to3 ui7-tioh8 goeh8 e5 kng, siuN7-tioh8 i e5 ka-hiong teh siong-sim lau5 bak8-sai2 neh? ChaiN2-iuN7 tui3 lan2 sou2 chhi7 e5 chiau2-a2 , lan2 sim chheng e5 si5 chiu7 hui3-sim hui3-sin5 ai3 i thang ke hau2 chit8 siaN, iah8 lan2 na7 ut-nau2 e5 si5-chun7 , i hau2 chit8 siaN lan2 chiu7 hiam5 lo5-cho5 , ut-nau2 ju2 khah tang7. Che si7 sim2-mih8 ian5-kou3 neh? Chiu7-si7 tui3 lang5 e5 bah-the2 sou2 chhut e5 sim-su bo5 it-teng7 , si7 chin khoai3 pian3-oaN7. Sou2-i2 thang chai chit8-lang5 e5 sim-su si7 kho3 chin be7 thang chu7; tioh8--e5 m7-si7 bo5, kiam2-chhai2 m7 tioh8--e5 si7 khah che7 , bo5 hap8 chin li2--e5 si7 khah toa7 pou7-hun7. 
  Lang5 si7 chin loan2-jiok8 chin bo5 khui3-lat8, sim2-mih8 si7 chin-li2 sit8-chai7 si7 bat chin oh-tit kau3. Sui-jian5 na7-si7 jin7-chin gian2-kiu3 chiap8-chiap8 keng-giam7 khe-kho2, chiu7 chiam7-chiam7 e7 thang hoat-kian3 tam7-poh8 . Thang chai , na7 beh cho3 bun5-beng5 lang5 than3 chin-li2 khi3 oah8-tang7, tai7-seng tioh8 oh8 bat chin-li2 . Beh bat chin-li2 tioh8 kho3-tiong7 kau3-iok8 e5 khui3-lat8. Sou2-i2 kau3-iok8 ju2 chhiong-seng7 e5 sou2-chai7 si7 ju2 bun5-beng5; ia2-ban5 lang5 si7 chha-put-to long2 bo5 kau3-iok8 . Bo5 siu7 kau3-iok8 siuN7 beh cho3 bun5-beng5 lang5 , bo5 koh-iuN7 kan-ta pho7 chhiu7-thau5 kio3 thou3-a2 ka-ti7 chau2 chhut-lai5 hou7 lang5 liah8, che si7 toan3-toan3 bo5 e5 su7. 
  Bun5-beng5 lang5 pi2-pheng7 chhin-chhiuN7 toa7-lang5 , ia2-ban5 lang5 chiu7 na2 chhin-chhiuN7 gin2-na2. Toa7-lang5 che7 iat-lek8 che7 gian2-kiu3 , u7 siu7 khah che7 e5 kau3-iok8 ; gin2-na2 iu3-se3 , khah bo5 keng-giam7 bo5 iat-lek8 ia7 bo5 thak8-chheh. Chong2-kong2 , toa7-lang5 khah u7 chhin-kin7 chin-li2 , gin2-na2 chiu7 khah bo5, koh-chai3 i ia7-si7 be7-hiau2-tit; gin2-na2 long2 si7 chiau3 i e5 kam2-chhiok, chiau3 i e5 sou2 ai3 teh kiaN5. Sou2-i2 gin2-na2 sou2 cho3 e5 tai7-chi3 si7 bo5-thau5 bo5-boe2 , chit8 tiap8-a2-ku2 cho3 chit-hang7 , liam5-piN chiu7 cho3 hit-hang7. In-ui7 i si7 chiau3 i e5 kam2-cheng5 ka-ti7 chu2-i3 cho3 su7, i bo5 koan2 pat8-lang5 e5 phah-sng3. Sou2-i2 li2 na7 jin7-chin khoaN3 chiu7 chai, kian3-na7 u7 kui2-e5 gin2-na2 cho3-hoe2 thit-tho5 , tek-khak chiu7 chin loan7-chap8 bo5 lian5-lok8, bo5 u7 sim2-mih8 tiat8-su7, iah8 bo5 loa7-ku2 tek-khak chiu7 oan-ke; in-ui7 in long2 khah ai3 than3 ka-ti7 , chu7-jian5 chiu7 seN-chhut chhiong-tut8. 
  Ia2-ban5 lang5 ia7-si7 an2-ni. In m7-bat chin-li2 si7 sim2-mih8 , kiam2-chhai2 in si7 liah8 ka-ti7 sou2 siuN7--e5 cho3 chin-li2 , sou2-i2 ia7 soa3 m7 oh8 pat8-lang5 sou2 bat e5 lai5 cho3 chham-kho2, tui3 an2-ni in long2 bo5 hak8-bun7, bo5 u7 kau3-iok8 e5 siat-pi7 . Ia2-ban5 lang5 tai7-khai3 si7 than3 ka-ti7 e5 sou2 siuN7 chu7-ki2 e5 kam2-cheng5 , sou2-i2 in sou2 cho3 e5 tai7-chi3 si7 hui-siong5 e5 kan2-tan. In e5 chhu3 si7 khui thou5-khang a2-si7 tah si3-kha teng5-a2 chiu7 chiaN5. In e5 saN-a2-khou3 si7 iong7 chhiu7-hioh8 cho3-chiaN5, a2-si7 iong7 chin chhou bo5 sim2-mih8 sek-ti7 e5 pou3-liau7 tiN5 tiam3 seng-khu chiu7 kau3-giah8 . In e5 chiah8-mih8 si7 theh8 chhiu7-kin koe2-chi2 , a2-si7 soaN-khin5 chau2-siu3 e5 bah chheN-chheN-chiah8, bo5 u7 sim2-mih8 liau7-li2 hoat, ia7 bo5 oaN2-poaN5 ke-si, sui5-pian7 iong7 gou7-jiau3-leng5 lak8-tioh8 chiu7 chiah8 . In ia7 bo5 bun5-ji7 thang kau-oaN7 i3-kian3 , koh ia7 bo5 chiN5-gin5 choa2-phio3 thang cho3 be2-be7 e5 khi3-khu7. In ia7 bo5 tiam3-phou3 ia7 bo5 kang-tiuN5. 
  Chong2-kong2 , ia2-ban5 lang5 si7 chhin-chhiuN7 tu2 chiah e7-hiau2 kiaN5 , e7-hiau2 theh8 mih8 , e7-hiau2 kong2 chit8-phoaN3 ku3 oe7 e5 gin2-na2, m7-chai thiN m7-chai te7, put-ko3 chhui3 na7 e7 thang tin2-tang7 u7 thang tio5-thiau3, i e5 sim-goan7 chiu7 chiok. ThiN-te7 si7 iN5 a2-si7 piN2 i long2 bo5 koan2 i , kok-ka sia7-hoe7 si7 sim2-mih8 i ia7 bo5 beh ti3-i3 , chiu7-si7 i ka-ti7 chit8 ke chit8-sin e5 tai7-chi3 i ia7 bo5 siuN7 u7 phah-sng3. Kin7-kin7 jin8-am3 to2-teh chiu7 khun3, na7-si7 e7 sio chhau2-tui ma7 si7 bo5 iau3-kin2; pak-tou2 na7 iau sa-khi2 chiu7 chiah8 ; na7-si7 bo5 thang sa, pek-tioh8 chiu7 kiaN5, khoaN3 si7 phah lok8 a2-si7 jiok soaN-ti ; u7 tang-si5-a2 thai5 lang5 i ma7 si7 liah8-cho3 phou2-thong phou2-thong. 
  Ia2-ban5 lang5 ui7-tioh8 i e5 su-sim i e5 sou2 i3-ai3 i2-goa7 bo5 siuN7 beh than3 poaN3-hang7, na7 kin7-kin7 tui3 chit-tiam2 kong2, ia2-ban5 lang5 e7 iong-tit kong2 si7 chin chu7-iu5 . U7 chit8 pou7-hun7 e5 lang5 kiam2-chhai2 put-chi2 sim-liam7 chit-khoan2 e5 chu7-iu5 , chong2-si7 goa2 koat-toan3 kong2 , se3-kan ban7-hang7 phaiN2 e5 tiong-kan, chiu7-si7 chit-khoan2 chu7-iu5 cho3 te7-it. 
  Bun5-beng5 lang5 lau2-sit8 gau5 sun7 chin-li2 . Chong2-si7 bun5-beng5 lang5 tiong e5 bun5-beng5 lang5, chiu7-si7 choe3 te7-it bun5-beng5 e5 lang5 , chit-khoan2 lang5 m7-na7 gau5 sun7 chin-li2 kiaN5, i iau2-ku2 kam-goan7 ui7-tioh8 chin-li2 si2, ui7-tioh8 chin-li2 pang3-sak i e5 te7-ui7 chai5-san2, a2-si7 i e5 seN3-mia7 . HoaN-hi2 than3 chin-li2 e5 bun5-beng5 lang5 , se3-kai3-tiong khiok be7 chio2; m7-ku2 kheng2 ui7 chin-li2 pang3-sak seN3-mia7--e5 , sit8-chai7 bo5 che7. Chit ho7 chiu7-si7 eng-hiong5 gi7-su7 toa7 seng3-jin5. 
  Se3-kan it-chhe3 e5 chin3-pou7 hoat-tat8 long2 si7 chit-khoan2 lang5 e5 koaN7 kap huih lai5 kiat-chiaN5--e5. Khong2-chu2 ui7-tioh8 beh hou7 jin5-gi7 e5 to7-li2 sit8-heng5 ti7 se3-kan, hou7 lang5 phaiN2 khoan2-thai7 , ia7 bat ti7 Tin5-kok e5 sou2-chai7 bo5 bi2-niu5. Sek-khia Ju5-lai5 khoaN3-tioh8 chiong3-seng teh siu7-khou2 , lun2 be7-tiau5 , toa7 khi2 chu5-pi e5 sim-koaN , ai3 kiu3 chiong3-seng thoat-chhut khou2-lan7 e5 tiong-kan, sou2-i2 kam-goan7 pang3-sak i e5 ong5-ui7, pang3-sak i e5 kiong-tian7, pang3-sak i e5 pe7-bo2 bou2-kiaN2 , jip8-soaN khi3 siu-heng7 ; au7-lai5 si3, gou7-chap8-ni5 e5 tiong-kan, ui7-tioh8 chu5-pi e5 to7-li2 siu7 koe3 bo5-han7 e5 hong-song. Ia5-sou Ki-tok thiaN3-sioh lang5 , khoaN3-kiN3 se3-kan lang5 ui7-tioh8 choe7-giat8 teh-beh biat8-bong5, in-ui7 beh kiu3-lang5 thoat-li7 choe7, ka3 lang5 tioh8 pai3 kan-ta chit8 e5 chin e5 Sin5 , kau3-boe2 soa3 hou7 lang5 ka7 i liah8 khi3 teng3 Sip8-ji7-ke3. Chong2-si7 ui7-tioh8 i sou2 lau5 e5 huih tit-tioh8 kiu3, thoat-li7 choe7-ok, hiong2-siu7 hok-khi3 e5 lang5, thong thiN-kha-e7 m7-chai u7 loa7-che7 , kaN2 sng3 be7-liau2. Khong2-chu2, Sek-khia chit nng7 lang5 si7 se3-kai3 e5 toa7 seng3-jin5. Ki-tok Ia5-sou si7 se3-kai3 tiong e5 toa7 Kiu3-chu2, i2-goa7 ui7-tioh8 beh cheng3-beng5 te7-kiu5 si7 iN5--e5, lai5 liau2 seN3-mia7 ia7-u7 , ui7-tioh8 chhi3-giam7 phoe3-peN7 tiong3-tok8 se2--e5 ia7-u7 , ui7-tioh8 hoat-beng5 ki-khi3 hou7 lang5 li7-pian7 , ti3-kau3 kheng-ka tong7-san2--e5 ma7-si7 u7. Se3-kai3 e5 bun5-beng5 , thiN-kha-e7 cheng3-lang5 hian7-si5 teh hiong2-siu7 e5 hok-khi3 , sit8-chai7 long2 si7 chit teng2-ho7 lang5 , kheng2 ui7-tioh8 chin-li2 lai5 lo5-lek8 piaN3 seN3-mia7 chhong3-siat chhut-lai5--e5. Chit-tiap8 na7-si7 kam-goan7 cho3 ia2-ban5 e5 lang5 to bo5 kong2; na7-si7 m7-kam, chong2 ai3 chhim-chhim u7 hian2-ngou7 , chhiat-chhiat loh8-khi3 cho3, ke chit8-e5 chit khoan2 lang5 , se3-kan e5 bun5-beng5 hok-khi3 ke bo5 han7. 
  3.khoaN3 si7 koan2 mih8 a2-si7 hou7 mih8 koan2 
  Hun-piat8 bun5-beng5 kap ia2-ban5 te7-ji7-e5 phiau-chun2, si7 khoaN3 hit e5 lang5 si7 teh koan2 mih8, a2-si7 hou7 mih8 koan2. Koan2 mih8--e5 si7 bun5-beng5 lang5, hou7 mih8 koan2--e5 si7 ia2-ban5 lang5. 
  SiaN2-hoe3 si7 mih8 neh?Goa2 ka7 i ho7 , lang5 i2-goa7 thiN-te7-kan sou2 u7 it-chhe3 to long2 si7 mih8.jit8-thau5 si7 mih8, goeh8-lun5 chheN-siu3 si7 mih8, san-sui2 si7 mih8, chhau2-bak8, thou5, chioh8 , ma7 si7 mih8;khim5-siu3, thang5-thoa7, hi5, he5, to long2 ia7 si mih8.mih8 kap mih8 sio koan-he7 chiu7 hian2-chhut chit8-cheng2 e5 hian7-siong7.Phi3-lun7 kong2, chhiu2 kap chhiu2 thut-thut--leh chiu7 hoat-sio, sio chiu7-si7 chit8 cheng2 e5 hian7-siong7. Hong hoe2 te7-tang7, to long2 si7 hian7-siong7. Mih8 pun2-lai5 ka-ti7 u7, hian7-siong7 chiu7 m7-si7, hian7-siong7 tioh8 u7 mih8 chiah u7; sou2-i2 hian7-siong7 e7 thang pau chai7 mih8 e5 lai7-bin7 cho3 chit8-e7 kong2. Ia2-ban5 lang5 put-si5 to siu7 ban7-hang7-mih8 kap tak8 khoan2 e5 hian7-siong7 koan2-hat. Chong2-si7 se3-kan sia7-hoe7 na7 ju2 bun5-beng5, ban7-hang7-mih8 kap hian7-siong7 chiu7 tian-to3 hou7 lang5 koan2-hat chu2-i3. Jit8-thau5 goeh8-niu5 chheN-siu3, chiah-e5 to long2 si7 mih8, ia2-ban5 lang5 liah8 chiah-e5 cho3 sin5-beng5. U7-e5 khi2 bio7 hok8-sai7 i, u7-e5 pi7-pan7 le2-mih8 hau3-keng3--i, ui7-tioh8 chiah e5 sin5-beng5 thoa-boa5 chit8-si3-lang5, to si7 siuN7 cho3 eng-kai. Jit8 a2-si7 goeh8 sit e5 si5-chun7, chiu7 liah8-cho3 thiN-hoan2 te7-loan7, phah-lo5 phah-kou2 kong5-kong5-choh8, iah8 na7 khoaN3-kiN3 tng5-boe2-chheN chhut-hian7, chiu7 liah8 cho3 beh hoan2-loan7, khoaN3-kiN3 chheN-tui7-te7 , chiu7 liah8 cho3 si7 phaiN2-tai7 teh-beh kau3. 
  Bun5-beng5 lang5 chiu7 bo5 an2-ni, in bo5 ui7-tioh8 chiah-e5 hui3 sim-sin5, liau2 chai5-san2; in tian-to3 beh koan2-hat chiah-e5. Jit8-thau5 in chiu7 ka7 i li7-iong7 phak8-mih8 hou7 i ta; goeh8-lun5 na7 chhut, in chiu7 liah8 i chun2 cho3 sui2 e5 mih8 lai5 goan2-siong2 ; khoaN3-kiN3 chheN-siu3 in chiu7 kio3 i cho3 teng, chhoa7 hai2-tiong e5 chun5-chiah ong2-lai5. Ia2-ban5 lang5 thiaN-kiN3 lui5 tan5 chiu7 khu5-kha, khoaN3-kiN3 sih-na3 sih chiu7 phoa3-taN2 . Li2 kiam2 bo5 khoaN3-kiN3 bun5-beng5 lang5 tian-to3 liah8 lui5-kong teh thoa-chhia, tioh ki-khi3; liah8 sih-na3 lai5 lan2 e5 chhu3-lai7, cho3 lan2 e5 teng, ka7 lan2 chio3-kng mah? 
  Ia2-ban5 lang5 ti7 soaN-lai7 pai3 soaN-sin5 , ti7 chui2-piN pai3 chui2-sin5; kiN3-tioh8 chioh8 , chiu7 pai3 i cho3 chioh8-thau5-kong, kiN3-tioh8 chhiu7, chiu7 pai3 i cho3 chheng5-chhiu7-ong5; thang kong2 kau3 to2-loh8 to u7 siu7 koan2-hat. Khui-soaN kiaN soaN-sin5 siu7-khi3 , kut8-thou5 chiu7 kiaN tang7-thou2 tek-choe7 Thou2-ti7-kong; long2 m7-kaN2 chhun-kha chhun-chhiu2. Sou2-i2 ia2-ban5 lang5 e5 seng-oah8 si7 chin khu-sok, in si7 chin oh-tit koe3-jit8; khoaN3 chit e5 se3-kan cho3 chit8 e5 toa7 khou2-hai2. Bun5-beng5 lang5 chiu7 m7-si7 an2-ni khoaN3; in siuN7 beh keng-eng5 chit e5 se3-kan cho3 chit8 e5 an-lok8-hng5. Sou2-i2 in kiN3-tioh8 soaN chiu7 khui, toa7-chhiu7 chiu7 chho3 chhut-lai5 khi2-chhu3 , cho7 kio5. U7 kim , gin5 , tang5 , thih a2-si7 chioh8-thoaN3, chiu7 kut8 khi2-lai5 cho3 ki-khi3; cho7 hoe2-chun5 hoe2-chhia; chioh8-thoaN3 chiu7 cho3 hiaN5-hoe2 e5 lou7-eng7, hou7 hoe2-chhia hoe2-chun5 e7 phau2-lou7 , hou7 ki-khi3 tin2-tang7, chit-pou3 , the3-lang5 che3-cho7 mih8. Iah8 u7 thou2-te7 in chiu7 li7-iong7, long2 m7-bian2 khoaN3 te7-li2, ia7 bo5 hoan5-lo2 e7 tang7-thou2 hoan7 soah-sin5 , kai khui chiu7 khui, kai kut8 chiu7 kut8, na7-si7 u7 khiam3-iong7 khah toa7 tiau5 e5 lou7 ia7 cho7, khah toa7 keng e5 chhu3 ia7 khi2, long2 m7-bian2 khoaN3 si5-jit8 ; na7 e7 u7 li7-pian7 to long2 m7-bian2 khoaN3 hng-hiong3. 
  Hian7-kim e5 bun5-beng5 khiok iau2-boe7 chin3 kau3 kek8 kham2 . Sou2-i2 lang5 iau2 tioh8 siu7 mih8 e5 koan2-hat, sok-pak8 chin-che7. M7-ku2 na7 chiong bun5-beng5 lang5 kap ia2-ban5 lang5 lai5 pi2-kau3, sit8-chai7 si7 u7 thian-ian e5 cheng-chha. Te7-it ia2-ban5 lang5 ban7-su7 to long2 si7 iong7 i e5 khui3-lat8 cho3 kang; bun5-beng5 lang5 kui-e5 to si7 eng7 ki-khi3 . Ia2-ban5 lang5 beh kiaN5 lou7 si7 eng7 kha; choh-chhan5 , choh-hng5 , cho3-saN, cho3-kang to long2 si7 tit8-chiap eng7 kha eng7 chhiu2 e5 khui3-lat8. 
  Bun5-beng5 lang5 chiu7 m7-si7; ju2 bun5-beng5 ju2 gau5 eng7 ki-khi3. In kiaN5 lou7 si7 eng7 hoe2-chhia, chu7-tong7-chhia a2-si7 tian7-chhia. Choh-sit u7 choh-sit e5 ki-khi3, cho3-saN u7 cho3-saN e5 ki-khi3; cho3-kang , chit-pou3 ia7-si7 u7 ki-khi3, sia2-ji7 ia7-si7 eng7 ki-khi3; sau3 chhu3-lai7 ia7-si7 ki-khi3, chu2-png7 , se2-saN , ma7-si7 eng7 ki-khi3; joah8-thiN beh iat8-hong e5 si5 ia7-si7 iong7 ki-khi3 lah. 
  TaN hian7-si5 e5 bun5-beng5 lang5 i na7-si7 siuN7 ai3 chiuN7-thiN , ia7 i2-keng u7 chiuN7-thiN e5 ki-khi3; beh chng3-te7 ia7 u7 chng3-te7 e5 ki-khi3; beh kiaN5 chui2-bin7 ia7 u7 chui2-bin7 e5 ki-khi3; beh kiaN5 chui2-te2 kap hi5, he5, chui2-chut, chau2 sio-liah8 ia7 to long2 u7 hoat-tou7. I na7 ai3, sui-jian5 si7 keh soaN keh hai2 ti7 chhian-li2 goa7 e5 hng7, i ia7 e7 thang sui5-pian7 kap lang5 chhin-chhiuN7 tui3-bin7 kong2-oe7 gi7-lun7 tai7-chi3. Kong2 , “Jin5 ui5 ban7-but8 chi leng5;” lang5 si7 ban7-hang7-mih8 e5 thau5. Chiau3 an2-ni khoaN3 , hian7-kim e5 bun5-beng5 lang5 i2-keng teh-beh kau3 ti7-hia. Hian7-si5 e5 bun5-beng5 lang5 , ti7-si5 beh thau3-hong, ti7-si5 beh loh8-hou7 , in long2 e7 tai7-seng chai, ia7 u7 hoat-tou7 thang siam2-pi7. M7-na7 an2-ni , na7-si7 sio2-sio2 e5 hong-hou7 ia7-si7 i2-keng kio3 e7 lai5, khah toa7 e5 chiu7 bo5 hoat-tit. Bun5-beng5 lang5 thang kong2 si7 long2 bo5 siu7 mih8 sok-pak8. 
  4. KhoaN3 si7 kap lang5 hap8 a2-si7 kap lang5 khui 
  Hun-piat8 bun5-beng5 kap ia2-ban5 e5 te7-saN tiam2, tioh8 khoaN3 hit e5 lang5 tui3 sia7-hoe7 cheng3-lang5 e5 chun5-sim si7 sim2-mih8 khoan2 ; khoaN3 i kiat-kiok8 si7 lip8-i3 kap lang5 kap sia7-hoe7 hap8 cho3 chit8-the2 teh oah8, a2-si7 chu2-i3 kap lang5 li7-khui; khoaN3 lang5 kap sia7-hoe7 cho3 i beh tou7 chit8-si3 lang5 e5 kio5 a2-si7 koaiN2-a2 e5 khoan2 , si7 chit8-si5 e5 i-oa2 , kau3 na7 bo5 lou7-eng7 chiu7 hiat-kak8 khoaN3 bo5 tioh8. 
  Ti7 te7-saN hang7 i2-keng u7 kong2-beng5 kap lang5 e5 koan-he7 u7 saN cheng2. Te7-it cheng2 “Li2 si7 li2 , goa2 si7 goa2”, te7-ji7 cheng2 “Goa2 si7 goa2, li2 ia7 si7 goa2”, te7-saN cheng2 “Li2 si7 li2 , goa2 ia7 si7 li2”. Chit saN cheng2-lui7 e5 tiong-kan, te7-it, te7-ji7 to long2 si7 ia2-ban5 e5 koan-he7. Te7-saN cheng2 khi2-thau5 chiah si7 bun5-beng5 e5 kiat-hap8. Sou2-i2 bun5-beng5 lang5 si7 chin ho5-peng5 ; na7 bo5 poe7 to7-li2 tiaN7-tioh8 kap lang5 bo5 ke3-kau3, chong2-si7 ui7-tioh8 cheng3-lang5 choan5 sia7-hoe7 e5 hoat-tat8 chin3-pou7 , hoaN-hi2 chiong i e5 it-chhe3 cho3 hi-seng, chiong i e5 oah8-mia7 koan3-chu3 ti7 hit lai7-te2. 
  Tai7-khai3 lang5 kok-kok u7 tek8-piat8 e5 seng3-chit. Se3-kan si7 bo5 chap8-chng5 e5 lang5. Siok8-gu2 kong2, “Lam2-lam2 be2 ia7 u7 chit8-pou7-that”, iu7-koh kong2, “Phang-hoe be7 ang5 , ang5-hoe be7 phang.” Chhin-chhiuN7 an2-ni , lang5 kok-kok iu2 sou2 tiong5 , iu2 sou2 toan2. Sou2-i2 cho3 lang5 na7 kap lang5 e7 ho5, gau5 kap lang5 hap8 khui3-lat8 , tek-khak che7-che7 u7 saN pou2-ek, u7 saN pang-chan7 e5 sou2-chai7. Chit-khoan2 lang5 cho3-hoe2 kiat-chiaN5 e5 sia7-hoe7 , tek-khak e7 gim2-siong7 thiam-hoe; ho2 koh thiN ho2, tit8-tit8 bun5-beng5 tit8-tit8 chin3-pou7. 
  Kong2 chit8 ku3 khah sit8-chai7 e5 oe7, chiu7 lan2 tai7-ke lai5 kong2 . Lan2 tai7-ke e5 hak8-bun7 chin bo5; i-ti7 phoa3-peN7 e5 hoat-tou7 , lan2 long2 chin-che7 m7-chai; tian7-teng tian7-oe7 si7 chaiN2-iuN7 siat, lan2 ia7 be7 hiau2; hoe2-chhia lan2 to teh che7, chong2-si7 m7-si7 lan2 chhong3-siat--e5; hoe2-chha5 lan2 to teh eng7, chong2-si7 m7-si7 lan2 hoat-beng5--e5. Che to long2 si7 Goa7-kok-lang5 , Se-iuN5-lang5 hoat-beng5--e5, lan2 si7 tui3 in theh8 lai5 iong7. Chong2-si7 lan2 iau2-ku2 e7-hiau2 beh tui3 in oh8; lan2 bo5 chip-koat, lan2 kheng2 chiap-kin7 in, kheng2 kap in kau-poe5, iah8 in keng3-jian5 iah8 bo5 khng3-pou7, sou2-i2 lan2 chiah e7 thang kap in peN5-peN5 hiong2-siu7 chin toa7 e5 hok-khi3. Kan-ta si7 kian3-siau3, lan2 bo5 u7 sim2-mih8 ho2--e5 thang hou7 in oh8 thang li7-ek in, put-ko3 chiong lan2 tam7-poh8 e5 chhut-san2, chiu7-si7 te5 kap chiuN-lo2, kap in kau-oaN7 cho3 in e5 lou7-iong7. 
  SoaN-lai7 lang5 kap lan2 chiu7 bo5 siang7 , in m7-kheng2 kap lang5 kau-poe5 , bo5 kap goa7 ui7 chiap-chhiok, sou2-i2 in khah-ku2 to be7 chin3-pou7, put-si5 to si7 hit-ho7 khoan2-sit. In na7 ai3 chin3-pou7 , taN tek-khak tioh8 kin2-kin2 khui in e5 sim-koaN, boh8-tit khoaN3 lang5 cho3 siu5-tek8, hoaN-hi2 kap lang5 hap8-sim jin7 cho3 hiaN-ti7 chi2-moe7 ; na7-si7 ui7-tioh8 chin-li2 kap cheng3-lang5 e5 chin3-pou7, lian5 i e5 seN3-mia7 ia7 tioh8 hoaN-hi2 hia3 kap cheng3-lang5 kong-ke. 
  Chong2-si7 ia2-ban5 e5 lang5 phiah-phiN3 si7 chin kou-tak8, in pun2-lai5 e5 chun5-sim si7 khoaN3 lang5 cho3 tui3-tek8 khoan2-thai7, siat-su2 si7 kio3 i poeh8 chit8-ki thau5-mng5 khi2-lai5 thang li7-ek lang5, i ia7-si7 m7-kheng2 . I si7 chhin-chhiuN7 gu5-pi, u7-jip8 bo5 chhut e5 kha-siau3; ban7-su7 to long2 tui3 ka-ti7 e5 li7-ek seng lak8-tiau5 , put-si5 to si7 phau7 hit cheng2 “jit8-thau5 chhiah-iaN7-iaN7 , sui5-lang5 kou3 seN3-mia7” e5 sim-tng5 . Sou2-i2 ia2-ban5 lang5 sou2 chou-chit e5 sia7-hoe7 , na7 m7-si7 put-si5 u7 sio-phah sio-thai5, chiu7-si7 soaN3-phong2-phong2 , long2 bo5 lian5-lok8 . Na7-si7 bun5-beng5 lang5 chiu7-si7 khoaN3 sia7-hoe7 choan5-the2 e5 chin3-pou7 cho3 ka-ti7 e5 chin3-pou7. In e5 sia7-hoe7 phi3-lun7 cho3 seng-khu, in kok-lang5 chiu7 chhin-chhiuN7 seng-khu e5 kok pou7-hun7, long2 u7 chhin-bit8 e5 koan-he7. Chai7 bun5-beng5 e5 sia7-hoe7 , chit8 e5 lang5 na7 u7 ho2 e5 keng-giam7, ho2 e5 i3-kian3, chiu7 thoan5 hou7 cheng3-lang5 chai, hou7 cheng3-lang5 chiau3 i e5 khoan2 khi3 cho3. Na7 u7 ho2 e5 hoat-beng5 , chhong3-siat ho2 e5 mih8-kiaN7 chiu7 ka3 cheng3-lang5 , kap cheng3-lang5 choe3-hoe2 iong7 . Chhin-chhiuN7 chit-khoan2 , cheng5 e5 lang5 sou2 bat sou2 tit-tioh8--e5, long2 hian3 hou7 au7-tai7 lang5 kong-ke tit, sou2-i2 au7-tai7 e5 lang5 tit-tioh8 cheng5-tai7 e5 sou2 tit cho3 ki-chhou2 , e7 thang chu7-chai7 chhong3-siat sin e5 mih8, koh-chai3 ke-thiN khah koan5 khah chhim e5 hak8-bun7, hou7 au7-tai7 e5 lang5 khah chin3-pou7. Ia2-ban5 lang5 chiu7 bo5 chit-khoan2 , in-ui7 i e5 chu2-i3 si7 kap lang5 khui, bo5 kap lang5 hap8; ka-ti7 keng-giam7 , ka-ti7 bat; ka-ti7 keng-eng5 chhong3-siat, ka-ti7 hiong2-siu7; bo5 thoan5 hou7 cheng3-lang5, bo5 kap cheng3-lang5 pun; sou2-i2 i na7 si2 , i e5 tai7-chi3 kap i peN5-peN5 siau bo5--khi3, Ko3-ko3 na7 long2 si7 an2-ni , kiat-kiok8 au7-lai5 e5 lang5 kiam2 m7-si7 long2 tioh8 teng5-sin phah-khi2 mah? Chit-khoan2 sia7-hoe7 eng2-oan2 be7 chin3-pou7, chit-cheng2 lang5 eng2-oan2 be7 chhiau-thoat; put-si5 tioh8 cho3 gin2-na2 , tiaN7-tiaN7 tioh8 cho3 ia2-ban5 e5 seng-oah8, che-si7 cheng5-li2 sou2 eng-kai--e5 , si7 chhian-kou2 put-ek8 e5 li2-lou7 ! SiuN7 khui bo5 siuN7 hap8 e5 lang5 lai5 cho3-chiaN5 e5 sia7-hoe7, tiaN7-tioh8 bo5 u7 sim2-mih8 hak8-bun7 thang liu5-thoan5, ia7 bo5 sim2-mih8 kau3-hoa3 e5 ki-koan ti7-teh. 
  Li2 khoaN3 , hian7-si5 chai7 Se3-kai3 sou2-u7 e5 hak8-bun7 , sou2-u7 e5 bun5-beng5 , long2 si7 chip8-hap8 choan5 se3-kai3 e5 gau5-lang5 e5 lat8 lai5 chhong3 chiaN5--e5. Put-lun7 sim2-mih8 pou7-hun7 e5 tai7-chi3 , na7-si7 u7 ho2-e5 , tiaN7-tioh8 si7 hap8 cheng3-lang5 e5 lat8 lai5 chhong3-chiu7, tek-khak m7-si7 chit8 lang5 sou2 cho3 e7 kau3. Siok8-gu2 kong2, “It ho5 ban7-su7 seng5.” Lang5 na7 ju2 gau5 kap lang5 hap8 , cheng3-lang5 e5 sim-koaN na7 ho5-hiap8 e7 tit kau3, se3-kan ban7-hang7 bo5 u7 cho3 be7 thang lai5--e5 lah! Ho5-hiap8 si7 choe3 iau3-kin2, ho5-hiap8 si7 ban7-hang7 bun5-beng5 , ban7-hang7 hok-khi3 e5 kin-goan5. 
</CL>
<HL>

第五項 
文明kap野蠻e5 分別 
1 .文明人kap野蠻人 
平平都是人，總是人e5 中間實在有文明人，koh 有野蠻人，若是講較真，會thang 講iau2有一種半文明半野蠻e5 人ti7-teh。有人teh 講，文明人kap野蠻人e5 分別，會thang用人e5 肉色做標準。肉色愈白--e5 是愈文明，愈烏--e5 是愈野蠻。所以講英國人、美國人，抑是法國人、德國人（chiah e5 普通叫做紅毛人），肉色是真白，就是文明人。亦tiam3 ti7 阿非利加e5 烏人（普通叫做烏鬼仔蕃），抑是南洋e5 棕色人kap tiam3 ti7 美國e5 山內hit 號赤色e5 人，chiah-e5 就是野蠻人。 
若照an2-ni 看，咱逐家是屬文明e5抑是屬野蠻e5 neh？咱e5 肉色講烏卻m7是烏，講白也m7是白（咱是黃色人）。An2-ni 咱就是m7成文明，koh 也m7成野蠻e5 人mah？這款e5 分別na2 親像無妥當e5 款式。見若白色e5 人敢就的確逐個是真gau5、真文明mah？亦見若烏e5 人敢有的確人人攏是憨是野蠻mah？咱黃色e5 人敢個個攏是m7成gau5 koh m7成憨--e5 mah？白色人e5 中間ma7 有hit 號食人食血著去關監e5 人真濟。烏色人e5 內面ma7 有大博士大gau5 人。就是咱黃色人e5 中間ma7 有出聖人，孔子啥人敢看伊做m7成gau5 koh m7成憨？ 
論真講用皮肉e5 色緻是be7 thang分別人e5 gau5 抑是憨，文明抑是野蠻。總是若tui3 大體看卻淡薄有影；在現時e5 世界，皮肉白e5 種族是較文明，皮肉較烏e5 人是屬野蠻e5 較濟。你看，白色人在現今e5 世界，萬事都攏是in teh 提頭。In儼然親像通世界e5 頭兄，不論物質方面抑是精神方面e5 文明都攏是tui3 in 創設出來--e5 較濟。 
用皮肉e5 色來分別人e5 文野實在是無妥當。有人講，用頭殼骨e5 形狀也會thang 分別，總是che 也m7是有足額確實e5 法度。照我e5 愚見，若用下面所beh 講這3點做標準來分別，扑算就的確be7 增差。 
2. 看是趁真理抑是趁私心
文明人kap野蠻人增差e5 頭1點，文明人是趁真理，野蠻人是趁私心。「真理」是甚物？就是kap普通所講「情理」「道理」，差不多相像意思。「真理」m7是人捏造--e5，是天地間本來所有--e5。講一句較明，「真理」就是「天理」是天所設立e5 理路lah。日頭若出就會光，草木無水無肥be7 大欉，人著相疼痛。Che m7是人講an2-ni 才an2-ni，都攏是天所設立定著e5 真理。真理無趁人，人著趁真理。Gau5 趁真理就是文明人，伊e5 一世人定著是真榮光。Be7 曉趁真理kan-ta 立意趁家己e5 感情，家己e5 主意，這款人e5 一世人定著是烏暗，是真m7值半個錢。 
原來真理是天地間e5 大條路，萬項攏著照這條路運轉，che 是永永遠遠be7 會hou7人移易tit。亦私心是甚物neh？簡單講一句，私心是kan-ta一人e5私想，是tui3一人e5 身體發出來--e5。Thang 講真理e5 主人是天，私心e5 主人是肉體。真理是hou7 人boe7 移易tit，m7-ku2 私心是toe3 人e5 肉體變換。平平都是十五暗e5 月，怎樣中秋暝e5 月輪另外特別較會扭人e5 心neh？Koh 再平平都是光e5 月，怎樣在厝e5 人為著月e5 光，招伊e5 家族做夥歡喜看到m7知煞？怎樣出外人顛倒為著月e5 光，想著伊e5 家鄉teh 傷心流目屎neh？怎樣對咱所飼e5 鳥仔，咱心清e5 時就費心費神ai3 伊thang 加哮一聲，亦咱若鬱惱e5 時陣，伊哮一聲咱就嫌嘮嘈，鬱惱愈較重？Che是甚物緣故neh？就是tui3人e5 肉體所出e5 心思無一定，是真快變換。所以thang 知一人e5 心思是靠真be7 thang 住；著--e5 m7是無，kiam2-chhai2 m7著--e5 是較濟，無合真理--e5 是較大部分。 
人是真軟弱真無氣力，甚物是真理實在是bat 真難得到！雖然若是認真研究捷捷經驗稽考，就漸漸會thang 發見淡薄。Thang 知，若beh 做文明人趁真理去活動，第先著學bat 真理。Beh bat真理著靠重教育e5 氣力。所以教育愈昌盛e5 所在是愈文明；野蠻人是差不多攏無教育。無受教育想beh做文明人，無各樣kan-ta 抱樹頭叫兔仔家己走出來hou7 人掠，che 是斷斷無e5 事。 
文明人比並親像大人，野蠻人就若親像囡仔。大人濟閱歷濟研究，有受較濟e5 教育；囡仔幼細，較無經驗無閱歷也無讀冊。總講，大人較有親近真理，囡仔就較無，koh再伊也是be7曉tit；囡仔攏是照伊e5 感觸，照伊e5 所愛teh 行。所以囡仔所做e5 事誌是無頭無尾，一tiap8仔久做這項，liam5-piN 就做hit 項。因為伊是照伊e5 感情家己主意做事，伊無管別人e5 扑算。所以你若認真看就知，見若有幾個囡仔做夥thit-tho5，的確就真亂雜無聯絡，無有甚物秩序，亦無偌久的確就冤家；因為in 攏較愛趁家己，自然就生出衝突。 
野蠻人也是an2-ni。In m7-bat真理是甚物，kiam2-chhai2 in 是掠家己所想--e5 做真理，所以也煞m7學別人所bat e5來做參考，tui3 an2-ni in 攏無學問，無有教育e5 設備。野蠻人大概是趁家己e5 所想自己e5 感情，所以in 所做e5 事誌是非常e5 簡單。In e5 厝是開塗空抑是搭四腳亭仔就成。In e5 衫仔褲是用樹葉做成，抑是用真粗無甚物色緻e5 布料纏tiam3 身軀就夠額。In e5 食物是提樹根果子，抑是山禽走獸e5 肉生生食，無有甚物料理法，也無碗盤家私 ，隨便用五爪龍 lak8著就食。In 也無文字thang 交換意見，koh 也無錢銀紙票thang做買賣e5 器具。In 也無店舖也無工場。 
總講，野蠻人是親像抵才會曉行、會曉提物、會曉講一半句話e5 囡仔，m7知天m7知地，不過嘴若會thang 振動有thang tio5 跳，伊e5 心願就足。天地是圓抑是扁伊攏無管伊；國家社會是甚物伊也無beh 致意，就是伊家己一家一身e5 事誌伊也無想有扑算。僅僅日暗倒teh 就睏，若是會燒草堆ma7是無要緊；腹肚若枵sa起就食；若是無thang sa，迫著就行，看是扑鹿抑是jiok 山豬；有tang時仔thai5人伊ma7 是掠做普通普通。 
野蠻人為著伊e5 私心伊e5 所意愛以外無想beh 趁半項，若僅僅tui3 這點講，野蠻人會用tit講是真自由。有一部分e5 人kiam2-chhai2不止心念這款e5 自由，總是我決斷講，世間萬項歹e5 中間，就是這款自由做第一。 
文明人老實gau5 順真理。總是文明人中e5 文明人，就是最第一文明e5 人，這款人m7-na7 gau5順真理行，伊iau2-ku2 甘願為著真理死，為著真理放sak 伊e5 地位財產，抑是伊e5 性命。歡喜趁真理e5 文明人，世界中卻be7 少；m7-ku2 肯為真理放sak 性命--e5，實在無濟，這號就是英雄義士大聖人。 
世間一切e5 進步發達攏是這款人e5 汗kap血來結成--e5。孔子為著beh hou7 仁義e5 道理實行ti7 世間，hou7 人歹款待，也bat ti7 陳國e5 所在無米糧。釋迦如來看著眾生teh 受苦，忍be7-tiau5，大起慈悲e5 心肝，ai3 救眾生脫出苦難e5 中間，所以甘願放sak 伊e5 王位、放sak 伊e5 宮殿、放sak 伊e5 父母某子，入山去修行；後來四、五十年e5 中間，為著慈悲e5 道理受過無限e5 風霜。耶穌基督疼惜人，看見世間人為著罪孽teh-beh 滅亡，因為beh 救人脫離罪，教人著拜kan-ta 一個真e5 神，到尾煞hou7人ka7 伊掠去釘十字架。總是為著伊所流e5 血得著救，脫離罪惡，享受福氣e5 人，通天腳下m7知有偌濟，敢算be7 了。孔子、釋迦這兩人是世界e5 大聖人。基督耶穌是世界中e5 大救主，以外為著beh 證明地球是圓--e5，來了性命也有，為著試驗破病中毒死--e5 也有，為著發明機器hou7 人利便，致到傾家蕩產--e5 ma7 是有。世界e5 文明，天腳下眾人現時teh 享受e5 福氣，實在攏是這等號人，肯為著真理來勞力拚性命創設出來--e5。Chit-tiap8 若是甘願做野蠻e5 人都無講；若是m7甘，總ai3 深深有曉悟，切切落去做，加一個這款人，世間e5 文明福氣加無限。 
3. 看是管物抑是hou7 物管？ 
分別文明kap野蠻第2個標準，是看hit 個人是teh 管物，抑是hou7 物管。管物--e5 是文明人，hou7 物管--e5 是野蠻人。 
啥貨是物neh？我ka7 伊號，人以外天地間所有一切都攏是物。日頭是物、月輪星宿是物；山水是物，草木、塗、石，ma7 是物；禽獸、蟲豸、魚、蝦，都攏也是物。物kap物相關係就顯出一種e5 現象。譬論講，手kap手thut-thut--leh 就發燒，燒就是一種e5 現象。風火地動，都攏是現象。物本來家己有，現象就m7是，現象著有物才有，所以現象會thang包在物e5內面做一個講。野蠻人不時都受萬項物kap逐款e5 現象管轄。總是世間社會若愈文明，萬項物kap現象就顛倒hou7 人管轄主意。日頭月娘星宿，chiah-e5 都攏是物，野蠻人掠chiah e5 做神明。有e5 起廟服事伊，有e5 備辦禮物孝敬--伊，為著chiah e5 神明拖磨一世人，都是想做應該。日抑是月蝕e5 時陣，就掠做天反地亂，扑鑼扑鼓kong5-kong5-choh8；亦若看見長尾星出現，就掠做beh 反亂；看見星墜地，就掠做是歹代teh-beh 到。 
文明人就無an2-ni，in 無為著chiah-e5 費心神、了財產；in 顛倒beh管轄chiah--e5。日頭in 就ka7 伊利用曝物hou7 伊礁；月輪若出，in 就掠伊准做sui2 e5 物來玩賞；看見星宿in 就叫伊做燈，chhoa7 海中e5 船隻往來。野蠻人聽見雷tan5 就khu5腳；看見sih-na3 sih就破膽。你敢無看見文明人顛倒掠雷公teh 拖車、tioh 機器；掠sih-na3 來咱e5 厝內，做咱e5 燈，ka7 咱照光mah？ 
野蠻人ti7 山內拜山神，ti7 水邊拜水神；見著石，就拜伊做石頭公，見著樹，就拜伊做榕樹王；thang 講到佗落都有受管轄。開山驚山神受氣，掘塗就驚動塗得罪土地公；攏m7敢伸腳出手。所以野蠻人e5 生活是真拘束，in 是真難得過日；看這個世間做一個大苦海。文明人就m7是an2-ni 看；in 想beh 經營這個世間做1 個安樂園。所以in 見著山就開，大樹就剉出來起厝、造橋。有金、銀、銅、鐵抑是石炭，就掘起來做機器；造火船火車，石炭就做hiaN5火e5 路用，hou7 火車火船會跑路，hou7 機器振動、織布，替人製造物。亦有土地in 就利用，攏m7免看地理，也無煩惱會動塗犯煞神，該開就開、該掘就掘，若是有欠用較大條e5 路也造，較大間e5 厝也起，攏m7免看時日；若會有利便都攏m7免看方向。 
現今e5 文明卻iau2-boe7 進到極坎。所以人iau2 著受物e5 管轄，束縛真濟。M7-ku2 若將文明人kap野蠻人來比較，實在是有天淵e5 增差。第一野蠻人萬事都攏是用伊e5 氣力做工；文明人歸個都是用機器。野蠻人beh 行路是用腳，做田、做園、做衫、做工都攏是直接用腳用手e5 氣力。 
文明人就m7是；愈文明愈gau5 用機器。In 行路是用火車、自動車抑是電車。做穡有做穡e5 機器，做衫有做衫e5 機器；做工，織布也是有機器，寫字也是用機器，掃厝內也是機器，煮飯、洗衫，ma7 是用機器；熱天beh iat8 風e5 時也是用機器lah。 
今現時e5 文明人伊若是想ai3 上天，也已經有上天e5 機器；beh 鑽地也有鑽地e5 機器；beh 行水面也有水面e5 機器；beh 行水底kap魚、蝦、水卒，走相掠也都攏有法度。伊若ai3，雖然是隔山隔海ti7 千里外e5 遠，伊也會thang 隨便kap人親像對面講話議論事誌。講，「人為萬物之靈」；人是萬項物e5 頭。照an2-ni 看，現今e5 文明人已經teh-beh 到ti7-hia。現時e5 文明人，ti7 時beh 透風，ti7 時beh 落雨，in 攏會第先知，也有法度thang 閃避。M7-na7 an2-ni，若是小小e5 風雨也是已經叫會來，較大e5 就無法tit。文明人thang 講是攏無受物束縛。 
4. 看是kap人合抑是kap人開
分別文明kap野蠻e5 第3點，著看hit 個人對社會眾人e5 存心是甚物款；看伊結局是立意kap人kap社會合做一體teh 活，抑是主意kap人離開；看人kap社會做伊beh 度一世人e5 橋抑是枴仔 e5 款，是一時e5 依倚，到若無路用就hiat-kak8 看無著。 
Ti7 第3項已經有講明kap人e5 關係有3種。第1種「你是你，我是我」，第2種「我是我，你也是我」，第3種「你是你，我也是你」。這3種類e5 中間，第1、第2都攏是野蠻e5 關係。第3種起頭才是文明e5 結合。所以文明人是真和平；若無背道理定著kap人無計較，總是為著眾人全社會e5 發達進步，歡喜將伊e5 一切做犧牲，將伊e5 活命貫注ti7 hit內底。 
大概人個個有特別e5 性質。世間是無十全e5 人。俗語講，「Lam2-lam2馬也有一步踢」，又koh講，「芳花be7 紅，紅花be7 芳」。親像an2-ni，人各各有所長、有所短。所以做人若kap人會和，gau5 kap人合氣力，的確濟濟有相補益、有相幫贊e5 所在。這款人做夥結成e5 社會，的確e7 錦上添花；好koh 添好，直直文明直直進步。 
講一句較實在e5 話，就咱逐家來講。咱逐家e5 學問真無；醫治破病e5 法度，咱攏真濟m7知；電燈電話是怎樣設，咱也be7 曉；火車咱都teh 坐，總是m7是咱創設--e5；火柴咱都teh 用，總是m7是咱發明--e5。Che都攏是外國人、西洋人發明--e5，咱是tui3 in 提來用。總是咱iau2-ku2 會曉beh tui3 in 學；咱無執訣，咱肯接近in，肯kap in 交陪，亦in 竟然亦無囥步，所以咱才會thang kap in 平平享受真大e5 福氣。Kan-ta是見笑，咱無有甚物好--e5 thang hou7 in學thang利益in，不過將咱淡薄e5 出產，就是茶kap樟腦，kap in 交換做in e5 路用。 
山內人kap咱就無像，in m7肯kap人交陪，無kap外位接觸，所以 in 較久都be7 進步，不時都是hit 號款式。In 若ai3 進步，今的確著緊緊開in e5 心肝，莫得看人做仇敵，歡喜kap人合心認做兄弟姊妹；若是為著真理kap眾人e5 進步，連伊e5 性命也著歡喜獻kap眾人公家。 
總是野蠻e5 人癖phiN3 是真孤獨，in 本來e5 存心是看人做對敵款待，設使是叫伊拔一支頭毛起來thang 利益人，伊也是m7肯。伊是親像牛蜱，有入無出e5 腳色；萬事都攏tui3 家己e5 利益先lak8-tiau5，不時都是抱hit 種「日頭赤焰焰，隨人顧性命」e5 心腸。所以野蠻人所組織e5 社會，若m7是不時有相扑相thai5，就是散phong2-phong2，攏無連絡。若是文明人就是看社會全體e5 進步做家己e5 進步。In e5 社會譬論做身軀，in 各人就親像身軀e5 各部分，攏有親密e5 關係。在文明e5 社會，一個人若有好e5 經驗、好e5 意見，就傳hou7 眾人知，hou7 眾人照伊e5 款去做。若有好e5 發明，創設好e5 物件就教眾人，kap眾人做夥用。親像這款，前e5 人所bat 所得著--e5，攏獻hou7 後代人公家得，所以後代e5 人得著前代e5 所得做基礎，會thang 自在創設新 e5 物，koh 再加添較懸較深e5 學問，hou7 後來e5 人較進步。野蠻人就無這款，因為伊e5 主意是kap人開，無kap人合；家己經驗，家己bat；家己經營創設，家己享受；無傳hou7 眾人，無kap眾人分；所以伊若死，伊e5 事誌kap伊平平消無--去，個個若攏是an2-ni，結局後來e5 人敢 m7是攏著重新扑起mah？這款社會永遠be7 進步，這種人永遠be7 超脫；不時著做囡仔，定定著做野蠻e5 生活，che 是情理所應該--e5，是千古不易e5 理路！想開無想合e5人來做成e5 社會，定著無有甚物學問thang 流傳，也無甚物教化e5 機關ti7-teh。 
你看，現時在世界所有e5 學問，所有e5 文明，攏是集合全世界e5 gau5 人e5 力來創成--e5。不論甚物部分e5 事誌，若是有好e5，定著是合眾人e5 力來創就，的確m7是一人所做會到。俗語講，「一和萬事成。」人若愈gau5 kap人合，眾人e5 心肝若和協會tit到，世間萬項無有做be7 thang來--e5 lah！和協是最要緊，和協是萬項文明，萬項福氣e5 根源。 
</HL>