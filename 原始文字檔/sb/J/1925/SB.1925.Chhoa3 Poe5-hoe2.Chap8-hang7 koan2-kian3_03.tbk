<CL>
  Te7 SaN Hang7 
  Lun7 Sia7-hoe7 Seng-Oah8 e5 I3-Gi7 
  1.Ko3-jin5 kap sia7-hoe7 
  Ko3-jin5 chiu7-si7 toaN-sin lang5 e5 i3-su3. Nng7 e5 i2-siong7 e5 toaN-sin lang5 cho3-hoe2 khia7-khi2 e5 si5 chiu7 seng5 chit8 e5 sia7-hoe7. Sou2-i2 thang chai sia7-hoe7 u7 chiong2-chiong2; ka-teng5, chong-chok8, hiuN-li2, ke-chhi7, kok-ka to long2 si7 chit8-cheng2 e5 sia7-hoe7.Koh kong2 chit8 ku3 khah-beng5, sia7-hoe7 chiu7-si7 nng7-e5 i2-chiuN7 e5 lang5, ui7-tioh8 chit e5 bok8-tek cho3-hoe2 kiat-hap8 e5 thoan5-the2.Chit-ku3 “ui7-tioh8 chit8 e5 bok8-tek”, chit ku3 put-chi2 tioh8 ai3 jin7-chin;na7 bo5 bok8-tek, sui-jian5 u7 nng7-e5 i2-chiuN7 e5 lang5 ti7-teh, ia7 put-seng5 sia7-hoe7.Koh-chai3 chiu7-si7 u7 kong-kiong7 e5 bok8-tek, hit e5 bok8-tek na7-si7 sio2-se3 a2-si3 bo5 beng5-lang2 , sou2 kiat-chiaN5 e5 sia7-hoe7 ia7-si7 m7-chiaN5-mih8, si7 se-sap--e5. 
  Pi2-pheng7 sia7-hoe7 chhin-chhiuN7 chhu3, ko3-jin5 chiu7-si7 eN-a2, kak-a2, chng, thiau7, hit chit8 lui7. Chhu3 ai3 iong2; bian2 kong2 chng, chioh8, sam-thiau7 ai3 long2 iong2, chong2-si7 kan-ta an2-ni be7-iong7-tit; khi2 hit keng chhu3 e5 bok8-tek ai3 beng5-pek8 iau3-kin2. Chhu3 e5 bok8-tek, m7-na7 si7 beh chah8 hong-hou7, hong5 chui2-hoe2; koh-chai3 tioh8 ai3 u7 thang-hong, u7 oe7-seng, e7 kham-tit te7-tang7, chiah e5 bok8-tek na7 siuN7 u7 kau3-giah8, koh u7 beng5-lang2 , chu7-jian5 hiah e5 chhai5-liau7 tau3-chheng7 chiu7 e7 ho2-se3, e7 tau3-tah; khi2-liau2 chhu3 chiu7 tek-khak chin iong2, chin su3-si7. Sia7-hoe7 kap kou3-jin5 e5 koan-he7, sit8-chai7 si7 kap che siang7-khoan2, ai3 sia7-hoe7 bun5-beng5 chiu7 tioh8 ko3-jin5 long2 u7 kau3-iok8, kok-lang5 kok seng5 chit8-cheng2 e5 jin5-chai5; iah8 ko3-ko3 long2 u7 beng5-pek8 in e5 sia7-hoe7 kiong7-thong e5 bok8-tek, chit khoan2 e5 sia7-hoe7 khi2-thau5 chiah u7 kian-kou3. 
  2. ChaiN2-iuN7 tioh8 ai3 u7 sia7-hoe7 
  Lang5 chaiN2-iuN7 tioh8 kap lang5 cho3-hoe2 koe3-jit8, bo5, kiam2 be7 iong7-tit? Lang5 m7 kap lang5 cho3-hoe2 koe3-jit8? Lang5 m7 tiam3 sia7-hoe7 seN-oah8 , khiok m7-si7 choat8-tui3 be-iong7-tit. se3-kan to u7 hit ho7 chhut-ke lang5 (hoe5-siuN7 ); i long2 bo5 kap se3-kan sia7-hoe7 koan-he7, ka-ti7 un2-ki chhim-soaN chhiu7-na5 e5 lai7-te2 ; si2-jit8 na7 kau3 chiah chu7 an2-ni soah. Na7-si7 ka-ti7 kam-goan7 an2-ni cho3 boan2-chiok, khiok ia7-si7 sui5-i3 cho3 chiu7 ho2. 
  Chong2-si7 chit khoan2 kaN2 m7-si7 tak8-lang5 kam-goan7--e5 . Kam-goan7 m7 kam-goan7 , chhiaN2 chit8-piN , chiau3-sit8 che-si7 to7-li2 sou2 m7 iong5-un2 e5 tai7-chi3 . Li2 khoaN3 , siat-su2 lang5-lang5 na7 chin-chiaN3 oh8 chhut-ke-lang5 e5 khoan2, chin-chiaN3 hou7 i siu-khi3 cho3 tou5-te7 , lang5 bo5 loa7-ku2 tek-khak long2 tioh8 ai3 cheh8-cheng2 . Niu7 chit8-pou7 kong2, chhin-chhiuN7 hit khoan2 e5 seng-oah8 u7 sim2-mih8 chhu3-bi7, u7 sim2-mih8 i3-gi7 , u7 sim2-mih8 ho2--chhu3 thang giu2 lang5 e5 sim neh? Kan2-tan kong2 chit8 ku3, lang5 kap lang5 cho3-hoe2 koe3-jit8 , ai3 toa3 sia7-hoe7 seN-oah8 , che si7 lang5 e5 thian-seng3, si7 cheng5-li2 sou2 eng-kai--e5. 
  Se-iuN5 lang5 u7 kong2 , “Lang5 si7 sia7-hoe7 e5 tong7-but8 .” Chit-ku3-oe7 chiu7-si7 kong2 lang5 ia7-si7 chit8-cheng2 e5 tong7-but8 , kap phou2-thong e5 tong7-but8 koh-iuN7 e5 tiam2 , chiu7-si7 e7-hiau2 chou-chit sia7-hoe7. Sou2-i2 thang chai lang5 na7-si7 pang3-sak sia7-hoe7 , bo5 khoaN3 sia7-hoe7 e5 su7 cho3 iau3-kin2 , che si7 poe7-hoan2 cho3 lang5 pun2-lai5 e5 seng3-chek, chit khoan2 lang5 be7-iong7-tit kong2 si7 “sia7-hoe7 e5 tong7-but8”; kin7-kin7 si7 phou2-thong e5 tong7-but8 , chiu7-si7 kap cheng-seN siang7 cheng2-lui7. 
  ChaiN2-iuN7 tioh8 ai3 u7 sia7-hoe7? Chiau2 teng2-bin7 sou2 kong2 si7 tui3 lang5 e5 thian-seng3 sou2 iau-kiu5--e5 . An2-ni kiam2-chhai2 kong2-liau2 khah hun7-hoa3, be7 thang kau3-giah8 chheng-chho2 , i2-ha7 ai3 ki2 kui2-taim2 khah u7 heng5-the2 e5 su7 lai5 pou2-chiok. 
  (A) Thai3-kou2 lan2 lang5 iau2-boe7 bun5-beng5 e5 si5-tai7, in-ui7 chiah8 chheng7 e5 mih8 bo5 kau3-giah8 , sou2-i2 seN-chhut lang5 tioh8 ai3 sio-cheN sio-chhiuN2 e5 tai7-chi3 . Ti7 sio-chhiuN2 e5 tiong-kan bian2-kong2 si7 lat8 khah kiong5 e5 lang5 khah-iaN5 . Lat8 ai3 khah kiong5 , chit8 lang5 e5 lat8 si7 iu2-han7, chu7-jian5 tioh8 ai3 kap pat8-lang5 hap8 cho3-hoe2. Chit-e5 chiu7-si7 hoat-seng ka-chok8 chong-chok8 e5 li2-iu5. Tui3 an2-ni tit8 lian5-kiat , tit8 khoah-toa7 , ka-chok8 bo5 kau3 , chiu7 siN-chhut hiuN-li2 chng-sia7 , kau3-boe2 chiu7 hian2-chhut kok-ka e5 chou-chit lai5. Che e7 thang kong2 si7 sia7-hoe7 hoat-hian7 te7-it e5 li2-iu5. 
  (B) Koh-chai3 lang5 kap phou2-thong e5 tong7-but8 u7 chit8-tiam2 toa7 bo5 siang7 e5 thian-seng3, chiu7-si7 lang5 u7 chit8-cheng2 put-si5 ai3 chin3-pou7 hiong3-siong7 e5 sim-seng3. Lang5 u7 chit8 e5 pun2-seng3 , sou2-i2 tiaN7-tioh8 bo5 ai3 tiaN7-tiaN7 kou3-siu2 chit8-khoan2 ; na7 u7 khah tioh8--e5 , khah ho2--e5 , khah sui2--e5, i chiu7 chhut khui3-lat8 khi3 kiu5 khi3 cho3 . In-ui7 an2-ni, chu7-jian5 tioh8 ai3 kap che7-che7 lang5 hap8 khui3-lat8, be7-iong7-tit li7-khui sia7-hoe7. 
  Khah ia2-ban5 e5 lang5 be7-hiau2 kap lang5 hap8 khui3-lat8 , ka-ti7 ia7 tioh8 cheng3-choh, ia7 tioh8 khi2-chhu3 , ia7 tioh8 phang2-chit, iong7 chit8 lang5 sio2-sio2 e5 leng5-lek8 beh cho3 chit8-pah ban7-ban7 khoan2 e5 tai7-chi3 ; sou2-i2 in sou2 cho3 e5 si7 chhian2-kin7 chin m7-chiaN5-mih8, ku2-ku2 to long2 be7 chin3-pou7. Bun5-beng5 e5 lang5 chiu7 m7-si7 an2-ni , i kek8 ai3 kap lang5 hap8 khui3-lat8, i sou2 chou-chit e5 sia7-hoe7 kek8 chiau5-chng5; su7 long5 kong siong ban7-hang7 e5 tai7-chi3 long2 u7 hun-piat8, kok lang5 hun-tam i sou2 kian3-tiong5 e5 su7, chhut-lat8 khi3 cho3 gian2-kiu3. M7 han7-tiaN7 an2-ni , chiu7-si7 tam-tng siang7 khoan2 chit-giap8 e5 lang5 , in ia7 si7 kek8 gau5 cho3-hoe2 chham-siong5 pi2-chiap. Tui3 chit-khoan2 in sou2 cho3 e5 tai7-chi3 hui-siong5 khoai3 chin3-pou7 , lang5-lang5 chiah chiong in sou2 tit-tioh8 choe3-ho2 e5 kiat-ko2 hian3-chhut ti7 sia7-hoe7 , cho3 sia7-hoe7 cheng3-lang5 e5 lou7-iong7; lang5-lang5 long2 si7 an2-ni cho3, sou2-i2 hit e5 sia7-hoe7 tak8-lang5 to chin khoai3 chin3-pou7 , chiah e7 chiaN5-cho3 bun5-beng5 e5 lang5. Sou2-i2 thang chai ai3 cho3 bun5-beng5 e5 lang5 , chiu7 tioh8 gau5 hap8 cheng3-lang5 e5 khui3-lat8, chiu7-si7 ai3 u7 sia7-hoe7 chiah e7 eng7-tit. 
  (c) Koh ki2 chit8 tiam2 kong2 , “Sam-ju7-keng” e5 tahu5 chit8-ku3 kong2 , “Lang5 khi2-thau5 e5 seng3-cheng5 pun2 si7 ho2.” Sit8-chai7 lang5 si7 long2 u7 liong5-sim , i3-ai3 cho3 ho2. In-ui7 lang5 ai3 chin7 i e5 ho2-sim , i tioh8 khi3 chhoe7 , kheng2 siu7 i e5 ho2-sim e5 tui3-chhiu2; na7 m7-si7 , i e5 ho2-sim beh khi3 cho3 tiam3 to2-ui7 leh? Sou2-i2 tioh8 ai3 u7 sia7-hoe7 , lang5 e5 liong5-sim tui3 an2-ni chiah oe7-thang siu7 an-ui3, iah8 lang5 chiah e7 hoat8-phoat, chit8-si3-lang5 chiah u7 chin-chiaN3 e5 chhu3-bi7. 
  Chit8-tiam2 e5 to7-li2 si7 chin chhim , ia7 si7 choe3 iau3-kin2--e5 . Kou2-cha2 kau3 hian7-kim e5 sia7-hoe7 tai7-khai3 long2 si7 chiau3 (A) kap (B) hit nng7 tiam2 lai5 chiaN5--e5 khah che7 . Che be7 thang kong2 si7 bun5-beng5 e5 sia7-hoe7 . Na7-si7 chin-chiaN3 bun5-beng5 e5 sia7-hoe7 , chiu7 tioh8 chiau3 tak8-lang5 e5 to7-tek i3-sek (chiu7-si7 liong5-sim ) lai5 chou-chit chiah si7. Lang5 ui7-tioh8 ai3 sit8-heng5 i e5 ho2-sim chou-chit ho2 sia7-hoe7, hou7 i e5 liong5-sim e7 boan2-chiok, che si7 cho3 lang5 eng-kai e5 pun2-hun7, ia7 si7 jin5-se3 choe3-au7 e5 bok8-tek. 
  3. Sia7-hoe7 chou-chit e5 pun2-siong3 
  Chit soaN3 chiaN5 pou3, hap8 lang5 chiu7 seng5 sia7-hoe7 . Pou3 e5 hoe-ji7 u7 pah-pah khoan2 , chong2-si7 sia7-hoe7 e5 heng5-siong7 kaN2 m7-na7 chheng-chheng ban7-ban7 iuN7. Sia7-hoe7 chou-chit e5 khoan2-sit sit8-chai7 si7 hok8-chap8 chi3-kek8 . In-ui7 sia7-hoe7 e5 heng5-siong7 hok8-chap8 kau3 an2-ni, u7 chit8 poe3 nng7-chiaN2 e5 lang5 seN-chhut chit8 khoan2 iam3-se3 e5 kam2-liam7 kong2 , “Se3-thai3 bu5-siong5” chiu7-si7 khoaN3 sia7-hoe7 chhin-chhiuN7 chui2-pho hui-siong5 tong7-iau5 bo5 tiaN7-tioh8. Chong2-si7 chit-khoan2 si7 khoaN3 phoe5 bo5 khoaN3 kut sou2 ti3--e5; na7 chin3 khah chhim kiam2-tiam2 lai5 khoaN3 , chiu7 tek-khak e7 thang khoaN3-tioh8 sia7-hoe7 e5 pun2-siong7. 
  ChhiaN2 jin7-chin khoaN3 , pou3 e5 hoe-ji7 sui-jian5 u7 che7-che7 khoan2 , chong2-si7 chi2-u7 nng7-cheng2 e5 soaN3 chit chiaN5--e5; chit8-cheng2 si7 tit8-soaN3 , chit8-cheng2 si7 hoaiN5-soaN3. Sia7-hoe7 ia7 si7 an2-ni . Sia7-hoe7 e5 heng5-siong7 khoaN3-kiN3 si7 chhian-pian3 ban7-hoa3 ; m7-ku2 na7 jin7-chin ka7 hun-piat8 , chiu7 chai put-ko3 si7 “Li2” , “Goa2” , chit nng7 khoaN2 e5 lang5 sou2 chou-chit e5 sia7-hoe7 kiu3-keng3 si7 u7 kui2-khoan2 ? Iah8 kok-khoan2 sia7-hoe7 e5 koan-he7 si7 sim2-mih8 khoan2-sit ? Koh-chai3 sim2-mih8 khoan2-sit e5 si7 khah-ho2 ? ChhiaN2 tai7-ke gian2-kiu3 khoaN3 . “Li2” , “Goa2” nng7-khoan2 e5 lang5 chong2-kong2 chiah u7 saN-khoan2 e5 koan-he7 . Chit saN-khoan2 e5 koan-he7 e7 thang eng7 saN ku3-oe7 lai5 piau2-pek8. 
  (1) Li2 si7 li2, goa2 si7 goa2 . 
  (2) Goa2 si7 goa2, li2 ia7 si7 goa2. 
  (3) Li2 si7 li2, Goa2 ia7 si7 li2. 
  Te7-it khoan2, “Li2 si7 li2, goa2 si7 goa2 .” Chit-khoan2 koan-he7 e5 sia7-hoe7 si7 siang7 boe7 hoat-tat8 e5 si5-tai7 chiah u7 . Hian7-si5 chai7 A-hui-li7-ka e5 ia2-ban5 lang5 a2-si7 lan2 Tai5-oan5 e5 SoaN-lai7-lang5 , chiu7 si7 khia7 ti7 bun5-beng5 lang5 e5 tiong-kan; na7-si7 hit-ho7 siu-iong2 iau2-boe7 kau3 e5 lang5 , sou2 kiat e5 sia7-hoe7 tai7-khai3 si7 chit-khoan2. Chit khoan2 e5 sia7-hoe7 si7 chhin-chhiuN7 chit8 poaN5 e5 soa, tai7-ke long2 bo5 koan-lian5, put-ko3 chit8-liap8 chit8-liap8 saN-thah8 cho3 chit8-tui; na7-si7 hong chhoe kau3 , chiu7 chit8-liap8 soaN3 chit8-lou7 . Chai7 chit-khoan2 sia7-hoe7 e7 giu2 cheng3-lang5 hap8 cho3-hoe2 e5 kin-goan5 , chiu7-si7 chhut ti7 tak8-lang5 e5 pun2-leng5. (M7-bian2 lang5 ka3, ka-ti7 e7-hiau2 e5 chai5-leng5 ). Phi3-lun7 kong2 , pak-tou2 iau chiu7 ka-ti7 e7-hiau2 ai3 tit-tioh8 mih8 , tui3-tek8 a2-si7 gui5-hiam2 e5 tai7-chi3 kau3 chiu7 e7 hiau2 kiaN-hiann5 siuN7 beh hong5-pi7, a2-si7 ai3 sek-iok8 , ai3 thoan5 kiaN2-sun e5 iok8-bong7 , che long2 si7 pun2-lai5 chiu7 e7-hiau2-tit. Ia2-ban5 lang5 e5 sia7-hoe7 long2 si7 chit-khoan2 pun2-leng5 kio3 in cho3-chiaN5--e5. Kok-lang5 e5 pun2-leng5 sou2 iau-kiu5 e5 mih8 na7-si7 tit-tioh8 liau2, iah8 chiu7 “Li2 si7 li2, goa2 si7 goa2” ; bo5 siuN7 koh kap lang5 cho3-hoe2 , bo5 khoaN3 sia7-hoe7 cho3 iau3-kin2, kok-lang5 chiu7 kiaN5 kok-lang5 sou2 ai3 kiaN5 e5 lou7 . 
  KhoaN3 chit khoan2 su7 cho3 eng-kai e5 lang5 chiu7-si7 li7-ki2 chu2-gi7 e5 lang5. Chu7 kou2-cha2 kau3 kin-a2 jit8 , chai7 se3-kai3 sou2 u7 biat8-bong5 e5 sia7-hoe7 kok-ka , to long2 si7 chit-khoan2 li7-ki2 chu2-gi7 e5 lang5 sou2 kiat-chiaN5--e5. Sui-jian5 an2-ni chai7 chit khoan2 , “Li2 si7 li2, goa2 si7 goa2” e5 sia7-hoe7 ia7 u7 chit8 hang7 ho2. In-ui7 tak8-lang5 si7 siuN7 “Li2 si7 li2, goa2 si7 goa2” ; sou2-i2 hia bo5 cho3 koe3-thau5 e5 tai7-chi3 , bo5 kan-siap8 lang5 , bo5 sok-pak8 lang5 , ia7 bo5 oa2-kho3 lang5, ka-ti7 cho3 ka-ti7 tng, put-chi2 u7 tok8-lip8 e5 hong-khi3, ia7 khah u7 peng5-teng2 e5 koan-liam7, sia7-hoe7 e5 chou-chit ia7 si7 khah kan2-tan. 
  Te7-ji7 khoan2, “Goa2 si7 goa2 , li2 ia7 si7 goa2” . Chai7 chit-khoan2 e5 sia7-hoe7 si7 goa2 cho3 tiong-sim e5 sia7-hoe7 . Goa2 si7 chit8 lang5 , li2 si7 cheng3-lang5 ; sou2-i2 thang chai chit-khoan2 sia7-hoe7 si7 chit8 lang5 cho3 thau5 , cheng3-lang5 cho3 kha-chhiu2; si7 chit8 lang5 koan2 cheng3-lang5 ; thang kong2 si7 choan-che3 chu2-gi7 e5 sia7-hoe7 . Chai7 chit-khoan2 sia7-hoe7 , te7-it, cho3 thau5 e5 lang5 ai3 u7 sit8-lek8 chim-chiok; te7-ji7 , tioh8 u7 chin giam5 e5 hoat-tou7 thang hou7 kha-chhiu2 e5 lang5 siu2, chiah e7 thang po2 peng5-an. Na7 m7-si7 chiu7 tek-khak e7 chin loan7. 
  Tiong-kok chu7 kou2-cha2 kau3 hian7-si5 e5 kok-ka, to long2 si7 eng7 chit-khoan2 , “Goa2 si7 goa2 , li2 ia7 si7 goa2” e5 su-siong2 lai5 chou-chit e5 khah-che7. M7-na7 Tiong-kok , se3-kai3-tiong e5 kok tai7-khai3 to ia7 si7 siok8 chit-khoan2 . Chai7 chit-khoan2 , kok-ka tek-khak bo5 peng5-teng2 , ia7 bo5 chu7-iu5 ; na7-si7 u7 chu7-iu5 chiu7-si7 kan-ta chit8 lang5 , a2-si7 chit8 sio2 pou7-hun7 e5 lang5 na7-tiaN7. 
  Chai7 chit-khoan2 sia7-hoe7 si7 bo5 kong-li2 ia7 bo5 to7-tek ; na7-si7 u7, chiu7-si7 chiong chit8 lang5 a2-si7 kui2 e5 lang5 e5 su-khia cheng5-li2 , kiong5-kiong5 au2-chhih8 cheng3-lang5 tioh8 ai3 sin3, tioh8 chiau3 an2-ni kiaN5. Chong2 kong2 , chai7 chit-khoan2 sia7-hoe7 , “kiong5-koan5 chiu7-si7 kong-li2”. U7 se3-lek8 e5 lang5 sou2 kong2 e5 chiu7 si7 kong-li2 , chiu7-si7 to7-tek lah ! Ban7-su7 si7 phin2 lat8 ; kun5-thau5-bu2 khah toa7-liap8 e5 lang5 chiu7 chheng “Ong5” chheng “Te3” ; se3-liap8 e5 lang5 tiaN7-tioh8 si7 ku3-chai7 i pai5-pi2. In-ui7 an2-ni , lang5 khui3-lat8 bo5 kau3 e5 si5 chiu7 lun2-khi3 thun-siaN, si2-sim hok8-chiong5 hau3-sun7. M7-ku2 kau3 chit8-jit8 sit-kou2 mng5 na7 hoat kau3-giah8 , i chiu7 siuN7 beh poe koan5; m7-na7 m7 hou7 pat8 lang5 koan2 , hoan2-tng2 soa3 siuN7 koan2 pat8 lang5 . Thang chai chit-khoan2 e5 kok-ka sia7-hoe7 si7 put-si5 bo5 peng5-an, put-si5 toa7 jiau2-loan7. 
  Na7-si7 tek-khak beh po2 peng5-an , tok8-tok8 u7 chit8-pou7 , chiu7 tioh8 chhong3 hou7 tak8-lang5 gong7-gong7 , hou7 i m7-bat poaN3-hang7 su7. Chhin-chhiuN7 Beng7 Hu-chu2 sou2 kong2, “Lang5 na7 bo5 ka3-si7 , m7-bat tai7-chi3 , chiu7 kap khim5-siu3 tang5 chit8-iuN7.” Na7 chhin-chhiuN7 khim5-siu3 chiu7 m7-bat tai7-gi7 , ia7 be7-hiau2 phah-sng3 khah chhim khah hng7 e5 tai7-chi3 , ti3-kau3 chhin-chhiuN7 toa7-chui2 lau5 chha5 , chit8 lang5 soaN3 chit8 tah, thang hou7 kun5-thau5-bu2 khah toa7-liap8 e5 lang5 khah ho2 pai5-pi2, khah khoai3 he7-loh8. 
  Chin5-se3-hong5 chiong thiN-kha-e7 e5 thak8-chheh-lang5 long2 liah8 khi3 tai5, chiong chheh long2 poaN khi3 sio , chiu7-si7 an2-ni e5 chu2-i3. Sou2-i2 thang chai, cheng3-lang5 na7-si7 bo5 kau3-iok8 , m7-bat to7-li2 , chit khoan2 “Goa2 si7 goa2 , li2 ia7 si7 goa2” e5 sia7-hoe7 chiu7 e7 chiaN5; iah8 chit khoan2 sia7-hoe7 na7 chiaN5 , lang5 e5 seN3-mia7 chiu7 m7-tat8 chit8 chiah kau2 ! 
  KhoaN3 hian7-kim , lan2 e5 ka-teng5-lai7 ia7 si7 iau2-ku2 chiau3 “Goa2 si7 goa2 , li2 ia7 si7 goa2” e5 chu2-gi7 teh kiaN5. Li2 khoaN2 , chai7 lan2 e5 ka-teng5 long2 si7 choan-che3 chu2-gi7 ; lau7-pe7 chit8 lang5 chu2-i3 chhu3-lai7 it-chhe3 e5 su7; lau7-pe7 i2-goa7 e5 lang5 , put-lun7 lau7-bo2 a2-si7 kiaN2-ji5 sim-pu7 , to long2 si7 kan-ta phoaN7-toaN5 toe3-pai3. Phi3-lun7 hau7-siN cha-bou2-kiaN2 e5 hun-in, chit-hang7 si7 hau-siN cha-bou2-kiaN2 chit8-si3-lang5 e5 toa7 tai7-chi3 , to ia7 tioh8 lau7-pe7 chu2-i3; cho3 kiaN2 e5 lang5 kah-na2 chhin-chhiuN7 ka-le2 e5 khoan2, ku3-chai3 i thoa-tioh8. Ang-bou2 ti7 hap8-hun hit am3 khi2-thau5 chiah sio-bat. Tai7-ke u7 sio i3-ai3 a2-bo5 , si7 tui3 hit-tiap8 chiah sio tong7-bun7, thang kong2 si7 mih8 chiah8-liau2 chiah kong2 ke3-chiN5 e5 cho3-hoat. Lan2 chiok-giah8 chai-iaN2 chit khoan2 pe3-hai7 sit8-chai7 si7 chin toa7. Koh-chai3 tak8 lang5 to long2 si7 “Goa2 si7 goa2 , li2 ia7 si7 goa2” e5 chu2-gi7 , khah kiong5--e5 chiu7 chiam3 khah iaN5 ; sou2-i2 ta-pou-lang5 chiu7 kong2 , “Ta-pou-lang5 e5 tai7-chi3 si7 ta-pou-lang5 chu2-i3 , cha-bou2-lang5 e5 tai7-chi3 ia7-si7 ta-pou-lang5 ka7 i chu2-i3.” Tui3 an2-ni , ta-pou-lang5 chiu7 ka-ti7 chu2-i3; koh chhoa7 chit8-e5 a2-si7 nng7-e5 , hek8-si7 saN-e5 ; long2 si7 phin7 i e5 khui3-lat8;cha-bou2-lang5 long2 be7 thang kong2 sim2-mih8 , kan-ta e7 thang tiam7-tiam7 che7 chheng-eng5 chiah8 kau3 si2. Tui3 chit-khoan2 , “Goa2 si7 goa2 , li2 ia7 si7 goa2” e5 su-siong2 lai5 chiaN5 e5 sia7-hoe7 , sit8-chai7 si7 thang kiaN . Che kin7-kin7 si7 kong2 lan2 e5 tai7-chi3 , chong2-si7 chit-khoan2 bo5 chun-tiong7 lang5 e5 sim-koaN, kap tui3 chit-khoan2 phaiN2 su-siong2 lai5 chou-chit e5 sia7-hoe7 , khiok m7-si7 kan-ta lan2 chiah u7 , kiam2-chhai2 hian7-si5 se3-kai3 khah che7 e5 sia7-hoe7 to iau2-ku2 si7 chit-khoan2. 
  Te7-saN khoan2 e5 sia7-hoe7 chou-chit chiu7-si7 “Li2 si7 li2 , goa2 ia7 si7 li2” e5 koan-he7 . Chit-khoan2 si7 choe3-ho2 choe3 chin3-pou7 . “Li2” e5 i3-su3 chiu7-si7 chi2 “Goa2” chit8 lang5 i2-goa7 e5 cheng3-lang5 . Sou2-i2 “Li2 si7 li2 , goa2 ia7 si7 li2” chit ku3-oe7 e5 i3-su3 chiu7 si7 kong2 , “Lin2 cheng3-lang5 sou2 u7-e5 chhiaN2 lin2 cheng3-lang5 ka-ti7 tit, goa2 sou2 u7--e5 ia7 si7 beh hou7 lin2 cheng3-lang5 tit.” Koh oaN7 chit8 ku3 kong2 , “Lin2 tai7-ke chhiaN2 cho3 lin2 tai7-ke e5 tai7-chi3 , goa2 e5 tai7-chi3 goa2 ka-ti7 cho3 , chhiaN2 lin2 bian2 the3 goa2 ; iah8 lin2 na7 u7 ai3 goa2 ka7 lin2 cho3 , sui-jian5 si7 pang3-sak goa2 ka-ti7 , goa2 ia7 si7 hoaN-hi2 ka7 lin2 cho3.” Che chiu7-si7 chit8 lang5 ka-ti7 hoaN-hi2 cho3 cheng3-lang5 e5 lou7-eng7, m7-kheng2 ui7-tioh8 ka-ti7 e5 tai7-chi3 kap pat8-lang5 sio-cheN, ia7 m7-kheng2 ui7-tioh8 ka-ti7 e5 hoaN-hi2 , be7 ki3-tit cheng3-lang5 e5 kan-khou2. 
  Chit-khoan2 su-siong2 si7 choe3 iau3-kin2 choe3 ko-siong2; chong2-si7 lang5 eng2-eng2 to ai3 ui7-tioh8 pat8-cheng2 e5 be5-hek8 soa3 be7 ki3-tit. Chhin-chhiuN7 Tiong-kok Khong2-chu2 ka3 lang5 tioh8 u7 jin5-ai3 . In3-tou7 Sek-khia-hut8 ka3 lang5 tioh8 u7 chu5-pi, Iu5-thai3 e5 Ia5-sou Ki-tok toa7-siaN kio3 lang5 tioh8 hoan2-hoe2 choe7 sio-thiaN3 . Chit saN lang5 sou2 siat e5 ka3-si7 , sou2 kong2 e5 oe7 sui-jian5 si7 bo5 siang7, chong2-si7 in e5 cheng-sin5 thang kong2 u7 kiong7-thong, chiu7-si7 ka3 lang5 m7-thang khoaN3-tang7 ka-ti7 , tioh8 ai3 hoaN-hi2 the3 cheng3-lang5 cho3 kang. Che chiu7-si7 “Goa2 si7 goa2 , li2 ia7 si7 goa2” e5 chu2-gi7, si7 kio3 lang5-lang5 hoaN-hi2 kong3-hian3 sia7-hoe7. 
  Kiam2-chhai2 u7 lang5 kong2 , “He kaN2 tioh8 seng3-jin5 chiah cho3 e7 kau3; phou2-thong lang5 kaN2 cho3 be7 lai5?” Che kiam2-chhai2 u7-iaN2 si7 chin-chio2 lang5 cho3 e7 kau3 , chong2-si7 lang5 na7 m7 kek8-lek8 khi3 cho3 chit-khoan2 sit8-chai7 si7 chin thang peh-pak. In-ui7 lang5 na7 m7-si7 hoaN-hi2 an2-ni cho3, sia7-hoe7 si7 toan3-jian5 be7 thang chiaN5, be7 thang po2 peng5-an . Lan2 na7 chu2-se3 khoaN3 chiu7 chai, na7 u7 chit8 ke-khau2 a2-si7 chit8 hiuN-li2 , chit8 e5 kok-ka teh heng-ong5 e5 si5 , chit-khoan2 e5 sim si7 tek-khak chin ong7-seng7, kiaN5 chit-khoan2 tai7-chi3 e5 lang5 , tek-khak si7 chin-che7 . Ah! Liat8-ui7 , kiam2-chhai2 lan2 e5 bak8-chiu u7-iaN2 iau2 m7-bat khoaN3-kiN3 chit-khoan2 lang5, chong2-si7 lan2 ai3 chai-iaN2 , lan2 e5 sia7-hoe7 si7 i2-keng tim5-lun5 chin ku2 , chin ku2 lah! 
</CL>
<HL>

第三項 
論社會生活 e5 意義 
1. 個人kap社會 
個人就是單身人e5 意思。兩個以上e5 單身人做夥企起e5 時就成一個社會。所以thang 知社會有種種；家庭、宗族、鄉里、街市、國家都攏是一種e5 社會。Koh 講一句較明，社會就是兩個以上e5 人，為著一個目的做夥結合e5 團體。這句「為著一個目的」，這句不止著ai3 認真；若無目的，雖然有兩個以上e5 人ti7-teh，也不成社會。Koh 再就是有公共e5 目的，hit個目的若是小細抑是無明朗，所結成e5 社會也是m7成物，是se-sap--e5。 
比並社會親像厝，個人就是楹仔、角仔、磚、柱，hit一類。厝ai3 勇；免講磚、石、杉柱ai3 攏勇，總是kan-ta an2-ni be7 用-tit；起hit間厝e5 目的ai3 明白要緊。厝e5 目的，m7-na7 是beh chah8 風雨、防水火；koh 再著ai3 有通風、有衛生，會堪得地動，chiah e5 目的若想有夠額，koh 有明朗，自然hiah e5 材料tau3-chheng7就會好勢，會鬥搭；起了厝就的確真勇、真舒適。社會kap個人e5 關係，實在是kap che 像款，ai3 社會文明就著個人攏有教育，各人各成一種e5 人才；亦個個攏有明白in e5 社會共通e5 目的，這款e5 社會起頭才有堅固。 
2. 怎樣著 ai3 有社會？ 
人怎樣著kap人做夥過日，無，敢be7用tit？人m7 kap人做夥過日？人m7 tiam3社會生活，卻m7是絕對be7用tit。世間都有hit號出家人（和尚）；伊攏無kap世間社會關係，家己隱居深山樹林e5 內底；死日若到才自an2-ni 煞。若是家己甘願an2-ni 做滿足，卻也是隨意做就好。 
總是這款敢m7是逐人甘願--e5。甘願m7甘願，請一邊，照實che是道理所m7容允e5事誌。你看，設使人人若真正學出家人e5 款，真正hou7 伊收去做徒弟，人無偌久的確攏著ai3 絕種。讓一步講，親像hit 款e5 生活有甚物趣味，有甚物意義，有甚物好--處thang 扭人e5 心neh？簡單講一句，人kap人做夥過日，ai3 toa3 社會生活，che 是人e5 天性，是情理所應該--e5。 
西洋人有講，「人是社會e5 動物」。這句話就是講人也是一種e5 動物，kap普通e5 動物各樣e5 點，就是會曉組織社會。所以thang 知人若是放sak 社會，無看社會e5 事做要緊，che 是背反做人本來e5 性則，這款人be7 用tit講是「社會e5 動物」；近近是普通e5 動物，就是kap精牲像種類。 
怎樣著ai3 有社會？照頂面所講是tui3 人e5 天性所要求--e5。An2-ni kiam2-chhai2講了較渾化，be7 thang 夠額清楚，以下ai3 舉幾點較有形體e5 事來補足。 
（A) 太古咱人iau2-boe7 文明e5 時代，因為食穿e5 物無夠額，所以生出人著ai3 相爭相搶e5 事誌。Ti7 相搶e5 中間免講是力較強e5 人較贏。力ai3 較強，一人e5 力是有限，自然著ai3 kap別人合做夥。這個就是發生家族宗族e5 理由。Tui3 an2-ni 直連結、直闊大，家族無夠，就生出鄉里庄社，到尾就顯出國家e5 組織來。Che 會thang 講是社會發現第一e5 理由。 
（B) Koh 再人kap普通e5 動物有一點大無像e5 天性，就是人有一種不時ai3 進步向上e5 心性。人有一個本性，所以定著無愛定定固守一款；若有較著--e5、較好--e5、較sui2--e5，伊就出氣力去求去做。因為an2-ni，自然著ai3 kap濟濟人合氣力，be7用tit離開社會。 
較野蠻e5 人be7 曉kap人合氣力，家己也著種作，也著起厝，也著紡織，用一人小小e5 能力beh 做一百萬萬款e5 事誌；所以in 所做e5 是淺近真m7成物，久久都攏be7 進步。文明e5 人就m7是an2-ni，伊極愛kap人合氣力，伊所組織e5 社會極齊全；士農工商萬項e5 事誌攏有分別，各人分擔伊所見長e5 事，出力去做研究。M7限定an2-ni，就是擔當像款職業e5 人，in 也是極gau5 做夥參詳比接。Tui3 這款in 所做e5 事誌非常快進步，人人才將in 所得著最好e5 結果獻出ti7 社會，做社會眾人e5 路用；人人攏是an2-ni做，所以hit個社會逐人都真快進步，才會成做文明e5 人。所以thang 知ai3 做文明e5 人，就著gau5 合眾人e5 氣力，就是ai3 有社會才會用tit。 
（C) Koh 舉一點講，「三字經」e5 頭一句講，「人起頭e5 性情本是好。」實在人是攏有良心，意愛做好。因為人愛盡伊e5 好心，伊著去chhoe7，肯受伊e5 好心e5 對手；若m7是，伊e5 好心beh去做tiam3 佗位leh？所以著ai3 有社會，人e5 良心tui3 an2-ni 才會thang 受安慰，亦人才會活潑，一世人才有真正e5 趣味。 
這點e5 道理是真深，也是最要緊--e5。古早到現今e5 社會大概攏是照（A）kap（B）hit 兩點來成--e5 較濟。Che be7 thang 講是文明e5 社會。若是真正文明e5 社會，就著照逐人e5 道德意識（就是良心）來組織才是。人為著ai3 實行伊e5 好心組織好社會，hou7 伊e5 良心會滿足，che 是做人應該e5 本份，也是人世最後e5 目的。 
3. 社會組織 e5 本相 
織線成布，合人就成社會。布e5 花字有百百款，總是社會e5 形像敢m7-na7 千千萬萬樣。社會組織e5 款式實在是複雜至極。因為社會e5 形像複雜到an2-ni，有一輩軟chiaN2 e5 人生出一款厭世e5 感念講，「世態無常」就是看社會親像水波非常動搖無定著。總是這款是看皮無看骨所致--e5；若進較深檢點來看，就的確會thang 看著社會e5 本相。 
請認真看，布e5 花字雖然有濟濟款，總是只有兩種e5 線織成--e5；一種是直線，一種是橫線。社會也是an2-ni。社會e5 形像看見是千變萬化；m7-ku2 若認真ka7 分別，就知不過是「你」、「我」，這兩款e5 人所組織e5 社會究竟是有幾款？亦各款社會e5 關係是甚物款式？Koh 再甚物款式e5 是較好？請逐家研究看。「你」、「我」兩款e5 人總講才有三款e5 關係。這3款e5 關係會thang 用三句話來表白。 
（1） 你是你，我是我。 
（2） 我是我，你也是我。 
（3） 你是你，我也是你。 
第1款，「你是你，我是我。」這款關係e5 社會是上boe7 發達e5 時代才有。現時在A-hui-li7-ka e5 野蠻人抑是咱台灣e5 山內人，就是企ti7 文明人e5 中間；若是hit 號修養iau2-boe7 到e5 人，所結e5 社會大概是這款。這款e5 社會是親像一盤e5 沙，逐家攏無關聯，不過一粒一粒相疊做一堆；若是風吹到，就一粒散一路。在這款社會會扭眾人合做夥e5 根源，就是出ti7 逐人e5 本能。（M7 免人教，家己會曉e5 才能）。譬論講，腹肚枵就家己會曉ai3 得著物，對敵抑是危險e5 事誌到就會曉驚惶想beh 防備，抑是愛色慾，ai3傳子孫e5 欲望，che 攏是本來就會曉tit。野蠻人e5 社會攏是這款本能叫in 做成--e5。各人e5 本能所要求e5 物若是得著了，亦就「你是你，我是我」；無想koh kap人做夥，無看社會做要緊，各人就行各人所愛行e5 路。 
看這款事做應該e5 人就是利己主義e5 人。自古早到今仔日，在世界所有滅亡e5 社會國家，都攏是這款利己主義e5 人所結成--e5。雖然an2-ni 在這款，「你是你，我是我」e5 社會也有一項好。因為逐人是想「你是你，我是我」；所以hia 無做過頭e5 事誌，無干涉人、無束縛人，也無倚靠人，家己做家己當，不止有獨立e5 風氣，也較有平等e5 觀念，社會e5 組織也是較簡單。 
第2款，「我是我，你也是我」。在這款e5 社會是我做中心e5 社會。我是一人，你是眾人；所以thang 知這款社會是一人做頭，眾人做腳手；是一人管眾人；thang 講是專制主義e5 社會。在這款社會，第1，做頭e5 人ai3 有實力斟酌；第2，著有真嚴e5 法度thang hou7 腳手e5 人守，才會thang 保平安。若m7是就的確會真亂。 
中國自古早到現時e5 國家，都攏是用這款，「我是我，你也是我」e5 思想來組織e5 較濟。M7-na7 中國，世界中e5 國大概都也是屬這款。在這款，國家的確無平等，也無自由；若是有自由就是kan-ta 一人，抑是一小部分e5 人na7-tiaN7。 
在這款社會是無公理也無道德；若是有，就是將一人抑是幾個人e5 私khia 情理，強強拗折眾人著ai3 信，著照an2-ni 行。總講，在這款社會，「強權就是公理」。有勢力e5 人所講e5 就是公理，就是道德lah！萬事是品力；拳頭拇較大粒e5 人就稱「王」稱「帝」；細粒e5 人定著是據在伊排比。因為an2-ni，人氣力無夠e5 時就忍氣吞聲，死心服從孝順。M7-ku2 到一日sit股毛若發夠額，伊就想beh 飛懸；m7-na7 m7 hou7 別人管，返tng2 煞想管別人。Thang 知這款e5 國家社會是不時無平安，不時大擾亂。 
若是的確beh 保平安，獨獨有一步，就著創hou7 逐人憨憨，hou7 伊m7-bat 半項事。親像孟夫子所講，「人若無教示，m7-bat 事誌，就kap禽獸同一樣。」若親像禽獸就m7-bat大義，也be7 曉扑算較深較遠e5 事誌，致到親像大水流柴，一人散一tah，thang hou7 拳頭拇較大粒e5 人較好排比，較快下落。 
秦始皇將天腳下e5 讀冊人攏掠去tai5，將冊攏搬去燒，就是an2-ni e5 主意。所以thang 知，眾人若是無教育，m7-bat 道理，這款「我是我，你也是我」e5 社會就會成；亦這款社會若成，人e5 性命就m7值一隻狗！ 
看現今，咱e5 家庭內也是iau2-ku2照「我是我，你也是我」e5 主義teh 行。你看，在咱e5 家庭攏是專制主義；老父一人主意厝內一切e5 事；老父以外e5 人，不論老母抑是子兒新婦，都攏是kan-ta 伴彈toe3 拜。譬論後生查某子 e5 婚姻，這項是後生查某子一世人e5 大事誌，都也著老父主意；做子e5 人假若親像傀儡e5 款，據在伊拖著。翁某ti7 合婚hit暗起頭才相bat。逐家有相意愛抑無，是tui3 hit tiap8 才相動問，thang 講是物食了才講價錢e5 做法。咱足額知影這款弊害實在是真大。Koh 再逐人都攏是「我是我，你也是我」e5 主義，較強--e5 就佔較贏；所以查甫人就講，「查甫人e5 事誌是查甫人主意，查某人e5 事誌也是查甫人ka7 伊主意。」Tui3 an2-ni，查甫人就家己主意，koh 娶一個抑是2個，或是3個；攏是phin7 伊e5 氣力；查某人攏be7 thang 講甚物，kan-ta 會thang 恬恬坐，清閒食到死。Tui3 這款，「我是我，你也是我」e5 思想來成e5 社會，實在是thang 驚。Che 僅僅是講咱e5 事誌，總是這款無尊重人e5 心肝，kap tui3 這款歹思想來組織e5 社會，卻m7是kan-ta 咱才有，kiam2-chhai2現時世界較濟e5 社會都iau2-ku2 是這款。 
第3款e5 社會組織就是「你是你，我也是你」e5 關係。這款是最好最進步。「你」e5 意思就是指「我」一人以外e5 眾人。所以「你是你，我也是你」這句話e5 意思就是講，「Lin2眾人所有--e5 請lin2 眾人家己得，我所有--e5 也是beh hou7 lin2 眾人得。」Koh 換一句講，「Lin2 逐家請做lin2 逐家e5 事誌，我e5 事誌我家己做，請lin2 免替我；亦lin2 若有ai3 我ka7 lin2 做，雖然是放sak 我家己，我也是歡喜ka7 lin2 做。」Che 就是一人家己歡喜做眾人的路用，m7肯為著家己的事誌kap別人相爭，也m7肯為著家己e5 歡喜，be7 記tit眾人e5 艱苦。 
這款思想是最要緊最高尚；總是人往往都ai3 為著別種e5 迷惑煞be7記tit。親像中國孔子教人著有仁愛。印度釋迦佛教人著有慈悲，猶太e5 耶穌基督大聲叫人著反悔罪相疼。這3人所設e5 教示，所講e5 話雖然是無像，總是in e5 精神thang 講有共通，就是教人m7-thang 看重家己，著ai3歡喜替眾人做工。Che 就是「你是你，我也是你」e5 主義，是叫人人歡喜貢獻社會。 
Kiam2-chhai2有人講，「He 敢著聖人才做會到；普通人敢做be7 來？」Che kiam2-chhai2有影是真少人做會到，總是人若m7極力去做這款實在是真thang 擘腹。因為人若m7是歡喜an2-ni 做，社會是斷然be7 thang 成，be7 thang 保平安。咱若仔細看就知，若有一家口抑是一鄉里，一個國家teh 興旺e5 時，這款e5 心是的確真旺盛，行這款事誌e5 人，的確是真濟。Ah！列位，kiam2-chhai2 咱 e5目珠有影iau2 m7 bat 看見這款人，總是咱ai3 知影，咱e5 社會是已經沈淪真久，真久lah！ 
</HL>