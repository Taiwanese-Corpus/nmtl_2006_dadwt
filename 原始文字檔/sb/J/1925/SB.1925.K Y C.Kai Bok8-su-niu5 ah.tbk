<CL>
 Kai Bok8-su-niu5 ah ! Li2 e5 gau5 choe3-lang5, kham-tit hou7 goan2 siau3-liam7 e5 ho2--chhu3, sit8-chai7 si7 chin choe7, kong2 boe7-tit liau2. Chiau3 goa2 tui3 1910 ni5 9 geh8 tiong-sun5 kap li2 sio-bat khi2, kau3 kin-ni5 6 geh8 18 ho7 choe3-au7 kiN3-bin7 chi2, moa2 15 ni5 ku2, chhin-sin keng-ke3 lai5 chhim-chai li2 e5 choe3-lang5, u7 saN khoan2:
 1.HoaN-hi2 e5 lang5. U7 sian-siN kong2, “Jip8 Ki-tok-kau3 e5 pai3-tng5 le2-pai3, put-si5 chhin-chhiuN7 teh hu3 kiat-hun-sek e5 hoaN-hi2;” chit-ku2 oe7 si7 u7-iaN2 e5 su7-sit8, kho2-sioh chhut pai3-tng5 goa7 e5 hoe7-iu2, chio2-chio2 u7 thang khoaN3-tioh8 chit ho7 e5 hoaN-hi2. Na7 khoaN3 ti7 Kai Bok8-su-niu5 chiu7 u7 lah. Kai Bok8-su-niu5 ah ! Li2 kui2-chap8-ni5 chhin-chhiuN7 chit8-jit8, si5-siong5 hoaN-hoaN hi2-hi2, teh choe3 Po2-lo5 sou2 kong2, “M7-na7 ng3-bang7 Siong7-te3 e5 eng5-kng lai5 hoaN-hoaN hi2-hi2, chiu7 ti7 hoan7-lan7 ia7 hoaN-hoaN hi2-hi2” e5 chit-ho7 siN-oah8 e5 hok-khi3 lang5. 
 Kai Bok8-su-niu5 ah ! Li2 e5 i2-goa7, goa2 iau2-be7 koh khoaN3-tioh8 te7-ji7 e5; sui u7 siong5-siong5 thang khoaN3 teh hoaN-hi2 e5 lang5, iau2-ku2 bo5 chhin-chhiuN7 li2 m7-bat bo5 hoaN-hi2 e5 bin7. Kai Bok8-su-niu5 ah ! Li2 put-si5 chhio3-chhio3, hou7 lang5 chin ai3 chhin-kun7 kap li2 kau-poe5, kap li2 kong2-oe7 kui-jit8 boe7 ia3. Che si7 tui3 li2 u7 tit-kiu3 e5 hoaN-hi2, hou7 kap li2 che7 e5 lang5 e7 soa3 tit-tioh8 li2 e5 hoaN-hi2 lai5 saN-kap hoaN-hi2; li2 chhio3 e5 siaN iau2 ti7 goan2 e5 hiN7-lai7, li2 hoaN-hi2 e5 bin7 iau2 ti7 goan2 e5 bak8-cheng5. Kai Bok8-su-niu5 ah ! Li2 chin-chiaN3 si7 HoaN-hi2 e5 lang5 lah. 
 2.Ho5-peng5 e5 lang5. KiN3-na7 bat kap li2 kau-poe5 e5, bo5 hun pang-kok, bo5 piat8 chong-chok8, bo5 lun7 Goa7-kok, Loe7-te7, Pun2-to2 e5 lang5; hek8-si7 chhin, bo5 chhin, siong-sek8 a2-si7 sin chiap-bin7 e5, m7-bat tu2-tioh8 u7 kap li2 boe7 hah8 e5 lang5. Kai Bok8-su-niu5 ah ! Sit8-chai7 m7-bat thiaN lang5 kong2 li2 e5 ka-chiah-au7 oe7, ia7 m7-bat chit8 pai2 thiaN li2 kong2 pat8-lang5 e5 tng5-te2 oe7. Goa2 siuN7 li2 m7-bat chit nng7 ji7 “Put-ho5” si7 siaN2-he3 houNh ? Kai Bok8-su-niu5 ah ! Li2 chin-chiaN3 si7 Ho5-peng5 e5 lang5 lah. 
 3.Jin5-ai3 e5 lang5. Tak8 lang5 to u7 ai3-cheng5 thang thiaN3 i sou2 thiaN3 e5 lang5, tok8-tok8 be7-bat khoaN3 chhin-chhiuN7 li2 e5 thiaN3 hiah khoah. In-ui7 ti7 li2 e5 thiaN3 lang5, bo5 u7 hu3-kui3 pin5-chian7 e5 hun-piat, ia7 bo5 u7 lam5-hu7 lo2-iu3 e5 cheng-chha. 
 Kai Bok8-su-niu5 ah ! Li2 si7 gau5 thiaN3-lang5 e5 lang5, sui-jian5 u7 lang5 e7 chhin-chhiuN7 li2 e5 thiaN3-lang5 ti7 chit8-si5, boe7 chhin-chhiuN7 li2 e5 thiaN3-lang5 e5 ku2-tng5, ti7 chit8-si3-lang5 bo5 lang3-cham7. 
 Kai Bok8-su-niu5 ah ! Li2 m7-na7 thiaN3 li2 e5 hak8-seng, lian5 hiah-e5 hak8-seng-kiaN2, hak8-seng-sun, li2 ia7 long2 thiaN3 in chhin-chhiuN7 li2 e5 chhin kiaN2-ji5. Goa7--ah ! li2 e5 thiaN3 e5 khoah, toa7, ku2, sit8-chai7 si7 Chu2 boe7 pian3-oaN7 e5 thiaN3 lah. Kai Bok8-su-niu5 ah ! Li2 chin-chiaN3 si7 Jin5-ai3 e5 lang5 lah. 
 Kai Bok8-su-niu5 ah ! Li2 taN li7-khui goan2 khi3 kiu3 li2 e5 Chu2 tau, li2 u7 toa3 li2 e5 hoaN-hi2, ho5-peng5, jin5-ai3 khi3 kiN3 ThiN Pe7, lai5 siu7 I e5 hoan-geng5, ngia5-chih li2 jip8 I e5 khoai3-lok8-sou2. Kai Bok8-su-niu5 ah ! Li2 e5 hoaN-hi2, li2 e5 ho5-peng5, kap li2 e5 jin5-ai3, ia7 u7 lau5 ti7 goan2 e5 tiong-kan, beh hou7 goan2 ti7 te7-nih8, m7-na7 thang siuN7 lai5 siau3-liam7 li2, kiam2 m7-si7 soa3 beh hou7 goan2 oh8 lai5 te3 li2 e5 kha-pou7 mah ? 
 Kai Bok8-su-niu5 ah ! Li2 u7 kiat Seng3 Sin5 e5 ke2-chi2: Jin5-ai3, ho5-peng5 kap hoaN-hi2; li2 eng7 li2 sou2 kiat chit saN toa7-liap8 e5 Sin5-ko2, toa3-khi3 hian3 hou7 Chu2, sou2-i2 Chu2 e5 sim boan2-chiok hoaN-hi kam3-lap8. 
 Kai Bok8-su-niu5 ah ! TaN goan2 beh chaiN2-iuN7 siau3-liam7 li2 e5 gau5 thiaN3-thang3 ah? Si7 lah, chi2-u7 tioh8 oh8 li2 sou2 lau5 e5 kiaN5-choe3, si5-kau3, goan2 chiu7 thang toa3 li2 sou2 toa3-khi3 e5 3 hang7 sin5-leng5-po2, ho2-taN2 khi3 kiN3 li2 e5 bin7 ti7 lan2 e5 Chu2 e5 khoai3-lok8-kok. A-men. 
 Kai Bok8-su-niu5 ah ! Li2 si7 kun-kok tiong e5 lu2 eng-hiong5, Thian-kok tiong e5 lu2 chiong-kun, kau3-hoe7 tiong sin3-tou5 e5 bou5-hoan7 lau7-bu2 lah. Goan7 li2 peng5-an ! Tai7-ke peng5-an ! 
 (Tai5-oan5 Kau3-hoe7-po3 te7 488 koan3,1925 ni5 11 geh8) 
</CL>
<HL>

偕牧師娘ah！你 e5 gau5 做人，堪得 hou7 阮數念 e5 好--處，實在是真濟，講 boe7得了。照我 tui3 1910 年 9 月中旬佮你相 bat 起，到今年 6 月18 號最後見面止，滿 15 年久，親身經過來深知你e5 做人，有3款： 
1.歡喜 e5 人。有先生講，「入基督教 e5 拜堂禮拜，不時親像 teh 赴結婚式 e5歡喜；」這句話是有影 e5 事實，可惜出拜堂外 e5 會友，少少有 thang 看著這 ho7 e5歡喜。若看 ti7 偕牧師娘就有lah。 偕牧師娘ah ！你幾十年親像1日，時常歡歡喜喜，teh 做保羅所講，「M7-na7 向望上帝 e5 榮光來歡歡喜喜，就 ti7 患難也歡歡喜喜」 e5 這號生活 e5 福氣人。 
偕牧師娘ah！你 e5 以外，我iau2-be7 koh 看著第2個；雖有常常 thang 看 teh 歡喜 e5人，iau2-ku2 無親像你 m7-bat 無歡喜 e5 面。偕牧師娘ah！你不時笑笑，hou7 人真愛親近佮你交陪、佮你講話歸日 boe7 厭。Che 是 tui3 你有得救e5 歡喜，hou7 佮你坐 e5 人會續得著你 e5 歡喜來相佮歡喜；你笑 e5 聲 iau2 ti7 阮 e5 耳內，你歡喜 e5 面 iau2 ti7 阮 e5 目前。偕牧師娘ah！你真正是歡喜 e5 人lah。 
2.和平 e5 人。見若 bat 佮你交陪e5，無分邦國、無別宗族，無論外國、內地、本島 e5 人；或是親、無親、相熟抑是新接面e5，m7-bat 抵著有佮你 boe7 合 e5 人。偕牧師娘ah！實在 m7-bat 聽人講你 e5 ka-chiah後話，也 m7-bat 一擺聽你講別人 e5 長短話。我想你 m7-bat 這2字「不和」是啥貨houNh？偕牧師娘ah！你真正是和平 e5 人 lah。 
3.仁愛 e5 人。逐人都有愛情 thang 疼伊所疼 e5 人，獨獨be7-bat 看親像你 e5 疼hiah 闊。因為 ti7 你 e5 疼人，無有富貴貧賤 e5 分別，也無有男婦老幼 e5 精差。 
偕牧師娘 ah ！你是 gau5 疼人 e5 人，雖然有人會親像你 e5 疼人 ti7 1時，boe7親像你 e5 疼人 e5 久長，ti7 一世人無 lang3-cham7 。 
偕牧師娘ah！你 m7-na7 疼你 e5 學生，連 hiah-e5 學生子、學生孫，你也攏疼 in 親像你 e5 親子兒。Goa7--ah ！你 e5疼 e5 闊、大、久，實在是主boe7 變換 e5 疼 lah。偕牧師娘ah！你真正是仁愛 e5 人 lah。 
偕牧師娘ah！你今離開阮去救你 e5 主兜，你有 toa3 你 e5歡喜、和平、仁愛去見天父，來受伊 e5 歡迎，迎接你入伊e5 快樂所。偕牧師娘ah！你 e5 歡喜、你 e5 和平，佮你 e5 仁愛，也有留 ti7 阮 e5 中間，beh hou7阮 ti7 地nih8，m7-na7 thang 傷來數念你，敢 m7是續 beh hou7 阮學來 te3你 e5腳步mah？ 
偕牧師娘ah！你有結聖神 e5果子：仁愛、和平佮歡喜；你用你所結這3 大粒e5神果，toa3去獻 hou7 主，所以主e5心滿足歡喜鑒納。 
偕牧師娘ah！今阮 beh怎樣數念你 e5 gau5 疼痛ah？是 lah，只有著學你所留e5行做，時到，阮就 thang toa3你所 toa3去 e5 3項神靈寶，好膽去見你 e5面ti7 咱 e5主 e5快樂國。阿們。 
偕牧師娘ah！你是巾幗中e5女英雄、天國中e5女將軍、教會中信徒e5模範老母 lah。願你平安！大家平安！ 
(台灣教會報第488卷，1925年11月) 
</HL>