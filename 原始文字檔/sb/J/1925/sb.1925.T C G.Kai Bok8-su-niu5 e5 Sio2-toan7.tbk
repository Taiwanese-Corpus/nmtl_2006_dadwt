<CL>
Kai Bok8-su-niu5, si7 siN3 TiuN mia5 kio3 Chhong-beng5, Tai5-pak Gou7-kou2-khiN chng e5 lang5, ti7 Chu2-au7 1878 ni5 5 geh8 27 jit8 u7 ke3 Kai Bok8-su, tiam3 ti7 Tam7-chui2 put-chi2 ku2, au7-lai5 u7 poaN lai5 Tai5-pak khia7-khi2. I bat kap Kai Bok8-su chhut-goa7 si3-koe3 sun5-si7 kau3-hoe7, ia7 bat kap i choe3-tin7 khi3 Ka-na2-tai7 nng7-pai2, chit8 pai2 si7 tui3 sai-peng5 khi3, u7 keng-ke3 kui2-na7 kok; chiu7-si7 In3-tou7-kok, Iu5-thai3-kok, Hoat-kok, Eng-kok, Bi2-kok,chiah-e5 kok-tou7. Tai5-oan5 e5 hu7-jin5-lang5 kiaN5 hiah hng7, kap Se3-kai3 it-chiu, kaN2-si7 i na7-tiaN7.
Seng3-keng sou2 kong2 e5 sou2-chai7, i ia7 u7 khoaN3 put-chi2 choe7 ui7. Bat thiaN i kong2, u7 khi3 khoaN3 Ai-kip8 e5 thah, kap Hoat-lo2-ong5 e5 sin-si, ia7 u7 khi3 khoaN3 Ia5-lou7-sat-leng2, Pek-li7-heng5, Iok-tan3-ho5, Si2-hai2; koh u7 khi3 khoaN3 hui sou2 bat iu5 e5 he2-soaN, kap Pong-pe-a e5 kou2-chek; ia7 u7 khoaN3 Se3-kai3 chhut-mia5 e5 toa7-siaN5, chiu7-si7 Lo5-ma2, Pek-lim5, Pa-li2, Lun5-tun. Sng3 chin u7 hok-khi3, u7 khoaN3 hiah choe7 e5 kou2-chek kap beng5-sou2. 
Lun7 i it-seng e5 hiong2-hok, put-chi2 chiau5-pi7, i e5 sin-the2 ia7 chin iong2-kiaN7. Bo5 phah-sng3 ti7 ku7-ni5 6 geh8 18 jit8, hut-jian5 tu2-tioh8 lo2 chhut-huih e5 piN7, chin siong-tiong7, u7 chhiaN2 Te3 I-seng ka7 i i-ti7, kai-chai3 u7 chiam7-chiam7 na2 ho2, oe7 khi2-lai5 kiaN5. Kau3 chit-pai2 koh-chai3 khi2, chiu7 jip8 ti7 Ma2-kai I-iN7; Liok8 I-seng kap Gou5 I-seng ia7 chin chin7-lat8 teh ka7 i i-ti7. Kho2-sioh bo5 chhai2-kang, chiu7 ti7 9 geh8 15 jit8, e7-pou 6 tiam2 40 hun, li7-khui se3-kan; hiong2-siu7 65 he3.
I e5 hou7-e3 long2 ti7 Tai5-oan5. I u7 chit8 e5 hau7-siN, nng7 e5 cha-bou2-kiaN2; i e5 hau7-siN Kai Joe7-liam5, teh choe3 soan-kau3-su, chiu7-si7 Tam7-chui2 Tiong-hak8-tiuN2, i e5 sim-pu7 si7 Ka-na2-tai7 Ross Bok8-su e5 cha-bou2-kiaN2. I e5 toa7 cha-bou2-kiaN2, Kai--si7 Ma2-lian5 u7 ke3 Bang2-kah Tan5 Chheng-gi7 Bok8-su. I e5 te7-ji7 cha-bou2-kiaN2, Kai--si7 I2-li7 u7 ke3 Toa7-tiu7-tiaN5 Koa I5-su TiuN2-lo2. Hian7-si5 i e5 lai7-goa7 sun, put-chi2 choe7 e5 , ia7 u7 chit8 e5 ka-na2-sun. Ti7 i e5 sun e5 tiong-kan, u7 chit8 e5 i2-keng tiong2-seng5, chiu7-si7 Koa Siat-kai, hian7-si5 teh choe3 Tam7-chui2 Tiong-hak8 e5 sian-siN, ki5-u5--e5 iau2 teh thak8-chheh.
TaN lun7 i it-seng e5 choe3-lang5, put-chi2 kho2-chhu2, choe7-choe7 lang5 teh siau3-liam7 i. I chin u7 jin5-ai3, gau5 thiaN3 lang5, pang-chan7 lang5, ia7 gau5 khoan2-thai7 lang5. Cha2-si5 ti7 Tam7-chui2 e5 Sin5-hak8-seng kap Lu2-hak8-seng, tak8-e5 u7 tit-tioh8 i e5 khoan2-thai7. Si3-hng e5 hoe7-iu2 kap thoan5-to7-su, na7 kau3 Tam7-chui2, long2 u7 tit-tioh8 i e5 khoan2-thai7, in-ui7 i si7 chin toa7-liong7 e5 lang5.
I e5 khoan2 siong5-siong5 hoaN-hi2, han2-tit khoaN3 i u7 hian2-chhut hoan5-lo2 e5 khoan2, ia7 bo5 kiau-ngou7, bo5 kek-phai3, bo5 ai3 kap lang5 ke3-kau3, chin gau5 thun-lun2; hoan7-na7 kap i saN-bat e5 lang5, tak8-e5 o-lo2 i. I ti7 Ma2-kai I-iN7 ke3-ong2 liau2, i e5 ho2 peng5-iu2, Gou5 Bok8-su-niu5, u7 tui3 chhin-lang5 tho2 ai3 i e5 sin-si he7 ti7 in tau, i chiu7 kap i nng7 e5 cha-bou2-kiaN2 ka7 i oaN7 saN, chhit seng-khu; chiong i ka-ki7 e5 bin5-chhng5 hou7 i to2, chiong i e5 lang5-kheh-thiaN hou7 i he7, chin thiaN3-thang3 i, long2 bo5 kiaN. Ti7 Tai5-oan5 iau2-be7-bat khoaN3-kiN3 an2-ni; hoan7-na7 ai3 choe3 lang5 e5 peng5-iu2 tioh8 oh8 chit khoan2 e5 ho2 bou5-iuN7. Koh-chai3 Lau5 Bok8-su chin chhut-lat8 siat-hoat choe3 koan-bok8, si7 Se-iuN5-sek, eng7 ou-pou3 lai5 piN ti7 goa7-bin7, u7 chhong3 chit8 e5 khang, jip8 po-le5, hou7 lang5 thang khoaN3 i e5 bin7; i e5 sin-si u7 chiam ioh8, khng3 lak8-jit8 ku2 chiah bai5-chong3, in-ui7 teh theng3-hau7 Kai Sian-siN tui3 Loe7-toe7 tng2-lai5 thang khoaN3; ti7 hit lak8-jit8 e5 tiong-kan, chin-choe7 lang5 lai5 bai7-song.
Chong3-sek hit jit8, i e5 koan-bok8 u7 tui3 Gou5 Bok8-su-niu5 e5 chhu3, kng kau3 Siang-lian5 theng5-chhia-tiuN5, si7 i e5 chhin-lang5 kap thoan5-kau3-su ka7 i kng. Au7-lai5 tui3 he2-chhia chai3 kau3 Tam7-chui2 e5 sek-tiuN5, chiu7-si7 Tam7-chui2 Le2-pai3-tng5. Hit jit8 lai5 hoe7-chong3 e5 lang5, chong2-kiong7 u7 lak8-pak goa7 lang5.
Chong3-sek e5 Sun7-su7
Chu2-li2 Lau5 Bok8-su
1. Seng3 si(136) Hoe7-chong3-chia2
2.Ki5-to2 Siau Bok8-su
3.Thak8 Seng3-keng Chiong Bok8-su
4.Soat-kau3 Lau5 Bok8-su
5.Seng3 si(38) (Pun2-lang5 siN-cheng5 ai3 gim5)
6.Li2-lek8 Keh Hi-sin3 Bok8-su. Lim5 Chheng-he2 thoan5-to7-su. Li2 Beng5-te7 TiuN2-lo2
7.Kong2 tiau3-su5 Pa Phok-su7. Tan5 Kheng5-iau5 Bok8-su
8.Thak8 tiau3-su5 Chiam Hu3-ok TiuN2-lo2
9.Thak8 tiau3-tian7 Tan5 Khoe-chun3 Thoan5-to7-su
10.Tap-sia7 Kai Sian-siN
11.Seng3 si(164) Hoe7-chong3-chia2
12.Chiok-to2 Lau5 Bok8-su
 Au7-lai5 Tiong-oh8 e5 hak8-seng u7 kng i e5 koan-bok8, heng5-liat8 kau3 Phau3-tai5-pou Ma2-kai kiong7-tong5 bou7-toe7, bai5-chong3 ti7 Kai Bok8-su e5 sin-piN. TaN i e5 sin-si kau3-chia tai7-ke teh iu-bun7; na7-si7 i e5 leng5-hun5 kau3 Thian-tong5, tai7-ke teh hoaN-hi2. An2-ni hou7 lan2 thang an-ui3.
(Tai5-oan5 Kau3-hoe7-po3 te7 488 koan3, 1925 ni5 11 geh8)
</CL>
<HL>

偕牧師娘，是姓張名叫聰明，台北五股坑庄e5人，ti7主後1878 年5 月27 日有嫁偕牧師，tiam3 ti7淡水不止久，後來有搬來台北企起。伊bat kap偕牧師出外四界巡視教會，也bat kap伊做陣去加拿大兩擺，1 擺是對西爿去，有經過幾若國，就是印度國、猶太國、法國、英國、美國，chiah-e5 國度。台灣e5婦人人行hiah遠，kap世界一周，kaN2是伊na7-tiaN7。
聖經所講e5所在，伊也有看不止濟位。Bat 聽伊講，有去看埃及e5塔，kap法老王e5身屍，也有去看耶路撒冷、伯利恆、約旦河、死海；koh 有去看非所bat遊e5火山，kap龐貝亞e5古蹟；也有看世界出名e5大城，就是羅馬、柏林、巴黎、倫敦。算真有福氣，有看hiah濟e5古蹟kap名所。
論伊一生e5享福，不止chiau5備，伊e5身體也真勇健。無扑算ti7舊年6 月18 日，忽然tu2著腦出血e5病，真傷重，有請戴醫生ka7伊醫治，佳哉有漸漸那好，會起來行。到這擺koh 再起，就入ti7馬偕醫院；陸醫生kap吳醫生也真盡力teh ka7伊醫治。可惜無采工，就ti7 9 月15 日，e7晡6點40分，離開世間，享壽65 歲。
伊e5後裔攏ti7台灣。伊有1個後生，兩個查某子；伊e5 後生偕睿廉，teh做宣教師，就是淡水中學長，伊e5新婦是加拿大Ross 牧師e5 查某子。伊e5大查某子，偕--氏瑪連有嫁艋舺陳清議牧師。伊e5第2查某子，偕--氏以利有嫁大稻埕柯維思長老。現時伊e5內外孫，不止濟個，也有1 個ka-na2孫。Ti7伊e5孫e5中間，有1個已經長成，就是柯設偕，現時teh做淡水中學e5先生，其餘--e5 iau2 teh讀冊。
今論伊一生e5做人，不止可取，濟濟人teh 數念伊。伊真有仁愛，gau5疼人，幫贊人，也gau5款待人。早時ti7淡水e5神學生kap女學生，逐個有得著伊e5款待。四方e5會友kap傳道師，若到淡水，攏有得著伊e5款待，因為伊是真大量e5人。
伊e5款常常歡喜，罕tit看伊有顯出煩惱e5款，也無驕傲，無激派，無ai3 kap人計較，真gau5吞忍；凡若kap伊相bat e5人，逐個o-lo2伊。伊ti7 馬偕醫院過往了，伊e5 好朋友，吳牧師娘，有對親人討ai3伊e5身屍he7 ti7 in 兜，伊就kap伊兩個查某子ka7伊換衫，拭身軀；將伊家己e5眠床hou7伊倒，將伊e5人客廳hou7 伊he7，真疼痛伊，攏無驚。Ti7台灣iau2-be7-bat 看見an2-ni；凡若ai3做人e5朋友著學這款e5好模樣。Koh 再劉牧師真出力設法做棺木，是西洋式，用烏布來編ti7外面，有創1個空，入玻璃，hou7人thang 看伊e5 面；伊e5身屍有chiam藥，囥6日久才埋葬，因為teh 聽候偕先生對內地轉來thang看； ti7 hit 6日e5中間，真濟人來bai7 喪 。
葬式hit日，伊e5棺木有對吳牧師娘e5厝，扛到雙連停車場，是伊e5親人kap傳教師ka7伊扛。後來對火車載到淡水e5式場，就是淡水禮拜堂。Hit 日來會葬e5人，總共有6百外人。
 葬式e5順序 
 主理 劉牧師
1.聖詩(136) 會葬者
2.祈禱蕭牧師
3.讀聖經章牧師
4.說教劉牧師
5.聖詩（38）（本人生前ai3吟）
6.履歷 郭Hi-sin3牧師。林清火傳道師。李明地長老
7.講弔詞巴博士。陳瓊瑤牧師
8.讀弔詞詹Hu3-ok長老
9.讀弔電陳溪圳傳道師
10.答謝偕先生
11.聖詩（164）會葬者
12.祝禱劉牧師
後來中學e5學生有扛伊e5棺木，行列到炮台埔馬偕共同墓地，埋葬ti7 偕牧師e5 身邊。今伊e5 身屍到chia 逐家teh 憂悶；若是伊e5靈魂到天堂，大家teh歡喜。An2-ni hou7咱thang 安慰。
(台灣教會報第488卷，1925年11月)
</HL>