<CL>
 Tan5 Seng5 TiuN2-lo2 chhut-si3 ti7 1860 ni5, Chui2-tng2-kha po2 TiuN2-kheN-chng tiong2-seng5, Lau7-pe7 Tan5 Hoan, u7 nng7 e5 hiaN-ti7 chiu7-si7 Tan5 Ki, Tan5 Lian5. 
 1.Kui Chu2 e5 goan5-in. Tan5 Hoan-peh si7 ham-ban7 lang5, gu7-tioh8 chhin-chok8 phah-si2 lang5, tioh8 jin5-beng7, lang5 beh liah8 in kong3 hoan-thau5. Hoan-peh thiaN-kiN3 kong2 jip8-kau3 put-chi2 u7 se3-lek8, chiu7 chiong toa7 kiaN2 Tan5 Ki hou7 i khi3 jip8-kau3, lai5 ti3-im3 chit8-ke m7-bian2 pi7 lang5 khi-jiok8. Au7-lai5 Ki-a2 chai-iaN2 to7-li2 si7 chin, chiu7 chio sio2-ti7 nng7-lang5 saN-chhoa7 tang5 kiaN5 thiN-lou7. Hit-si5 Hoan-peh khoaN3-kiN3 kiaN2-ji5 long2 khi3 jip8-kau3, chai-iaN2 au7-lai5 oe7 bo5-kong bo5-ma2 lah; chiu7 hoan2-tui3 kong2, “Goa2 si7 hou7 Ki-a2 khi3 jip8-kau3, lai5 ti3-im3 lan2 chit8-ke. TaN lin2 hiaN-ti7-a2 long2-khi3, goa2 beh ng3-bang7 sim2-mih8 lang5 mah?” M7-ku2 to7-li2 si7 chin, Ia5-sou e5 khip-in2-lat8 na2 toa7, hiaN-ti7-a2 na2 jiat8-sim hok8-sai7 Siong7-te3. 
 2.Lau7-pe7 e5 khun2-tiok8. Hit-si5 Hoan-peh khoaN3-kiN3 kiaN2-ji5 jip8-be5 hiah-chhim, u7-si5 khou2-khng3 bian2-le7, u7-si5 hang2-hoah kong2, “He si7 m7-thang chin-sit8 khi3 jip8 hoan-a2-kau3.” Chong2-si7 in hiaN-ti7-a2 kian-kou3 sin3, long2 bo5 kiaN. Au7-lai5 Hoan-peh khoaN3-liau2 choat8-bang7, chiu7 hoat-chhut chan5-jim2 e5 sim, kiah8 thui5-a2 tit8-tit8 tui tit8-tit8 jiok, beh ka7 in chan5-si2. Kai-chai3 chan5 bo5 tioh8, hiaN-ti7-a2 khoaN3-liau2 gui5-hiam2, chiu7 to5-chau2 kau3 soaN-khang, lai5 siam2-pi7 lau7-pe7 e5 siu7-khi3; hit-si5 tu2 teh koe3-ni5. Hoan-peh khoaN3-kiN3 ke-lai7 chheng-tam7, sui-jian5 u7 chit8 chiah ti beh thai5, siuN7-tioh8 kiaN2 bak8-sai2 lau5, chiu7 thok Lim5 Chui2 TiuN2-lo2 ka7 in e5 kiaN2 kong2, “Lin2 lau7-pe7 siu7-khi3 khah loh8 lah, thok goa2 chhoa7 lin2 hiaN-ti7-a2 tng2 lai5.” HiaN-ti7-a2 thiaN-kiN3 lau7-pe7 siu7-khi3 khah loh8 lah, chiu7 saN-chhoa7 tng2-khi3, bo5 loa7-ku2 lau7-pe7 chiu7 koe3-sin khi3. 
 3.Tan5 Seng5 TiuN2-lo2 choe3 kau3-hoe7 e5 kang. U7 choe3 Chui2-tng2-kha Kau3-hoe7 e5 Chip-su7, au7-lai5 hiaN-ti7 keng2 i choe3 TiuN2-lo2. Kau3 1919 ni5 lai5 Tang-pou7 Hong7-lim5 e5 Kau3-hoe7, kau3-hoe7 soan2 i choe3 tiuN2-lo2; ti7 1922 ni5 i5-ki lai5 Thau5-lang5-pou chiu7 tng Kong-pou Kau3-hoe7 e5 TiuN2-lo2. 
 4.Tan5 Seng5 TiuN2-lo2 seng-thian. Tan5 Seng5 TiuN2-lo2 ti7 pun2-ni5 4 goeh8 10 jit8 peng5-an ke3-si3, hiong2-siu7 65 hoe3. Chap8-it jit8 hoe7-chong3-sek, u7 160 goa7 lang5 sang3 i kau3 soaN-thau5, ia7 u7 lian5-tek8 80 goa7 ki, sit8-chai7 chin seng7-hong2. TaN i e5 ka-chok8 ti-chia 20 goa7 lang5 long2 jiat8-sim toe3 si7-toa7-lang5 e5 kha-pou7. I e5 sun-a2 chiu7-si7 Tan5 Thiam-ong7 Bok8-su. 
 Lun7 Tan5 Seng5 TiuN2-lo2 e5 jin5-ai3 koh kong2 kui2-ku3. I tui3 kau3-hoe7 chin7-tiong jiat8-sim. Tui3 i lai5 Thau5-lang5-pou liau2-au7 kau3-hoe7 siu7 i ti3-im3, hoe7-iu2 khah jiat8-sim, chhut-chiN5 khah kam-goan7, u7 chu7-kak ai3 beh chhiaN2 sian-seN ia7 si7 tui3 i e5 hun3-tong7. I boe7 lai5 chit keng kau3-hoe7 chhin-chhiuN7 hoe2 beh hoa-khi3, kin-a2-jit8 u7 ng3-bang7 lah; le2-pai3-jit8 chu7-chip8 u7 pah 3, 4 lang5. Kho2-sioh kau3-hoe7 poh8-hok. I ai3 goa2 lai5; goa2 kau3-ui7 nng7 le2-pai3, i chiu7 an-sim tng2-khi3, pang3 kau3-hoe7 e5 tang7-taN3 teh hou7 goan2 taN lah. 
 (Tai5-oan5 Kau3-hoe7-po3 te7 484 koan3, 1925 ni5 7 geh8) 
</CL>
<HL>

陳Seng5長老出世ti7 1860 年，水轉腳保長坑庄長成，老父陳番，有2個兄弟就是陳Ki、陳Lian5。 
1、歸主e5原因。陳番伯是頇顢人，遇著親族扑死人，著人命，人beh掠in摃翻頭。番伯聽見講入教不止有勢力，就將大子陳Ki hou7伊去入教，來致蔭1家m7免被人欺辱。後來Ki仔知影道理是真，就招小弟兩人相chhoa7同行天路。Hit時番伯看見子兒攏去入教，知影後來會無公無媽lah；就反對講，「我是hou7 Ki仔去入教，來致蔭咱1家。今lin2兄弟仔攏去，我beh ng3望甚物人mah？」 M7-ku2 道理是真，耶穌e5吸引力那大，兄弟仔那熱心服事上帝。 
2、老父e5 khun2-tiok8。Hit時番伯看見子兒入迷hiah深，有時苦勸勉勵，有時哄喝講，「He是m7-thang真實去入番仔教。」 總是in兄弟仔堅固信，攏無驚。後來番伯看了絕望，就發出殘忍e5心，舉搥仔直直追直直jiok，beh ka7 in chan5死。佳哉chan5無著，兄弟仔看了危險，就逃走到山空，來閃避老父e5受氣；hit 時抵teh 過年。 番伯看見家內清淡，雖然有1隻豬beh thai5，想著子目屎流，就託林水長老ka7 in e5 子講，「Lin2老父受氣較落lah，託我chhoa7 lin2兄弟仔轉來。」兄弟仔聽見老父受氣較落lah，就相chhoa7轉去，無偌久老父就過身去。 
3、陳Seng5長老做教會e5工。有做水轉腳教會e5執事，後來兄弟揀伊做長老。到1919年來東部鳳林e5教會，教會選伊做長老；ti7 1922年移居來頭人埔就當公埔教會e5長老。 
4、陳成長老升天。陳成長老ti7本年4月10日平安過世，享壽65歲。十一日會葬式，有160外人送伊到山頭，也有聯軸80外枝，實在真盛況。今伊e5家族ti7-chia 20外人攏熱心toe3序大人e5腳步。伊e5孫仔就是陳添旺牧師。 
論陳Seng5長老e5仁愛koh講幾句。伊對教會盡忠熱心。對伊來頭人埔了後教會受伊致蔭，會友較熱心，出錢較甘願，有自覺ai3 beh請先生也是對伊e5奮動。伊未來chit間教會親像火beh hoa去，今仔日有ng3望lah；禮拜日聚集有百3、4人。可惜教會薄福。伊 ai3我來，我到位兩禮拜，伊就安心轉去，放教會e5重擔teh hou7 阮擔lah。 
(台灣教會報第484卷，1925年7月) 
</HL>