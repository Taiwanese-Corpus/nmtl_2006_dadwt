<CL>
  Te7-ji7 Hang7 
  Sin Tai5-oan5 kap Lo5-ma2-ji7 e5 Koan-he7 
  1. Se3-kan si7 chit8 tiau5 e5 toa7 khe-lau5 
  Put8-kau3 e5 khai-ki-chou2 Sek-khia Ju5-lai5 u7 chit8-ku3 oe7 kong2, “Chu-hoat bu5-siong5 .”chiu7-si7 kong2 it-chhe3 ban7-hang7 long2 si7 put-si5 pian3-chhian , bo5 chit8-si5 u7 tiaN7-tioh8 . ChhiaN2 khoaN3 , hoe phang u7 kui2-si5 , goeh8 iN5 u7 loa7-ku2 neh? Tu2-chiah chhut-jit8 , liam5-piN chiu7 beh loh8-hou7. Sui2-sui2 e5 gin2-a2-eN , kiam2 m7-si7 bo5 loa7-ku2 chiu7 beh pian3-chiaN5 un2-ku kiah8-koaiN2 e5 lau7-toa7 lang5 mah? 
  Chhin-chhiuN7 chit khoan2 e5 khoaN3-hoat , khiok si7 hou7 lang5 khah ai3 pi-koan iam3-se3 . se3-kan ban7-hang7 sit8-chai7 put-si5 teh pian3-chhian, chong2-si7 bo5 tek-khak long2 si7 pian3-phaiN2. Chiau3 goa2 khoaN3 , sui-jian5 si7 koh khah an2-choan2 pian3, kau3-boe2 tiaN7-tioh8 si7 pian3-ho2 . Na7-si7 kong2 kiu3-keng3 e5 tai7-chi3 si7 bi5-biau2 hou7 lang5 oh-tit toan3 ; na7-si7 an2-ni , goa2 iau2 e7 thang kong2 chit8-ku3, lang5 tiaN7-tioh8 si7 hi-bong7 se3-kan pian3-chiaN5 ho2, tek-khak si7 bo5 sim-goan7 hoaN-hi2 se3-kan pian3-cho3 phaiN2. Si7 , se3-kan put-si5 ti7-teh pian3, chong2-si7 lang5 tiaN7-tioh8 si7 ai3 se3-kan pian3 ho2; ban7-it na7 pian3 phaiN2, cho3 lang5 tek-khak kan-khou2 , au2-nau2, pun5 toa7-khui3. 
  Se3-kan ban7-hang7 teh pian3-oaN7 si7 chhin-chhiuN7 khe-chui2 ti7-teh lau5. Li2 khoaN3 , khe-chui2 oan-oan ti7-teh lau5, me5-jit8 to long2 bo5 u7 chhun3-khek e5 hioh-khun3. Chong2-si7 m7-thang kong2 , Khe-chui2 si7 it-khi3 bo5 hoe5-thau5. Tioh8 , khe-chui2 si7 tui3 soaN-teng2 lau5--loh8-lai5, tit8-thau3 lau5 tui3 hai2-nih khi3. ChhiaN2 siuN7-khoaN3 , khe-chui2 na7-si7 it-khi3 bo5 hoe5-thau5, soaN-teng2 choaN2-iuN7 u7 hiah che7 e5 chui2 put-si5 to lau5 be7 liau2? Sit8-chai7 khe-chui2 m7-si7 it-khi3 bo5 hoe5-thau5 ; khe-chui2 lau5 kau3 hai2-nih e5 tiong-kan, tioh8 siu7 jit8-thau5 phak8-sio , tui3 an2-ni chui2 to7 pian3-cho3 chui2-ian chheng3-chiuN7 thiN-teng2 khi3. Chui2-ian ti7 thiN-teng2 kiN3-tioh8 leng2-hong, chiu7 koh pian3-chiaN5 chui2 ka-lauh8 tui3 soaN-teng2 te7-bin7 lai5, che chiu7-si7 kio3-choe3 hou7 . Sou2-i2 thang chai , khe-chui2 si7 tui3 soaN-teng2 lau5-loh8 hai2, chong2-si7 kau3 hai2 e7 koh chheng3-chiuN7 soaN , si7 an2-ni sun5-hoan5 teh-tng2 . se3-kan ban7-hang7 teh pian3-oaN7 , khoaN3-chin to chiau3 chit e5 khoan2;si7 u7 chiau3 it-teng7 e5 lou7-keng3 teh pian3-chhian, tek-khak m7-si7 bo5 tiaN7-tioh8 loan7-loan7 ti7-teh ka2. Chui2 tioh8 kiaN5 lau5, tioh8 pian3-oaN7 chiah be7 chhau3, se3-kan ban7-hang7 ia7-si7 tioh8-ai3 ke2-ku7 oaN7-sin chiah e7 u7 chin3-pou7 . Chui2 sui-jian5 si7 chin chheng chin ho2 , m7-ku2 na7-si7 put-si5 chek ti7 chit8 sou2-chai7 , bo5 loa7-ku2 chiu7 e7 pian3 lo5 hoat chhau3-bi7 . 
  Se3-kan sui-jian5 si7 koh-khah ho2 e5 tai7-chi3, na7 m7-si7 e7 thang kap si5-se3 peN5-peN5 lai5 pian3-oaN7 , bo5 loa7-ku2 ia7 tek-khak tioh8 ai3 chiaN5-cho3 ku7-siuN3 bo5 hap8-eng7 e5 mih8. Se3-kan e5 teh pian3-chhian tu2-tu2 si7 chhin-chhiuN7 khe-chui2 teh lau5, mi5-jit8 to long2 bo5 hioh-khun3; chui2 ju2-lau5 si7 ju2-oah8 ju2 chheng-khi3 , se3-kan sia7-hoe7 ju2 pian3 si7 ju2 sin ju2 chin3-pou7 . Chui2 teh lau5 u7 chiau3 tiaN7-tioh8 e5 hoat-tou7 , se3-kan ban7-hang7 e5 pian3-chhian ia7-si7 u7 it-teng7 e5 chhu3-su7 , tek-khak bo5 hit-ho7 ah-nng7 ko7 tui3 chioh8-thau5-phang7 chhut-lai5 e5 tai7-chi3. 
  2. Tai5-oan5 u7 pian3 a2-si7 bo5
  Chiau3 bak8-chiu sou2 khoaN3-kiN3 e5 lai5 kong2, chit ji7-chap8 goa7 ni5 lai5, Tai5-oan5 si7 pian3 chin-che7. Khah-cha2 lang5 teh kau-thong ong2-lai5 long2 si7 eng7 kha kiaN5, u7-tiok8 e5 lang5 si7 che7-kio7 khia5-be2. TaN kau3 to2-loh8 to si7 u7 hoe2-chhia, chu7-choan2-chhia, chu7-tong7-chhia thang che7. Chai5-cheng5 khah gau5--e5 chit8-jit8 ia7-si7 be7 kiaN5-koe3 chap8-phou3 lou7, chong2-si7 hian7-si5 chit8-jit8 beh chau2 chit8-pah-goa7 phou3 (10 li2 ), si7 iong7-iN7. Cha2 e5 to7-lou7 ke-lou7 long2 si7 chhin-chhiuN7 ke-tng5-a2 oan-oan oat-oat chin se3-tiau5; hian7-si5 to long2 si7 chin tit8, chin khoah, chin toa7-tiau5, chin peN5-thaN2. Cheng5 ke-lou7 e5 chui2-kau khah bo5 thong, sou2-i2 chhau3-chui2 chek kui-khut , ti3-kau3 seN bang2 seN thang5, hoat tok8-khi3, hou7 lang5 khoai3 phoa3-peN7, hian7-kim tai7-khai3 ke-chhi7 long2 u7 khui chui2-kau, si3-ke3 to long2 ta-sang. Eng2-tang-si5 long2 si7 eng7 chhau3-iu5 teh tiam2-teng, m7-na7 si7 bo5 kau3 kng , sit8-chai7 chin gui5-hiam2, chin kau7 ou-ian; chong2-si7 chit-tiap8 i2-keng u7 tian7-teng thang tiam2, am3-si5 e7 thang chio3 pi2 jit8-si5 koh-khah kng. Kok sou2-chai7 ke-chhi7 ke chin sui2, ia7 u7 ke siat kong-hng5 thang thit-tho5, ia7 u7 chin-che7 toa7-keng e5 chhu3 thang khoaN3. Che7-che7 sou2-chai7 u7 toa7-keng e5 che3-thng5 hoe7-sia7 , ki-khi3 e5 siaN khin3-khong3-hau2; cho3 seng-li2 e5 hoat-tou7 ia7 long2 kap cheng5 u7 koh-iuN7; hak8-hau7 ia7 u7 khah cheng2-tun3 khah che7 keng; cho3 koaN e5 lang5 ia7 si7 ke khah-che7 khah-giam5 , chhu2-chhat8-a2 kiam2 chin-che7 , kiong5-kong3-chhat8 e7 thang kong2 si7 i2-keng cheh8-cheng2 liau2. 
  Theh8 hian7-chai7 e5 Tai5-oan5 lai5 pi2-kau3 eng2-pai2, u7 pian3-chhian e5 sou2-chai7 si7 chin-che7 . Iah8 sou2 u7 pian3-liau2 e5 si7 ho2-phaiN2 chham-chhi, khiok m7-si7 long2-chong2 thang kiong-hi2. Ho2-phaiN2 chhiaN2 bo5-lun7 , kan-ta chhiaN2 siuN7-khoaN3 chiah e5 sou2 u7 pian3-oaN7 e5 tiam2 si7 tui3 an2-choaN2 lai5? Put-lun7 hou7 siaN2 lang5 kong2, phah-sng3 kaN2 bo5 lang5 beh kong2 si7 tui3 lan2 Pun2-to2-lang5 e5 sim-lai7 kek chhut-lai5, a2-si7 tui3 lan2 e5 chhiu2 lai5 cho7-chiaN5. Kian3-siau3 ah! Lan2 m7-na7 be7-hiau2-tit ka-ti7 kek-chhut chit ho7 , lian5 oh8 lang5 , toe3 lang5 e5 khoan2-iuN7 lan2 to si7 be7-e7. Siat-su2 mai3-tit pat8-lang5 kap lan2 chhap, chiong hian7-si5 chai7 lan2 Tai5-oan5 to2-lai7 sou2 u7 it-chhe3 e5 si-siat tak8-hang7 e5 ki-koan pang3 hou7 lan2 lai5 chiang2 , lan2 bo5 chai5-tiau7 thang chiang2-li2 ho2-se3 , che si7 khoaN3 hian7-hian7 e5 su7, phah-sng3 m7-bian2 loa7-ku2 e7 the3 kau3 kap it-ji7-chap8 ni5 cheng5 sio-siang7. 
  M7-si7 goa2 ai3 bu2-jiok8 ka-ti7 , sit8-chai7 si7 chit-e5 khoan2, ka-ti7 o-lo2 to ia7 si7 bo5 lou7-eng7. Sou2-i2 tioh8 beng5-pek8; Tai5-oan5 sui-jian5 si7 u7 pian3-chhian, che si7 lang5 cho3 hou7 lan2--e5, m7-si7 chhut chu7 lan2 e5 chai5-tiau7. Tui3 an2-ni tioh8 kong2, “Tai5-oan5 si7 bo5 pian3 khah tioh8 .” Se3-kan si5-si5 teh pian3 , pat8-lang5 khek-khek long2 u7 teh oaN7-sin , chong2-si7 lan2 iau2-ku2 si7 chiau3 ji7-saN-chap8 ni5 cheng5 e5 thau5-bin7. In-ui7 an2-ni tai7-ke tioh8 pi2 eng2-pai2 khah kan-khou2 , khah bo5 chhu3-bi7 si7 eng-kai. Ai5--ah! Tai5-oan5 u7 pian3-sin , chong2-si7 tai7-ke to si7 ju2 kio3 khou2! Sin--e5 si7 m7-bat, ku7--e5 iu7 si7 chha-put-to teh-beh be7-ki3-tit. Bak8-chiu kim-kim khoaN3 pat8-lang5 phiau-phiau-phiat-phiat teh oah8-tang7, m7-ku2 ka-ti7 chhin-chhiuN7 phoaN3-peN7-lang5 ; ai3 beh toe3 lang5 tio5 kha si7 khia7 be7 chai7, beh oh8 lang5 pi2 chhiu2 iu7 kiah8 be7 khi2; siuN7 beh than3 lang5 e5 chhui3-boe2 chhiuN3 , m7-ku2 na5-au5 ta-ta, chhui3-chih8 be7 tin2-tang7 . Hong3-kiam iu7-koh siong5-siong5 tu2-tioh8 chok-giat8 e5 gin2-na2, a2-si7 bo5 thian-liong5 e5 ok-han3 beh khi-hu7. Ai5--ah! Tai7-ke chaiN2-iuN7 m7-tioh8 ai3 pun5-khui3? 
  3. Kiu3-keng3 si7 bo5 thak8 bo5 ka3 sou2 ti3--e5 
  Tai7-ke hian7-si5 e5 cho-gu7, kiu3-keng3 siuN7-chin , si7 in-ui7 ku2-ni5 kau3-hoa3 bo5 heng, sit-liau2 ka3-si7 sou2 ti3--e5, hou7 kau3-hoa3 chiah-nih8 soe-the3 e5 goan5-in sng3-lai5 si7 chin-che7. Hoat-tou7 siat-liau2 m7-ho2 ia7 si7 u7 , iah8 u7 chit8-pou7 e5 lang5 ai3 cheng3-lang5 gong7, ka-ti7 thang choan-koan5, iong7 chiong2-chiong2 e5 chhiu2-toaN7 teh chou2-gai7 ia7 si7 u7. Chong2-si7 choe3-toa7 e5 goan5-in si7 chai7 cheng3-lang5 be7-hiau2 kau3-iok8 e5 po2-poe3 , kan-ta ui7-tioh8 bak8-cheng5 e5 chiah8-png7 chhut-lat8, khoaN3 thak8-chheh kang2-kiu3 e5 su7 cho3 ke--e5, liah8-cho3 si7 khang-liau2 kang. 
  Lan2 pun2-lai5 e5 seng3-chit si7 khah ti3-tiong7 sit8-chai7 , khah kou3 bak8-chiu-cheng5; ban7-hang7 to si7 ai3 chin-tu2-chin sit8-tu2-sit8 , long2 si7 tiong7 iat-lek8, tou2 thian-un7 na7-tiaN7 . Khah che7 si7 sin3, kong2 , lang5 beh chiuN7-koan5 chhut-sin m7-bian2 tek-khak ai3 thak8-chheh; sou2-i2 u7 chit8-ku3 oe7 kong2 , “Liu5 Hang7 goan5-lai5 si7 put thok8-su.” Si7 kong2 Han3-tiau5 e5 khai-ki-chu2 Lau5 Pang kap Chhou2 Pa3-ong5 Hang7 U2 ; chit poe3 e5 lang5 long2 bo5 thak8-chheh, in to ia7 e7 peh hiah koan5 , cho3 hiah toa7 e5 tai7-chi3, Che si7 kou2-cha2 e5 su7-chek, ti7 cheng3 lang5 long2 si7 gu5-gong7 m7-bat sim2-mih8 e5 si5-tai7 , kiam2-chhai2 e7 iong7-tit ; chai7 kin-a2-jit8 ban7-it na7-si7 iau2-ku2 u7 lang5 an2-ni sin3 , chiu7-si7 chin kho2-lin5. Si5-tai7 i2-keng bo5 sio-siang7, hian7-si5 si7 hak8-bun7 e5 si5-tai7, kin7-kin7 iong7 chit8-lang7 e5 iat-lek8 keng-giam7 si7 toan3-jian5 be7 thang cho3 sim2-mih8, sit8-chai7 si7 oh-tit khia7 e7-chai7 thang koe3-jit8.. 
  Khah-cha2 si7 ko3-jin5 chu2-gi7 e5 si5-tai7, ban7-su7 long2 si7 tui3 ka-ti7 chit8-lang5 lai5 phah-sng3, long2 si7 chit8-lang5 tui3 chit8-lang5 e5 cho3-hoat ; sou2-i2 khah che7 tioh8 pin5 chu7-ki2 e5 khui3-lat8 ; iong7 ka-ti7 e5 chu2-koat choan-toan3. Phi3-lun7 tui3 cho3 seng-li2 e5 hong-bin7 kong2, khah-cha2 long2 si7 chit8-lang5 chit8-lang5 ka-ti7 cho3, tak8-hang7 chin kan2-tan , kok-lang5 e5 khui3-lat8 to si7 u7 han7-liong7 , sou2-i2 chit8-lang5 tu2 chit8-lang5 e5 su-iaN5 cheng-chha si7 bo5 loa7-che7. Hian7-si5 i2-keng m7-si7 chit-khoan2 e5 cho3-hoat; hian7-si5 si7 kiong7-tong5 hiap8-lek8 e5 si5-tai7, sou2-i2 seng-li2 ia7 si7 hap8 cheng3-lang5 e5 khui3-lat8 teh cho3. Li2 khoaN3, hian7-si5 u7 ke chin-che7 khoan2 e5 sin ki-koan , u7 kio3-cho3 sim2-mih8 hoe7-sia7 , sim2-mih8 gin5-hang5 , long2 si7 iong7 tu-sek hap8 che7-che7 kou2-tu teh cho3, pun2-chiN5 si7 chin-chiaN3 toa7, seng-li2 si7 cho3 hui-siong5 khoah, i e5 khui3-lat8 bo5 han7-liong7 . Siok8-gu2 kong2, “Sio-kap bi2 , chu2 u7 chhun.” In-ui7 pun2 toa7 , siau-lou7 toa7 , sou2-i2 mih8-kiaN7 oe7-thang teng2-chin koh-chai3 siok8 . M7-na7 an2-ni , iau2-ku2 oe7-thang an-pai5 i e5 tiam3-lai7 chin sui2 , e7 giu2 lang5-kheh e5 bak8-chiu , ia7 oe7-thang siat-pi7 che7-che7 hang7 hou7 lang5-kheh hoaN-hi2. 
  Goa2 e5 bak8-chiu sou2 u7 chhin khoaN3-kiN3 siang7-toa7 kham2 e5 bun5-chhi7 seng-li2-tiam3, kan-ta hit-keng tiam3 e5 chhu3, si7 khi2 si3 gou7 pah-ban7 gin5, si7 lak8 chan3 e5 iuN5-lau5 , lai7-bin7 e5 phou-siat oan2-jian5 chhin-chhiuN7 ong5-kiong, tiam3-lai7 toa7-sio2 e5 hoe2-ki3 ta-pou cha-bou2 chong2-kiong7 chheng-goa7 lang5. Lai7-bin7 u7 i2 thang hou7 lang5-kheh the-to2, ia7 chin-che7 cha-bou2-gin2-na2 teh phang5-te5 , ia7 u7 hoe-hng5 thang hou7 lang5-kheh siong2-goan2, ia7 u7 lang5 teh chau3-gak8 cho3-hi3 hou7 lang5-kheh thiaN khoaN3. Iah8 lang5-kheh na7 pak-tou2 iau ia7 u7 thang hou7 i be2-chiah8 , m7-bian2 koh chau2 khi3 pat8-tah. Na7 joah8 e5 si5 u7 thang chhit-bin7 ia7 tian7-hong thang liang5, lang5-kheh e5 saN eng-soa u7 lang5 thang ka7 i chhit. Lang5-kheh sou2-be2 e5 mih8 m7-bian2 ka-ti7 theh8 , na7 ka7 i kau-tai3 , u7 chu7-tong7-chhia a2-si7 hoe2-chhia thang ka7 lang5 chai3 kau3 chhu3. Na7-si7 khah-hng7--e5 , sui5-si5 oe7-thang ka7 lan2 kia3 iu5-pian7 un7-sang3 kau3 lan2 tau; put-lun7 li2 kau-koan che7-chio2 to long2 si7 chit-khoan2 e5 saN khoan2-thai7. Chhin-chhiuN7 chit-khoan2 e5 cho3-hoat, chit8-lang5 e5 sio2 seng-li2 beh tong3 thai3-e7 thang chai7, tiaN7-tioh8 ai3 to2-tiam3! Chong2-si7 chit-ho7 seng-li2 m7-si7 hoah-cho3 chiu7 sui5-si5 oe7-thang-cho3 , tioh8 bat chin-che7 hong-bin7 e5 tai7-chi3, tioh8 hap8 chin-che7 lang5 e5 ti3-sek, chiah cho3 oe7-thang lai5. Chit-khoan2 si7 chin-che7 lang5 saN-kap iok-sok teh cho3, sou2-i2 tek-khak tioh8 u7 cheng2-cheng2 e5 kui-ki2 , tioh8 beng5-pek8 hoat-lut8 chiah cho3 e7 thang si3-chiaN3. 
  Iu7-koh kau-koan si7 chin khoah , hang5-cheng5 ai3 cheng-thong , chu7-jian5 phoe-sin3 oan2-lai5 si7 chin chiap8, sou2-i2 m7-na7 ka-ti7 e5 bun5-ji7 tioh8 ai3 bat, pat8 kok e5 oe7 kap bun5 to long2 ai3 cheng-thong. Siau3-bak8 chin-che7 chin chap8, tioh8 chaiN2-iuN7 ki3 chiah e7 beng5-pek8, chiN5-gin5 tioh8 chaiN2-iuN7 un7-choan2 chiah e7 liu5-thong , tiam3-lai7 e5 sou2-hui3 tioh8 an2-choaN2 iong7 chiah e7 chiat-iok, che ia7 m7-si7 chit8 lang5 sou2 siuN7 e7 kau3 . Tui3 chit kui2 tiam2 siuN7 ia7 chiu7 thang chai, hian7-chai7 beh cho3 seng-li2 , tioh8 ai3 u7 hak8-bun7 tioh8 thak8-chheh, tioh8 chai-iaN2 che7-che7 gau5-lang5 sou2 keng-giam7 sou2 iat-lek8 sou2 gian2-kiu3 e5 kiat-ko2 , chiong hiah-e5 theh8 lai5 cho3 chham-kho2, an2-ni hian7-si5 e5 seng-li2 chiah cho3 e7 lai5 , ia7 chiah e7 seng5-kong. Cho3 seng-li2 i2-goa7 bo5-lun7 si7 choh-sit8, a2-si7 cho3 kang , chai7 hian7-si5 to long2 tioh8 thak8-chheh, u7 hak8-bun7, chiah e7 thang kap lang5 peN5 che7 khia7. 
  Lun7 lang5 thak8-chheh gian2-kiu3 hak8-bun7 u7 nng7-khoan2 e5 bok8-tek. Chit8 khoan2 si7 beh hou7 lang5 e5 phin2-seng3 chiau5-chng5 , koh chit8 hang7 si7 beh hou7 lang5 tit-tioh8 cho3-kang pan7-su7 e5 chai5-leng5. Beng7 Hu-chu2 kong2, “Thak8-chheh bo5 pat8-hang7 , kan-ta si7 beh kiu5 sou2 phah-m7-kiN3e5 liong5-sim to3-tng2-lai5”, chiu7-si7 beh hou7 lang5 e5 phin2-seng3 chiau5-chng5 e5 i3-su3, che si7 thak8-chheh te7-it e5 bok8-tek. Chong2-si7 khah che7 lang5 bo5 siuN7 kau3 chit-tiam2, kong2 thak8-chheh si7 beh than3-chiN5 , cho3 koaN . Than3-chiN5 , cho3 koaN , cho3 tai7-chi3 , che si7 siok8 ki-sut8 chai5-leng5 e5 hong-bin7, si7 thak8-chheh kang2-kiu3 hak8-bun7 te7-ji7 e5 bok8-tek, khah-cha2 si7 kan-ta khoaN3 tang7 ti7 chit-tiam2, che si7 khah phian e5 khoaN3-hoat. Lang5 kan-ta hou7 lau7-bo2 seN--chhut-lai5 si7 bo5 chiau5-chng5 , si7 chit8 e5 lang5 e5 chhou-phoe na7-tiaN7 , tek-khak tioh8 koh kang2-kiu3 hak8-bun7 , chai-iaN2 chin-che7 gau5-lang5 e5 sou2 siuN7 sou2 kiaN5, thang hou7 lan2 e5 thau5-nau2 oah8-tang7 sim-su beng5-pek8, hou7 lan2 e7-hiau2 cho3 kang pan7-su7 e5 hoat-tou7, khi2-thau5 chiah e7 sng3-tit si7 chiau5-chng5. Chai7 lan2 Tai5-oan5 chiong5-chian5 kau3-iok8 long2 bo5 heng, hak8-bun7 long2 sit-tui7, che long2 si7 tui3 lan2 tai7-ke ka-ti7 kap lan2 e5 chou2-sian khah che7 bo5 beng5-pek8 hak8-bun7 e5 chin i3-gi7 , be7 hiau2-tit si5-se3 e5 pian3-chhian sou2 ti3--e5. 
  Liat8 ui7 hiaN-ti7 chi2-moe7 , si5-se3 i2-keng pian3-oaN7 liau2 .Khah-cha2 si7 chit8-lang5 tui3 chit8-lang5 teh cho3-su7 , si7 ko3-jin5 chu2-gi7 e5 si5-tai7, hian7-kim si7 cheng3-lang5 tui3 cheng3-lang5 , thoan5-the2 tui3 thoan5-the2, si7 hiap8-tong5 chu2-gi7 e5 si5-tai7 . Khah-cha2 si7 chit8-lang5 gau5 , cheng3-lang5 gong7 ; chit8-lang5 ti3-im3 cheng3-lang5 , chit8-lang5 hou-hat cheng3-lang5;si7 eng-hiong5 chu2-gi7 , si7 choan-che3 chu2-gi7 e5 si5-tai7; hian7-kim si cheng3-lang5 gau5, cheng3-lang5 iong2;kong-ke cho3, kong-ke siu, iong7 che7 lang5 e5 ho2, che3-chi2 cheng3-lang5 e5 phaiN2 , si7 bin5-chiong3 chu2-gi7, bin5-pun2 chu2-gi e5 si5-tai7.Khah cha2 si7 sui5-pian7 ai3, sui5-pian7 thang cho3, kok lang5 oe7-thang phah kok-lang5 e5 sng3 , si chu7-jian5 chu3-gi hong3-jim7 chu2-gi7 e5 si5-tai7; hian7-kim si7 u7 jin7-teng7 chit8 e5 kong-ke e5 phiau-chun2, kong-ke e5 kui-ki2 , kong-ke tioh8 ai3 siu2;chiu7-si7 li2-siong2 chu2-gi, hoat-ti7 chu2-gi7 e5 si5-tai7. Chong2-kong2 chit8 ku3, cha2-cheng5 si7 chit8-lang5 chit8-lang5 ka-ti7 oah8 e5 cho3-hoat; hian7-kim si7 pian3-chiaN5 chit8-lang5 hap8 cheng3-lang5, cho3-hoe2 oah8 e5 cho3-hoat.Thang chai chai7 hian7-kim e5 si5-se3, chit8-lang5 kap cheng3-lang5 si7 chin toa7 u7 koan-he7, sou2-i chit8-lang5 be7-thang chiau3 ka-ti7 e5 phah-sng3, tioh8 chai-iaN2 cheng3-lang5 e5 tai7-chi3 ; tioh8 bat chin khoah, sou2-i2 tioh8 u7 hak8-bun7, u7 ti3-sek chiah e7 eng7-tit.TaN lan2 tai7-ke chai, lan2 Tai5-oan5 e5 hu7-jin5-lang5 kiam2 m7-si7 bak8-chiu long2 m7-bat “It--ji7” si7 chit8-oeh8 mah? Iah8 ta-pou-lang5 kui2 lang5 u7 thak8-chheh neh? Ai5--ah! Si5-se3 pian3 liau2-liau2! Lan2 tai7-ke iau2-ku2 si7 bak8-chiu ou-am3--e5 khah che7.An2-ni khoaN3, tai7-ke chaiN2-iuN7 m7-bian2 kan-khou2 e7 eng7-tit! Lan2 sit8-chai7 si7 sit ka3-si7, lan2 e5 thau5-khak-oaN2 lai7 si7 long2 khang-khang.Tai5-oan5 hian7-kim si7 chai7 ti3-sek ki-hng e5 si5-chun7 lah! 
  4.TaN tioh8 kin2-kin2 phou2-kip8 lo5-ma2-ji7
  Se3-kan khek-khek teh oaN7-sin, si5-se3 i2-keng pian3-oaN7 liau2, chong2-si7 lan2 Tai5-oan5 e5 Pun2-to2 lang5, hiaN-ti7 chi2-moe7, iau2-ku2 si7 chiau3 ku7-khoan2, be7-thang eng3 si5-se3.Che si7 in-ui7 sit kau3-iok8 bo5 hak8-bun7 sou2 ti3--e5; lan2 i2-keng beng5-pek8 liau2.TaN lan2 tioh8 koaN2-kin2 lai5 chin2-heng lan2 e5 kau3-iok8.Lun7 chit hang7 kau3-iok8 e5 tai7-chi3, m7-si7 chit8-si5 chit8-khek sou2 cho3 oe7-thang lai5, tioh8 ai3 chin-ku2 e5 khou2-sim, chiah chit8-sut-a2 e7-tit kian3 kong-hau7.Jit8-pun2 Te3-kok leng2 Tai5 i2-cheng5, siu7 chu-pang5 ku7-sek e5 kau3-iok8 bat Han3-bun5 Han3-hak8 e5 lang5 si7 bo5 loa7-che7. Hian7-kim m7-chai iau2 chhun u7 chap8-ban7 lang5 a2-bo5? Goa2 teh giau5-gi5.Chu7 leng2 Tai5 i2-au7, Chong2-tok-hu2 u7 sin-siat cheng2-cheng2 e5 hak8-hau7;kau3-taN siu7 chit khoan2 kau3-iok8, oh8 sin hak8-bun7 e5 lang5, chhim-chhian2 bo5-lun7 it-chhe3 sng3 chai7-lai7, ia7 kaN2 bo5 thang chiuN7 chap8-ban7, che-si7 goa2 e5 chhui-siong2 phah-sng3 kaN2-bo5 siuN toa7 cheng-chha.Pun2-to2 lang5 long2-kiong7 u7 saN-pah lak8-chap8-ban7 lang5, kin7-kin7 chiah chha-put-to ji7-chap8-ban7 lang5 u7 hak8-bun7, kiam2 m7-si7 chin chio2 mah? Che si7 sim2-mih8 goan5-in neh? Chit8 hang7, si7 lan2 ka-ti7 be7-hiau2 khoaN3 hak8-bun7 tang7;chit8 hang7, si7 siat-hoat e5 lang5 bo5 u7 chap8-hun e5 seng5-sim.Iau2 koh chit8 hang7, chiu7-si7 beh oh8 hak8-bun7 e5 bun5-ji7 gian5-gu2 thai3 kan-ke3 hui-siong5 oh-tit oh8. 
  Tu2-tioh8 hian7-si5 e5 keng2-hong2, chhu2-khi3 tai7-ke tek-khak tui3 kau3-iok8 e7 chin jiat8-sim chiah tioh8.Tan7-si7 chit8 hang7 bun5-ji7 kap gian5-gu2 tioh8 koh chit8 hoan e5 toa7 chhim-siuN7 toa7 gian2-kiu3.Tai5-oan5 kap Tiong-kok e5 ong2-lai5 tek-khak be7 eng7-tit keh-tng7 khi3, sou2-i2 Han3-bun5 si7 toan3-toan3 be7 eng7-tit pang3-sak.Tai5-oan5 lang5 iu7 si7 Jit8-pun2 e5 peh-seN3, sou2-i2 Jit8-pun2 e5 Kok-gu2 ia7-si7 tek-khak tioh8 ai3 oh8. M7-ku2 Han3-bun5 si7 chin oh, Kok-gu2 ia7 si7 chin lan5, koh-chai3 chit nng7 hang7 kap Tai5-oan5-oe7 long2 si7 bo5 koan-he7.chit8 e5 lang5 beh sio2-khoa2 cheng-thong chit nng7 khoan2 gian5-gu2 bun5-ji7, chi3-chio2 tioh8 ai3 chap8-ni5 e5 kang-hu;thang kong2 si7 chin tang7 e5 taN3-thau5.Siau3-lian5 gin2-na2 chu7 se3-han3 oh8-khi2 , chiu7 u7 ng3-bang7 e7 seng5-kong;hian7-si5 m7-bat ji7 e5 toa7-lang5 beh lai5 oh8.phah-sng3 oh8 kau3 si2 ia7 kaN2-si7 be7-chiaN5. 
  Hian7-kim chai7 lan2 Tai5-oan5 eng-kai khi3 hak8-hau7 thak8-chheh e5 siau3-lian5 gin2-na2, peng5-kin chit8 pah lang5 tiong chiah saN-chap8-saN lang5 khi3 thak8-chheh;au7-chhiu2 lak8-chap8 chhit lang5 si7 tioh8 cho3 bo5 hak8-bun7 e5 kha-siau3.Thang chai, hian7-kim chai7 Tai5-oan5 e5 gin2-na2 saN-hun7 nng7 si7 iau2 bo5 hak8-hau7 thang thak8-chheh, kiam2 m7-si7 chin kho2-lin5 mah? Na7 kong2 kau3 ji7-chap8 hoe3, saN-chap8 hoe3 i2-siong7 e5 ta-pou cha-bou2 , bo5 ki-hoe7 thang chiap-kin7 hak8-hau7--e5 si7 moa2-si3-ke3.Chiah e5 ji7, saN-chap8 hoe3 i2-siong7 e5 lang5, chiaN3-chiaN3 si7 teh keng-eng5 hian7-kim e5 Tai5-oan5.Chiah-e5 m7-bat hak8-bun7 m7-bat tai7-chi3, Tai5-oan5 beh thai3 e7 oaN7-sin chin3-pou7? Iah8 chit-chun7 e5 siau3-lian5 gin2-na2 si7 au7-tai7 beh keng-eng5 Tai5-oan5 e5 jin5-chai5, chiah-e5 chit-chun7 bo5 hak8-hau7 thang thak8-chheh, au7-lai5 beh-thai3 u7 lou7-eng7? An2-ni Tai5-oan5 beh-thai3 u7 hiong3-siong7 e5 jit8, lan2 beh thai3 u7 chhut-thau5-thiN e5 si5? Kau3 chia sng3 si7 chui2 kek kau3 phiN7-khang-khau2, lan2 bo5 jin7-chin lai5 siat-hoat chaiN2-iuN7 e7 eng7-tit? 
  Chit e5 bun7-te5 goa2 chu7 chap8-goa7 ni5 cheng5 chiu7 u7 se3-se3 siuN7-koe3 liau2.Chiau3 goa2 e5 sou2 siuN7, goa2 sin3 kong2, na7 m7-si7 kin2-kin2 phou2-kip8 lo5-ma2-ji7 si7 bo5 pian3.Tai7-cheng3 saN-ni5 e5 ni5-boe2, Pan2-hoan5 Pek-chiok tui3 Tang-kiaN lai5 lan2 Tai5-oan5, kap Lim5 Hian3-tong5 Sian-seN i2-goa7 chin-che7 lang5, hiap8-lek8 beh chhong3-siat Tong5-hoa3-hoe7 e5 si5, goa2 ti7 hit-si5 chiu7 u7 tui3 in kian3-gi7 tioh8 chhai2-iong7 Lo5-ma2-ji7.Hit-si5 in tui3 goa2 kong2, “Chong2-tok-hu2 kap chin-che7 Loe7-te7-lang5 tui3 chit e5 hoe7 put-chi2 toa7 hoan2-tui3; chim2-ma2 na7 kong2 beh phou2-kip8 Lo5-ma2-ji7, thang chhiok-chin3 Tai5-oan5 e5 kau3-iok8, kiaN-liau2 e7 koh-khah hoan2-tui3.” Chiau3 in tai7-ke hit-si5 e5 i3-su3, si7 kong2 siat Tong5-hoa3-hoe7 si7 beh hou7 Pun2-to2-lang5 tong5-hoa3 kap Loe7-te7-lang5 siang7-khoan2, sou2-i2 tai7-ke tioh8 jiat8-sim oh8 Kok-gu2 chiah ho2; chim2-ma2 na7-si7 lai5 ka3 Lo5-ma2-ji7, beh eng7 Tai5-oan5-oe7 lai5 ka3 Pun2-to2 lang5 e5 hak8-bun7, Chong2-tok-hu2 tek-khak e7 kong2, che si7 beh kio3 Pun2-to3-lang5 tui3 Kok-gu2 na2 bo5 jiat8-sim, na2 kap Loe7-te7-lang5 li7-khui, sou2-i2 Chong2-tok-hu2 tek-khak e7 koh-khah hoan2-tui3. 
  Hit-si5 goa2 u7 siong5-se3 pian7-beng5 hou7 in thiaN, chong2-si7 to bo5 chhai2-kang.Chiau3 goa2 hit-si5 sou2 siuN7, Pun2-to2 lang5 kap Loe7-te7 lang5 hoa3-cho3 sio-siang7-khoan2 si7 ho2, chong2-si7 bo5 tek-khak Pun2-to2 lang5 long2 tioh8 hoa3 chiu7-kin7 Loe7-te7-lang5. Pun2-to2 lang5 u7 phaiN2-e5 hoa3 chiu7-kin7 Loe7-te7 lang5 e5 ho2, che-si7 e7 eng7-tit; m7-ku2 Pun2-to2-lang5 u7 ho2-e5, ia7 tioh8 hoa3-khi3 chiu7-kin7 Loe7-te7-lang5 e5 phaiN2-e5, che-si7 toan3-toan3 be7-eng7-tit. Put-ko3 u7 ho2 saN-kap oh8 , u7 phaiN2 saN-kap tu2; tai7-ke long2 lai5 saN-kap piN3-cho3 ho2, che chiah si7 chin-chiaN3 e5 tong5-hoa3. Sou2-i2 tai7-ke tioh8 ai3 tai7-seng e7-hiau2 ho2-phaiN2 si7 sim2-mih8 , tai7-seng u7 siang7-khoan2 e5 ti3-sek si7 iau3-kin2. Tai7-ke jiat8-sim oh8 Kok-gu2 ia7-si7 ho2, m7-ku2 kio3 hian7-si5 ji7-saN-chap8-hoe3 i2-siong7 e5 lang5 tioh8 seng oh8 Kok-gu2, jian5-au7 tui3 Kok-gu2 chiah lai5 oh8 ti3-sek, an2-ni si7 bo5 ng3-bang7 e5 tai7-chi3. Hiah e5 lang5 kau3-si2 phah-sng3 Kok-gu2 ia7-si7 oh8 be7-chiaN5 . Sou2-i2 tek-khak tioh8 kin2-kin2 seng ka3 Lo5-ma2-ji7 chiah tioh8. Che-si7 goa2 hit-si5 e5 i3-kian3. 
  Hit-si5 Tong5-hoa3-hoe7 e5 Kan3-pou7 Lim5 Hian3-tong5 Sian-siN in hiah e5 chu2-nau2 e5 lang5 lai5 Tai5-lam5, Tai5-lam5-chhi7 e5 lang5 ti7 sin khi2 e5 Tai7-bu2-tai5 ka7 in khui Hoan-geng5-hoe7 , goa2 hit-si5 ia7 u7 ti7-hia kong2 chit-khoan2 i3-bi7 e5 oe7. Te5-bak8 goa2 iau2 e7 ki3-tit, si7 “Tong5-hoa3 e5 chin i3-gi7 kap lan2 e5 chun2-pi7.” Chiu7-si7 hian7-si5 goa2 ia7-si7 chit khoan2 e5 i3-kian3.Koan-he7 chit chan5 Lo5-ma2-ji7 e5 bun7-te5, chit chap8-goa7 ni5 lai5 put-si5 to tiau5 ti7 goa2 e5 sim-lai7, tui3 chit-chan5 goa2 ia7 kong2 chin-che7 oe7 liau2.Chong2-si7 gou7-kai2 goa2 e5 chin-i3, kap u7 chit8 pou7-hun7 m7-ai3 Pun2-to2 lang5 gau5 e5 lang5, put-chi2 toa7-toa7 chhiang3 hoan2-tui3, kong2 phaiN2-oe7.Sui-jian5 si7 an2-ni, chin-kim si7 toan3-jian5 m7-kiaN hoe2, chin-li2 si7 hou7 lang5 be7 biat8-tit.Kin7-lai5 koaN-bin5 e5 tiong-kan, tui3 chit chan5 tioh8 iau3-kin2 phou2-kip8 Lo5-ma2-ji7 e5 tai7-chi3 chiam7-chiam7 u7 teh khoaN3-tang7.ThiaN-kiN3 kong2 Keng2-chhat-koaN e5 Lian7-sip8-sou2 i2-keng u7 chhai2-iong7 Lo5-ma2-ji7 teh oh8 Tai5-oan5-oe7.Iah8 Sio2-hak8-hau7 iah8 i2-keng u7 teh ka3 Tai5-oan5-oe7, ia7-si7 chiam7-chiam7 e7 chhai2-iong7 Lo5-ma2-ji7.Che si7 chin thang hoaN-hi2 e5 kheng-hiong3. 
  Tai7-ke tioh8 koaN2-kin2 lai5 oh8 Lo5-ma2-ji7.Lan2 na7 long2 bat Lo5-ma2-ji7 lan2 e7 thang tit-tioh8 che7-che7 e5 pian7-gi5, put-lun7 Loe7-te7-lang5 a2-si7 Pun2-to2-lang5, bo5-lun7 ta-pou cha-bou2 , toa7-lang5 a2-si7 gin2-na2, u7 hak8-bun7 a2-si7 bo5--e5.Goan5-lai5 gian5-gu2 bun5-ji7 si7 ti3-sek e5 chhng-khou3, iah8-si7 lang5 e5 sim-koaN beh saN kau-poe5 e5 mng5-lou7.m7-ku2 gian5-gu2 si7 eng7 siaN-im piau2-hian7;siaN-im si7 hiang2 bo5 loa7-hng7, koh-chai3 chit8 pai2 chiu7 siau bo5-khi3, sou2-i2 lang5 kong2 e5 oe7 be7 thang hou7 chin-che7 lang5 cho3 chit8 pai2 thiaN, ia7 be7 thang chiong sou2 kong2 e5 oe7 lau5 teh hou7 au7-lai5 e5 lang5 chai-iaN2.In-ui7 ai3 pou2 chit-khoan2 e5 khoat-ham7, sou2-i2 chiah u7 che3-teng7 bun5-ji7, chiong lang5 sou2 beh kong2 e5 gian5-gu2 eng7 bun5-ji7 piau2-hian7, sia2 tiam3 choa2 e5 bin7-teng2, chiau3 hit-tiuN choa2-bin7 sou2 sia2 e5 khoan2 chhau-sia2, a2-si7 iong7 ki-khi3 in3, chiu7 e7 thang tit chheng-chheng ban7-ban7 tiuN siang7 khoan2 e5 bun5-ji7 chiong hiah e5 kia3 hou7 lang5, sui-si7 koh-khah che7 koh-khah hng7 e5 lang5, to e7 thang chiong lan2 sou2 ai3 kong2 e5 sim-su thoan5 hou7 in chai.m7-na7 an2-ni, sou2 in3 hiah e5 choa2 ka7 i kap kui-pun2 （chiu7-si7 chheh）, siu-ho2 khi2-lai5 khng3, sui-si7 khah-ku2 e5 au7-se3-tai7 lang5, ia7 si7 e7 thang hou7 in chai lan2 e5 sou2 siuN7. 
  Thang chai u7 gian5-gu2 ia7 tioh8 u7 bun5-ji7, chiah e7-tit chiong lang5 e5 sim-su thoan5-pou3 kau3 ti7 khoah-khoah e5 sou2-chai7, ku2-ku2 e5 tiong-kan, Iah8 lang5 kap lang5 e5 kau-poe5, chiah e7 thang ju2 chhin-bit8 ju2 khui-khoah.se3-kai3 tiong bun5-beng5 e5 lang5, u7 gian5-gu2 tek-khak ia7 u7 bun5-ji7.Ia2-ban5-lang5 kan-ta u7 gian5-gu2 bo5 bun5-ji7, sou2-i2 in be7 thang chiong ka-ti7 e5 sim-su thoan5 hou7 au7-lai5 e5 lang5 chai, iah8 ka-ti7 ia7 be7 thang chai-iaN2 i2-cheng5 e5 lang5 e5 i3-kian3.Chong2-kong2 in si7 bo5 hak8-bun7, put-si5 ka-ti7 siuN7 ka-ti7 bat na7-tiaN7, be7 thang bat khah che7, put-si5 be7 chin3-pou7, put-si5 to ia2-ban5.Lan2 e5 Tai5-oan5-oe7 pun2-lai5 si7 kap Tiong-kok-oe7 siong7 khoan2, peN5-peN5 si7 iong7 Han3-ji7, in-ui7 lan2 ku2-ni5 pang3-sak hak8-bun7, lan2 e5 oe7 soa3 kap Han3-ji7 saN li7-khui, Tai5-oan5-oe7 soa3 teh-beh piN3-chiaN5 chit8 cheng2 bo5 bun5-ji7 e5 gian5-gu2.Che si7 chin thang kam2-than3 kian3-siau3 e5 tai7-chi3, ti3-kau3 chiong-lai5 Loe7-te7-lang5 beh oh8 Tai5-oan5-oe7 tioh8 kan-ta iong7 chhui3-poaN5, Pun2-to2-lang5 beh oh8 Kok-gu2 a2-si7 Han3-bun5, ia7 tioh8 put-si5 kin7 sian-seN, be7 thang tui3 chheh lai5 ka-ti7 oh8, si7 chin toa7 hui3-khi3.Ho2 kai-chai3! u7 chit8-cheng2 Lo5-ma2-ji7 thang pang-chan7 lan2.Lan2 na7 chiong chiah e5 Lo5-ma2-ji7 oh8-liau2 long2 e7-hiau2 iong7 e5 si5, beh oh8 Kok-gu2, Han3-bun5 e5 lang5 m7-bian2 sian-seN, kan-ta khoaN3-chheh chiu7 e7 thang ka-ti7 oh8.Ke chin seng2-pun2 koh seng2-kang.Koh chit8 hang7 choe3-ho2--e5, chiu7-si7 iau2 m7-bat Kok-gu2 a2-si7 Han3-bun5 e5 lang5, e7 thang tui3 Lo5-ma2-ji7 lai5 bat chin-che7 e5 ti3-sek, chin khoah e5 hak8-bun7.Iah8 tui3 pat8-cheng2 e5 bun5-ji7 i2-keng u7 tit-tioh8 siong-tong e5 hak8-bun7 e5 lang5, ia7 e7 thang eng7 chit hang7 Lo5-ma2-ji7 hoat-piau2 i e5 gian2-kiu3 hou7 long2-chong2 e5 hiaN-ti7 chi2-moe7 chai;it--lai5 e7 thang li7-ek tai7-ke;ji7--lai5, i ka-ti7 e5 thau5-nau2 ia7 e7 khah oah8-tang7.Tui3 an2-ni, lan2 Tai5-oan5 e5 kau3-hoa3 tek-khak e7 toa7 chin2-heng, cheng3-lang5 e5 cheng-sin5 tek-khak e7 khah chiok, khah hiong3-siong7.Tai5-oan5 tui3 an2-ni, tek-khak e7 ke-thiN toa7-toa7 e5 chin3-pou7. 
  Tai7-ke i2-keng bat Lo5-ma2-ji7 e5 liat8-ui7, goa2 sin3 liat8-ui7 ia7-si7 si5-si5 teh khoa3-sim Tai5-oan5 e5 chin3-pou7, sou2-i2 chhim-chhim ki5-goan7 kap tai7-ke hap8 khui3-lat8, mi5-jit8 jin7-chin phou2-kip8 Lo5-ma2-ji7.Lan2 tai7-ke na7 m7-si7 kin2-kin2 seng lai5 bat chit ji7-chap8-si3 ji7 e5 Lo5-ma2-ji7, Tai5-oan5 si7 tek-khak chin-chiaN3 oh-tit kiu3.Tai5-oan5 hian7-kim si7 chai7 ti3-sek toa7 ki-hng e5 si5-tai7, tai7-ke e5 thau5-khak-oaN2 i2-keng khang-khang, go7 kau3 beh to2--loh8-khi3, lan2 taN tioh8 kin2-kin2 tai7-seng lai5 khui chit e5 Lo5-ma2-ji7 e5 chhng-khou3-mng5, chit keng khah ho2 khui.Lan2 iau-go7 liau2 bo5 lat8, pat8-keng chhng-khou3-mng5 si7 khui be7 lai5, tioh8 tui3 chit keng seng khui, lan2 e5 thau5-nau2 chiah e7 tit-tioh8 tam7-poh8 pa2-tiN7.Tui3 an2-ni, lan2 chiu7 e7 thang chek-thiok sia-siau2 e5 khui3-lat8, thang koh lai5 khui Kok-gu2 e5 chhng-khou3, Han3-bun5 e5 chhng-khou3, a2-si7 Eng-gu2, i2-kip8 ki5-thaN chiong2-chiong2 goa7-kok oe7 e5 chhng-khou3-mng5 .Liat8-ui7 tong5-pau! Lan2 tioh8 kin2-kin2 lai5 oh8 Lo5-ma2-ji7, iah8 lan2 che7-che7 lang5 tioh8 iong7 Lo5-ma2-ji7 lai5 sia2 che7-che7 e5 ho2-chheh, hou7 lan2 che7-che7 e5 hiaN-ti7 chi2-moe7 thak8;hou7 in thang i-ho2 in e5 cheng-sin5 e5 iau-go7.Na7-si7 an2-ni, Tai5-oan5 chiu7 e7 hiong3-siong7, Tai5-oan5 chiu7 e7 oaN7-sin, Tai5-oan5 chiu7 e7 oah8--khi2-lai5! 
</CL>
<HL>

第二項 
新台灣 kap 羅馬字 e5 關係 
1. 世間是一條 e5 大溪流 
佛教e5 開基祖釋迦如來有一句話講，「諸法無常。」就是講一切萬項攏是不時變遷，無一時有定著。請看，花芳有幾時，月圓有偌久neh？抵才出日，liam5-piN 就beh 落雨。Sui2-sui2 e5 囡仔嬰，敢 m7是無偌久就beh變成癮痀舉枴e5 老大人mah？ 
親像這款e5 看法，卻是hou7 人較愛悲觀厭世。世間萬項實在不時teh 變遷，總是無的確攏是變歹。照我看，雖然是koh較an2-choaN2變，到尾定著是變好。但是講究竟e5 事誌是微渺hou7 人難得斷；若是an2-ni，我iau2會thang 講一句，人定著是希望世間變成好，的確是無心願歡喜世間變做歹。是，世間不時ti7-teh 變，總是人定著是愛世間變好；萬一若變歹，做人的確艱苦、懊惱、pun5大氣。 
世間萬項teh 變換是親像溪水ti7-teh 流。你看，溪水彎彎ti7-teh 流，暝日都攏無有寸刻e5 歇睏。總是m7-thang 講，溪水是一去無回頭。著，溪水是tui3 山頂流--落-來，直透流tui3 海nih去。請想看，溪水若是一去無回頭，山頂怎樣有hiah 濟e5 水不時都流be7 了？實在溪水m7是一去無回頭；溪水流到海nih e5 中間，著受日頭曝燒，tui3 an2-ni 水就變做水煙chheng3上天頂去。水煙ti7 天頂見著冷風，就koh 變成水ka落tui3 山頂地面來，這就是叫做雨。所以thang知，溪水是tui3 山頂流落海，總是到海會koh chheng3上山，是an2-ni循環teh 轉。世間萬項teh 變換，看真都照這個款；是有照一定e5 路徑teh 變遷，的確m7是無定著亂亂ti7-teh 絞。水著行流、著變換才be7 臭；世間萬項也是著ai3 改舊換新才會有進步。水雖然是真清真好，m7-ku2 若是不時積ti7 一所在，無偌久就會變濁發臭味。 
世間雖然是koh較好e5 事誌，若m7是會thang kap時勢平平來變換，無偌久也的確著ai3 成做舊相無合用e5 物。世間e5 teh 變遷抵抵是親像溪水teh 流，暝日都攏無歇睏，水愈流是愈活愈清氣；世間社會愈變是愈新愈進步。水teh 流有照定著e5 法度，世間萬項e5 變遷也是有一定e5 次序，的確無hit 號鴨卵膏tui3 石頭縫出來e5 事誌。 
2. 台灣有變抑是無
照目珠所看見--e5 來講，這二十外年來，台灣是變真濟。較早人teh 交通往來攏是用腳行，有tiok8 e5 人是坐轎騎馬。今到佗落都是有火車、自轉車、自動車thang 坐。才情較gau5--e5 一日也是be7 行過十舖 路，總是現時一日beh 走一百外舖(10里)，是容易。早e5 道路街路攏是親像雞腸仔彎彎oat-oat 真細條；現時都攏是真直、真闊、真大條、真平坦。前街路e5 水溝較無通，所以臭水積歸窟，致到生bang2生蟲、發毒氣，hou7 人快破病，現今大概街市攏有開水溝，四界都攏礁鬆。Eng2-tang 時攏是用臭油teh 點燈，m7-na7 是無夠光，實在真危險、真kau7 烏煙；總是這tiap8 已經有電燈thang 點，暗時會thang 照比日時koh較光。各所在街市加真sui2，也有加設公園thang thit-thou5，也有真濟大間e5厝thang 看。濟濟所在有大間e5 製糖會社，機器e5 聲khin3-khong3 哮；做生理e5 法度也攏 kap 前有各樣；學校也有較整頓較濟間；做官e5 人也是加較濟較嚴，鼠賊仔減真濟，強kong3賊會thang 講是已經絕種了。 
提現在e5 台灣來比較往擺，有變遷e5 所在是真濟。亦所有變了e5 是好歹參差，卻m7是攏總thang 恭喜。好歹且無論，kan-ta請想看chiah e5 所有變換e5 點是tui3 an2-choaN2來？不論hou7 啥人講，扑算敢無人beh 講是tui3 咱本島人e5 心內激出來，抑是tui3 咱e5 手來造成。見笑ah！咱m7-na7 be7 曉得家己激出這號，連學人，toe3人e5 款樣咱都是be7會。設使mai3 得別人 kap 咱chhap，將現時在咱台灣島內所有一切e5 施設逐項e5 機關放hou7 咱來掌，咱無才調thang 掌理好勢，這是看現現e5 事，扑算m7免偌久會退到 kap 一二十年前相像。 
M7 是我愛侮辱家己，實在是這個款，家己o-lo2 都也是無路用。所以著明白；台灣雖然是有變遷，這是人做hou7 咱--e5，m7是出自咱e5 才調。Tui3 an2-ni著講，「台灣是無變較著」。世間時時teh 變，別人刻刻攏有teh 換新，總是咱iau2-ku2是照二三十年前e5 頭面。因為an2-ni逐家著比往擺較艱苦，較無趣味是應該。Ai5--ah！台灣有變新，總是逐家都是愈叫苦！新--e5 是m7-bat，舊--e5 又是差不多teh-beh be7記tit。目珠金金看別人phiau-phiau phiat-phiat teh 活動，m7-ku2 家己親像破病人；ai3 beh toe3 人tio5腳是企be7在，beh 學人比手又舉 be7 起；想beh趁人e5 嘴尾唱，m7-ku2 嚨喉礁礁、嘴舌be7 振動。況兼又koh 常常抵著作孽 e5囡仔，抑是無天良e5 惡漢beh 欺負。Ai5--ah！逐家怎樣m7著ai3 pun5氣？ 
3. 究竟是無讀、無教所致--e5
逐家現時e5 遭遇，究竟想真，是因為久年教化無興，失了教示所致--e5，hou7 教化chiah-nih8 衰退e5 原因算來是真濟。法度設了m7好也是有，亦有一部e5 人ai3 眾人憨，家己thang 專權，用種種e5 手段teh 阻礙也是有。總是最大e5 原因是在眾人be7曉教育e5 寶貝，kan-ta 為著目前e5 食飯出力，看讀冊講究e5 事做加--e5，掠做是空了工。 
咱本來e5 性質是較致重實在，較顧目珠前；萬項都是ai3 真抵真實抵實，攏是重閱歷，賭天運na7-tiaN7。較濟是信，講，人beh上懸出身m7免的確ai3 讀冊；所以有一句話講，「劉項原來是不讀書。」是講漢朝e5 開基祖劉邦 kap 楚霸王項羽；這輩e5 人攏無讀冊，in 都也會peh hiah懸，做hiah 大e5 事誌，這是古早e5 事蹟，ti7 眾人攏是愚憨m7-bat 甚物e5 時代，kiam2-chhai2 會用tit；在今仔日萬一若是iau2-ku2 有人an2-ni 信，就是真可憐。時代已經無相像，現時是學問e5 時代，僅僅用一人e5 閱歷經驗是斷然be7 thang 做甚物，實在是難得企會chai7 thang過日。 
較早是個人主義e5 時代，萬事攏是tui3 家己一人來扑算，攏是一人 tui3 一人e5 做法；所以較濟著憑自己e5 氣力，用家己e5 主決專斷。譬論tui3 做生理e5 方面講，較早攏是一人一人家己做，逐項真簡單，各人e5 氣力都是有限量，所以一人抵一人e5 輸贏增差是無偌濟。現時已經m7是這款e5 做法；現時是共同協力e5 時代，所以生理也是合眾人e5 氣力teh 做。你看，現時有加真濟款e5 新機關，有叫做甚物會社、甚物銀行，攏是用株式合濟濟股株teh 做，本錢是真正大，生理是做非常闊，伊e5 氣力無限量。俗語講，「相 kap 米，煮有偆」。因為本大、銷路大，所以物件會thang 頂真koh 再俗。M7-na7 an2-ni，iau2-ku2 會thang 安排伊e5 店內真sui2，會扭人客e5 目珠，也會thang 設備濟濟項hou7 人客歡喜。 
我e5 目珠所有親看見上大坎e5 門市生理店，kan-ta hit 間店e5 厝，是起四五百萬銀，是六層e5 洋樓，內面e5 鋪設宛然親像王宮，店內大小e5 伙計查甫查某總共千外人。內面有椅thang hou7 人客the 倒，也真濟查某囡仔teh 捧茶；也有花園thang hou7人客賞玩、也有人teh 奏樂做戲hou7 人客聽看。亦人客若腹肚枵也有thang hou7 伊買食，m7免koh 走去別tah。若熱e5 時有thang 拭面也電風thang涼，人客e5 衫eng 沙有人thang ka7 伊拭。人客所買e5 物m7免家己提，若ka7 伊交代，有自動車抑是火車thang ka7 人載到厝。若是較遠--e5，隨時會thang ka7咱寄郵便運送到咱兜；不論你交關濟少都攏是這款e5 相款待。親像這款e5 做法，一人e5 小生理beh 擋thai3 會thang 在，定著ai3倒店！總是這號生理m7是喝做就隨時會thang 做，著bat 真濟方面e5 事誌，著合真濟人e5 智識，才做會thang 來。這款是真濟人相 kap 約束teh 做，所以的確著有種種e5 規矩，著明白法律才做會thang 四正。 
又koh 交關是真闊，行情ai3 精通，自然批信往來是真捷，所以m7-na7 家己e5 文字著ai3 bat，別國e5 話 kap 文都攏ai3 精通。數目真濟真雜，著怎樣記才會明白，錢銀著怎樣運轉才會流通，店內e5 所費著an2-choaN2用才會節約，che 也m7是一人所想會到。Tui3 這幾點想也就thang 知，現在beh 做生理，著ai3 有學問著讀冊，著知影濟濟gau5 人所經驗所閱歷所研究e5 結果，將hiah-e5提來做參考，an2-ni 現時e5 生理才做會來，也才會成功。做生理以外無論是做穡，抑是做工，在現時都攏著讀冊、有學問，才會thang  kap 人平坐企。 
論人讀冊研究學問有兩款e5 目的。一款是beh hou7 人e5 品性齊全，koh一項是beh hou7人得著做工辦事e5 才能。孟夫子講，「讀冊無別項，kan-ta 是beh 求所扑m7見e5 良心倒轉來」，就是beh hou7 人e5 品性齊全e5 意思，這是讀冊第一個目的。總是較濟人無想到這點，講讀冊是beh 趁錢、做官。趁錢、做官、做事誌，che是屬技術才能e5 方面，是讀冊講究學問第2個目的，較早是kan-ta看重ti7 這點，che 是較偏e5 看法。人kan-ta hou7 老母生--出-來是無齊全，是一個人e5 初胚na7-tiaN7，的確著koh 講究學問，知影真濟gau5 人e5 所想所行，thang hou7 咱e5 頭腦活動心思明白，hou7 咱會曉做工辦事e5 法度，起頭才會算得是齊全。在咱台灣從前教育攏無興，學問攏失墜，這攏是tui3 咱逐家家己 kap 咱e5 祖先較濟無明白學問e5 真意義，be7 曉得時勢e5 變遷所致--e5。 
列位兄弟姊妹，時勢已經變換了。較早是一人tui3 一人teh 做事，是個人主義e5 時代，現今是眾人tui3 眾人、團體tui3 團體，是協同主義e5 時代。較早是一人gau5，眾人憨；一人致蔭眾人，一人呼hat 眾人；是英雄主義，是專制主義e5 時代；現今是眾人gau5、眾人勇；公家做、公家收，用濟人e5 好，制止眾人e5 歹，是民眾主義、民本主義e5 時代。較早是隨便ai3，隨便thang 做，各人會thang 扑各人e5 算，是自然主義放任主義e5 時代；現今是有認定一個公家e5 標準、公家e5 規矩，公家著ai3 守；就是理想主義、法治主義e5 時代。總講一句，早前是一人一人家己活e5 做法；現今是變成一人合眾人、做夥活e5 做法。Thang 知在現今e5 時勢，一人 kap 眾人是真大有關係，所以一人be7-thang 照家己e5 扑算，著知影眾人e5 事誌；著bat 真闊，所以著有學問，有智識才會用tit。今咱逐家知，咱台灣e5 婦人人敢m7是目珠攏m7-bat「一--字」是一劃mah？亦查甫人幾人有讀冊neh？Ai5--ah！時勢變了了！咱逐家iau2-ku2 是目珠烏暗--e5 較濟。An2-ni 看，逐家怎樣m7免艱苦會用tit！咱實在是失教示，咱e5 頭殼碗內是攏空空。台灣現今是在智識飢荒e5 時陣lah！ 
4. 今著緊緊普及羅馬字
世間刻刻teh 換新，時勢已經變換了，總是咱台灣e5 本島人，兄弟姊妹，iau2-ku2 是照舊款，be7-thang 應時勢。Che 是因為失教育無學問所致--e5；咱已經明白了。今咱著趕緊來振興咱e5 教育。論這項教育e5 事誌，m7是一時一刻所做會thang 來，著ai3 真久e5 苦心，才一sut仔會得見功效。日本帝國領台以前，受書房舊式e5 教育bat 漢文漢學e5 人是無偌濟。現今m7知iau2偆有十萬人抑無？我teh 蟯疑。自領台以後，總督府有新設種種e5 學校；到今受這款教育，學新學問e5 人，深淺無論一切算在內，也敢無thang上十萬，這是我e5 推想扑算敢無傷大增差。本島人攏共有三百六十萬人，僅僅才差不多二十萬人有學問，敢m7是真少mah？這是甚物原因neh？一項，是咱家己be7 曉看學問重；一項，是設法e5 人無有十分e5 誠心。Iau2 koh 一項，就是beh 學學問e5 文字言語太艱計非常難得學。 
抵著現時e5 景況，此去逐家的確tui3 教育會真熱心才著。但是一項文字 kap 言語著koh 一番e5 大深想大研究。台灣 kap 中國e5 往來的確be7 用tit隔斷去，所以漢文是斷斷be7用tit放sak。台灣人又是日本e5 百姓，所以日本e5 國語也是的確著ai3 學。M7-ku2漢文是真oh，國語也是真難，koh 再這兩項 kap 台灣話攏是無關係。一個人beh小可精通這兩款言語文字，至少著ai3十年e5 工夫；thang 講是真重e5 擔頭。少年囡仔自細漢學起，就有向望會成功；現時m7-bat 字e5 大人beh 來學，扑算學到死也敢是be7 成。 
現今在咱台灣應該去學校讀冊e5 少年囡仔，平均一百人中才三十三人去讀冊；後手六十七人是著做無學問e5 腳色。Thang 知，現今在台灣e5 囡仔3分2是 iau2 無學校thang 讀冊，敢 m7是真可憐mah？若講到二十歲、三十歲以上e5 查甫查某，無機會thang 接近學校--e5 是滿四界。Chiah e5二、三十歲以上e5 人，正正是teh 經營現今e5 台灣。Chiah-e5 m7-bat 學問m7-bat 事誌，台灣beh thai3 會換新進步？亦這陣e5 少年囡仔是後代beh 經營台灣e5 人才，chiah-e5 這陣無學校thang 讀冊，後來beh thai3 有路用？An2-ni台灣beh-thai3 有向上e5日？咱beh thai3 有出頭天e5 時？到chia算是水膈到鼻孔口，咱無認真來設法怎樣會用tit？ 
這個問題我自十外年前就有細細想過了。照我e5 所想，我信講，若m7是緊緊普及羅馬字是無變。大正3年e5 年尾，板垣伯爵tui3東京來咱台灣， kap 林獻堂先生以外真濟人，協力beh 創設同化會e5 時，我ti7 hit 時就有tui3 in 建議著採用羅馬字。Hit 時in tui3 我講，「總督府 kap 真濟內地人tui3 這個會不止大反對；chim2-ma2 若講beh 普及羅馬字，thang 促進台灣e5 教育，驚了會koh較反對。」照in 逐家hit時e5 意思，是講設同化會是beh hou7 本島人同化 kap 內地人像款，所以逐家著熱心學國語才好；chim2-ma2 若是來教羅馬字，beh 用台灣話來教本島人e5 學問，總督府的確會講，這是beh 叫本島人tui3 國語那無熱心，那 kap 內地人離開，所以總督府的確會koh較反對。 
Hit時我有詳細辯明hou7 in 聽，總是都無采工。照我hit 時所想，本島人 kap 內地人化做相像款是好，總是無的確本島人攏著化就近內地人。本島人有歹e5 化就近內地人e5 好，這是會用tit；m7-ku2本島人有好--e5，也著化去就近內地人e5 歹--e5，這是斷斷be7 用tit。不過有好相 kap 學，有歹相 kap 除。逐家攏來相 kap 變做好，這才是真正e5 同化。所以逐家著ai3 第先會曉好歹是甚物，第先有像款e5 智識是要緊，逐家熱心學國語也是好，m7-ku2 叫現時二三十歲以上e5 人著先學國語，然後tui3 國語才來學智識，an2-ni 是無向望e5 事誌。Hiah e5 人到死扑算國語也是學be7 成。所以的確著緊緊先教羅馬字才著。Che 是我hit 時e5 意見。 
Hit時同化會e5 幹部林獻堂先生in hiah e5 主腦e5 人來台南，台南市e5 人ti7 新起e5 大舞台ka7 in 開歡迎會，我hit 時也有ti7-hia 講這款意味e5 話。題目我iau2 會記tit，是「同化e5 真意義 kap 咱e5 準備」。就是現時我也是這款e5 意見。關係這層羅馬字e5 問題，這十外年來不時都tiau5 ti7 我e5 心內，tui3 這層我也講真濟話了。總是誤解我e5 真意， kap 有一部分m7-ai3本島人gau5 e5 人，不止大大唱反對、講歹話。雖然是an2-ni，真金是斷然m7驚火，真理是hou7 人be7 滅tit。近來官民e5 中間，tui3 這層著要緊普及羅馬字e5 事誌漸漸有teh 看重。聽見講警察官e5 練習所已經有採用羅馬字teh 學台灣話。亦小學校亦已經有teh 教台灣話，也是漸漸會採用羅馬字。這是真thang 歡喜e5傾向。 
逐家著趕緊來學羅馬字。咱若攏bat 羅馬字咱會thang 得著濟濟e5 便宜，不論內地人抑是本島人，無論查甫查某，大人抑是囡仔，有學問抑是無--e5。原來言語文字是智識e5 倉庫，亦是人e5 心肝beh 相交陪e5 門路。M7-ku2言語是用聲音表現；聲音是響無偌遠，koh再一擺就消無去，所以人講e5 話be7 thang hou7 真濟人做一擺聽，也be7 thang 將所講e5 話留teh hou7 後來e5 人知影。因為ai3 補這款e5 缺陷，所以才有制定文字，將人所beh 講e5 言語用文字表現，寫tiam3 紙e5 面頂，照hit 張紙面所寫e5 款抄寫，抑是用機器印，就會thang 得千千萬萬張像款e5 文字將hiah e5寄hou7 人，雖是koh-khah濟koh較遠e5 人，都會thang 將咱所愛講e5 心思傳hou7 in 知。M7-na7 an2-ni，所印hiah e5紙ka7 伊kap歸本（就是冊），收好起來囥，雖是較久e5 後世代人，也是會thang hou7 in 知咱e5 所想。 
Thang 知有言語也著有文字，才會得將人e5 心思傳播到ti7 闊闊e5 所在、久久e5 中間，亦人 kap 人e5 交陪，才會thang 愈親密愈開闊。世界中文明e5 人，有言語的確也有文字。野蠻人kan-ta 有言語無文字，所以in be7 thang 將家己e5 心思傳hou7 後來e5 人知，亦家己也be7 thang 知影以前e5 人e5 意見。總講in 是無學問，不時家己想家己bat na7-tiaN7，be7 thang bat 較濟，不時be7 進步，不時都野蠻。咱e5 台灣話本來是 kap 中國話像款，平平是用漢字，因為咱久年放sak 學問，咱e5 話煞 kap 漢字相離開，台灣話煞teh-beh 變成一種無文字e5 言語。這是真thang 感嘆見笑e5 事誌，致到將來內地人beh 學台灣話著kan-ta 用嘴盤，本島人beh 學國語抑是漢文，也著不時近先生，be7 thang tui3 冊來家己學，是真大費氣。好佳哉！有一種羅馬字thang 幫贊咱。咱若將chiah e5 羅馬字學了攏會曉用e5 時，beh 學國語、漢文e5 人m7免先生，kan-ta 看冊就會thang 家己學。加真省本koh 省工。Koh 一項最好--e5，就是iau2 m7-bat 國語抑是漢文e5 人，會thang tui3 羅馬字來bat 真濟e5 智識、真闊e5 學問。亦tui3 別種e5 文字已經有得著相當e5 學問e5 人，也會thang 用這項羅馬字發表伊e5 研究hou7 攏總e5 兄弟姊妹知；一--來會thang 利益逐家；二--來，伊家己e5 頭腦也會較活動。Tui3 an2-ni，咱台灣e5 教化的確會大振興，眾人e5 精神的確會較足、較向上。台灣tui3 an2-ni，的確會加添大大e5 進步。 
逐家已經bat 羅馬字e5 列位，我信列位也是時時teh 掛心台灣e5 進步，所以深深期願 kap 逐家合氣力，暝日認真普及羅馬字，咱逐家若m7是緊緊先來bat 這二十四字e5 羅馬字，台灣是的確真正難得救。台灣現今是在智識大飢荒e5 時代，逐家e5 頭殼碗已經空空，餓到beh倒--落-去！咱今著緊緊第先來開這e5 羅馬字e5 倉庫門，這間較好開。咱枵餓了無力，別間倉庫門是開be7 來，著tui3 這間先開，咱e5 頭腦才會得著淡薄飽tiN7。Tui3 an2-ni，咱就會thang 積蓄sia少e5 氣力，thang koh 來開國語e5 倉庫、漢文e5 倉庫，抑是英語，以及其他種種外國話e5 倉庫門。列位同胞！咱著緊緊來學羅馬字，亦咱濟濟人著用羅馬字來寫濟濟e5 好冊，hou7 咱濟濟e5 兄弟姊妹讀；hou7 in thang 醫好in e5 精神e5 枵餓。若是an2-ni，台灣就會向上、台灣就會換新、台灣就會活--起-來！
</HL>