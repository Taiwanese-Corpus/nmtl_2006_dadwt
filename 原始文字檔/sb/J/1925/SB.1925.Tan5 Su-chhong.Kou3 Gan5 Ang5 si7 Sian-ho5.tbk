<CL>
 Ang5--si7 Sian-ho5 chit8 mia5 kio3 Eng2-chim2, hian7-si5 lang5 chheng-hou i cho3 Gan5 Sian-seN-ma2. 
 Ti7 1846 ni5 4 goeh8 8 jit8 chhut-si3 ti7 Tai5-lam5 chhi7 Lam5-ho5-ke; lau7-pe7 Ang5 Khian5-heng, lau7-bo2 Chng--si7. Pe7-bo2 cho3 chun5-thau5 hang5 e5 chit-giap8; se3-han3 e5 si5 pe7-bo2 ka-ke3 khah kan-khou2. I u7 nng7 e5 hiaN, nng7 e5 sio2-ti7; ji7-peh hoe3 e5 si5 ke3 hou7 Hui5-a2-hang7 ke Gan5 Eng2-seng5 chek, au7-lai5 chiu7 seN chit8 e5 cha-pou kap nng7 e5 cha-bou2-kiaN2. 
 Ti7 37 hoe3 e5 si5 tui3 chit8 e5 chi2-moe7 Tan5--si7 Lian5 (Koe3-m2) tit-tioh8 to7-li2. In-ui7 Eng2-chek cho3 seng-li2 ti7 Oan-li2-ke(Sian7-hoa3), Eng2-chim2 tioh8 kap i khia7-khi2 ti7 hia. Sui-si7 toa3 Oan-li2-ke li7 chin-hng7, iau2-ku2 siong5-siong5 lai5 Tai5-lam5 le2-pai3. 
 Tng-si5 Thau5-sia7 kap Hoan-a2-chhan5 ia7 siat pai3-tng5, chong2-si7 bo5 sian-seN toa3 hia. Hit-tiap8 khah-siong5 u7 bok8-su, thoan5-to7 sian-seN kiaN5-lou7 kau3 Hoan-a2-chhan5, Thau5-sia7 cho3 chu2-li2 kong2 to7-li2. In-ui7 tng-si5 boe7 u7 hoe2-chhia, lou7 tioh8 tui3 Oan-li2-ke keng-koe3, mui2 pai3 lak8 khah siong5 hioh ti7 Eng2-chim2 tau. Eng2-chim2 ia7 chin ho2 khoan2-thai7 thoan5-kau3--e5; thoan5-kau3--e5 chiu7 than3 ki-hoe7 pou3-to7 ti7 hit te7-hng. Tui3 an2-ni oan-li2-ke te7-hng e5 peh-seN3 kap kau3-hoe7 lai7 e5 lang5 long2 kong-jin7 i si7 jip8 kau3--e5, him-bou7 to7-li2--e5. 
 Ti7 40 hoe3 e5 si5 Eng2-chim2 chiu7 chhoa7 i e5 kiaN2 (Gan5 Chin2-seng Sian-seN) lai5 Tai5-lam5 kau-thok Ko Thoan5-to7-su Tiong2-peh ka7 i ka3 ji7-bo2, to7-li2, kau3 keh ni5 chiu7 hou7 i jip8 TiuN2-lo2-kau3 Tiong-oh8. Liau2-au7 ia7 hou7 i nng7 e5 cha-bou2-kiaN2 chiap-soa3 lai5 thak8 Lu2-oh8. 
 Ti7 47 hoe3, chiu7-si7 Beng5-ti7 26 ni5 9 goeh8 10 jit8, Kam Bok8-su ti7 Oan5-li2-ke ka7 i kiaN5 se2-le2. Bo5 phah-sng3 jip8-kau3 liau2-au7 i e5 tiong7-hu Eng2-chek seN-khi2 khun2-tiok8, oan3-hin7 kong2, “Li2 hou7 goa2 chiah-e5 kiaN2 long2 khi3 jip8-kau3 beh lian5-lui7 goa2 bo5 chou2-chong, bo5 kong-ma2.” Tui3 an2-ni Eng2-chim2 tu2-tioh8 toa7-toa7 khun2-tiok8, che7-che7 chhi-chham2, iau2-ku2 gau5 thun-lun2. Sim7-chi3 kau3-boe2 ia7 in2-chhoa7 i e5 tiong7-hu, tit8-hu7, chhin-chhek, peng5-iu2, kui2-na7 lang5 lai5 sin3 to7-li2. 
 Tui3 chit-si5 chiu7 chiong i e5 chhu3 cho3 Le2-pai3-tng5. Tai5-lam5 Sin5 Hak8-hau7 mui2 pai3 lak8 chiu7 phai3 hak8-seng khi3 hia cho3 chu2-li2 le2-pai3. 
 Gou7-chap8 hoe3 e5 si5 Moa5-tau7 Kau3-hoe7 sin3-tou5 tu2-tioh8 siu7 thai5. Hit-si5 hui2-lui7 ia7 chhoa7 lai5 Oan-li2-ke, beh thai5 in chit8 ke; kai-chai3 in tai7-seng chau2, thai5 bo5 tioh8. 
 Ti7 53 hoe3 e5 si5 put-heng7 tiong7-hu Eng2-chek koe3-sin; 54 hoe3 chiu7 toe3 i e5 kiaN2 Gan5 Chin2-seng Sian-seN lai5 khia7-khi2 ti7 Tai5-lam5. Ti7-hia chin-ku2 kap Bun5 Kou-niu5, Chu Kou-niu5 khi3 siaN5-lai7, siaN5-goa7 pou3-to7, chin7-lat8 kiaN5 bo5 ia3-sian7. 
 Koh ti7 An-peng5 chhou-chhou siat kau3-hoe7 e5 si5, i ia7 chin u7 kan-siap8. Ti7 kau3-hoe7 tiong i chin jiat8-sim siu2 to7-li2, siu2 An-hioh-jit8, chhut-lat8 hian3-chiN5 ti7 kau3-hoe7. Tak8-ni5 i e5 kiaN2 na7 beh ka7 i cho3 seN-jit8, i chiu7 chiong hit tiau5 chiN5 theh8 lai5 hian3 cho3 kau3-hoe7 e5 lou7-eng7. 
 Koh ti7 sin3-tou5 tiong-kan na7 u7 m7 tu2-ho2--e5, siong5-siong5 saN bian2-le7, saN an-ui3, saN pang-chan7, bo5 sioh i e5 khui3-lat8. 
 Koh na7 u7 bou2 kau3-hoe7 bou7-chip8 ian5-hang7, i ia7 chin7 sou3 e7 tau3 chhut-lat8. Chhin-chhiuN7 pun2-ni5 Sian7-hoa3 pai3-tng5 i5-choan2 kian3-tiok, i ia7 chin7 sou2 e7 kia3-hu3 chiN5, kia3-hu3 i2-liau5. Kau3 beh si2 hit-si5 ia7 siau3-liam7 Sian7-hoa3 e5 kau3-hoe7. 
 Kho2-sioh in-ui7 siau3-lian5 e5 si5 kan-khou2 thoa-boa5, kau3 lau7 sin-the2 khah loan2-jiok8. Tui3 he-ku sau3 e5 peN7, be7 thang chiau3 ki-hoe7 kau3 pai3-tng5 le2-pai3. Sui si7 an2-ni, siong5-siong5 ti7 chhu3-lai7 chu7-chip8 ka-teng5 e5 le2-pai3, chhin-chhiuN7 le2-pai3-jit8 sio-siang7. 
 Lun7 i e5 ti7-ka chin khin5-khiam7; gau5 ka3-si7 kiaN2-sun ki5-to2, thak8 Seng3-keng; ti3-i3 siu2 le2-pai3-jit8. I pun2-sin ia7 chin ti3-i3 ki5-to2. Na7 u7 hoaN-hi2, a2-si7 iu-bun7, chiu7 ki5-to2, beh than3 Chu2 e5 chi2-i3. 
 Bo5 phah-sng3 ti7 6 goeh8-boe2 jiam2-tioh8 kam2-mou7; sui-jian5 u7 se3-ji7 chiau3-kou3 i-ti7, chong2-si7 peN7-se3 na2 tang7, sin-the2 na2 loan2-jiok8, chiu7 ti7 7 goeh8 27 jit8 hou7 Chu2 tiau3 i to3-khi3 Thian-tong5. Hiong2-siu7 79 hoe3. 
 I e5 ui5-chok8: U7 chit8 e5 hau7-seN, chit8 e5 cha-bou2-kiaN2, ji7-chap8 e5 sun-a2. 
 Hau7-seN chiu7-si7 Gan5 Chin2-seng Sian-seN, cho3 I-su chin ku2, ia7 si7 Tai5-lam5 iu2-beng5 e5 I-seng e5 chit8-e5. Koh ia7 si7 Tai5-lam5 tong5-hoe7 e5 TiuN2-lo2. 
 Cha-bou2-kiaN2 chit8-e5 ke3 hou7 thoan5-kau3--e5, in-ui7 tiong7-hu koe3 sin chiu7 tng2-lai5 toa3 Tai5-lam5. 
 Toa7 cha-bou2-kiaN2 ke3 hou7 Gou5 To7-goan5, bo5 ku2 si2-khi3, u7 pang3 lak8 e5 sun-a2 ti7 E7-mng5, Jiau2-a. 
 Chit8 e5 ti7 Bi2-kok, Hak8-su7 i2-keng theh8-liau2, bo5 ku2 chiu7 u7 Sek8-su7 e5 te7-ui7; nng7-e5 ti7 Jit8-pun2 Tang-kiaN Beng5-ti7 Tai7-hak8 Hoat-kho; chit8-e5 ti7 Tiong-hoa Pak-kiaN I-choan; chit8-e5 ti7 Tang-kiaN Lu2-chu2 I-choan; chit8-e5 ti7 Tang-kiaN I-choan; chit8 e5 ti7 Loe7-te7 Tiong-hak8 chut-giap8 liau2, hian7-si5 u7-pi7 jip8-hak8; chit8 e5 ti7 Tai5-lam5 te7-it Ko-lu2; chit8 e5 ti7 Tai5-lam5 TiuN2-lo2-kau3 Lu2-hak8-hau7; si3 e5 ti7 Jit8-pun2 Sim-siong5 Sio2-hak8-hau7. An2-ni thang kong2 si7 chin ho2-mia7. 
 Ti7 8 goeh8 6 jit8 ngou2-au7 nng7-tiam2, ti7 Thai3-peng5-keng2 le2-pai3-tng5 u7 cho3 i e5 ko3-piat8-sek, chhiaN2 Ko Kim-seng bok8-su cho3 chu2-li2. Lai5 hu3-hoe7 e5 lang5 u7 1000 goa7 mia5, ia7 u7 tiau3-tian7, tiau3-su5, lian5-tek8, hoe-chhia, jin5-lek8-chhia, chheN-hoe, i-seng-hoe7 e5 thoan5-the2, Chu2-jit8-oh8 e5 thoan5-the2, hui-siong5 e5 che7 lang5, thang kong2 chin lau7-jiat8. Che thang chi2-chhut sian-siN-ma2 it-seng e5 cho3-lang5 kap jiat8-sim sin3 Chu2, sou2-i2 u7 seN chhut chit-ho7 ho2 e5 kiat-ko2. Sit8-chai7 thang hou7 lan2 oh8. 
 (Tai5-oan5 Kau3-hoe7-po3 te7 486 koan3, 1925 ni5 9 geh8)
</CL>
<HL>

洪--氏Sian-ho5 1名叫Eng2 嬸，現時人稱呼伊做顏先生媽。 
Ti7 1846 年4月8 日出世ti7 台南市南和街，老父洪乾興，老母莊--氏。父母做船頭行e5職業；細漢e5時父母家計較艱苦。伊有兩個兄，兩個小弟，二八歲e5時嫁hou7 磁仔巷街顏永成叔，後來就生1個查埔佮兩個查某子。 
Ti7 37歲e5時對1個姊妹陳--氏蓮(Koe3姆) 得著道理。因為永叔做生理ti7 灣裡街（善化），永嬸著佮伊企起ti7 hia。雖是toa3 灣裡街離真遠，iau2-ku2常常來台南禮拜。 
當時頭社佮番仔田也設拜堂，總是無先生toa3 hia。Hit-tiap8較常有牧師、傳道先生行路到番仔田、頭社做主理講道理。因為當時未有火車，路著對灣裡街經過，每拜六較常歇ti7永嬸兜。永嬸也真好款待傳教--e5；傳教--e5就趁機會佈道ti7 hit地方。對an2-ni灣裡街地方e5百姓佮教會內e5人攏公認伊是入教--e5、欣慕道理--e5。
Ti7 40 歲e5時永嬸就chhoa7 伊e5子（顏振生先生）來台南交託高傳道師長伯ka7伊教字母、道理，到隔年就 hou7 伊入長老教中學。了後也hou7伊兩個查某子接續來讀女學。 
Ti7 47歲，就是明治26年9月10日，甘牧師ti7灣裡街 ka7伊行洗禮。無扑算入教了後伊e5丈夫永叔生起khun2-tiok8，怨恨講，「你hou7我chiah-e5子攏去入教beh連累我無祖宗、無公媽。」 對an2-ni 永嬸抵著大大khun2-tiok8、濟濟悽慘，iau2-ku2 gau5吞忍。甚至到尾也引chhoa7 伊e5丈夫、姪婦、親戚、朋友，幾若人來信道理。 
對chit時就將伊e5厝做禮拜堂。台南神學校每拜六就派學生去hia 做主理禮拜。 
五十歲e5時麻豆教會信徒抵著受thai5。Hit時匪類也chhoa7來灣裡街，beh thai5 in 1 家；佳哉in第先走，thai5無著。 
Ti7 53歲e5時不幸丈夫永叔過身，54歲就toe3伊e5子顏振生先生來企起ti7 台南。Ti7-hia 真久佮文姑娘、朱姑娘去城內、城外佈道，盡力行無厭sian7。 
Koh ti7安平初初設教會e5時，伊也真有干涉。Ti7教會中伊真熱心守道理，守安歇日，出力獻錢ti7教會。逐年伊e5 子若beh ka7 伊做生日，伊就將hit 條錢提來獻做教會e5路用。 
Koh ti7信徒中間若有m7 抵好--e5，常常相勉勵、相安慰、相幫贊，無惜伊e5氣力。 
Koh 若有某教會幕集緣項，伊也盡數會鬥出力。親像本年善化拜堂移轉建築，伊也盡數會寄付錢、寄付椅條。到beh死hit時也siau3唸善化e5教會。 
可惜因為少年e5時艱苦拖磨，到老身體較軟弱。 對he-ku嗽e5病，be7 thang照機會到拜堂禮拜。雖是an2-ni，常常ti7厝內聚集家庭e5 禮拜，親像禮拜日相像。 
論伊e5 治家真勤儉；gau5教示子孫祈禱、讀聖經；致意守禮拜日。伊本身也真致意祈禱。若有歡喜、抑是憂悶，就祈禱，beh趁主e5旨意。 
無扑算ti7 6 月尾染著感冒；雖然有細膩照顧醫治，總是病勢那重，身體那軟弱，就ti7 7月27日hou7主召伊倒去天堂。享壽79歲。 
伊e5遺族：有1個後生，1個查某子，二十個孫仔。 
後生就是顏振生先生，做醫師真久，也是台南有名e5醫生e5 1個。Koh也是台南同會e5長老。 
查某子1個嫁hou7傳教--e5，因為丈夫過身就轉來toa3台南。 
大查某子嫁hou7 吳道源，無久死去，有放6個孫仔ti7廈門、Jiau2-a。 
1 個ti7美國，學士已經提了，無久就有碩士e5地位；兩個ti7日本東京明治大學法科；1個ti7中華北京醫專；1 個ti7東京女子醫專；1 個ti7東京醫專；1 個ti7內地中學卒業了，現時預備入學；1 個ti7台南第一高女；1 個ti7 台南長老教女學校；4 個 ti7日本森松小學校。An2-ni thang 講是真好命。 
Ti7 8月6日午後兩點，ti7太平境禮拜堂有做伊e5告別式，請高金生牧師做主理。來赴會e5人有1000外名，也有弔電、弔詞、聯軸、花車、人力車、鮮花，醫生會e5團體、主日學e5團體，非常e5濟人，thang講真鬧熱。這thang指出先生媽一生e5做人佮熱心信主，所以有生出chit號好e5結果。實在thang hou7咱學。 
(台灣教會報第486卷，1925年9月) 
</HL>