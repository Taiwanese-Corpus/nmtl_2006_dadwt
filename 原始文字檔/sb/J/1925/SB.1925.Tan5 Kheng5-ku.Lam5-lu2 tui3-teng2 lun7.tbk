<CL>
 Lun7 chit e5 bun7-toe5 si7 put-chi2 hok8-chap8, koh iah8 si7 chin oh-tit lun7 e5 su7, koh-chai3 lun7-chia2 na7 bo5 siang5, chiu7 sou2 lun7 e5 lai7-iong5 chu7-jian5 iah8 u7 koh-iuN7. Chap8 lang5 e5 lun7 u7 chap8 lang5 e5 soat, chiu7-si7 tak8-lang5 u7 i e5 hong-hiong3, u7 i e5 bok8-tek, u7 i e5 i3-kian3; chhin-chhiuN7 sim-li2-hak8-chia2, i chiu7 tui3 sim-li2 hit hong-bin7 lun7-khi2, na7-si7 seng-but8-hak8-chia2 si7 tui3 seng-but8 e5 hong-bin7 lai5 lun7-khi2; ki5-sit8 na7 beh lun7 chit e5 bun7-toe5, tioh8 ai3 tui3 kui2-na7 hong-bin7 lai5 gian2-kiu3 soat-beng5, chiah oe7 eng7-tit. Phi3-ju7 kong2 tui3 lek8-su2 chiu7 soat-beng5, a2-si7 eng7 lam5-lu2 e5 thau5-lo2 kap the2-keh lai5 saN-pi2, a2-si7 tui3 sim-li2 chong7-thai7 teng2-teng2 lai5 pi2-kau3 soat-beng5. Chong2-si7 na7 beh chhin-chhiuN7 an2-ni soat, tek-khak tioh8 sia2 chin-tng5, sou2-i2 ti7-chia bo5 ki-hoe7. Ti7-chia sou2 lun7--e5, si7 thang kong2 beh choe3 lam5-lu2 tui3-teng2 e5 kam2-siong2 lun7 na7-tiaN7; sou2 lun7 e5 oe7 si7 tak8 lang5 long2 khoaN3 oe7 hiau2-tit, chiu7-si7 chhian2-hian7 e5 oe7. 
 Lun7 lang5 teh chu2-chhiong3 koan5-li7, phah-sng3 tui3 kou2-cha2 chiu7-u7. Sui-jian5 tui3 cha2 chiu7 lang5 oe7-hiau2 chu2-tiuN koan5-li7, iau2-ku2 bo5 chit se3-tai7 chhin-chhiuN7 hian7-si5 chiah toa7 chhut-lat8. Koh-chai3 tui3 cha2 sou2 teh chu2-chhiong3 chit e5 koan5-li7, khah choe7 si7 lam5-chu2 e5 tiong-kan na7-tiaN7; bo5 chhin-chhiuN7 hian7-kim kong2 lu2-chu2 teh tui3 lam5-chu2 chu2-chhiong3 in e5 koan5-li7. 
 TaN in sou2 iau-kiu5 e5 koan5-li7, chiu7-si7 kong2 lam5-chu2 tioh8 piN5-teng2 thai7-gu7. Tui3 cha2 kau3 taN, lun7 lu2-chu2 e5 te7-ui7 chin ke7, chiu7-si7 bo5-lun7 sim2-mih8 hong-bin7 long2 siu7 lam5-chu2 e5 ap-che3, long2 boe7-oe7 chhun-kha chhut-chhiu2, tu2-tu2 si7 chhin-chhiuN7 lam5-chu2 e5 ki3-seng-thang5 chit8-iuN7. 
 TaN chiau3 Ju5-kau3 e5 ka3-si7, lun7 hu7-tek si7 "sun7-chiong5" nng7-ji7 na7-tiaN7; chhin-chhiuN7 kong2, "Chai7 ka chiong5 hu7, chhut ke3 chiong5 hu; hu su2 chiong5 chu2." KhoaN3 chit e5 sam-chiong5 e5 ka3-si7 chiu7 chai hu7-lu2 tui3 chhut-si3 kau3 jip8 bong7, kan-ta hou7 chit ji7 "chiong5"--ji7 pak8 teh iN5-iN5-go5, eng2-oan2 bo5 chhiau-seng e5 jit8-chi2, chiu7-si7 bo5 chu7-iu5 e5 si5-chun7; ki3-jian5 bo5 chu7-iu5, thai3 u7 sim2-mih8 koan5-li7? I2-keng bo5 u7 koan5-li7, thai3 u7 ng3-bang7 piN5-teng2 e5 jit8-chi2; i2-keng bo5 piN5-teng2, chu7-jian5 tioh8 sun7-than3 lang5, i e5 sin-the2 chu7-jian5 si7 siok8 pat8-lang5, m7-si7 siok8 ka-ki7 e5; i2-keng siok8 pat8 lang5 e5, chu7-jian5 tioh8 chhut-chai7 hit e5 chu2-lang5 phah-sng3.
 Khong2-chu2 kong2, "Kun-chu2 chi to7, cho7 toan hou7 hu-hu7, kip8 ki5 chi3 ia7". Chit e5 i3-su3 si7 kong2 kun-chu2 e5 to7-li2 beh thong-heng5 thiN-e7 e5 tai7-seng, si7 tui3 ang-bou2 e5 koan-he7 khi2-tiam2; sou2-i2 na7 beh cho7-chiaN5 li2-siong2 e5 ka-teng5, tioh8 tui3 hu-hu7 u7 hiap8-ho5, toa7-soe3 saN-chhin saN-thiaN3, chiah oe7 eng7-tit. 
 Goa2 siong5-siong5 teh siuN7 chit8-ke e5 lai7-bin7 chaiN2-iuN7 u7 oan-ke saN-chiN e5 tai7-chi3 chin ki5-koai3; ka-ki7 e5 ke-teng5 siong7-chhiaN2 boe7-oe7 ho5-peng5, beh thai3-oe7 ka3 lang5 choe3 ho5-peng5. Lun7 ke-teng5 boe7-oe7 ho5, hit e5 goan5-in u7 chin-choe7 khoan2, chong2-si7 tai7-khai3 te7-it toa7 e5 goan5-in, si7 ui7-tioh8 koan5-li7 bo5 peng5-kun jia2-khi2, chhin-chhiuN7 si7-toa7 lam7-sam2 ap-che3 si7-soe3, a2-si7 tiong7-hu phaiN2 khoan2-thai7 i e5 hu7-jin5. Na7 oe7-hiau2 oh8 chhin-chhiuN7 Ia5-sou ka7 hak8-seng soe2 kha hit e5 cheng-sin5, phah-sng3 m7 na7 ti7 ka-teng5 tiong u7 ho5-peng5, chiu7-si7 ti7 tak8 sou2-chai7 long2 peng5-an bo5 tai7-chi3; chong2-si7 chhin-chhiuN7 chit khoan2 ho7-choe3 chu5-ai3, m7-si7 ho7-choe3 piN5-teng2. 
 TaN, lun7 lam5-lu2 na7 beh piN5-teng2 thai7-gu7, sou2 iau3-kin2 u7 nng7-hang7 e5 tiau5-kiaN7, chit8 hang7 si7 lu2-chu2 e5 kau3-iok8 tioh8 chin3-pou7 kau3 boe7 su lam5-chu2; koh chit8 hang7 si7 keng-che3 hong-bin7, ka-ki7 tioh8 u7 tok8-lip8 seng-oah8 e5 khui3-lat8, m7-bian2 oa2-kho3 ta-pou e5 pang-chan7 ia7 oe7-tit seng-oah8. 
 Ki5-sit8 na7 u7 chap8-hun e5 kau3-iok8, beh tok8-lip8 seng-oah8 si7 khah khoai3. Lan2 u7 chit8 hang7 pe7-peng7, chiu7-si7 lu2-chu2 it-poaN e5 chho3-gou7, chiu7-si7 khah-choe7 long2 siuN7 beh hou7 lang5 chhi7. Goa2 siong5-siong5 bat thiaN-kiN3 kong2, "Ke3 ang beh chiah8 ang," chit khoan2 e5 su-siuN2 chin m7-tioh8. Siok8-gu2 kong2, “Chiah8 lang5 png7, hoan7 lang5 mng7." Lu2-chu2 na7 bo5 chu7-kak, tiaN7-tiaN7 khng3 chit khoan2 su-siuN2, chu7-jian5 chhin-chhiuN7 goa2 teng2-bin7 sou2 kong2, lu2-chu2 si7 choe3 lam5-chu2 e5 ki3-seng-thang5. 
 Na7-si7 an2-ni, si7 kan-ta choe3 lam5-chu2 e5 gu5-lok8-phin2 na7-tiaN7; goan5-lai5 lam5-chu2 si7 kok chit8 peng5 na7-tiaN7, kan-ta lam5-chu2 a2-si7 kan-ta lu2-chu2, tek-khak boe7-oe7 chiaN5-choe3 oan5-choan5 e5 lang5. KhoaN3 Han3-ji7(人), si7 nng7-phiat kiat hap8 lai5 chiaN5, kan-ta chit8-phiat m7-chiaN5 lang5. Lun7 jin5-keh, bo5 lun7 lam5-lu2, bo5 hun-piat pi2-chhu2, sou2 u7 chha-piat8--e5 si7 chit-bu7-siong7 na7-tiaN7, chiu7-si7 lam5-chu2 u7 lam5-chu2 e5 thian-chit; lu2-chu2 u7 lu2-chu2 e5 thian-chit. Lun7 chit e5 thian-chit, si7 cho7-but8-Chu2 phoe3-hap8 ho2-ho2, sou2-i2 choat8-tui3 boe7-oe7 saN chhim-hoan7--tit. 
 Na7-si7 lun7 pat8 hang7, chhin-chhiuN7 kong2 lam5-chu2 ti7-goa7, lu2-chu2 ti7-lai7. Che si7 tai7-iok an2-ni kong2, chong2-si7 m7-si7 choat8-tui3 e5 teng7-li2, lun7 lu2-chu2 the2-keh oe7 su lam5-chu2, si7 ui7-tioh8 bo5 oah8-tang7, iah8 bo5 un7-tong7 sou2 ti3; koh thau5-khak khah-su ta-pou--e5 si7 ui7-tioh8 tui3 bo5 ki-hoe7 thang chhin-chhiuN7 lam5-chu2 an2-ni siu7 kau3-iok8 e5 in-toaN. ChhiaN2 khoaN3 tui3 soe3-han3 e5 si5 bo5-lun7 lam5 a2-si7 lu2, long2 hou7 in siu7 siang7-khoan2 e5 kau3-iok8, kap siang7-khoan2 e5 un7-tong7, chiu7 in au7-lai5 oe7 na2 piN5-teng2, bo5-lun7 sin-the2 a2-si7 ti3-sek. Chong2-si7 goa2 teh kong2 piN5-teng2, i3-su3 m7-si7 kong2 lam5-chu2 na7 gou7-chhioh koan5, lu2-chu2 iu5-goan5 oe7 gou7-chhioh koan5. Na7 piN5-piN5 hou7 in siu7 siang7-khoan2 theng5-tou7 e5 kau3-iok8, chiu7 lam5-chu2 chiaN5-choe3 li2-siong2 e5 lam5-chu2, lu2-chu2 chiaN5-choe3 li2-siong2 e5 lu2-chu2, chu7 an2-ni chiu7 thang kong2 si7 piN5-teng2. 
 Goa2 ai3 in2 chit8 ku3 Tennyson e5 si lai5 choe3 kiat-be2: 
 "Either sex alone Is half itself, and in true marriage lies. Nor equal, nor unequal; each fulfils Defect in each." 
 Hit-e5 toa7-i3 si7 kong2 kan-ta lam5 iah-si7 lu2 sng3 chit8-poaN3 na7-tiaN7. Tui3 chin e5 kiat-hun liau2-au7, ia7-boe7 oe7 kong2-tit si7 chhiuN7 khoan2 iah-si7 bo5 chhiuN7-khoan2, kan-ta si7 kok-peng5 tioh8 saN-pou2 kok-peng5 bo5-kau3 e5 sou2-chai7.
(Tai5-oan5 Kau3-hoe7-po3 te7 486 koan3,1925 ni5 9 geh8)
</CL>
<HL>

論這個問題是不止複雜，koh亦是真oh得論e5事，koh再論者若無像，就所論e5內容自然亦有各樣。十人e5論有十人e5說，就是逐人有伊e5 方向，有伊e5 目的，有伊e5 意見；親像心理學者，伊就tui3心理hit方面論起，若是生物學者是tui3生物e5方面來論起；其實若beh論這個問題，著ai3 tui3幾若方面來研究說明，才會用得。譬喻講tui3歷史就說明，抑是用男女e5頭腦佮體格來相比，抑是tui3心理狀態等等來比較說明。總是若beh親像an2-ni說，的確著寫真長，所以ti7-chia無機會。Ti7-chia所論--e5，是thang講beh做男女對等e5感想論na7-tiaN7；所論e5話是逐人攏看會曉得，就是淺現e5話。 
論人teh主倡權利，扑算tui3古早就有。雖然tui3早就人會曉主張權利，iau2-ku2無這世代親像現時才大出力。Koh再tui3早所teh主倡這個權利，較濟是男子e5中間na7-tiaN7；無親像現今講女子teh tui3男子主倡in e5權利。 
今in所要求e5權利，就是講男子著平等待遇。Tui3早到今，論女子e5地位真低，就是無論甚物方面攏受男子e5壓制，攏boe7會伸腳出手，抵抵是親像男子e5寄生蟲一樣。 
今照儒教e5教示，論婦德是「順從」兩字na7-tiaN7；親像講，「在家從父，出嫁從夫；夫死從子。」看這個三從e5教示就知婦女tui3出世到入墓，kan-ta hou7這字「從」--字縛teh 圓圓go5，永遠無超生e5日子，就是無自由e5時陣；既然無自由，thai3有甚物權利？已經無有權利，thai3有向望平等e5日子；已經無平等，自然著順趁人，伊e5 身體自然是屬別人，m7 是屬家己e5；已經屬別人e5，自然著出在hit個主人扑算。 
孔子講，「君子之道，造端乎夫婦，及其至也」。這個意思是講君子e5道理beh通行天下e5第先，是tui3翁某e5關係起點；所以若beh造成理想e5家庭，著對夫婦有協和，大細相親相疼，才會用得。 
我常常teh想一家e5內面怎樣有冤家相爭e5事誌真奇怪；家己e5家庭尚且boe7會和平，beh thai3會教人做和平。論家庭boe7會和，hit個原因有真濟款，總是大概第一大e5原因，是為著權利無平均惹起，親像序大濫糝壓制序細，抑是丈夫歹款待伊e5 婦人。若會曉學親像耶穌ka7學生洗腳hit個精神，扑算m7若ti7 家庭中有和平，就是ti7 逐所在攏平安無事誌；總是親像這款號做慈愛，m7是號做平等。 
今，論男女若beh平等待遇，所要緊有兩項e5條件，一項是女子e5教育著進步到boe7輸男子；koh一項是經濟方面，家己著有獨立生活e5氣力，m7 免倚靠查甫e5幫贊也會得生活。 
其實若有十分e5教育，beh獨立生活是較快。咱有一項弊病，就是女子一般e5錯誤，就是較濟攏想beh hou7 人飼。我常常bat聽見講，「嫁翁beh食翁，」這款e5思想真 m7 著。俗語講，「食人飯，患人問。」女子若無自覺，tiaN7-tiaN7囥這款思想，自然親像我頂面所講，女子是做男子e5寄生蟲。
若是an2-ni，是kan-ta做男子e5娛樂品na7-tiaN7；原來男子是各一爿na7-tiaN7，kan-ta男子抑是kan-ta女子，的確boe7會成做完全e5人。看漢字「人」，是兩撇結合來成，kan-ta一撇 m7 成人。論人格，無論男女，無分別彼此，所有差別--e5是職務上na7-tiaN7，就是男子有男子e5天職；女子有女子e5天職。論這個天職，是造物主配合好好，所以絕對boe7會相侵犯--得。
若是論別項，親像講男子治外，女子治內。Che是大約an2-ni講，總是 m7 是絕對e5定理，論女子體格會輸男子，是為著無活動，亦無運動所致；koh頭殼較輸查甫--e5是為著tui3無機會thang親像男子an2-ni受教育e5因端。請看tui3細漢e5 時無論男抑是女，攏hou7 in受像款e5教育，佮像款e5運動，就in後來會那平等，無論身體抑是智識。總是我teh講平等，意思 m7 是講男子若5尺懸，女子猶原會5尺懸。若平平hou7 in受像款程度e5教育，就男子成做理想e5男子，女子成做理想e5女子，自an2-ni就thang講是平等。 
我愛引一句Tennyson e5詩來做結尾： 
「Either sex alone Is half itself, and in true marriage lies. Nor equal, nor unequal; each fulfils Defect in each.」 
Hit 個大意是講kan-ta男抑是女算一半na7-tiaN7。Tui3真e5結婚了後，亦boe7會講得是像款抑是無像款，kan-ta是各爿著相補各爿無到e5所在。 
(台灣教會報第486卷，1925年9月) 
</HL>