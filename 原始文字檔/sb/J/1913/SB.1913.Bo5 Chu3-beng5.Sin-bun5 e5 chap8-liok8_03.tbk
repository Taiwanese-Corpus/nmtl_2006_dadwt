<CL>
 7. Hu7-jin5-lang5 kap Hau7-siN hou7 Chhai5 long5 jip8
 Teng2 chiuN e5 tai7-chi3 liau2-au7 koh u7 chit8 chiah chhai5-long5 jip lang5, beh ka7 khi3 chiah8. U7 chit8-ke e5 lang5, si7 choh-sit lang5, in chit8 e5 chhin-lang5 lai5 in tau choe3 lang5-kheh, au7 lai5 beh to3-khi3, choh-sit lang5 e5 hu7-jin5-lang5 kap nng7-e5 hau7-siN chiong kiaN5 seh e5 chhia, pak8 nng7 chiah be2, chai3 i saN, si3 phou3 lou7 kau3 koaiN7 siaN5. Ti7 hia u7 thih lou7, chhin-lang5 thang tah he2-hun-chhia to3-khi3 i e5 chhu3. Seh kham3 lou7 kau7-kau7, na7 tah8 jih8 kau3 teng7-teng7, chiu7 kiaN5 seh e5 be2-chhia si7 chin7 gau5 chau2, saN ,si3 phou3 lou7 kiam2-chhai2 m7-sai2 nng7 tiam2 cheng ku2 chiu7 oe7 kau3; na7-si7 hit-tiap8 seh put-chi2 chhim, iau2-be7 jih8 teng7, be2 tioh8 ban7-ban7 kiaN5, long2 boe7 chau2, kiam2-chhai2 tioh8 si3, gou7 tiam2-cheng ku2, chiah oe7 kiaN5 saN, si3 phou3 lou7. An2-ni teng2-pou khi2-sin kiaN5, tioh8 e7-pou chiah oe7 kau3 hit e5 koaiN7 siaN5. I2-keng sang3 chhin-lang5 khi3 che7 he2-hun-chhia, kap i saN-si5, chiu7 khi3 chhe7 siaN5 lai7 chit8 ke kou2-ku7 e5 peng5-iu2 sio tham3. Peng5-iu2 e5 hu7-jin5-lang5 chhiaN2 in theng3-hau7 chiah8 e5-hng liau2, iah8 hou7 be2 thang chiah8 koh hioh-khun3, chiah to3-khi3, kong2, “Kim-mi5 geh8 kng-kng, sui-jian5 seh kham3 toe7-bin7, iau2-ku2 bo5 put-chi2 koaN5, iah8 si7 hou7 mi5-si5 koh khah kng, ”chiu7 hou7 i lau5-teh. Chit-e5 peng5-iu2 gau5 tiuN tauh siat-ke3 liah8 khim5-siu3, iah8 u7 chhi7 chit8 chiah kau2, chin toa7 chiah, koh koai-koai, piau2 i e5 mia5 kio3 choe3 But-lo3. 
 Chiah8 e5-hng liau2, choh-sit e5 hu7-jin5-lang5 kap nng7-e5 hau7-siN khi2-sin to3-khi3, tioh8 oaN3-oaN3 poaN3-mi5 au7 chiah oe7 kau3. In-ui7 si7 sin khui e5 sou2-chai7, li7 siaN5 bo5 joa7-hng7, long2 si7 kau-ia2, bo5 jin5-ke. Toa7 hau7-siN chap8-lak8 he3, che7 thau5-cheng5 koan2-be2, khan be2-lek8-soh; lau7-bu2 kap soe3-han3 hau7-siN che7 au7-bin7. U7 geh8 koh u7 seh, sou2-i2 mi5 kng-kng, oe7 khoaN3-kiN3 hng7-hng7. Lau7-bu2 ai3 hou7 gin2-na2 hoaN-hi2, chiu7 kong2-oe7 liam7-koa gim5-si. KiaN5 kui2 li2 lou7 lau7-bu2 oat8-thau5 khoaN3 au7-bin7, chiu7 kong2, “Gin2-na2 ah, lin2 khoaN3, But-lo3 teh te3 lan2, taN beh chaiN2-iuN7 hou7 i to3 khi3 ?” Nng7 e5 gin2-na2 oat8-thau5 khoaN3, toa7-han3 khoaN3 khah ku2, chiu7 bin7 piN3 toa7 kiaN, kong2, “An2-ne, hit chiah m7-si7 kau2 si7 toa7 chhai5-long5; ti7 lan2 tu2-a2 keng-ke3 e5 chhiu7-na5, u7 thiaN-kiN3 lan2 e5 siaN, lai5 jip lan2. TaN kiaN-liau2 lan2 bo5 thang ng3-bang7; chit ho7 lou7, be2 long2 boe7 chau2, iah8 hit chiah chhai5-long5, teh jip lan2, li2 khoaN3, bo5 joa7-ku2 oe7 tioh8.” 
 Tai7-ke put-chi2 kiaN, khoaN3 chhia-lai7 bo5 sim2-mih8 ke-si thang koaN2 chhai5-long5 po2-hou7 ka-ki7. Chhai5-long5 khah kun7 teh hau2, be2 thiaN-kiN3 hit-e5 siaN chin7 kiaN,toa7 hau7-siN tioh8 chin7 ka-ki7 e5 khui3-lat8, chiang2-koan2 iok-sok chiah-e5 be2, long2 boe7 kou3-tit pat8-mih8 e5 tai7-chi3. Soe3-han3 khioh seh, chhut-lat8 nih choe3 chioh8-thau5, choe7-choe7 liap8 lok chhia-lai7. U7 chit8-ki thih-ki hou7 chhia be2-bin7 e5 than2-hoaiN5 pang oe7 tiau5, toa7 hau7-siN ka7 lau7-bu2 kong2 chaiN2-iuN7 oe7 pak khi2-lai5. Chhai5-long5 jip oa2, lau7-bu2 kap soe3-han3 gin2-na2 chiong chit te3 pang kap hit ki thih-ki, kiah8 beh phah, gin2-na2 u7 si5 iah8 eng7 seh lai5 tim3--i. 
 Chhai5-long5 u7 si5 oa2 chhia au7, u7 si5 toa7-peng5, u7 si5 sio2-peng5, lau7-bu2 kap soe3-han3 gin2-na2 tak8-pai2 koaN2 i li7. U7 si5 chhai5-long5 oe7 khu5-teh toa7-siaN hau2, chhin-chhiuN7 beh kio3 pat8 chiah lai5 tau3 pang-chan7; chiu7 koh-chai3 jip, lai5 oa2 chhia; in koh koaN2 i li7. 
 Chhin-chhiuN7 an2-ni kiaN5 chha-put-to saN phou3 lou7, chiu7 kau3 lang5 khia7-ke e5 sou2-chai7, chhai5-long5 m7-kaN2 koh te3, khoan2-sit si7 chhin-chhiuN7 toa7 sit bang7, chiu7 chhut chit8 e7 e5 kek8 toa7-siaN, chiah li7-khui to3-tng2 khi3. Hu7-jin5-lang5 nng7-e5 gin2-na2 kau3 chhu3, kaN2 u7 toa7 kam2-sia7 Siong7-te3, hou7 in keng-ke3 chit ho7 gui5-hiam2, iah8 po2-choan5 siN3-mia7. 
 Bin5-a2-cha2-khi2 siaN5 lai7 hit e5 peng5-iu2 chhut-khi3 chhiu7-na5 kau-ia2 beh khi3 khoaN3 i e5 tauh-a2 ke3-a2 u7 tng-tioh8 sim2-mih8 mih8, chiu7 ti7 lou7 nih8 khoaN3-kiN3 chhai5-long5 e5 kha-jiah, u7-si5 lou7 e5 chiaN3-chhiu2 peng5, u7-si5 to3-chhiu2-peng5, ka-ki7 phah-sng3 u7 kui2-na7 chiah-e5 chhai5-long5, cha7-mi5 khi3 ka7 hit e5 hu7-jin5-lang5 kap nng7 e5 gin2-na2, na7 u7 an2-ni tek-khak saN lang5 long2 u7 ka7-si2. I chiu7 kin2-kin2 to3-khi3 siaN5 lai7, kio3 kui2-na7 e5 chhu3-piN, giah8 chheng3 khia5 be2, kin2-kin2 khi3 chha5 hit tiau5-lou7, siong5-siong5 phah-sng3 oe7 liam5-piN tu2-tioh8 huih, a2-si7 bah, a2-si7 kut-thau5, a2-si7 saN-a2-khou3 ti7 lou7-piN, choe3 pin5-ku3 lang5 hou7 chhai5-long5 ka7 khi3 chiah8. Chhe7 long2 bo5 chit ho7 e5 tai7-chi3; kiaN5 hng7-hng7, chiu7 khoaN3-kiN3 chhai5-long5 e5 kha-jiah soah, toa7 ki5-koai3 kin2-kin2 khi3 peng5-iu2 e5 chhu3 khoaN3 tai7-chi3 chaiN2-iuN7, khoaN3-kiN3 hu7-jin5-lang5 kap nng7 e5 gin2-na2, seng-khu bo5 siaN2-su7, na7-si7 sim-koaN iau2-ku2 teh-chhoah e5 khoan2-sit. Tai7-ke thiaN hu7-jin5-lang5 kap gin2-na2 siong5-se3 kong2-khi2 cha7-mi5 sou2 tu2-tioh8 e5 tai7-chi3, chiu7 koh kiah8 chheng3 khia5-be2 kin2-kin2 chhe7 hit-chiah chhai5-long5, chhe7-tioh8, phah si2, pak phe5 sang3 hou7 hit nng7 e5 gin2-na2, hou7 in thang khi3 ge5-mng5, tho2 thai5 chhai5-long5 e5 siuN2, chiau3 hit sou2-chai7 e5 hoat-tou7, chiu7-si7 chap8-khou. 
 Seng3-chheh choe7-choe7 sou2-chai7 kong2-khi2 chhai5-long5 e5 tai7-chi3. Lang5 choe3 kau3-hoe7 e5 tui3-tek8 lai5 khun2-tiok8 Siong7-te3 e5 peh-siN3, a2-si7 choe3 koaN oan-ong2 lek8-sek lang5, a2-si7 choe3 ke2 e5 sian-siN thoan5 iN7-toan e5 ka3-si7 in2-iu2 lang5 li7-khui chin-li2, chit-ho7 lang5 Seng3-chheh kio3 choe3 chhai5-long5. (KhoaN3 se. 22 :27; Hoan. 3 : 3; Ma2. 7:15; 10: 16; Lou7. 10: 3; Su3. 20: 29 ) Seng3-chheh kong2 au7-lai5 hok-im e5 to7-li2 liu5-thong, ban7-kok e5 lang5 hang5-hok8 Ia5-sou, saN-thai5 e5 tai7-chi3 soah, thiN e7 tak8 sou2-chai7 peng5-tiaN7, chiu7 eng7 phi3-ju7, kong2 chhai5-long5 iuN5-ko oe7 saN kap toa3 saN kap chiah8. long2 bo5 siong-hai7 (KhoaN3 Sai3 11:6; 65:25.) Goan7 Siong7-te3 hou7 hit ho7 e5 si5-chun7 kin2-kin2 kau3. Sim sou2 goan7. 
 8. Lou5-pok8 hou7 Chhai5-long5 ka7 Si2, lai5 kiu3 Chu2-lang5
 U7 thiaN-kiN3 kou2-cha2 e5 si5, ti7 Go5-lo5-su kok, u7 chit8 e5 toa7-lo2, in-ui7 iau3-kin2 e5 tai7-chi3, beh khi3 hng7-hng7 e5 sou2-chai7. Hit-tiap8 si7 jit8-am3 e5 si5, chiu7 kio3 i e5 lou5-pok8, mia5 kio3 I2-lip8, ka7 i kong2, “I2-lip8 ah, lan2 chit-tiap8 koaN2-kin2 beh chhut-lou7 khi3 , li2 tioh8 pi7-pan7 be2-chhia m7-thang ian5-chhian5.” Bo5 chit8-tiap8-a2 ku2 I2-lip8 chiu7 kong2 pi7-pan7 ho2-se3. Toa7-lo2 kap i e5 bou2 kiaN2 sui5-si5 chiu7 che7 chhia; I2-lip8 ia7 che7 ti7 chhia cheng5, khan be2-soh, chek-si5 khi2-sin. 
 Hit-tiap8 si7 tang-thiN e5 si5, moa2 thiN u7 chhiN put-chi2 kng. In kiaN5 kau3 lou7-cham7, chiu7 hioh-khun3, ai3 beh oaN7 be2; in-ui7 ti7 lou7 nih8 seh chin kau7, be2 kiaN5 kek8 sian7, kau3 beh poah8-to2; ia7 si7 in-ui7 kiaN5 kau3 poaN3-mi5-lah. Hit e5 lou7-cham7 e5 tiam3 chu2 chiu7 khng3 toa7-lo2 theng3-hau7 kau3 thiN phu2 kng chiah kiaN5, kong2, “M7-tan7-na7 seh kau7, thiN-khi3 chin koaN5, ia7 u7 chhai5-long5 kui-kun5 pian3 si3-koe3 kiaN5. Kui2-na7 le2-pai3 ku2 hiah-e5 chhai5-long5 bo5 sim2-mih8 thang chiah8. E5-hng beh am3 e5 si5, goan2 u7 thiaN-kiN3 hiah-e5 chhai5-long5, ti7 hng7-hng7 e5 chhiu7-na5 teh hau2. Kui2-na7 mi5 cheng5 u7 chhai5-long5 lai5 ti7 chia si2-koe3 seh8 toa7 siaN hau2, ai3 beh chhe7 chiah8 e5 mih8. Goa2 m7-kaN2 khui mng5, na7 chhut khi3 tek-khak peh8-peh8 sang3 goa2 e5 siN3-mia7; goa2 u7 khui thang-a2 khoaN3 hiah-e5 chhai5-long5 bak8-chiu kim-kim siong3 hou7 goa2 kiaN kau3 ngauh8-ngauh8-chhoah, goa2 kau3 chit8-si3-lang5 to oe7 ki3-tit. Kau3 thiN phu2 kng chhai5-long5 chiah soaN3 khi3. 
 Toa7-lo2 thiaN-kiN3 i sou2 kong2, sim7-sim7 chit8-tiap8-a2 ku2; che m7-si7 i ka-ki7 u7 kiaN, si7 in-ui7 u7 bou2, kiaN2 ti7-teh, sou2-i2 kiaN-hiaN5, u7 chin3-the3 liong2-lan5 e5 i3-su3, chiu7 in3 tiam3 chu2 kong2, “Goa2 phah-sng3 thang koh ke kiaN5 chit8 lou7-cham7, in-ui7 goa2 e5 lou5-pok8 put-chi2 iong2-beng2, ia7 u7 toa7 kek8 ho2 e5 chheng3, li2 tioh8 pi7-pan7 kek8 iong2 kek8 gau5-chau2 e5 be2 lai5 hou7 goa2 oaN7 chiu7 ho2.” Tiam3 chu2 chek-si5 chiong iong2 e5 be2 lai5 pak8 ti7 chhia nih8. I2-lip8 ia7 sui5-si5 chiuN7 chhia ho2-taN2 khan be2-soh iat be2 piN liam5-piN khi2-sin khi3. Chit8 li2 kiaN5 ke3 chit8 li2, long2 bo5 tong7-cheng7, tok8-tok8 thiaN-kiN3 be2 long e5 siaN na7-tiaN7. 
 Au7-lai5 kiaN5 kau3 chit8 e5 toa7 chhiu7-na5, hit sou2-chai7 chhiN-chhiN chhin3-chhin3, chhiu7 chin koaiN5 kau3 tu2-thiN jia-tioh8 chhiN-sin5, sou2-i2 chit sou2-chai7 chin-am3. In beh ke3 chit e5 chhiu7-na5 e5 lou7 na2 kiaN5 na2 am3. Kau3 chia chu2, pok8 long2 m7-kaN2 choe3 siaN, in-ui7 u7 thiaN-kiN3 lang5 keng-ke3 chit tiau5 lou7, choe7-choe7 tu2-tioh8 chhai5-long5, sit-liau2 siN3-mia7. 
 KiaN5 bo5 kui2-pou7 hut-jian5 thiaN-kiN3 chin hiong-beng2 e5 siaN, I2-lip8 chai chit e5 siaN m7-si7 chhiu7-na5 e5 hong, ia7 m7-si7 hong tui3 soaN-teng2 lai5, tek-khak si7 iau-go7 hiong5-ok e5 chhai5-long5 si3-koe3 kiaN5 teh hau2. I2-lip8 chai taN tu2-tioh8 ti7 chia siN3-mia7 tek-khak lan5 po2, chiu7 oat8-thau5 lai5 phah-chhia nih8 e5 thang-a2-mng5, beh thong-ti i e5 chu2-lang5 chai chit e5 tai7-chi3. Toa7-lo2 chiu7 an-ui3 i e5 hu7-jin5-lang5 kong2, “M7-sai2 kiaN, tioh8 oa2-kho3 Siong7-te3.” Hu7-jin5-lang5 thiaN in tiong7-hu e5 oe7, chiu7 pho7 i e5 kiaN2, the ti7 chhia-lai7, seng5-sim ki5-to2 choan5-leng5 e5 Siong7-te3 chiau3-kou3 i e5 tiong7-hu kap kiaN2 chit8 ke peng5-an. I2-lip8 chiu7 chhut-lat8 phah be2 koaN2 chin3-cheng5 chau2 khi3. Chai chit e5 tai7-chi3 put-chi2 gui5-hiam2, chhai5-long5 tek-khak oe7 tui-jip lai5; taN beh chau2, a2-si7 beh kap chhai5-long5 tui3-tek8, a2-si7 tioh8 si2, siuN7 boe7 hiau2-tit. Chhai5-long5 e5 siaN na2 thiaN na2 kun7, lian5 kha-pou7 ia7 thiaN-kiN3, i2-keng kau3 ti7 chhia-au7. 
 Au7-lai5 chhai5-long5 tui kau3 kun7-oa2, khoaN3-kiN3 chhia nih8 e5 teng kng-kng, chiu7 theng5-kha, m7-kaN2 koh tui lai5. Tiap8-a2-ku2 chhai5-long5 koh-chai3 ho2-taN2 si3-ui5 pau chit tiuN chhia. Chhia nih8 e5 teng chio3 tioh8 chhai5-long5, khoaN3-kiN3 kui-kun5, seng-khu kek8 san2, bak8-chiu kim-kim, chhui3 khui-khui, chih8 thou3 tng5-tng5, noa7 it-tit8 lau5 chhut-lai5. Toa7-lo2 chiu7 kong2, “I2-lip8 ah, lan2 tioh8 pang3 chheng3. Li2 tioh8 siong3 cheng-cheng, chheng3 chiah thang khui-khi3. ” Hut-jian5 hit chiah choe3 thau5 e5 chhai5-long5 hou7 chheng3 phah si2, to2 ti7 seh nih8 moa2 sin si7 huih. Ki5-u5 e5 chhai5-long5 thiaN-kiN3 chheng3 e5 siaN, koh khoaN3-kiN3 thau5-chiah si2-teh, u7 chin toa7 kiaN si3-koe3 to5-chau2 jip8 ti7 chhiu7-na5 lai7, boe7 kou3-tit thang chiah8 hit chiah si2 e5 chhai5-long5. 
 Bo5 chit8-khek ku2 chhai5-long5 koh chu7-chip8 kui-kun5 ui5-lai5, pi2 cheng5 khah hiong5-ok. In-ui7 chiah-e5 chhai5-long5 chin iau sou2-i2 m7-kam pang3-sak chit tiuN be2-chhia; toa7-siaN chhoan2-khui3 siuN7 beh lai5 ka7 chiah8. I2-lip8 chiu7 koh phah si2 chit8 chiah; hiah-e5 chhai5-long5 theng5 kha teh-hau2, bo5 sim2-mih8 kiaN-hiaN5, ia7 bo5 chau2 khi3. Koh pek-kun7 oa2-lai5, chhui3-khi2 giang3-giang3, toa7-siaN teh hau2. I2-lip8 khoaN3-kiN3 m7-si7 se3 bin7, chiu7 siuN7 taN beh chaiN2-iuN7 ? In-ui7 tioh8 koh kiaN5 chin hng7 chiah oe7 kau3 lou7-cham7. Hit-tiap8 ti7 chhia-nih8 u7 chit8 ki chha5, chiu7 eng7 soh lai5 pak8, hiat ti7 chhia-au7 hou7 chhia teh thoa, hou7 hit ki chha5 tin2-tang7 pong7-pong7 hau2, beh koaN2-soaN3 hiah-e5 chhai5-long5. Na7-si7 hiah-e5 chhai5-long5 long2 chai si7 bo5 lou7-eng7 e5 mih8, iu5-goan5 m7 kiaN bo5 beh si3-soaN3 khi3, pi2 cheng5 koh khah beng2. 
 Kau3 chit-tiap8 hit tiuN chhia e5 lang5 siN3-mia7 i2-keng bo5 ng3-bang7. I2-lip8 chiu7 ka7 i e5 lou7-pok8 phoaN7 kong2, “Thau5 chiah be2 tioh8 thau2, kin2-kin2 thau2. ”Sui5-si5 chiong thau5 chiah-e5 be2 thau2-khui; hit chiah be2 u7 chin kiaN, chhoan3 tui7 lou7-piN chau2-khi3. Chhai5-long5 kui-kun5 tui3 hit chiah be2 chiu7 jip khi3, saN-kap ka7 hit chiah be2 tau3 chhiuN2 khi3 chiah8. Siong7-chhiaN2 bo5 kau3-giah8, u7 chiah8 tam7-poh8 huih, pak-tou2 iau2-ku2 si7 iau, kui-kun5 koh te3 be2-chhia lai5, Chong2-si7 be2-chhia i2-keng u7 chin3-cheng5 kiaN5 kui2-na7 li2 lou7 ke3--khi3. 
 Toa7-lo2 chiu7 kong2, “I2-lip8 ah, lan2 chit-tiap8 sou2 thiaN-kiN3 si7 chhiu7-nih8 e5 hong mah ? A2-si7 hiah-e5 beng2 e5 chhai5-long5 koh te3-lai5 mah ?” I2-lip8 tai7-seng ia7 u7 thiaN-kiN3, i chai si7 chhai5-long5 e5 siaN, Chong2-si7 i put-chi2 thiaN3 chu2-lang5, m7 kam hou7 in tai7-ke kiaN-hiaN5, sou2-i2 long2 bo5 kong2-chhut. In-ui7 i e5 chu2-lang5 mng7-khi2, I2-lip8 in3 i, kong2, “Chiu7-si7 hiah-e5 chhai5-long5 koh tui lai5. ”Oe7 tu2 kong2-liau2, hiah-e5 chhai5-long5 koh si3 ui5 lai5 pau chit tiuN chhia. Chhai5-long5 e5 heng5-chong7 pi2 tai7-seng teng5-pe7 phaiN2 khoaN3, in-ui7 tak8 chiah seng-khu long2 u7 bak-huih. 
 I2-lip8 chiu7 kong2, “Koh thau2 thau5 chiah-e5 be2.” Soh tu2 thau2-khui, be2 chiu7 chau2; chi2 u7 thiaN-kiN3 be2 hau2 chit8 siaN, i2-keng khoaN3-bo5, hit chiah be2 chiu7-si7 hou7 chhai5-long5 sui5-si5 chiah8-liau2 khi3. Chhai5-long5 iau2-ku2 si7 iau, tek-khak ai3 beh koh chiah8 lang5 e5 huih. 
 I2-lip8 sui-bong2 gau5 koaN2-be2 toa7-pou7 chau2, long2 bo5 lou7-eng7. Chit8 bak8-nih8 ku2 chhai5-long5 iu5-goan5 si7 te3 ti7 chhia au7, taN beh chaiN2-iuN7 ? Na7 beh chiong chiah-e5 be2 long2 thau2 hou7 chhai5-long5 chiah8, Chong2-si7 chit-tiuN chhia boe7 tit-thang thoa kau3 lou7-cham7 e5 sou2-chai7; na7-si7 hit e5 lou7-cham7 e5 he2 i2-keng u7 khoaN3-kiN3--lah. Chi2 iau2 u7 chit8 hang7 ke3-chhek, tioh8 pun2-sin lai5 kap chhai5-long5 choe3 tui3-tek8. I2-lip8 u7 koat-toan3 ai3 beh loh8 chhia, lai5 koaN2 chiah-e5 chhai5-long5. 
 I2-lip8 chiu7 khin-khin phah chhia e5 thang-a2 mng5, hou7 chu2-lang5 chai i beh an2-ni choe3, ka7 chu2-lang5 kong2 , “Goa2 kiam2-chhai2 na7 hou7 chhai5-long5 thoa khi3 chiah8, ng3-bang7 chu2-lang5 tioh8 tai3-liam7 goa2 e5 bou2, kiaN2.” 
 Oe7 kong2 liau2, chek-si5 loh8 chhia nng7 chhiu2 kiah8 chheng3 chiu7 pang3. Chu2-lang5 ti7 chhia lai7 thiaN-kiN3 chheng3 tan5 chit8-siaN, koh thiaN-kiN3 chit8 siaN ia7 chiu7 cheng7-cheng7. Chu2-lang5 chiu7 chai I2-lip8 tek-khak si7 khit chhai5-long5 ka7 khi3 chiah8. TaN chiah-e5 chhai5-long5 ki3-jian5 u7 tit-tioh8 lang5 e5 bah thang chiah8, chiu7 bo5 koh-chai3 siuN7 beh lai5 te3 chit tiuN chhia. Toa7-lo2 chit tiuN chhia kai-chai3 oe7 thoat-li7, chiu7 koaN2 kau3 lou7-cham7 hit-tiap8 tai7-ke ki5-to2, kam2-sia7 Siong7-te3 toa7 chu5-pi, kiu3 in chit8 ke e5 siN3-mia7. Chiu7 tiam3 chit8 lou7-cham7 hioh kau3 thiN-kng, Chong2-si7 tai7-ke long2 bo5 khun3, in-ui7 ng3-bang7 hit e5 chin7-tiong lou5-pok8 kiam2-chhai2 oe7 po2-choan5 i e5 siN3-mia7, oe7 tit-thang koh chai3 to3-lai5; ia7 put-chi2 kiaN hou7 chhai5-long5 ka7 si2. 
 Kau3 thiN phu2-kng in chiu7 koh chai3 to3-tng2 kau3 I2-lip8 cha7-mi5 loh8 chhia e5 sou2-chai7, si3-koe3 khoaN3, peng7 bo5 I2-lip8 e5 chong-chek, chi2 u7 khoaN3-kiN3 chheng3 koh hit sou2-chai7 seh u7 choe7-choe7 huih; i2-keng chai I2-lip8 si7 hou7 chhai5-long5 ka7 khi3 chiah8, chiong sin-si thoa jip8 chhiu7-na5 lai7 khi3--lah. 
 Toa7-lo2 chhim-chhim siau3-liam7 i koe2-kiu3 e5 un, ti7 hia ka7 i khia7 chit8 te3 chioh8-pi, khek ji7 kong2 beng5 chit e5 tai7-chi3, ia7 in2 khi2 chit8 chat Seng3-keng kong2, “Lang5 in-ui7 peng5-iu2 pang3-sak siN3-mia7, sou2 thiaN3 bo5 u7 khah toa7 chit e5.”(Iok-han7 15:13 ) Chit e5 chioh8-pi kau3 kin-a2-jit8 iau2-ku2 ti7-teh, hoan7 ke3 lou7 e5 lang5 khoaN3-kiN3 bo5 chit8 e5 m7 thou2-khui3, o-lo2 i. 
 Chit chat su7 m7-na7 hou7 lan2 siuN7 chhai5-long5 e5 phaiN2 chhin-chhiuN7 teng2-bin7 hit chat e5 tai7-chi3, koh chit e5 chu2, pok8 nng7 lang5 e5 sou2 kiaN5, iah8 hou7 lan2 siuN7 kui2-na7 hang7 kek8 ho2 e5 to7-li2. Chit-tiap8 oe7 kong2 nng7 hang7 tiaN7-tiaN7. 
 Chit8 hang7 lou5-pok8 kam-goan7 thoe3 chu2 lang5 sit-loh8 siN3-mia7, si7 hou7 lan2 siuN7 Ia5-sou chai7-cha2 thoe3 lan2 pang3-sak siN3-mia7, na7-si7 Ia5-sou e5 thiaN3-thang3 ban7-pe7 khah-iaN5; m7 si7 chhin-chhiuN7 si7 soe3 thoe3 put-chi2 ho2 put-chi2 thiaN3 i e5 si7-toa7, si7 ban7-ong5 e5 Ong5 thoe3 hoan2-poan7 e5 peh-siN3, si7 thiN-toe7 chi3 seng3 e5 Chu2-chaiN2 thoe3 toe7-bin7-chiuN7 tang7-choe7 e5 lang5. Chit ho7 thiaN3-thang3 se3-kan lang5 long2 boe7 hiau2-tit siuN7. Hit e5 lou5-pok8 koe2 kiu3 chu2-lang5 seng-khu e5 siN3-mia7, hou7 i koh tiam3 toe7-bin7 put ko3 kui2 ni5 tiaN7-tiaN7 chiah soah; na7 si7 Ia5-sou koe2 kiu3 lan2 sim-sin5 e5 siN3-mia7, hou7 lan2 tit-tioh8 eng2-oan2-oah8 ti7 thian-tong5, chheng-chheng ban7-ban7 ni5 bo5 soah. 
 Koh chit8 hang7. Hit e5 chu2 lang5 in-ui7 lou5-pok8 e5 sou2-kiaN5, hou7 lan2 siuN7 lan2 hoan2-tng2 choe3 lou5-pok8 eng-kai chaiN2-iuN7 in-ui7 lan2 e5 Chu2 Ia5-sou lai5 kiaN5. Hit e5 chu2-lang5 chhim-chhim siau3-liam7 lou5-pok8, ka7 i khia7 thiau7; na7-si7 lan2 tit-tioh8 un ban7 pe7 khah toa7, ban7-hun7 e5 chit8-hun7 bo5 thang po3-tap, chiu7 tioh8 chiong ka-ki7 seng-khu, leng5-hun5 sou2 u7 sou2 oe7 chiN5-chai5 ke-giap8 khui3-lat8 chai5-tiau7, phi3-ju7 choe3 che3-hian3, kiu5 Siong7-te3 tai3-liam7 Ia5-sou kam3-lap8, siuN2-su3 Seng3-sin5 hou7 lan2 Chhin-chhiuN7 an2-ni lai5 hok8-sai7 kau3 chit8-si3-lang5. (KhoaN3 Lo5 12:1,2.) 
 9. Siong7-te3 u7 ThiaN Lang5 Ki5-to2, a2 bo5 ? 
 U7 chit8 e5 cha-bou2 gin2-na2, chap8-it he3, lang5 chhoa7 i khi3 in kong e5 chhu3, beh chheng2-an in kong ma2, kap in toa3 kui2 jit8. In kong e5 chhu3 li7 pe7-bu2 chhu3 iok-liok8 lak8 phou3 lou7 . Tiong-kan u7 he2-chhia e5 lou7. He2-chhia u7 tin7 khah kin2, u7 tin7 khah ban7. Khah kin2--e5 kiaN5 lak8 phou3 lou7 m7-sai2 poaN3-tiam2 cheng ku2, khah ban7--e5 tioh8 nng7 saN pe7 khah ku2 . Am-lam choe3 chit8 e7 sng3 peng5-siong5 chha-put-to chit8 tiam2 cheng ku2. 
 Cha-bou2 gin2-na2 tiam3 kong ma2 tau e5 si5 beng5-pek8, beh to3 khi3 pe7-bu2 e5 chhu3. Bo5 lang5 thang kap i khi3, chiu7 chhoa7 i kau3 he2-chhia e5 lou7-cham7, thiah he2-chhia toaN khan i chiuN7 chhia lai7-bin7 che7; chiu7 kap i saN-si5 , hou7 i ka-ki7 to3-khi3. Sui-jian5 bo5 chhin-lang5 thang kap i khi3, iah8 long2 m7-sai2 kiaN, bo5 lang5 oe7 ham7-hai7, kou3 chhia e5 tek-khak chiau3-kou3. 
 Chhia tiaN7-tioh8 tioh8 kau3 in hiuN-sia7 e5 si5, gin2-na2 e5 lau7-pe7 khi3 hit sou2-chai7 e5 lou7-cham7, beh chhoa7 cha-bou2-kiaN2 to3-lai5. 
 Hit pang he2-chhia poaN3 lou7 tu2-tioh8 toa7 gui5-hiam2, tiN5-poaN3 chhian5 poaN3 tiam2 cheng ku2. Na7-si7 Siong7-te3 chiau3-kou3, bo5 lang5 tu2-tioh8 siong-hai7, si7 khah oaN3 lai5 tiaN7-tiaN7. 
 I2-keng kau3, lau7-pe7 khan soe3-han3 cha-bou2 kiaN2, chhoa7 i to3-lai5. KiaN5 lou7 e5 si5, lau7-pe7 mng7 cha-bou2-kiaN2 che7 he2-chhia e5 si5 tu2-tioh8 e5 tai7-chi3, ka7 i kong2, “Bo5 sek8-sai7 e5 lang5 kap li2 ti7 teh, li2 u7 kiaN a2 bo5 ?” 
 Gin2-na2 kong2, “Bo5; tok8-tok8 chit8-pai2, tiap8-a2-ku2, u7 kiaN tiaN7-tiaN7.” 
 Lau7-pe7 mng7, “Hit e5 si7 sim2-mih8 tai7-chi3 ?” 
 Gin2-na2 kong2, “Goan2 kun7-oa2 hit e5 chhim-khiN teng2 e5 kio5, tit beh ke3--khi3 m7-chai sim2-mih8 tai7-chi3, hut-jian5 he2-chhia thut8 chau2 ke3 piN-thau5, e7-toe2 u7 chui2 iah8 u7 chioh8-poaN5, chhia lai7 cheng3 lang5 kiaN kau3 boe7 kou3-tit, au5-kio3 kong2 “Tit beh siak loh8 khi3, choe3 chit8-e7 bo5--khi3 !” Na7 si7 u7 jin5-ai3 e5 Chu2 chiau3-kou3 goan2; hou7 kou3 chhia e5 sai-hu7 khoaN3-kiN3 hit e5 gui5-hiam2, thang pi7-pan7, tu2-tu2 kau3 oe7 poah8-loh8 e5 sou2-chai7 chiu7 hou7 chhia ui5 chi2, koh siat hoat-tou7 to3-the3 kui-lou7 bo5 siaN2 su7. ” 
 I e5 lau7-pe7 si7 put-sin3 e5 lang5, chiu7 tiN3 chhin3-chhio3, mng7 cha-bou2-kiaN2, kong2, “Li2 siaN2-su7 phah-sng3 Chu2 u7 chhap chit e5 tai7-chi3 ? M7-si7 Chu2 teh chiau3-kou3 lin2; si7 hit e5 chim-chiok e5 sai-hu7 jin7-chin kiaN5 i e5 pun2-hun7, bak8-chiu kim-kim khoaN3 thau5-cheng5, khoaN3-kiN3 u7 gui5-hiam2, chiu7 chi2 chhia hou7 i to3-the3, koh chhong3 kau3 ho2-se3. Long2 m7-si7 Chu2, iah8 m7-si7 pat8 hang7 e5 tai7-chi3.” 
 Gin2-na2 kong2, “Sim-koaN pe7--ah, chai-iaN2 e5 lang5 kong2, chhia hit-tiap8 chhut kio5 piN teng2-bin7, hiam2-hiam2 beh poah8 loh8 si7 chhin-chhiuN7 sin5-jiah. Tak8 lang5 phah-sng3 tek-khak oe7 si2.” 
 Lau7-pe7 thiaN-kiN3 chit e5 oe7, siuN7 i cha-bou2-kiaN2 tu2-a2 keng-ke3 chit ho7 e5 toa7 gui5-hiam2, geh8-geh8 chun3 khan i e5 cha-bou2-kiaN2 khah oa2, kong2, “Sim-koaN kiaN2 ah, hit e5 kek8 kiaN e5 si5, li2 chaiN2-iuN7 ? U7 au5-kio3 mah ? A2 si7 u7 sit-khi3 mah ?” 
 Gin2-na2 in3 kong2, “Bo5 ah; goa2 chiu7 ki5-to2 lan2 e5 ThiN-pe7, kiu5 I tioh8 chiau3-kou3 goan2, boh8 tit hou7 goan2 tu2-tioh8 chit ho7 bo5 sian7-chiong e5 si2. Goa2 e5 sim chiu7 liam5-piN peng5-an, long2 bo5 kiaN; sim-lai7 chai Siong7-te3 tek-khak chun2 goa2 ki5-to2 e5 oe7, bo5 tek-khak chiau3 goa2 gong7 e5 i3-su3 lai5 kiaN5, si7 oe7 chiau3 I u7 ti3-hui7 e5 i3-su3 kiu3 goa2. I sit8-chai7 u7 kiu3 goa2, hou7 goa2 put-chi2 to-sia7 I . Sim-koaN pe7--ah, li2 kiam2 m7 tioh8 soa3 to-sia7 I chiau3-kou3 li2 soe3-han3 e5 cha-bou2-kiaN2 hou7 goa2 peng5-an to3-lai5, thang koh chai3 kiN3 tioh8 goa2 e5 pe7-bu2 e5 bin7 ? Li2 kiam2 boe7 soa3 thiaN3 Siong7-te3. chiap-lap8 I iah8 choe3 li2 e5 Lau7-pe7 ?” 
 Lau7-pe7 thiaN-kiN3 cha-bou2-kiaN2 chit ho7 e5 oe7, koh khoaN3-kiN3 i kiong-keng3 e5 bak8-chiu, sim-koaN kam2-kek, eng7 khin-siaN soe3-seh kong2, “Sim-koaN kiaN2 ah, li2 peng5-an to3-lai5, goa2 sit8-chai7 put-chi2 hoaN-hi2, iau2-ku2 goa2 long2 bo5 phah-sng3 Siong7-te3 u7 chhap chit ho7 e5 tai7-chi3. Siong7-te3 Chiau3-kou3 thiN-toe7, si7 eng7 tiaN7-tioh8 e5 hoat-tou7, boe7 tit-thang chiau3 tak8 e5 kiu5 I e5 lang5 sim-lai7 e5 i3-su3 lai5 kiaN5. Siat-su2 Siong7-te3 oe7 an2-ni chiau3 lang5 e5 i3-su3, lai5 chhin3-chhai2 koe2-oaN7 I e5 hoat-tou7, chiu7 thiN-toe7 lai7-bin7 long2 oe7 loan7-loan7.” 
 Gin2-na2 kong2, “Sim-koaN pe7--ah, chit ho7 e5 tai7-chi3 goa2 long2 boe7 hiau2 tit gi7-lun7; goa2 si7 soe3-han3 e5 gin2-na2, thai2-tho2 oe7 kap li2 pian7 pok ? Na7 si7 goa2 ki3-tit ku7-ni5 joah8 thiN e5 si5, kap li2 ti7 chhiu7-na5 lai7, kiaN5 kau3 hit e5 soe3-tiau5 khoe, teng2-bin7 e5 kio5 oeh8-oeh8 lou7-lou7 hian2, goa2 kek8 kiaN, m7-kaN2 keng-ke3, ka-ki7 chai na7 kiaN5 lioh8-lioh8-a2 bo5 si3-chiaN3, tek-khak poah8-loh8 chui2. Li2 chiu7 khan goa2 e5 chhiu2, goa2 chit8 e7 chai lau7-pe7 toa7-lat8 e5 chhiu2 u7 khiN5 goa2, liam5-piN bo5 kiaN, ho2-taN2 kap li2 kiaN5 kio5 teng2-bin7, chai li2 tek-khak chiau3-kou3 goa2. Chhin-chhiuN7 an2-ni, kin-a2-jit8 he2-chhia ti7 kio5-piN teng2, khoan2-sit tit-beh poah8 loh8, goa2 chiu7 kiu5 Siong7-te3 m7-thang hou7 goa2 poah8-loh8 chui2 a2-si7 siak-tioh8 chioh8-poaN5. I tek-khak u7 thiaN goa2, hou7 goa2 e5 sim liam5-piN peng5-an, long2 bo5 kiaN, chhin-chhiuN7 hit jit8, ti7 chhiu7-na5 lai7, hou7 li2 khan goa2 e5 chhiu2 keng-ke3 kio5 chit-poaN-iuN7. Lau7-pe7--ah, li2 khoaN3-kiN3 Siong7-te3 sit8-chai7 u7 kiu3 goan2, si7 a2 m7 si7 ?” 
 Cha-bou2 gin2-na2 kong2 liau2, kiah8-thau5 khoaN3 lau7-pe7 e5 bin7, khoaN3-kiN3 i e5 bak8-khou ang5, bak8-sai2 tih chhut lai5. Kau3 chhu3 lau7-pe7 pho7 cha-bou2-kiaN2 ka7 i kong2, “TaN goa2 ai3 li2 koh chai3 kiah8-khi2 chhiu2 hiong3 lan2 thang keng3-ai3 e5 Lau7-pe7 ti7 thiN-nih8, kiu5 I aN3-loh8 soa3 khan goa2 e5 chhiu2, chhoa7 lan2 chit8-si3-lang5 un2-tang3 kiaN5 keng-ke3 chit se3-kan kham2-khiat8 kut8-kut8 e5 lou7, kau3 I eng5-kng e5 chhu3 ti7 teng2-bin7. Goa2 sin3 Siong7-te3 tek-khak u7 thiaN, eng3-un2 lang5 e5 ki5-to2, boe7 koh chai3 giau5-gi5.” 
</CL>
<HL>

7. 婦人人佮後生 hou7 豺狼jip
頂章 e5 事誌了後 koh有一隻豺狼jip人，beh 咬去食。有一家 e5 人，是做穡人，in一個親人來in 兜做人客，後來beh 倒去，做穡人 e5 婦人人佮兩個後生將行雪 e5 車，縛兩隻馬，載伊3、4舖路到縣城。Ti7 hia 有鐵路，親人 thang 搭火薰車倒去伊e5 厝。雪蓋路厚厚，若踏jih8到teng7-teng7，就行雪 e5 馬車是盡gau5 走，3、4舖路kiam2-chhai2 m7使兩點鐘久就會到；若是hit-tiap8 雪不止深，iau2-be7 jih8 teng7，馬著慢慢行，攏boe7 走，kiam2-chhai2著4、5點鐘久，才會行3、4舖路。An2-ni 頂晡起身行，著e7晡才會到hit個縣城。已經送親人去坐火薰車，佮伊相辭，就去chhe7 城內一家古舊e5朋友相探。朋友 e5 婦人人請in聽候食下昏了，亦 hou7馬thang食koh歇睏，才倒去，講，「今瞑月光光，雖然雪蓋地面，iau2-ku2 無不止寒，亦是hou7 暝時 koh較光，」就hou7伊留teh。這個朋友 gau5張tauh 設計掠禽獸，亦有飼一隻狗，真大隻，koh 乖乖，表伊e5 名叫做But-lo3。 
食e5昏了，作穡 e5 婦人人佮兩個後生起身倒去，著晏晏半瞑後才會到。因為是新開 e5 所在，離城無偌遠，攏是郊野，無人家。大後生十六歲，坐頭前管馬，牽馬勒索；老母佮細漢後生坐後面。有月koh有雪，所以瞑光光，會看見遠遠。老母ai3 hou7 囡仔歡喜，就講話念歌吟詩。行幾里路老母越頭看後面，就講，「囡仔ah，lin2 看，But-lo3 teh te3 咱，今beh怎樣 hou7伊倒去？」兩個囡仔越頭看，大漢看較久，就面變大驚，講，「An2-ne，hit隻m7是狗是大豺狼；ti7 咱抵仔經過 e5 樹林，有聽見咱 e5 聲，來jip咱。今驚了咱無thang 向望；這號路，馬攏boe7 走，亦hit 隻豺狼，teh jip咱，你看，無偌久會著。」 
大家不止驚，看車內無甚物家私thang 趕豺狼保護家己。豺狼較近teh哮，馬聽見hit個聲真驚，大後生著盡家己e5 氣力，掌管約束chiah-e5 馬，攏boe7 顧得別物 e5 事誌。細漢拾雪，出力nih做石頭，濟濟粒lok車內。有一枝鐵枝hou7車尾面 e5 坦橫枋會tiau5， 大後生ka7 老母講怎樣會剝起來。豺狼jip倚，老母佮細漢囡仔將這塊枋佮hit枝鐵枝，舉beh 扑，囡仔有時亦用雪來tim3--伊。 
豺狼有時倚車後，有時大爿，有時小爿，老母佮細漢囡仔逐擺趕伊離。有時豺狼會khu5-teh 大聲哮，親像 beh叫別隻來tau3幫贊；就koh再jip，來倚車；in koh 趕伊離。 
親像an2-ni 行差不多3舖路，就到人徛家e5 所在，豺狼m7敢koh te3，款式是親像大失望，就出一下e5 極大聲，才離開倒轉去。婦人人兩個囡仔到厝，敢有大感謝上帝，hou7 in 經過這號危險，亦保全性命。 
明仔早起城內 hit 個朋友出去樹林郊野beh去看伊e5 tauh仔 架仔有tng著甚物物，就ti7 路nih8看見豺狼 e5 腳跡，有時路e5正手爿， 有時倒手爿，家己扑算有幾若隻 e5 豺狼，昨瞑去ka7 hit 個婦人人佮兩個囡仔，若有an2-ni 的確3人攏有咬死。伊就緊緊倒去城內，叫幾若個厝邊，舉銃騎馬，緊緊去查hit 條路，常常扑算會liam5-piN 抵著血、抑是肉、抑是骨頭、抑是衫仔褲ti7路邊，做憑據人 hou7 豺狼咬去食。Chhe7攏無這號e5 事誌；行遠遠，就看見豺狼 e5 腳跡煞，大奇怪緊緊去朋友 e5 厝看事誌怎樣，看見婦人人佮兩個囡仔，身軀無啥事，若是心肝iau2-ku2 teh-chhoah e5 款式。大家聽婦人人佮囡仔詳細講起昨瞑所抵著 e5 事誌，就koh 舉銃騎馬緊緊chhe7 hit隻豺狼，chhe7著，扑死，剝皮送 hou7 hit二個囡仔，hou7 in thang 去衙門，討thai5豺狼 e5 賞，照hit所在 e5法度，就是十箍。 
聖冊濟濟所在講起豺狼 e5 事誌。人做教會 e5 對敵來khun2-tiok8上帝 e5 百姓，抑是做官冤枉勒索人，抑是做假 e5 先生傳異端 e5 教示引誘人離開真理，這號人聖冊叫做豺狼。(看西。22：27；番。3：3；馬。 7：15；10：16；路。10：3；使。20：29 ) 聖冊講後來福音 e5 道理流通，萬國 e5 人降服耶穌，相thai5 e5 事誌煞，天下逐所在平定，就用譬喻，講豺狼羊羔會相佮toa3相佮食。攏無傷害 (看賽 11：6； 65：25。)願上帝 hou7 hit號e5 時陣緊緊到。心所願。 
8. 奴僕 hou7 豺狼咬死，來救主人
有聽見古早 e5 時，ti7 俄羅斯國，有一個大老，因為要緊 e5 事誌，beh 去遠遠 e5 所在。Hit-tiap8是日暗 e5 時，就叫伊e5 奴僕，名叫I2-lip8，ka7伊講，「I2-lip8 ah，咱 chit-tiap8 趕緊beh 出路去，你著備辦馬車m7-thang ian5-chhian5。」無一tiap8仔久I2-lip8 就講備辦好勢。大老佮伊e5 某子隨時就坐車；I2-lip8也坐ti7 車前，牽馬索，即時起身。 
Hit-tiap8 是冬天 e5 時，滿天有星不止光。In 行到路站，就歇睏，ai3 beh 換馬；因為ti7 路nih8 雪真厚，馬行極sian7，到 beh 跋倒；也是因為行到半暝lah。Hit個路cham7 e5店主就勸大老聽候到天phu2光才行，講，「M7-tan7-na7雪厚，天氣真寒，也有豺狼歸群遍四界行。幾若禮拜久hiah-e5 豺狼無甚物thang 食。E5昏beh 暗e5 時，阮有聽見hiah-e5 豺狼，ti7遠遠e5 樹林 teh哮。幾若暝前有豺狼來ti7 chia 四界seh8 大聲哮，ai3 beh chhe7 食 e5 物。我m7敢開門，若出去的確白白送我e5 性命；我有開窗仔看 hiah-e5豺狼目珠金金相hou7 我驚到ngauh8-ngauh8-chhoah，我到一世人都會記得。到天phu2光豺狼才散去。 
大老聽見伊所講，沈沈一tiap8仔久；che m7是伊家己有驚，是因為有某、子ti7-teh，所以驚惶，有進退兩難e5意思，就應店主講，「我扑算thang koh 加行一路cham7，因為我e5奴僕不止勇猛，也有大極好e5銃，你著備辦極勇極gau5走e5 馬來hou7 我換就好。」店主即時將勇e5 馬來縛ti7 車nih8。I2-lip8也隨時上車好膽牽馬索iat馬鞭liam5-piN起身去。一里行過一里，攏無動靜，獨獨聽見馬long e5聲na7-tiaN7。 
後來行到一個大樹林，hit所在淒淒凊凊 ，樹真高到抵天jia著星辰，所以這所在真暗。In beh 過這個樹林 e5 路那行那暗。到chia 主、僕攏m7敢做聲，因為有聽見人經過這條路，濟濟抵著豺狼，失了性命。 
行無幾步忽然聽見真兇猛 e5 聲，I2-lip8知這個聲m7是樹林e5風，也m7是風tui3 山頂來，的確是枵餓兇惡 e5 豺狼四界行teh哮。I2-lip8知今抵著ti7 chia 性命的確難保，就越頭來扑車nih8 e5 窗仔門，beh 通知伊e5 主人知這個事誌。大老就安慰伊e5婦人人講，「M7使驚，著倚靠上帝。」婦人人聽 in 丈夫e5 話，就抱伊e5子，the ti7 車內，誠心祈禱全能e5 上帝照顧伊e5 丈夫佮子一家平安。I2-lip8就出力扑馬趕進前走去。知這個事誌不止危險，豺狼的確會追jip來；今beh走，抑是beh佮豺狼對敵，抑是著死，想boe7曉得。豺狼 e5聲那聽那近，連腳步也聽見，已經到ti7 車後。 
後來豺狼追到近倚，看見車nih8 e5 燈光光，就停腳，m7敢koh追來。Tiap8仔久豺狼koh再好膽四圍包這張車。車nih8 e5 燈照著豺狼，看見歸群，身軀極瘦、目珠金金、嘴開開、舌吐長長、瀾一直流出來。大老就講，「I2-lip8 ah，咱著放銃。你著相精精，銃才thang開去。」忽然hit 隻做頭 e5 豺狼hou7 銃扑死，倒ti7雪nih8 滿身是血。其餘 e5 豺狼聽見銃 e5 聲，koh 看見頭隻死teh，有真大驚四界逃走入ti7樹林內，boe7 顧得thang食hit隻死e5 豺狼。 
無一刻久豺狼koh聚集歸群圍來，比前較兇惡。因為chiah-e5 豺狼真枵所以m7甘放sak這張馬車；大聲喘氣想beh來咬食。I2-lip8就 koh扑死一隻；hiah-e5 豺狼停腳teh哮，無甚物驚惶，也無走去。Koh 迫近倚來，嘴齒giang3-giang3 ，大聲 teh哮。I2-lip8 看見m7是勢面，就想今beh怎樣？因為著koh 行真遠才會到路cham7。Hit-tiap8 ti7 車nih8 有一支柴，就用索來縛，hiat ti7車後hou7 車teh 拖，hou7 hit 支柴振動pong7-pong7哮，beh 趕散hiah-e5豺狼。若是hiah-e5 豺狼攏知是無路用 e5 物，猶原m7驚無beh 四散去，比前koh較猛。 
到chit-tiap8 hit張車e5人性命已經無向望。I2-lip8就ka7伊e5 奴僕伴講，「頭隻馬著thau2，緊緊thau2。」隨時將頭隻 e5馬thau2開；hit隻馬有真驚，竄隊路邊走去。豺狼歸群tui3 hit隻馬就jip去，相佮咬hit 隻馬鬥搶去食。尚且無夠額，有食淡薄血，腹肚iau2-ku2 是枵，歸群koh te3 馬車來，總是馬車已經有進前行幾若里路過--去。 
大老就講，「I2-lip8 ah，咱chit-tiap8 所聽見是樹nih8 e5風mah？抑是hiah-e5 猛 e5 豺狼 koh te3來mah？」I2-lip8 第先也有聽見，伊知是豺狼 e5 聲， 總是伊不止疼主人，m7 甘hou7 in 大家驚惶，所以攏無講出。因為伊e5 主人問起，I2-lip8應伊，講，「就是hiah-e5 豺狼 koh追來。」話抵講了，hiah-e5 豺狼 koh 四圍來包這張車。豺狼 e5 形狀比第先重倍歹看，因為逐隻身軀攏有bak血。 
I2-lip8 就講，「Koh thau2 頭隻 e5 馬。」索抵thau2開，馬就走；只有聽見馬哮一聲，已經看無，hit隻馬就是hou7 豺狼隨時食了去。豺狼iau2-ku2 是枵，的確 ai3 beh koh食人 e5 血。 
I2-lip8雖罔gau5 趕馬大步走，攏無路用。一目nih8久豺狼猶原是te3 ti7 車後，今beh怎樣？若beh將chiah-e5馬攏thau2 hou7 豺狼食，總是這張車boe7得thang拖到路cham7 e5 所在；若是hit個路cham7 e5 火已經有看見--lah。這iau2有一項計策，著本身來佮豺狼做對敵。I2-lip8有決斷ai3 beh 落車，來趕chiah-e5 豺狼。 
I2-lip8 就輕輕扑車e5 窗仔門，hou7 主人知伊beh an2-ni 做，ka7主人講 ，「我kiam2-chhai2 若hou7 豺狼拖去食，向望主人著帶念我e5 某、子。」 
話講了，即時落車兩手舉銃就放。主人ti7車內聽見銃tan5 一聲，koh聽見一聲也就靜靜。主人就知I2-lip8 的確是khit 豺狼咬去食。今chiah-e5 豺狼既然有得著人e5 肉thang食，就無koh再想beh來te3 這張車。大老這張車佳哉會脫離，就趕到路站hit-tiap8 大家祈禱，感謝上帝大慈悲，救in一家 e5 性命。就tiam3一路cham7歇到天光，總是大家攏無睏，因為向望hit 個盡忠奴僕kiam2-chhai2會保全伊e5 性命，會得thang koh再倒來；也不止驚hou7豺狼咬死。 
到天phu2光in 就koh再倒轉到I2-lip8 昨瞑落車e5 所在，四界看，並無I2-lip8 e5 蹤跡，只有看見銃koh hit所在雪有濟濟血；已經知I2-lip8是hou7 豺狼咬去食，將身屍拖入樹林內去--lah。 
大老深深數念伊解救e5 恩，ti7 hia ka7伊企一塊石碑，刻字講明這個事誌，也引起一節聖經講，「人因為朋友放sak 性命，所疼無有較大這個。」（約翰15：13）這個石碑到今仔日iau2-ku2 ti7-teh，凡過路e5 人看見無一個m7 吐氣，o-lo2 伊。 
這節事m7-na7 hou7 咱想豺狼e5 歹親像頂面hit 節e5 事誌，koh這個主、僕兩人 e5所行，亦hou7 咱想幾若項極好e5 道理。Chit-tiap8會講兩項tiaN7-tiaN7。 
一項奴僕甘願替主人失落性命，是hou7 咱想耶穌在早替咱放sak性命，但是耶穌e5 疼痛萬倍較贏；m7是親像序細替不止好不止疼伊e5 序大，是萬王 e5 王替反叛e5 百姓，是天地至聖e5 主宰替地面上重罪e5 人。這號疼痛世間人攏boe7曉得想。Hit 個奴僕解救主人身軀 e5 性命，hou7伊koh tiam3地面不過幾年tiaN7-tiaN7才煞；但是耶穌解救咱心神e5 性命，hou7 咱得著永遠活ti7 天堂，千千萬萬年無煞。 
Koh一項。Hit 個主人因為奴僕e5 所行，hou7 咱想咱反轉做奴僕應該怎樣因為咱 e5主耶穌來行。Hit個主人深深數念奴僕，ka7伊企柱；若是咱得著恩萬倍較大，萬份e5 一份無thang 報答，就著將家己身軀，靈魂所有所會錢財家業氣力才調，譬喻做祭獻，求上帝帶念耶穌鑒納，賞賜聖神 hou7 咱親像an2-ni來服事到一世人。 (看羅12：1，2。) 
9. 上帝有聽人祈禱，抑無？ 
有一個查某囡仔，十一歲，人chhoa7伊去in 公e5 厝，beh 請安in 公媽，佮in toa3幾日。In 公 e5厝離父母厝約略6舖路。中間有火車e5 路。火車有陣較緊，有陣較慢。較緊--e5 行6舖路m7使半點鐘久，較慢--e5 著兩三倍較久。Am-lam 做一下算平常差不多一點鐘久。 
查某囡仔tiam3 公媽兜 e5 時明白，beh 倒去父母e5 厝。無人thang佮伊去，就chhoa7伊到火車e5 路cham7，拆火車單牽伊上車內面坐；就佮伊相辭，hou7伊家己倒去。雖然無親人thang佮伊去，亦攏m7使驚，無人會陷害，顧車e5 的確照顧。 
車tiaN7著著到in 鄉社 e5 時，囡仔e5 老父去hit所在 e5 路cham7，beh chhoa7 查某子倒來。 
Hit 班火車半路抵著大危險，纏絆chhian5半點鐘久。若是上帝照顧，無人抵著傷害，是較晏來tiaN7-tiaN7。 
已經到，老父牽細漢查某子，chhoa7伊倒來。行路e5 時，老父問查某子坐火車e5 時抵著 e5 事誌，ka7伊講，「無熟悉e5 人佮你ti7 teh，你有驚抑無？」 
囡仔講，「無；獨獨一擺，tiap8仔久，有驚tiaN7-tiaN7。」 
老父問，「Hit個是甚物事誌 ？」 
囡仔講，「阮近倚hit個深坑頂 e5 橋，tit beh 過--去m7知甚物事誌，忽然火車thut8 走過邊頭，下底有水亦有石盤，車內眾人驚到boe7顧得，喉叫講「Tit beh跋落去，做一下無--去！」但是有仁愛e5 主照顧阮；hou7 顧車e5 師父看見hit個危險，thang備辦，抵抵到會跋落 e5 所在就hou7車為止，koh 設法度倒退歸路無啥事。」 
伊e5 老父是不信 e5 人，就 tiN3 凊笑，問查某子，講，「你啥事扑算主有chhap這個事誌？M7是主teh照顧lin2；是hit個斟酌e5 師父認真行伊e5 本份，目珠金金看頭前，看見有危險，就止車hou7伊倒退，koh創到好勢。攏m7是主，亦m7是別項 e5事誌。」 
囡仔講，「心肝父--ah，知影 e5人講，車hit-tiap8 出橋邊頂面，險險beh 跋落是親像神跡。逐人扑算的確會死。」 
老父聽見這個話，想伊查某子抵仔經過這號e5 大危險，geh8-geh8 chun3牽伊e5 查某子較倚，講，「心肝子ah，hit個極驚e5 時，你怎樣？有喉叫mah？抑是有失去mah ？」 
囡仔應講，「無ah；我就祈禱咱e5 天父，求伊著照顧阮，莫得hou7 阮抵著這號無善終 e5 死。我e5 心就liam5-piN 平安，攏無驚；心內知上帝的確准我祈禱e5 話，無的確照我憨e5意思來行，是會照伊有智慧 e5意思救我。伊實在有救我，hou7 我不止多謝伊。心肝父--ah，你敢m7著續多謝伊照顧你細漢 e5 查某子hou7 我平安倒來，thang koh再見著我e5 父母e5 面？你敢boe7續疼上帝。接納伊亦做你e5 老父？」 
老父聽見查某子這號e5 話，koh 看見伊恭敬 e5目珠，心肝感激，用輕聲細說講，「心肝子ah，你平安倒來，我實在不止歡喜，iau2-ku2我攏無扑算上帝有chhap這號e5 事誌。上帝照顧天地，是用tiaN7著 e5 法度，boe7得thang照逐個求伊e5 人心內 e5意思來行。設使上帝會an2-ni 照人 e5意思，來chhin3-chhai2改換伊e5 法度，就天地內面攏會亂亂。」 
囡仔講，「心肝父--ah，這號e5 事誌我攏boe7曉得議論；我是細漢e5 囡仔，thai2-tho2 會佮你辯駁？但是我記得舊年熱天 e5 時，佮你ti7 樹林內，行到hit個細條溪，頂面e5 橋隘隘lou7-lou7 hian2，我極驚，m7敢經過，家己知若行略略仔無四正，的確跋落水。你就牽我e5手，我一下知老父大力 e5手有khiN5我，liam5-piN 無驚，好膽佮你行橋頂面，知你的確照顧我。親像an2-ni，今仔日火車ti7 橋邊頂，款式tit-beh 跋落，我就求上帝 m7-thang hou7 我跋落水抑是siak著石盤。伊的確有聽我，hou7 我e5 心liam5-piN平安，攏無驚，親像 hit日，ti7 樹林內，hou7 你牽我e5手經過橋這般樣。老父--ah，你看見上帝實在有救阮，是抑m7是？」 
查某囡仔講了，舉頭看老父 e5 面，看見伊e5 目箍紅，目屎滴出來。到厝老父抱查某子ka7伊講，「今我ai3 你koh再舉起手向咱thang 敬愛e5 老父ti7 天nih8，求伊aN3落續牽我e5手，chhoa7咱一世人穩當行經過這世間坎坷滑滑 e5 路，到伊榮光 e5 厝ti7 頂面。我信上帝的確有聽，應允人 e5 祈禱，boe7 koh再giau5疑。」 
</HL>
