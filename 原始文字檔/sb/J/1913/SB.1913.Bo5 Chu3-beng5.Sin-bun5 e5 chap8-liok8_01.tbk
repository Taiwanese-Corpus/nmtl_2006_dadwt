<CL>
 Ban5-lam5 Seng3 Kau3 Su Kek8 1913 
 1. Le2-pai3-jit8 choe3 Kang oe7 Sih8-pun2. 
 Tai7-eng kap Tai7-bi2 kok e5 peh-siN3 khah-choe7 sng3 si7 Ia5-sou kau3 e5 lang5, sou2-i2 hiah-e5 sou2-chai7 khah tui3-tiong7 Siong7-te3 e5 hoat-tou7; chhin-chhiuN7 Le2-pai3-jit8 long2 m7-sai2 choe3 kang, iah8 m7-sai2 choe3 seng-li2, peng5-siong5 e5 cheng3-su7 koaN-hu2 m7-sai2 pan7, hou7 koaN-hu2 kap peh-siN3 long2-chong2 thang thiaN to7-li2 poe5-iong2 liong5-sim. Kiam2-chhai2 lang5 chhiaN3 tng5-kang, boe7 bian2-kiong2 i Le2-pai3-jit8 choe3 kang. TaN beh hoan-ek8 chit8-chat e5 sin-bun5. 
 Lang5 u7 chhai3-hng5, khoaN3-kiN3 chhu3-piN e5 tng5-kang, mia5 Jim7 teh-choe3 kang, kio3 i kong2, “Jim7-lo2-ah, Le2-pai3-jit8 cha2-khi2 tioh8 lai5 goa2 chhai3-hng5 tau3 pang-chan7 choe3 kang, li2 beh mah ?” 
 Jim7-lo2 chiu7 thng3 i e5 loeh8, eng7 chhiu2 pe5 thau5-khak teh-siuN7, lai5 kong2, “Thau5-ke ah, goa2 m7-kaN2, kiaN-liau2 oe7 sih8-pun2.” 
 Hng5-chu2 kong2, “Heh !M7-si7 beh hou7 li2 khang-khang tioh8-boa5, si7 beh hou7 li2 kang-chiN5.” Jim7-lo2 koh kong2, “Oe7 sih8-pun2.” 
 Hng5-chu2 kong2, “Li2 beh-thai3-oe7 kong2 an2-ni ? Si7 oe7 ke-thiN li2 e5 chiN5; goa2 phah-sng3 li2 iah8 bo5 kau3 joa7 u7 chiN5 e5 lang5.” 
 Jim7-lo2 in3 kong2, “Li2 phah-sng3 tioh8; goa2 sit8-chai7 bo5 sim2-mih8 u7 chiN5, sou2-i2 kiaN-liau2 oe7 sih8-pun2.” 
 Hng5-chu2 kong2, “Li2 kong2, Oe7 sih8-pun2, u7 sim2-mih8 i3-su3 ? Li2 kaN2 si7 thiaN goa2 e5 oe7, boe7 hiau2 tit.” 
 Jim7-lo2 kong2, “Oe7 hiau2-tit li2 e5 i3-su3; na7-si7 goa2 ham5-ban7, ai3 kong2, kong2 boe7 lai5; li2 na7 hoaN-hi2. goa2 chiu7 un5-un5 kong2 hou7 li2 thiaN. Goa2 sit8-chai7 m7-si7 joa7 u7 chiN5 e5 lang5, li2 kong2 hit ku3 put-chi2 tioh8; goa2 siong5-siong5 tioh8 thoa-boa5. Sui-jian5 ti7 chit se3-kan bo5 giap8, iau2-ku2 u7 hit e5 ng3-bang7 si2-au7 oe7 khah-u7. Chit ho7 e5 ng3-bang7, chiau3 goa2 hu7-jin5-lang5 e5 oe7, iah8 thang kong2 si7 u7 hok-khi3. Goa2 e5 Kiu3-chu2 chhin-chhui3 u7 kong2, “ Goa2 khi3 in-ui7 lin2 pi7-pan7 sou2-chai7, ti3-kau3 goa2 sou2 ti7-teh, lin2 iah8 oe7 ti7 hia.”Cha2 it-ji7 chap8 ni5, goa2 oh8 chi2 chit chat e5 to7-li2, tui3 hit-tiap8 i2-lai5 goa2 kap goa2 e5 bou2, na7 u7 khiam3-kheh kan-khou2 e5 tai7-chi3, chiu7 liam7 chi2 chit chat, i2-keng u7 kui2-na7 pah pai2.” 
 Hng5-chu2 kong2, “HouN2, houN2; na7-si7 li2 tai7-seng kong2, oe7 sih8-pun2, chi2 lou7-be2 sou2 kong2 e5 oe7 u7 sim2-mih8 kan-siap8 ?” 
 Jim7-lo2 kong2, “Tioh8 sia3-bian2 goa2; put-chi2 u7 kan-siap8. Goa2 ng3-bang7 au7-lai5 ti7 khah-ho2 e5 sou2-chai7 tit-tioh8 khah-ho2 e5 ki-giap8, taN kiaN-liau2 oe7 sit-loh8 hit e5 ng3-bang7, chiu7-si7 toa7 sih8-pun2. Goa2 e5 Kiu3-chu2 i2-keng khi3 pi7-pan7 sou2-chai7, taN goa2 tioh8 kiu5 I lai5 pi7-pan7 goa2 e5 sim, hou7 goa2 au7-lai5 oe7 kham tit tiam3 hit sou2-chai7, na7 bo5 chiu7-si7 kou-hu7 Chu2 e5 un-tian2. Chong2-si7 goa2 bo5 eng5 thang choan-bu7 siuN7 chit ho7 e5 tai7-chi3, tok8-tok8 Le2-pai3 jit8 chiah u7. Goa2 khi3 le2-pai3-tng5 thiaN thian-tong5 e5 su7-cheng5, na2 chhin-chhiuN7 hioh-kha ti7 thiN-lou7 e5 lou7-cham7. Thau5-ke ah, m7-thang, m7-thang; ti7 lang5 e5 jit8 tioh8 choe3 lang5 e5 kang, kiam2-chhai2 ti7 Siong7-te3 e5 jit8 lai5 choe3, kiaN-liau2 oe7 sih8-pun2.” 
 2. Le2-pai3-jit8 hioh-kang, iah8 oe7 choe3 Cheng-siN5 e5 Li7-ek 
 Tai7-bi2 kok si7 khah-toa7 e5 toe7-hng. Cha2-cheng5 be7 chhong3 he2-hun chhia e5 lou7. Hit-si5 kok-lai7 bo5 kang2 bo5 ho5 e5 sou2-chai7, chai3 lang5-kheh chai3 he3 e5 chhia put-chi2 toa7 tiuN; iah8 put-chi2 iong2, oe7 kham-tit chai3 kau3 chiaN5-pah taN3, iok-liok8 u7 chiaN5-ban7 kun. Thoa chit ho7 e5 chhia, chai3 kau3 chiah tang7 e5 chai7, chit tiuN chhia tioh8 lak8 chiah be2; hit e5 be2 iah8 si7 toa7 chiah, pi2 E7-mng5 e5 be2 si7 nng7 saN pe7 toa7. 
 TaN beh lioh8-lioh8-a2 kong2 chit ho7 chhia-hu chit lang5 e5 tai7-chi3. I e5 mia5 si7 Tam5, kui2 na7 ni5 sou2 kiaN5 chai3-he3 e5 lou7 put-chi2 hng7, khi3 to3 lai5 chiu-ui5 iok-liok8 nng7 chheng li2 lou7; lou7 hng7 chai3 tang7, tioh8 ban7-ban7 kiaN5, chit nng7 geh8-jit8 ku2, chiah oe7 kiaN5 chiu-ui5 beng5-pek8. Lou7-tiong be2 u7-si5 oe7 ia3, u7-si5 oe7 phoa3-piN7, u7-si5 oe7 si2; han2 tit oe7 kiaN5 kau3 chiu-ui5 iah8 bo5 sit-loh8 chit8 chiah, u7-si5 sit-loh8 nng7 saN chiah, sou2-i2 tak8 tiuN chhia leng7-goa7 khan chit8 chiah be2 thang thoe3-oaN7. 
 KiaN5 hit tiau5 lou7 un7 he3 e5 chhia put-chi2 choe7, u7-si5 kui2 chap8 tiuN choe3 chit8 tin7 saN-te3 lai5 kiaN5. Lang5 tiam3 ti7 soaN-teng2 hng7-hng7 khoaN3-kiN3 chiah choe7 chhia, chhin-chhiuN7 sio-chiap ian5-lou7 oan7-oan7 kiaN5, khoan2-sit si7 chhin-chhiuN7 chit8 be2 e5 thang5 teh so5. 
 Chit8-e5 lang5 mia5 Tam5 kui2-na7 ni5 choe3 chit-ho7 e5 thau5-lou7. I u7 nng7 tiuN chit-ho7 chhia, chap8-si3 chiah be2; tak8-tiuN chhia-cheng5 pak8 lak8 chiah be2 thoa chhia, chhia-au7 pak8 chit8 chiah teh khan thang thoe3-oaN7. Chit8-tiuN chhia si7 i ka-ki7 chiang2-li2, chit8-tiuN si7 chhiaN3 lang5 lai5 chiang2-li2. 
 Tam5 choe3 lang5 e5 khoan2-sit chin bong2-tong2, bo5 kiaN Siong7-te3,bo5 kiaN lang5, iah8 bo5 kiaN mou5-kui2; kek8 phaiN2-chhui3, tauh8-tauh8 siat-tok8 Siong7-te3 e5 mia5 gau5 me7--lang5; lang5 chiu7 ho7 i si7 PhaiN2-kui2 Tam5. 
 Hit-si5 Tai7-bi2 kok e5 hong-siok8 lang5 long2-chong2 thi3 chhui3-chhiu, lian5 lau7 e5 lang5 iah8 si7 an2-ni; han2 tit u7 lang5 lau5 chhui3-chhiu; siat-su2 u7, sng3 si7 kek8 chhou-lou2 e5 lang5; na7-si7 chit e5 Tam5 long2 bo5 thi3 chhui3-chhiu, bin7 hou5-hou5, lang5 chiu7 ho7 i e5 siN3 kio3 choe3 Chhiu An2-ni-siN i peng5-sou3 sou2 kiaN5 e5 lou7 tak8 sou2-chai7 lang5 ki-chhi3 kio3 i siN3 Chhiu, mia5 PhaiN2-kui2 Tam5, i iah8 bo5 iau3-kin2, tok8-tok8 phaiN2-chhui3 in3 lai5 chhio3 tiaN7-tiaN7. 
 TaN chit ho7 e5 lang5 long2 bo5 iau3-kin2 Seng3-chheh e5 to7-li2, chu7-jian5 bo5 siu2 Le2-pai3-jit8, i tang5-pang e5 lang5 iah8 bo5 siu2, phah-sng3 Le2-pai3-jit8 kap pat8 jit8, long2 saN-tang5. 
 U7 chit8 jit8, chiu7-si7 pai3-lak8 e5 jit8, kiaN5 in e5 lou7-cham7 beng5-pek8, lai5 hioh kheh-tiam3, khoaN3-kiN3 piN thau5 u7 hng5 chai hoan-beh8-sui7, sui-jian5 be7-sek8 iau2-ku2 oe7 chiah8--tit. Kau3 am3 i bong2-tong2 chio tang5-pang kui2-na7 lang5 khi3 ban2 hoan-beh8-sui7, theh8 lai5 kau3 kheh-tiam3 lai7, kiong5-kiong5 kah tiam3-chu2 e5 ke-lai7 lang5 tioh8 khi3 sah8. I chiah8 kau3 put-chi2 pa2, kau3 thiN-kng tioh8-soa phoa3-piN7, chin siong-tiong7, boe7-tit-thang kiaN5-lou7, i tang5-pang e5 lang5 choe3 in khi2-sin tai7-seng kiaN5, lau5 i kap i sou2 chhiaN3 e5 lang5 nng7 tiuN chhia tiaN7-tiaN7. 
 Kau3 Pai3-it thau3-cha2 seng-khu khah-ho2, chiu7 khi2-sin kiaN5 lou7 beh jip8 tang5-pang e5 lang5. I e5 be2 hioh chit8 jit8 put-chi2 khin-sang, khah gau5 kiaN5, hit jit8 ke kiaN5 kui2-na7 li2 lou7; Pai3-ji7 be2 iau2-ku2 khin-sang koh ke kiaN5 kui2-na7-li2 lou7; Pai3-saN iah8 si7 an2-ni, kau3 jit8-am3 chiu7 jip-tioh8 i tang5-pang e5 lang5, Pai3-si3, Pai3-gou7, Pai3-lak8 kap in saN-kap kiaN5. I long2 bo5 kap pat8 lang5 kong2 chit-e5 tai7-chi3, na7 si7 sim-lai7 tak8-jit8 teh siuN7, chiu7 tiaN7-tioh8 beh koh chhi3 khoaN3 hioh chit e5 Le2-pai3-jit8 khoaN3 chaiN2-iuN7. 
 An2-ni koh kau3 Le2-pai3-jit8 cha2-khi2, i ke2 choe3 phoa3-piN7, hou7 i tang5-pang e5 lang5 khi2-sin tai7-seng kiaN5, i iu5-goan5 Pai3-saN jit8-am3 jip-tioh8, kap in kiaN5 kau3 Pai3-lak8. Tak8 Le2-pai3 kiaN5 an2-ni kau3 chiu-ui5 beng5-pek8. 
 Tiam3 ti7 i e5 chhu3 saN jit8 ku2, beh koh-chai3 chhut-lou7, khoaN3 i e5 be2 kiaN5 chi2 chit8-pang pi2 tai7-seng khah iong2-kiaN7 khin-sang, chiu7 tiaN7-tioh8 i2-au7 kau3 Le2-pai3-jit8 beh hioh-khun3; koh siuN7 chi2 nng7 chiah thoe3-oaN7 be2 m7-sai2 leng7-goa7 khan, chiu7 khi3 boe7 lang5. Hit-tiap8 liau2-au7 kiaN5 gou7 ni5 ku2, lou7-nih8 e5 tiong-kan chiah-e5 be2 m7-bat u7 si2 phoa3-piN7 ia3. 
 Jian5-au7 hit sou2-chai7 khui he2-hun chhia e5 lou7, chiu7 hit-ho7 be2-chhia bo5 lou7-eng7, i chiu7 piN3-choe3 pat8-mih8 e5 thau5-lou7, chiu7-si7 tiam3 ti7 khoe-piN, khi2 chit8-keng chui2-chhia e5 chhu3, beh ku3 chha5-liau7, chhiaN3 chai-iaN2 e5 sai-hu7 lai5 ku3, bo5 joa7-ku2, i iah8 oe7 hiau2 tit. 
 I ka-ki7 siuN7 chit e5 chui2-chhia m7-si7 bah huih kut, Le2-pai3-jit8 m7-sai2 chhin-chhiuN7 cheng-siN lai5 hioh-khun3, na7-si7 koh siuN7 Le2-pai3-jit8 theng5-kang chhia khah boe7 phaiN2, choe3-kang e5 lang5 iah8 oe7 hioh-khun3 tit-tioh8 khin-sang, chiu7 koat toan3 Le2-pai3-jit8 bo5 beh ku3 liau7. 
 Thau5 chit8 Le2-pai3, i kap choe3-kang e5 lang5 ti7 chhiu7-na5 lai7 teh thit-tho5, hut-jian5 thiaN-kiN3 chai3 sam be2-chhia e5 siaN, theng5 ti7 chui2-chhia chhu3 e5 mng5-khau2, chhia-hu phah chui2-chhia mng5, kio3 siaN chin-ku2. Tam5 thau-khoaN3, long2 m7 chhut--lai5, chiah-e5 chhia-hu theng3-hau7 ku2, long2 bo5 lang5 chhut--lai5, chiu7 pang3-he7 chai3 sam e5 be2-chhia ti7 hia, chiong be2 khan to3--khi3. Kau3 bin5-a2 cha2-khi2, chhia-hu koh lai5 kiN3 i, mng7 i, “Cha7-bou7-jit8 siaN2-su7 bo5 lang5 ti7 teh ?” I chiu7 in3, kong2-khi2 i Le2-pai3-jit8 theng5 kang e5 in-toaN. 
 Tam5 choe3 chit-ho7 e5 kang choe7-choe7 ni5. Le2-pai3-jit8 chui2-chhia siong5-siong5 theng5-kang, m7-si7 in-ui7 beh than3 Siong7-te3 e5 kai3-lut8, tok8-tok8 phah-sng3 khah oe7 tit-tioh8 se3-kan e5 li7-ek khoaiN3-oah8 tiaN7-tiaN7, sim-koaN long2 bo5 iau3-kin2 Seng3-chheh e5 to7-li2, iu5-goan5 phaiN2-chhui3 siat tok8 Siong7-te3 e5 mia5. 
 Li7 chit e5 chui2-chhia chiaN5 phou3 lou7 u7 chit8 e5 the2-bian7 choh-sit e5 lang5,chhan5-hng5 chhu3-theh8 choe7-choe7, iah8 si7 choe3 kau3-hoe7 lai7 e5 tiong2-lo2. I u7 chit8 keng chhu3 choe3 cheng-siN e5 tiau5 kap toe2 gou7-kak chhau2-a2 e5 sou2-chai7; chit-keng khit he2 sio--khi3, siu-seng5 e5 si5 tit-beh kau3, bo5 sou2-chai7 thang toe2 gou7-kak kap chhau2-a2, chiu7 chhiaN3 sai-hu7 sai-a2 choe3 kang e5 lang5 choe7-choe7, kin2-kin2 lai5 khi2 sin e5 chhu3. Tu2-tioh8 Pai3-lak8 jit8 sai-hu7-thau5 ka7 hit e5 the2-bian7 lang5 kong2, “Iau2 khiam3-eng7 e5 chha5-liau7,Pai3-it jit8-tau3 na7 oe7 tit-tioh8, kau3 Pai3-saN chhu3 e5 ki-kut chiu7 oe7 khia7 tit ho2.”The2-bian7 lang5 thiaN-kiN3 chit-e5 oe7, chiu7 liam7-piN khia5 be2 khi3 chui2-chhia ka7 Tam5 kong2, “Goa2 sai-hu7-thau5 kong2 sou2 khiam3-eng7 e5 chha5-liau7, li2 na7 oe7 liam5-piN ku3 hou7 goa2 Pai3-it jit8-tau3 tit-tioh8, chiu7 Pai3-saN oe7 khi2 sin chhu3 e5 ki-kut khia7-chai7; li2 oe7 a2-boe7 ?” 
 Tam5 in3 kong2, “Boe7-oe7 pian7.”The2-bian7 lang5 kong2, “ChaiN2-iuN7 boe7 pian7 ?” 
 Tam5 kong2, “Tioh8 Le2-pai3-jit8 lai5 ku3 chiah oe7; na7-si7 Le2-pai3-jit8 goa2 tioh8 theng5 kang.” 
 The2-bian7 lang5 kong2, “Lang5 chhin-chhiuN7 li2 e5 khoan2, Le2-pai3-jit8 choe3 kang, kiam2 u7 sou2 hai7 mah ?” 
 Tam5 kong2, “Goa2 ka-ki7 chhou-lou2 sou2 kiaN5 bo5 hap8 to7-li2 goa2 chai, na7-si7 kau3 Le2-pai3-jit8 goa2 tek-khak tioh8 theng5-kang.” 
 The2-bian7 lang5 kong2, “Goa2 chit-e5 tai7-chi3 si7 kek8 iau3-kin2; hoan7-na7 kek8 iau3-kin2--e5, Le2-pai3-jit8 iah8 thang choe3. ” 
 Tam5 kong2, “Put-lun7 sim2-mih8 lang5 lai5 chhiaN3 lai5 boe2, na7-si7 Le2-pai3-jit8 goa2 tek-khak tioh8 theng5 kang. ” 
 The2-bian7 lang5 kong2, “Goa7 ! li2 e5 sim-koaN bo5 hiah khian5-seng5.” 
 Tam5 kong2, “Goa2 chai lah; Le2-pai3-jit8 si7 goa2 chu7-ki2 ai3 tit theng5 kang, goa2 m7-si7 chhin-chhiuN7 hit ho7 chng-choe3 khian5-seng5 e5 lang5.” 
 The2-bian7 lang5 kong2, “TaN ho2 lah; goa2 e5 tai7-chi3 chit-tiap8 pek-chhiat, li2 long2 m7-kam-goan7 pang-chan7, beng5-beng5 si7 au2-ban5; i2-au7 m7 koh eng7 li2 e5 kang, lian5 chit8-tiau5 sam iah8 m7 hou7 li2 ku3, goa2 tai7-seng thong-ti li2; li2 chit ho7 lang5 chin7 si7 kho2-ouN3, goa2 beh tui3 cheng3-lang5 chou2-tong3 m7-chhiaN3 li2 choe3 kang. Li2 na7 choe3 pai3 Siong7-te3 e5 lang5, sim-koaN tui3-tiong7 to7-li2, sou2-i2 An-hioh-jit8 bo5 choe3 kang, goa2 chiu7 sia3-bian2 li2, na7 si7 chit e5 te7-hng e5 lai7-bin7, te7-it phaiN2-chhui3, gau5 siat-tok8 Siong7-te3 e5 mia5 chiu7-si7 li2.” 
 The2-bian7 lang5 kong2 soah, chiu7 toa7 siu7-khi3 koaN2-kin2 khia5-be2 to3 khi3. 
 Hu7-kun7 e5 hiuN-sia7 u7 chit8 lang5, kang2-kiu3 kok e5 cheng3-su7 e5 siau3-lian5 sian-siN; i iah8 m7-si7 than3 Seng3-chheh to7-li2 e5 lang5. I hit jit8 iah8 khi3 chui2-chhia, tu2-tu2 hit-si5 ti7-teh, thiaN-kiN3 the2-bian7 lang5 kap Tam5 kong2-oe7. The2-bian7 e5 lang5 li7-khui liau2, chit e5 sian-siN mng7 Tam5, kong2, “Tai7-chi3 kau3 chiah pek-chhiat, li2 siaN2-su7 m7 kam-goan7 bin5-a2-chai3 lai5 ku3 hit-e5 liau7 ?” 
 Tam5 chiu7 chiong i Le2-pai3-jit8 chaiN2-iuN7 theng5 kang e5 in-toaN ka7 sian-siN kong2. Koh kong2 “Goa2 choe3 chit e5 thau5-lou7 i2-keng chap8-poeh ni5 ku2, Le2-pai3-jit8 m7-bat choe3 kang, iah8 bo5 lang5 hiam5; taN kau3 lau7 hut-jian5 tu2-tioh8 chit-e5 the2-bian7 lang5 pang3-tiau beh hai7 goa2 e5 thau5-lou7, hou7 goa2 bo5 chiau3 goa2 sim-goan7 lai5 kiaN5,iah8 hou7 goa2 m7-si7 choe3 lau2-sit8 e5 lang5, I iah8 si7 kau3-hoe7 lai7 tng chit-jim7 e5 lang5 , chaiN2-iuN7 kah goa2 Le2-pai3-jit8 tioh8 choe3 kang ? Chit ho7 lang5 chin7 si7 peh8-chhat8 phaiN2-sim ke2-ho2 e5 lang5. I kong2 goa2 e5 sim-koaN na7 tui3-tiong7 to7-li2 ,i chiu7 oe7 sia3-bian2 goa2; i kiam2 oe7 chai goa2 e5 sim-koaN ? I kho3 sim2-mih8 lang5 chiah oe7 gi2 goa2 e5 choe7 ? Siat-su2 i oe7 sia3-bian2 goa2; na7-si7 i ai3 bian2-kiong2 goa2 Le2-pai3-jit8 choe3 kang, che si7 ui5-keh8 to7-li2, sim2-mih8 lang5 oe7 sia3-bian2 i ? Goa2 beh liam5-piN khoaN3 siau3-phou7 lai5 khui i e5 toaN, khi3 i e5 chhu3, ti7 i e5 bou2, kiaN2, sai-hu7, chhiaN3-kang e5 lang5 e5 bin7-cheng5, kong2 i e5 phaiN2. I e5 sai-hu7 kap choe3 kang e5 lang5 si7 chhin-chhiuN7 goa2, bo5 chng choe3 si7 khian5-seng5 e5 lang5, m7-si7 chhin-chhiuN7 i, sou2 kiaN5 long2 si7 peh8-chhat8 chng choe3 khian5-seng5; jian5-au7 chhut-chai7 i chhiaN3 sim2-mih8 lang5 choe3 i e5 kang, goa2 long2 m7 koan2 i.” 
 Tam5 kong2 beng5-pek8, hit-e5 sian-siN choe3 i to3-khi3, Tam5 chiu7 theh8 siau3-phou7 khoaN3 the2-bian7 lang5 e5 siau3, khui-toaN khi3 the2-bian7 lang5 e5 chhu3. Kau3 i2-keng am3 liau2; hit-si5 joah8-thiN mng5 iau2-be7 koaiN. The2-bian7 lang5 kap bou2, kiaN2, sai-hu7, chhiaN3-kang e5 lang5 ti7 thiaN nih8 teh che7; the2-bian7 lang5 hian-khui Seng3-chheh teh thak8. Tam5 pun2 e5 i3-su3 beh liam5-piN jip8 khi3 kiN3 i, ti7 tai7-ke bin7-cheng5 lai5 kong2-beng5 i e5 phaiN2; chiah koh-chai3 siuN7, che tioh8 chhiaN2 theng3-hau7 i thak8 Seng3-chheh kui7-loh8 ki5-to2 beng5-pek8, chiah jip8 khi3 lai5 kong2-beng5, hou7 i koh-khah kian3-siau3. Tam5 chiu7 tiam3 ti7 goa7-bin7 siong5-se3 thiaN, beh chiong i sou2 thak8 e5 Seng3-chheh kap ki5-to2 e5 oe7, lai5 pian7-pok i. 
 Hit si5 sou2 thak8 e5 Seng3-chheh chiu7-si7 Lo5-ma2 jin5 su te7 chap8-ji7 chiuN, thak8 kau3 chap8-kau2 chat, chit8 ku3 kong2, “Chu2 kong2, Sin lang5 e5 oan-ong2 si7 goa2, goa2 tek-khak thoe3 i po3.” Chit ku3 thak8 koh-chai3 thak8 lian5-lian5 kau3 saN-pai2, chiu7 hap8 Seng3-chheh, kui7 loh8 beh ki5-to2. Hit-si5 bak8-sai2 lau5 kau3 moa2-bin7, na5-au5 tiN7, oh-tit kong2 chhut. Koh chit8 tiap8-a2-ku2 the2-bian7 lang5 chhin-chhiuN7 chiong i e5 sim hian-khui ti7 Siong7-te3 kap tai7-ke e5 bin7-cheng5, kong2 i tiam3 ti7 chui2-chhia phaiN2 khoan2-thai7 lang5 e5 tai7-chi3, ka-ki7 chek-pi7, ai-khou2 kiu5 Siong7-te3 sia3-bian2 i e5 choe7; Koh pek-chhiat kiu5 Siong7-te3 jiau5 i e5 siN3-mia7 kau3 Pai3-it, hou7 i thang khi3 chui2-chhia-lai7, tui3 hit-e5 lang5 jin7-choe7, kiu5 hit-e5 lang5 sia3-bian2 i. Ki5-to2 beng5-pek8 khi2 lai5, ke-lai7 e5 lang5 long2-chong2 chhin-chhiuN7 gin2-a2 teh-hau2 e5 siaN chhoeh-chhoeh. 
 Tam5 khoaN3-kiN3 chit-e5 tai7-chi3, chiu7 jip8 khi3 thiaN-lai7, tui3 the2-bian7 lang5 kong2, “Goa2 tiam3 ti7 goa7-bin7, li2 ki5-to2 e5 oe7 long2-chong2 u7 thiaN-kiN3, taN goa2 sim-koaN lai7 hoaN-hi2 long2-chong2 sia3-bian2 li2; chit-tiap8 goa2 to3-khi3, beh chiong chit-e5 tai7-chi3 ka7 goa2 e5 he2-ki3 kong2, koh beh khi3 sian-siN in-tau kong2. 
 Kau3 Pai3-it jit8 Tam5 chiu7 khi3 hit-e5 sian-siN tau, kong2 the2-bian7 lang5 ki5-to2 e5 tai7-chi3, koh kong2, “Goa2 teng2-jit8 tui3 li2 bin7-cheng5 sou2 hiam5 the2-bian7 lang5 e5 oe7, taN khoaN3 i chit-ho7 e5 khoan2-sit, sit8-sit8 si7 ho2-lang5, goa2 beh chiong hiah-e5 hiam5 i e5 siu to3-tng2, li2 m7-thang tui3 pat8 lang5 kong2. Goa2 chap8 he3 lau7-bu2 si2, i2-au7 m7-bat ki5-to2; in-ui7 Pai3-lak8 e5-hng e5 tai7-chi3 kau3 chit-tiap8 sim koaN bo5 siuN7 pat8-mih8 e5 tai7-chi3 tok8-tok8 ki5-to2 jin7 choe7 tiaN7-tiaN7. Li2 sui-jian5 bo5 than3 to7-li2. Goa2 chiu7 ti7 li2 e5 bin7-cheng5 kong2-khi2, iah8 bo5 kian3-siau3. Goa2 i2-keng khi3 bok8-su kap tiuN2-lo2 gi7-lun7 jip8-kau3 e5 tai7-chi3. Siong7-te3 na7 khoan goa2 e5 siN3-mia7, goa2 chiu7 beh kong-heng5 jin7 Kiu3-chu2 e5 mia5 lai5 jip8 I e5 kau3-hoe7. Chit e5 toe7-hng e5 lang5 long2-chong2 chai goa2 hiahN-si5 e5 phaiN2 khoan2-sit, taN beh hou7 cheng3-lang5 chai goa2 u7 hoan2-hoe2 choe7 e5 sim; siat-su2 u7 lang5 chhio3 goa2, chhut-chai7 i chhio3, goa2 iah8 bo5 kian3-siau3.” 
 3. Hu7-jin5-lang5 thoe3 Tiong7-hu Ki5-to2 
 Ti7 Tai7 Eng kok bou2 sou2-chai7 u7 chit8 e5 hu7-jin5-lang5, si7 choe3 chhou-kang e5 lang5 e5 bou2. I u7 tit-tioh8 Siong7-te3 toa7-un, lai5 sin3 Ia5-sou tit-tioh8 kiu3, in-ui7 chit e5 tai7-chi3 i e5 ta-pou lang5 khun2-tiok8. I e5 i3-su3 koat-toan3 bo5 beh pang3-sak to7-li2, sou2-i2 tiong7-hu kui2-na7 pai2 mi5-si5 koaN2 i chhut-khi3 goa7-bin7. Tang-thiN chin koaN5 e5 si5 iah8 u7 an2-ni. 
 Chit e5 hu7-jin5-lang5 si7 chu2-soe3 e5 lang5, bo5 chiong chit e5 tai7-chi3 ka7 i chhu3-piN lang5 kong2, koh m7 ai3 hou7 lang5 chai, sou2-i2 u7 khi3 soaN nih8 ki5-to2. Sim-koaN toa7 iu-bun7, na7-si7 bo5 sit-bang7, in-ui7 chai Siong7-te3 bo5 sou2 m7 oe7. I chiu7 tiaN7-tioh8 e5 i3-su3, tak8 jit8 jit8-tan3 chit8 tiam2-cheng ku2, beh thoe3 i e5 ta-pou lang5 kiu5-kio3 Siong7-te3. Chit8 ni5 ku2 tak8 jit8 kiaN5 an2-ni iah8 bo5 tit-tioh8 sou2-kiu5, ta-pou lang5 iu5-goan5 si7 an2-ni. Hu7-jin5-lang5 chiu7 siuN7 tioh8 koh poaN2-ni5 ku2 lai5 ki5-to2, m7-thang pang3-soah. 
 Hit e5 poan2-ni5 ku2 e5 lou7-be2 jit8 kau3 lah, hit jit8 iah8 u7 kiu5 kau3 chit8 tiam2-cheng ku2. KhoaN3 long2 bo5 tit--tioh8, kiaN Siong7-te3 bo5 beh hou7 i, sim-koaN tit-beh choat8-bang7. Hit jit8 i e5 ta-pou lang5 to3--lai5 bo5 siaN2 peng5-an, bo5 chiau3 i peng5-siong5 e5 khoan2-sit liam5-piN che7 chiah8, si7 chiuN7 lau5-teng2, jip8 i e5 pang5, koaiN mng5. I e5 hu7-jin5-lang5 te3--i, khia7 ti7 mng5 goa7, thiaN kiN3 i e5 siaN. Hu7-jin5-lang5 chin ki5-koai3 , iah8 chin hoaN-hi2, in-ui7 si7 ki5-to2 e5 siaN. Koh tiap8-a2-ku2 i e5 ta-pou lang5 loh8--khi3 lau5-kha, long2 m7 chiah8, koh khi3 choe3 kang. 
 E5-hng to3--lai5, i e5 hu7-jin5-lang5 mng7 kong2, “U7 sim2-mih8 tai7-chi3 bo5 ?” In3 kong2, “U7; goa2 e5 choe7 tang7, bo5 sou2-chai7 thang ng3-bang7. Chap8-ji7 tiam2-cheng, goa2 teh choe3 kang e5 si5, u7 chit8 chat e5 Seng3-chheh chhi3-chhak8 goa2 e5 sim; ai3 m7 siuN7, iah8 boe7 bian2 tit. Goa2 long2 bo5 sou2-chai7 thang ng3-bang7.” 
 Hu7-jin5-lang5 khng3 i kong2, “M7-thang sit-chi3.” In3 kong2, “M7-sai2 kong2, bo5 lou7-eng7--lah, goa2 e5 choe7 tang7-tang7, boe7 sia3-bian2 tit.” 
 Kong2 liau2 chiu7 ki3-tit i cheng5 phaiN2 khoan2-thai7 i e5 bou2, liong5-sim toa7 chek-pi7, chiu7 mng7 i e5 bou2 kong2, “Li2 hoaN-hi2 sia3-bian2 goa2 mah ?” In3 kong2, “HoaN-hi2. ” Koh mng7, “Li2 kheng2 thoe3 goa2 ki5-to2 mah ?” Kong2, “Goa2 kheng2.” Koh mng7, “Chit-tiap8 ho2 a2 m7 ?” In3 kong2, “Goa2 chin hoaN-hi2.” Nng7 lang5 chiu7 kui7--teh, lau5 bak8-sai2 ki5-to2 Siong7-te3. Chit8 lang5 bak8-sai2, in-ui7 sim-koaN iu-bun7 hoan2-hoe2 choe7; chit8 lang5, in-ui7 sim-koaN hoaN-hi2 kam2-un. 
 Chit e5 ta-pou lang5 au7-lai5 u7 hian2-beng5 seng5-sit8 choe3 Ia5-sou e5 hak8-seng, jit8-jit8 u7 chin3-pou7, iah8 chhut-lat8 hou7 i e5 chhu3-piN lang5 chai to7-li2, koh chiong chit8 khu hng5 hian3 hou7 lang5 khi2 le2-pai3-tng5. 
</CL>
<HL>

閩南聖教書局 1913 
1. 禮拜日做工會蝕本 
大英佮大美國e5 百姓較濟算是耶穌教 e5 人，所以hiah-e5 所在較對重上帝 e5 法度；親像禮拜日攏m7使做工，亦m7使做生理，平常 e5政事官府m7使辦，hou7 官府佮百姓攏總thang 聽道理培養良心。Kiam2-chhai2 人倩長工，boe7 勉強伊禮拜日做工。今beh 翻譯一節e5 新聞。 
人有菜園，看見厝邊 e5 長工，名Jim7 teh做工，叫伊講，「Jim7老ah，禮拜日早起著來我菜園鬥幫贊做工，你beh mah ？」 
Jim7老就褪伊e5 笠，用手pe5 頭殼 teh想，來講，「頭家ah，我m7敢，驚了會蝕本。」 
園主講，「Heh！M7是beh hou7 你空空著磨，是beh hou7 你工錢。」 Jim7老koh 講，「會蝕本。」 
園主講，「你beh-thai3會講 an2-ni ？是會加添你e5 錢； 我扑算你亦無夠偌有錢e5 人。」 
Jim7老應講，「你扑算著；我實在無甚物有錢，所以驚了會蝕本。」 
園主講，「你講會蝕本，有甚物意思？你敢是聽我 e5 話，boe7曉得。」 
Jim7老講，「會曉得你e5意思；若是我頇顢、ai3 講，講boe7來；你若歡喜。我就勻勻講 hou7 你聽。我實在m7是偌有錢e5 人，你講 hit句不止著；我常常著拖磨。雖然 ti7這世間無業，iau2-ku2有hit個向望死後會較有。這號e5 向望，照我婦人人 e5 話，亦 thang 講是有福氣。我e5 救主親嘴有講，「我去因為lin2 備辦所在，致到我所ti7-teh，lin2亦會ti7 hia。」早一二十年，我學chi2 這節 e5 道理，tui3 hit-tiap8 以來我佮我e5 某，若有欠缺艱苦e5 事誌，就念chi2 這節，已經有幾若百擺。」 
園主講，「HouN2，houN2；若是你第先講，會蝕本，chi2 路尾所講 e5話有甚物干涉？」 
Jim7老 講，「著赦免我；不止有干涉。我向望後來 ti7 較好 e5 所在得著較好 e5 基業，今驚了會失落hit個向望，就是大蝕本。我e5 救主已經去備辦所在，今我著求伊來備辦我e5 心，hou7 我後來會堪得 tiam3 hit 所在，若無就是辜負主e5 恩典。總是我無閒 thang專務想這號e5 事誌，獨獨禮拜日才有。我去禮拜堂聽天堂 e5 事情，若親像歇腳 ti7天路e5 路cham7。頭家ah，m7-thang､m7-thang；ti7 人 e5 日著做人 e5 工，kiam2-chhai2 ti7 上帝 e5 日來做，驚了會蝕本。」 
2. 禮拜日歇工，亦會做精牲e5 利益 
大美國是較大 e5 地方。早前未創火薰車e5 路。Hit時國內無港無河 e5 所在，載人客載貨 e5 車不止大張；亦不止勇，會堪得載到成百擔，約略有成萬斤。拖這號e5 車，載到chiah 重e5 載，這張車著6隻馬；hit個馬亦是大隻，比廈門e5 馬是二三倍大。 
今beh 略略仔講這號車夫這人 e5 事誌。伊e5 名是Tam5，幾若年所行載貨e5 路不止遠，去倒來周圍約略二千里路；路遠載重，著慢慢行，這兩月日久，才會行周圍明白。路中馬有時會厭、有時會破病、有時會死；罕得會行到周圍亦無失落一隻，有時失落=二三隻，所以逐張車另外牽一隻馬thang 替換。 
行hit 條路運貨e5 車不止濟，有時幾十張做一陣相替來行。人 tiam3 ti7 山頂遠遠看見chiah濟車，親像相接沿路緩緩行，款式是親像一尾 e5蟲 teh趖。 
一個人名Tam5 幾若年做這號 e5 頭路。伊有兩張這號車，十四隻馬；逐張車前縛6隻馬拖車，車後縛一隻teh 牽thang 替換。一張車是伊家己掌理，一張是倩人來掌理。 
Tam5 做人 e5 款式真懵懂，無驚上帝、無驚人、亦無驚魔鬼；極歹嘴，tauh8-tauh8 褻瀆上帝 e5名gau5 罵--人；人就號伊是歹鬼Tam5。 
Hit時大美國e5 風俗人攏總剃嘴鬚，連老 e5 人亦是an2-ni；罕得有人留嘴鬚；設使有，算是極粗魯 e5 人；若是這個Tam5 攏無剃嘴鬚，面hou5-hou5，人就號伊e5姓叫做鬚An2-ni-siN伊平素所行e5 路逐所在人譏刺叫伊姓鬚，名歹鬼Tam5，伊亦無要緊，獨獨歹嘴應來笑 tiaN7-tiaN7。 
今這號e5 人攏無要緊聖冊 e5 道理，自然無守禮拜日，伊同幫 e5 人亦無守，扑算禮拜日佮別日，攏相同。 
有一日，就是拜六 e5 日，行in e5 路cham7明白，來歇客店，看見邊頭有園栽番麥穗，雖然be7熟iau2-ku2會食--得。到暗伊懵懂招同幫幾若人去挽番麥穗，提來到客店內，強強 kah 店主e5 家內人著去sah8。伊食到不止飽，到天光著soa破病，真傷重，boe7得thang 行路，伊同幫 e5 人做 in 起身第先行，留伊佮伊所倩 e5 人兩張車tiaN7-tiaN7。 
到拜一透早身軀較好，就起身行路beh jip8同幫 e5 人。伊e5馬歇一日不止輕鬆，較gau5行，hit 日加行幾若里路；拜二馬iau2-ku2 輕鬆koh 加行幾若里路；拜三亦是an2-ni，到日暗就jip 著伊同幫 e5 人，拜四、拜五、拜六佮 in相佮行。伊攏無佮別人講這個事誌，若是心內逐日teh 想，就定著beh koh 試看歇這個禮拜日看怎樣。 
An2-ni koh 到禮拜日早起，伊假做破病，hou7伊同幫 e5 人起身第先行，伊猶原拜三日暗jip著，佮 in 行到拜六。逐禮拜行an2-ni 到周圍明白。 
Tiam3 ti7伊e5 厝3日久，beh koh再出路，看伊 e5 馬行這一幫比第先較勇健輕鬆，就定著以後到禮拜日 beh 歇睏；koh想這兩隻替換馬m7使另外牽，就去賣人。Hit-tiap8 了後行5年久，路nih8 e5中間chiah-e5 馬m7-bat有死破病 ia3。 
然後hit 所在開火薰車e5 路，就hit號馬車無路用，伊就變做別物e5 頭路，就是tiam3 ti7 溪邊，起一間水車e5 厝，beh鋸柴料，倩知影 e5 師父來鋸，無偌久，伊亦會曉得。 
伊家己想這個水車m7是肉血骨，禮拜日m7使親像精牲來歇睏，若是koh 想禮拜日停工車較boe7 歹，做工 e5 人亦會歇睏得著輕鬆，就決斷禮拜日無beh鋸料。 
頭一禮拜，伊佮做工 e5 人ti7樹林內teh thit-tho5，忽然聽見載杉馬車e5 聲，停ti7 水車厝e5 門口，車夫扑水車門，叫聲真久。Tam5 偷看，攏m7出--來，chiah-e5 車夫聽候久，攏無人出--來，就放下載杉 e5 馬車ti7 hia，將馬牽倒--去。到明仔早起，車夫 koh來見伊，問伊，「昨暮日啥事無人 ti7-teh ？」伊就應，講起伊禮拜日停工 e5 因端。 
Tam5 做這號 e5 工濟濟年。禮拜日水車常常停工，m7是因為 beh 趁上帝 e5 戒律，獨獨扑算較會得著世間 e5 利益快活tiaN7-tiaN7，心肝攏無要緊聖冊e5 道理，猶原歹嘴褻瀆上帝 e5 名。 
離這個水車成舖路有一個體面做穡e5 人，田園厝宅濟濟，亦是做教會內 e5 長老。伊有一間厝做精牲 e5 寮佮 toe2五穀草仔e5 所在；這間khit 火燒--去，收成e5 時tit-beh 到，無所在thang toe2 五穀佮草仔，就倩師父師仔做工 e5 人濟濟，緊緊來起新 e5 厝。抵著拜六日師父頭ka7 hit個體面人講，「Iau2 欠用 e5 柴料，拜一日晝若會得著，到拜三厝e5 枝骨就會徛得好。」體面人聽見這個話，就liam7-piN 騎馬去水車ka7 Tam5 講，「我師父頭講所欠用e5 柴料，你若會liam5-piN 鋸hou7 我拜一日晝得著，就拜三會起新厝e5 枝骨企在；你會抑boe7？」 
Tam5應講，「Boe7會便。」體面人講，「怎樣 boe7 便？」 
Tam5 講，「著禮拜日來鋸才會；若是禮拜日我著停工。」 
體面人講，「人親像你e5 款，禮拜日做工，敢有所害 mah ？」 
Tam5 講，「我家己粗魯所行無合道理我知，若是到禮拜日我的確著停工。」 
體面人講，「我這個事誌是極要緊；凡若極要緊--e5，禮拜日亦thang 做。 」 
Tam5 講，「不論甚物人來倩來買，若是禮拜日我的確著停工。」 
體面人講，「Goa7！你e5 心肝無hiah 虔誠。」 
Tam5 講，「我知lah；禮拜日是我自己ai3 得停工，我m7是親像hit號裝做虔誠 e5 人。」 
體面人講，「今好--lah；我e5 事誌chit-tiap8 迫切，你攏m7甘願幫贊，明明是au2蠻；以後m7 koh用你e5 工，連一條杉亦m7 hou7 你鋸，我第先通知你；你這號人盡是可惡，我beh tui3眾人阻擋m7倩你做工。你若做拜上帝e5 人，心肝tui3重道理，所以安歇日無做工，我就赦免你，若是這個地方 e5 內面，第一歹嘴，gau5褻瀆上帝 e5 名就是你。」 
體面人講煞，就大受氣趕緊騎馬倒去。 
附近e5 鄉社有一人，講究各個政事 e5 少年先生；伊亦m7是趁聖冊道理e5 人。伊hit 日亦去水車，抵抵 hit時 ti7-teh，聽見體面人佮Tam5 講話。體面 e5 人離開了，這個先生問Tam5，講，「事誌到才迫切，你啥事m7甘願明仔再來鋸 hit-e5 料？」 
Tam5就將伊禮拜日怎樣停工 e5 因端 ka7 先生講。Koh講「我做這個頭路已經十八年久，禮拜日m7-bat做工，亦無人嫌；今到老忽然抵著這個體面人放刁beh 害我e5 頭路，hou7我無照我心願來行，亦hou7 我m7是做老實 e5 人，伊亦是教會內當職任e5 人，怎樣kah 我禮拜日著做工？這號人真是白賊歹心假好e5 人。伊講我e5 心肝若tui3重道理，伊就會赦免我；伊敢會知我e5 心肝？伊靠甚物人才會擬我e5 罪？設使伊會赦免我；若是伊ai3 勉強我禮拜日做工，che是違逆道理，甚物人會赦免伊？我beh liam5-piN 看數簿來開伊e5 單、去伊e5 厝，ti7伊e5 某、子、師父、倩工 e5 人 e5 面前，講伊e5 歹。伊e5 師父佮做工 e5 人是親像我，無裝做是虔誠 e5 人，m7是親像伊，所行攏是白賊裝做虔誠；然後出在伊倩甚物人做伊e5 工，我攏m7 管伊。」 
Tam5講明白，hit個先生做伊倒去，Tam5就提數簿看體面人 e5 數，開單去體面人 e5厝。到已經暗了；hit時熱天門iau2-be7關。體面人佮某、子、師父，倩工 e5 人 ti7 廳nih8 teh 坐；體面人掀開聖冊 teh 讀。Tam5 本e5意思 beh liam5-piN 入去見伊，ti7大家面前來講明伊e5 歹；才koh再想，che 著請聽候伊讀聖冊跪落祈禱明白，才入去來講明，hou7伊koh較見笑。Tam5就tiam3 ti7 外面詳細聽，beh將伊所讀 e5 聖冊佮祈禱 e5 話，來辯駁伊。 
Hit時所讀 e5 聖冊就是羅馬人書第十二章，讀到十九節，一句講，「主講，申人 e5 冤枉是我，我的確替伊報。」這句讀koh再讀連連到3擺，就合聖冊，跪落beh 祈禱。Hit時目屎流到滿面，嚨喉tiN7，難得講出。Koh一tiap8仔久體面人親像將伊e5 心掀開 ti7 上帝佮大家e5 面前，講伊tiam3 ti7 水車歹款待人 e5 事誌，家己責備，哀苦求上帝赦免伊e5 罪；Koh 迫切求上帝饒伊e5 性命到拜一，hou7伊thang去水車內，tui3 hit個人認罪，求hit個人赦免伊。祈禱明白起來，家內 e5 人攏總親像囡仔 teh哮e5聲chhoeh-chhoeh。 
Tam5看見這個事誌，就入去廳內，tui3 體面人講，「我tiam3 ti7 外面，你祈禱e5話攏總有聽見，今我心肝內歡喜攏總赦免你；chit-tiap8 我倒去，beh將這個事誌ka7 我e5 夥記講，koh beh去先生in兜講。 
到拜一日Tam5就去hit個先生兜，講體面人祈禱 e5 事誌，koh講，「我頂日tui3 你面前所嫌體面人 e5 話，今看伊這號 e5 款式，實實是好人，我beh將hiah-e5嫌伊e5 收倒轉，你m7-thang tui3別人講。我十歲老母死，以後m7-bat 祈禱；因為拜六e5昏 e5 事誌到chit-tiap8心肝無想別物 e5 事誌獨獨祈禱認罪tiaN7-tiaN7。你雖然無趁道理。我就 ti7 你e5 面前講起，亦無見笑。我已經去牧師佮長老議論入教 e5 事誌。上帝若寬我e5 性命，我就beh 公行認救主 e5 名來入伊e5 教會。這個地方e5 人攏總知我hiahN時 e5 歹款式，今beh hou7眾人知我有反悔罪 e5 心；設使有人笑我，出在伊笑，我亦無見笑。」 
3. 婦人人替丈夫祈禱 
Ti7 大英國某所在有一個婦人人，是做粗工 e5 人 e5 某。伊有得著上帝大恩，來信耶穌得著救，因為這個事誌伊e5 查甫人khun2-tiok8。伊 e5意思決斷無beh 放sak 道理，所以丈夫幾若擺暝時趕伊出去外面。冬天真寒 e5 時亦有an2-ni。 
這個婦人人是仔細e5 人，無將這個事誌 ka7伊厝邊人講， koh m7 ai3 hou7 人知，所以有去山nih8 祈禱。心肝大憂悶，若是無失望，因為知上帝無所m7會。伊就定著 e5意思，逐日日旦 一點鐘久，beh替伊e5 查甫人求叫上帝。一年久逐日行an2-ni亦無得著所求，查甫人猶原是an2-ni。婦人人就想著koh 半年久來祈禱，m7-thang 放煞。 
Hit個半年久 e5 路尾日到lah，hit日亦有求到一點鐘久。看攏無得--著，驚上帝無beh hou7 伊，心肝tit-beh 絕望。Hit日伊e5 查甫人倒--來無啥平安，無照伊平常e5 款式liam5-piN 坐食，是上樓頂，入伊e5 房，關門。伊e5 婦人人 te3--伊，企 ti7 門外，聽見伊e5 聲。婦人人真奇怪，亦真歡喜，因為是祈禱 e5 聲。Koh tiap8仔久伊e5 查甫人落--去樓腳，攏m7 食，koh去做工。 
E5昏倒--來，伊e5 婦人人問講，「有甚物事誌無？」應講，「有；我e5 罪重，無所在 thang 向望。十二點鐘，我teh做工e5 時，有一節 e5聖冊刺鑿我e5 心； ai3 m7 想， 亦boe7免得。我攏無所在 thang向望。」 
婦人人勸伊講，「M7-thang 失志。」應講，「M7使講，無路用--lah， 我e5罪重重，boe7赦免得。」 
講了就記得伊前歹款待伊e5 某，良心大責備，就問伊e5 某講，「你歡喜赦免我mah ？」應講，「歡喜。」Koh 問，「你肯替我祈禱mah ？」講，「我肯。」 Koh 問，「Chit-tiap8 好抑m7 ？」應講，「我真歡喜。」二人就跪--teh，流目屎祈禱上帝。一人目屎，因為心肝憂悶反悔罪；一人，因為心肝歡喜感恩。 
這個查甫人後來有顯明誠實做耶穌e5 學生，日日有進步，亦出力 hou7伊e5 厝邊人知道理，koh將一坵園獻hou7 人起禮拜堂。 
</HL>
