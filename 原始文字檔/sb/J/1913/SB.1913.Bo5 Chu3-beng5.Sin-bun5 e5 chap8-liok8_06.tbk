<CL>
 19. Gin2-na2 oe7 chhio7 Kng 
 Bou2 sou2-chai7 u7 chit8 e5 chap8 he3 e5 cha-bou2 gin2-na2 teh khau tiaN2. I e5 mia5 kio3 Bong2-chhi7. Gin2-na2 e5 lau7-bu2 si7 song3-hiong lang5 sou2-i2 Bong2-chhi7 kap lang5 toa3 tau3 kha-chhiu2 thang than3 tam7-poh8 chiN5. 
 TiaN2 e5 ian-thun5 chin ou, ku2-ku2 bo5 khau. Sui si7 an2-ni i bo5 hiam5 kan-khou2, hoaN-hi2 chhut siaN gim5 si kong2, 
 “Ia5-sou kio3 lan2 lang5, Choe3 chin kng e5 teng; Chhin-chhiuN7 chit8 ki chek he2, Mi5-si5 chio3 kng-beng5; Chit se3-kan si7 ou-am3, Na2 chhin-chhiuN7 ou-bak8; Lan2 tioh8 chhio7 i kng, Chit8 lang5 chit8 kak.” 
 Pit-kou khoaN3 i hiah chhut-lat8 khau kau3 lau5 koaN7, ka7 i kong2, “An2-ni oe7 choe3-tit, li2 chaiN2-iuN7 chiah chhut-lat8 ?” Bong2-chhi7 kong2, “TiaN2 si7 ti7 goa2 chit kak, goa2 tioh8 khau kau3 chin chheng-khi3, an2-ni chiu7-si7 chhio7 kng.”Pit-kou chhio3 kong2, “Li2 khau tiaN2 chheng-khi3, bo5 chheng-khi3, bo5 lang5 oe7 chai,”Bong2-chhi7 soe3 siaN in3 kong2, “Chu2 oe7 chai. ”Pit-kou hit si5 khi3 chian chit8 te3 gu5-bah, sim-lai7 siuN7, “Chu2 te3 ti7 goa2 chit kak, goa2 tioh8 chu2 chin phang thang chhio7 kng ti7 goa2 sou2 tiam3 e5 sou2-chai7.” Chu-koaN jit8-tau3 chiah8 gu5-bah ka7 Pit-kou kong2, “Li2 sou2 chu2 chit te3 gu5-bah chin ho2 chiah8.” Pit-kou thiaN-kiN3 hoaN-hi2 kong2, “Goa2 chu2 ho2 chiah8 si7 in-ui7 thiaN Bong2-chhi7 e5 oe7,”chiu7 chiong khau tiaN2 e5 su7 kong2 hou7 Chu-koaN thiaN. 
 Chu-koaN hit si5 teh ut saN, seng-khu sian7 m7 ai3 koh ut, thiaN Pit-kou e5 oe7 chiu7 siuN7, “U7 iaN2 saN ti7 goa2 chit kak, goa2 tioh8 ut kau3 chin ho2-se3.” Hit nia2 saN si7 Gou7 Kou-niu5 e5, Gou7 Kou-niu5 chheng7, o-lo2 kong2, “Chu-koaN, li2 chit nia2 saN ut liau2 chin sui2.” Chu-koaN chiu7 kong2-khi2 Bong2-chhi7 khau tiaN2 e5 su7 hou7 i thiaN. Bo5 loa7 ku2 u7 lang5 lai5 chhiaN2 Gou7 Kou-niu5 khi3 kiaN5-kiaN5 thit-tho5, Gou7 Kou-niu5 kong2, “Goa2 beh khi3 ki5-to2 hoe7 ti7 goa2 chit kak.”I e5 peng5-iu2 bo5 beng5-pek8, Gou7 Kou-niu5 chiu7 kong2 hou7 i chai, sou2 eng-kai tioh8 kiaN5 e5, lan2 chin7 pun2-hun7 lai5 kiaN5 i, chiu7-si7 chhio7 kng ti7 lan2 e5 sou2-chai7. In peng5-iu2 kong2 i beh kap i khi3 hu3 ki5-to2 hoe7. Le2-pai3 soah bok8-su lai5 ka7 in kong2, “Goa2 hoaN-hi2 lin2 nng7 lang5 lai5, lin2 bo5 lai5 chiu7 bo5 lang5 thang khi2 si-tiau7.” Gou7 Kou-niu5 to3-lai5 ai3 khi3 khun3, koh siuN7, “Goa2 e5 lau7-bu2 u7 chit8 siang oe5 chhiah iau2-be7 ho2 thang kong2 si7 ti7 goa2 chit kak, goa2 beh chhiah hou7 i chheng7.” In lau7-bu2 khoaN3 hoaN-hi2, o-lo2 i e5 kip-ke3, Gou7 Kou-niu5 chiu7 chiong Bong2-chhi7 khau tiaN2 e5 su7 kong2 hou7 i e5 lau7-bu2 thiaN. Teh kong2 e5 si5 kau3-hoe7 e5 chip-su7 lai5 beh theh8 Soan-to7 hoe7 e5 gun5. Gou7 Kou-niu5 e5 lau7-bu2 u7 tiaN7-tioh8 beh hian3 chap8 khou, khi3 theh8 e5 si5 sim-lai7 siuN7 “Chap8 he3 e5 gin2-na2 oe7 hiau2-tit chiau3 i sou2 oe7 lai5 eng5-kng Siong7-te3, goa2 bo5 i e5 chin7-tiong, tioh8 hian3 khah ke.” Chiu7 theh8 chhut ji7-gou7 khou gun5 lai5 hou7 chip-su7 siu. 
 Hit mi5 goa2 bang7 thiN-teng2 nng7 e5 thiN-sai3 saN kap kong2 oe7. Chit8 e5 thiN-sai3 kong2, “Bong2-chhi7 kin-a2-jit8 hian3 ji7-gou7 khou hou7 Siong7-te3 hoe7.” Hit e5 thiN-sai3 in3 kong2, “Bong2-chhi7 bo5 gun5, beh thai3 u7 ji7-gou7 khou thang hian3 ? ”In3 kong2, “Bong2-chhi7 chiau3 i sou2 oe7 chin7 lat8 khau tiaN2, Chu2 chiu7 pou2 i sou2 boe7 kau3, chiu7-si7 chiong Gou7 Ko-niu5 e5 lau7-bu2 sou2 hian3 e5, sng3 Bong2-chhi7 e5 i3-su3.” 
 Bong2-chhi7 long2 m7 chai lang5 kap thiN-sai3 teh khoaN3 i, jit8-jit8 bong ke-su7, put-si5 gim5 si kong2, 
 “Chit se3-kan si7 ou-am3, Na2 chhin-chhiuN7 ou-bak8; Lan2 tioh8 chhio7 I kng, Chit8 lang5 chit8 kak.” 
 20. Ka-ki7 khng3 I e5 m7 tioh8 boe7 tit-tioh8 Hok-khi3 
 U7 chit8 e5 cha-bou2 gin2-na2 mia5 kio3 Giok8-a2. I e5 pe7-bu2 si7 keng3-khian5 sin3 Chu2 e5 lang5, put-chi2 ti3-i3 ka3 kiaN2-ji5 bat Seng3-keng, ai3 in chin-chiaN3 choe3 Ia-sou Ki-tok e5 hak8-seng. 
 Giok8-a2 u7 khi3 lu2-oh8 thak8 chheh. Hit keng oh8 e5 hak8-seng kong2, “in e5 sian-siN chit8 lang5 beh khi3 pat8 ui7 choe3 sian-siN; tai7-ke ai3 boe2 chit8 hang7 mih8 sang3 i, tiaN7-tioh8 tak8 lang5 tioh8 toe5 chiN5. Giok8-a2 thiaN-kiN3 liau2 sim lioh8-a2 bo5 peng5-an. In-ui7 i bo5 chiN5, kiaN-liau2 bo5 toe5 oe7 kian3-siau3.” I chiu7 kong2, “Goa2 bo5 chiN5 thang toe5.” Kap I tang5 teng2 e5 hak8-seng kong2, “Goan2 khah soe3-han3 m7 sai2 toe5 choe7, chong2-si7 tak8 lang5 tioh8 toe5, li2 bo5 chiN5 thang toe5 ka7 lin2 lau7-bu2 tho2, I tek-khak oe7 hou7 li2.” 
 Giok8-a2 siuN7 bo5 tek-khak beh hou7 goa2. In-ui7 i e5 lau7-bu2 tiaN7-tioh8 tak8 le2-pai3 Pai3-lak8 eng7 tam7-poh8 chiN5 hou7 i kap i e5 hiaN-ti7 chi2-be7, ka7 in kong2, “Chit e5 iN5 m7-thang liam-piN theh8 liam-piN khai, tioh8 soe3-ji7 eng7, in-ui7 chit e5 chiN5 i2-goa7 long2 bo5 beh koh hou7 lin2.” Giok8-a2 tak8 le2-pai3 Pai3-lak8 theh8 chiN5, sui5-si5 chhin3-chhai2 khai, taN long2 bo5 poaN3 e5 iN5. 
 Hit jit8 to3-khi3 in tau, Giok8-a2 ka7 in lau7-bu2 kong2, “Tong Kou-niu5 beh khi3 pat8-ui7 ka3 oh8, lu2-oh8 e5 hak8-seng ai3 boe2 chit8 hang7 mih8 sang3 i, goa2 ai3 tho2 tam7-poh8 chiN5 thang toe5, m7-chai li2 hoaN-hi2 hou7 goa2 a2-bo5 ?” 
 In lau7-bu2 kong2, “Pai3-lak8 hou7 li2 e5 chiN5 li2 na7 iau2 u7 chiu7 thang toe5, na7 bo5 chiu7 goa2 m7 ai3 koh hou7 li2.” 
 Giok8-a2 kong2, “Pai3-lak8 e5 chiN5 bo5--lah ! Koh tak8 lang5 toe5 goa2 bo5, kiam2 m7-si7 kian3-siau3 ?” 
 In lau7-bu2 kong2, “Goa2 bo5 beh hou7 li2, koh li2 m7-sai2 khoa3-i3, li2 m7-bat kap Tong Sian-siN thak8 chheh, i si7 ka3 lak8 teng2, li2 si7 thak8 nng7 teng2, han2-tit saN-tu2, li2 ai3 toe5, m7-si7 in-ui7 li2 keng3-thiaN3 i, si7 in-ui7 pat8 lang5 toe5, li2 bo5 hun7, kiaN kian3-siau3 na7-tiaN7.” 
 Giok8-a2 m7-kaN2 koh tho2, chong2 si7 ai3 tit-tioh8 chiN5. 
 Ke3 jit8 Giok8-a2 kap in sio2-be7 khi3 in goa7-ma2 tau, goa7-ma2 e5 chhu3 si7 kun7-kun7. Giok8-a2 chin7 ai3 khi3 hia thit-tho5, in-ui7 in ma2 chin7 thiaN3 i. 
 Hit jit8 koh khah hoaN-hi2 khi3, ng3-bang7 in ma2 eng7 chiN5 hou7 i, Chong2-si7 ma2 long2 bo5, i ia7 m7-kaN2 tho2. 
 Kau3 am3 beh to3-khi3, Giok8-a2 jip8 khun3 pang5 khoaN3 toh-teng2 u7 chiN5, bo5 lang5 ti7-teh, i chiu7 kin2-kin2 chhun chhiu2 theh8 chiN5 khng3 ti7 saN-a2 lai7, chau2 kau3 mng5 khau2, chiu7 kiaN koh sim siuN7, goa2 na7 theh8 chiah-e5 chiN5 chiu7-si7 choe3 chhat8, chiu7 kin2-kin2 oat8 jip8-khi3, beh he7 chiN5 ti7 goan5 ui7, khoaN3 khun3 pang5 u7 lang5 ti7 teh, chiu7 m7 kaN2 jip8, chau2 kau3 chau3-kha eng7 chiN5 hiat ti7 chau3 teng2. To3-khi3 e5 si5 i chiu7 siuN7, kai-chai3 bo5 thau-theh8 hiah-e5 chiN5, che si7 Siong7-te3 kiu3 goa2 bo5 ham7-loh8 choe7. 
 Ke3 jit8 iu5-goan5 khi3 oh8 nih8, pang3-he7 e5 si5 to3-lai5, in lau7-bu2 ka7 i kong2, “Giok8-a2, lin2 ma2 ai3 li2 koh khi3 in tau, m7-chai sim2-mih8 tai7-chi3, li2 e5 ji7-chi2 thang kap li2 khi3, teh beh am3, m7-thang ian5-chhian5.” 
 Giok8-a2 hoaN-hi2 in-ui7 iau2 teh ng3-bang7 chiN5, long2 bo5 phah-sng3 si7 i e5 ma2 khun3 pang5 toh-teng2 e5 chiN5 chhe7 bo5, chiu7 kio3 i lai5 mng7 i u7 theh8 a2 bo5. 
 Kau3 chhu3 in goa7-ma2 ka7 Giok8-a2 e5 ji7-chi2 mia5 kio3 Jin5-ai3 kong2, “Jin5-ai3 li2 khi3 hoe-hng5 kiaN5-kiaN5, goa2 u7 chit8 ku3 oe7 ai3 mng7 Giok8-a2.” Jin5-ai3 khi3 liau2 Giok8-a2 in ma2 chiu7 mng7 i kong2, “Li2 cha7-hng u7 thau-theh8 chiN5 bo5 ? Li2 na7 u7, tioh8 jin7, m7-thang kong2 peh8-chhat8.” 
 Giok8-a2 kong2, “Goa2 bo5 thau-theh8 chiN5.” 
 In ma2 kong2, “Goa2 ti7 khun3 pang5 toh teng2, goa2 chai, jip8 khun3 pang5--e5 , si7 li2 na7-tiaN7, long2 bo5 pat8 lang5, li2 to3-khi3 liau2, goa2 beh theh8 chiN5 eng7, i2-keng bo5 lah.” 
 Giok8-a2 tiam7-tiam7 bo5 kong2-oe7. I si7 chin gong7, i na7 kong2, “Goa2 tai7-seng u7 theh8, au7-lai5 m7 kaN2, chiu7 koh he7 ti7 chau3-kha,” in ma2 kaN2 bo5 sim2-mih8 hiam5, Chong2-si7 i long2 m7 kong2, in ma2 pek i tioh8 jin7, i tit8-tit8 kong2, “Goa2 bo5 choe3 chhat8,” kau3 be2 in ma2 ka7 i kong2 tioh8 to3-khi3. 
 Giok8-a2 kap in ji7-chi2 to3-khi3, ti7 lou7-nih8 hut-jian5 toa7-siaN hau2, in ji7-chi2 mng7 sim2-mih8 tai7-chi3, i m7 kong2. U7 chit8 e5 lau7 sian-siN ti7 lou7-nih8 khoaN3-kiN3 hit nng7 e5 cha-bou2 gin2-a2, soe3-han3 teh hau2, i chiu7 hiam5 Jin5-ai3 kong2, “Li2 m7-thang chhong3-ti7 lin2 sio2-be7.” 
 Jin5-ai3 ka7 Giok8-a2 kong2, “Li2 ti7 koe-lou7 m7-thang toa7-siaN hau2, lang5 giau5-gi5 goa2 phaiN2 khoan2-thai7 li2, goa2 chin kian3-siau3, goa2 ia7 m7 chai li2 hau2 sim2-mih8 tai7-chi3.” 
 Kau3 in tau Giok8-a2 iau2 teh hau2, in lau7-bu2 mng7 sim2-mih8 tai7-chi3, Giok8-a2 kong2, “Goan2 ma2 kong2, goa2 si7 choe3 chhat8 , thau-theh8 chiN5.” In lau7-bu2 bo5 hoaN-hi2 kong2, “Tek-khak bo5 chit e5 su7, li2 m7-bat thau-theh8 mih8, choe3 li2 an-sim, goa2 khah am3 beh khi3 lin2 ma2 tau ka7 i kong2.” 
 Bin5-a2-chai3 Giok8-a2 in lau7-bu2 mng7 i kong2, “Giok8-a2, lin2 ma2 kong2, chiN5 i2-keng chhe7-tioh8, Chong2-si7 i eng7 chiN5 he7 ti7 khun3 pang5 e5 toh-teng2, hoan2-tng2 ti7 chau3-kha chhe7-tioh8, i kong2 li2 i2-goa7 bo5 lang5 jip8 khi3 khun3 pang5, tek-khak si7 li2 theh8 hiah-e5 chiN5, li2 u7 theh8 bo5 ?” 
 Giok8-a2 kong2, “Long2 bo5 bong-tioh8, long2 bo5 khoaN3-kiN3. ”I an2-ni kong2 peh8-chhat8,sim lioh8-a2 kiaN, chai i sou2 choe3 si7 m7-tioh8. Chong2-si7 au7-lai5 lang5 long2 bo5 mng7 hit e5 chiN5 e5 tai7-chi3, i chiu7 bo5 ku2 long2 boe7 ki3-tit. I sui-jian5 boe7 ki3-tit, Siong7-te3 long2 bo5 boe7 ki3-tit. 
 Teng2-bin7 sou2 sia2 Giok8-a2 e5 su7, hit si5 i si7 poeh-he3, chit e5 tai7-chi3 si7 ji7-geh8 tu2-tioh8, kau3 chap8-it geh8, Seng3-sin5 chiu7 kam2-hoa3 i e5 sim, hou7 i koh ki3-tit i e5 choe7. 
 Chit e7-hng i to2 ti7 bin5-chhng5 long2 boe7 khun3-tit, hut-jian5-kan siuN7 tioh8 i teng2-jit8 u7 kong2 peh8-chhat8, koh siuN7 seng3-chheh u7 kong2, “Ai3 kong2 peh8-chhat8 oe7 e5 lang5 tioh8 koaN2 i chhut siaN5 goa7.” 
 I chai siaN5 chiu7-si7 thian-tong5, koaN2 chhut e5 tioh8 loh8 te7-gek8, i chiu7 kiaN kau3 m7 kaN2 khun3, kiaN-liau2 khun3 e5 si5 oe7 si2. I ai3 ki5-to2 kiu5 Siong7-te3 sia3-bian2, i e5 ki5-to2, an2-ni hoan-lai5 hoan-khi3, chin bo5 peng5-an. I e5 lau7-bu2 lai5 sun5, ka7 gin2-na2 kah-phe7, khoaN3 Giok8-a2 bo5 khun3 chiu7 mng7, “Li2 sim2-mih8 tai7-chi3 ? U7 phoa3-piN7 a2-bo5 ?” 
 Giok8-a2 ai3 ka7 lau7-bu2 kong2, Chong2-si7 m7-kaN2. In lau7-bu2 siuN7 kaN2 si7 iau, chiu7 khi3 chhong3 tiam2-sim hou7 i chiah8. Giok8-a2 chiah8 tiam2-sim liau2 chiah khun3. 
 Ke3 jit8 long2 bo5 siuN7 chit e5 tai7-chi3, kau3 am3 khi3 khun3 chiu7 koh chai3 siuN7, iu5-goan5 chin kiaN, kui2 na7 jit8 long2 si7 an2-ni, jit8-si5 thit-tho5 a2-si7 thak8-chheh, chiah oe7 pang3-sim, to2 ti7 bin5-chhng5 boe7 an-sim. Lau7-bu2 boe7 hiau2-tit, m7-chai i e5 cha-bou2 kiaN2 u7 sim2-mih8 piN7 chiah m7-ai3 khun3, u7-si5 che7 ti7 i e5 bin5-chhng5 piN kap i kong2 oe7, u7-si5 chhoa7 kau3 ka-ki7 e5 bin5-chhng5 khun3, Giok8-a2 ti7 lau7-bu2 e5 sin-piN chiu7 khah peng5-an. 
 Kau3 chit8 e5 e7-hng Giok8-a2 tong3-boe7-tiau5 lau5 bak8-sai2, ka7 in lau7-bu2 kong2, “Goa2 chin kiaN m7 kaN2 khun3, in-ui7 choe7 chin tang7, kiaN-liau2 khun3 e5 si5 si2, chiu7 loh8 te7-gek8.” 
 In lau7-bu2 in3 kong2, “Li2 sui-jian5 u7 kiaN5 choe7-choe7 hang7 m7 tioh8, li2 na7 kam-goan7 jin7 choe7, Siong7-te3 tai3-liam7 Kiu3-chu2 e5 kong-lo5 hoaN-hi2 sia3-bian2 li2 e5 choe7, soe2-tu5 li2 e5 phaiN2.” In lau7-bu2 chiu7 kap i saN-kap ki5-to2, Chong2-si7 Giok8-a2 siuN7 i m7 kaN2 jin7 choe7, na7-si7 bo5 jin7 choe7, chiu7 ki5-to2 bo5 lou7-eng7, i ai3 kong2 i e5 sim-lai7 e5 kan-khou2, chhui3 m7 kong2. 
 Kau3 koh chit8 e5 e5-hng i siuN7 beh ki5-to2 kiu5 Siong7-te3 hou7 i kam-goan7 jin7, i chiu7 to2 ti7 bin5-chhng5 theng3-hau7 in lau7-bu2 lai5, chiu7 tit8-tit8 ki5-to2 kiu5 Siong7-te3. In lau7-bu2 lai5 liau2, iu5-goan5 kong2 boe7 chhut. I e5 lau7-bu2 khoaN3 i e5 kan-khou2, chiu7 ka7 i kong2, “Giok8-a2 m7 chai li2 u7 choe3 sim2-mih8 m7 tioh8 ? Li2 kong2, choe7 tang7 iau2-be7 kong2 sim2-mih8 choe7. ” 
 Giok8-a2 tiam7-tiam7, lau7-bu2 ia7 bo5 koh mng7. Theng5 chit8 hun ku2, Giok8-a2 chiu7 kong2, “Goa2 u7 choe3 chit8 hang7 chin m7 tioh8, chiu7-si7 kong2 peh8-chhat8. ” In lau7-bu2 kong2, “Li2 na7 jin7 choe7 , Siong7-te3 chiu7 beh sia3-bian2 li2 e5 choe7, li2 na7 khng3-bat8 li2 e5 choe7, chiu7 bo5 tit-tioh8 peng5-an.” 
 Giok8-a2 kong2, “Chit e5 tai7-chi3, i2-keng chin ku2.” In lau7-bu2 kong2, “Giok8-a2 lin2 goa7-ma2 e5 chiN5, li2 u7 thau-theh8 a2-bo5 ?” 
 Giok8-a2 kong2, “Goa2 bo5 thau-theh8, goa2 u7 tai7-seng theh8, au7-lai5 m7-kaN2, khi3 heng5 he7 ti7 chau3-kha.” 
 In lau7-bu2 kong2, “Li2 hit si5 siaN2-su7 m7 jin7, kong2 hiah choe7 peh8-chhat8 oe7.” 
 Giok8-a2 cheng7-cheng7. 
 In lau7-bu2 kong2, “Li2 taN tioh8 khi3 ka7 lin2 lau7-pe7 kong2, i iau2-be7 khi3 khun3, iau2 ti7 oh8-pang5.” 
 Giok8-a2 m7 kaN2 the, ia7 si7 chin m7 ai3 khi3 ka7 in pe7 kong2, sim phok8-phok8 chheng2, un5-un5-a2 loh8 lau5-thui kiaN5 kau3 oh8-pang5 e5 mng5-khau2, chiu7 m7 kaN2 jip8. 
 In pe7 thiaN-kiN3 lang5 ti7 mng5-khau2, chiu7 kio3 kong2, “Sim2-mih8 lang5 ?” 
 Giok8-a2 soe3 siaN kong2, “Si7 goa2.” 
 In pe7 koh mng7, “Goa2 si7 chi7 chui7 ?” Chiu7 khui mng5 khoaN3 Giok8-a2 ti7 hia, chiu7 ki5-koai3, pho7 i jip8 lai5 kong2, “Sim-koaN kiaN2, sim2-mih8 tai7-chi3--ah ! Li2 siaN2-su7 m7 khi3 khun3 ?” 
 Giok8-a2 lau5 bak8-sai2. In lau7-bu2 te3 i lai5 kong2, “Giok8-a2 m7 si7 ho2 e5 gin2-a2, li2 oe7 ki3-tit kui2-na7 geh8-jit8 cheng5 in goa7-ma2 kong2, u7 theh8 i e5 chiN5, i kong2 i long2 m7-bat bong, ia7 m7-bat khoaN3, chiah-e5 oe7 si7 peh8-chhat8, kau3 chit-chun7 i tu2-a2 u7 jin7.” 
 Giok8-a2 in pe7 teh pho7 i, thiaN-kiN3 chiah-e5 oe7 chiu7 kin2-kin2 pang3 i loh8-khi3, i e5 bin7 chin iu-bun7, i che7 loh8-khi3 eng7 chhiu2 kham3 i e5 bin7 kong2, “Ai ah ! Goa2 e5 soe3 cha-bou2 kiaN2 ! Goa2 e5 soe3 cha-bou2 kiaN2 ! ”Giok8-a2 e5 lau7-bu2 ia7 lau5 bak8-sai2. Giok8-a2 ti7 hia teh khia7, kan-khou2 kau3-kek8, theng5 tiap8-a2-ku2 in lau7-bu2 kong2 , “KaN2 tioh8 hou7 Giok8-a2 khi3 khun3, i si7 chheng7 khun3 saN na7-tiaN7, kiaN-liau2 oe7 koaN5.”Chiu7 ka7 i kong2, tioh8 koh chiuN7 lau5-teng2. 
 Giok8-a2 sui-jian5 u7 kian3-siau3, u7 iu-bun7, chong2-si7 i e5 sim-toe2 u7 peng5-an, kui2-na7 jit8 m7-bat kau3 hiah peng5-an, i chiu7 kui7-loh8 ti7 bin5-chhng5 piN ki5-to2 kiu5 Siong7-te3 sia3-bian2 i e5 choe7, ki5-to2 liau2 chiu7 to2-teh khun3. 
 Bin5-a2 cha2-khi2, Giok8-a2 khi2-lai5 sim tang7-tang7 m7-kaN2 kiN3 tioh8 pe7 bu2 e5 bin7. Cha2-khi2 chiah8 pa2 in lau7-bu2 chiu7 ka7 i kong2 , “Giok8-a2 kin-a2-jit8 bian2 khi3 thak8-chheh.” 
 In toa7-chi2 mng7, “Giok8-a2 bo5 khi3 thak8-chheh si7 chaiN2-iuN7 ?” In lau7-bu2 bo5 in3 , theng3-hau7 gin2-a2 long2 khi3 oh8--nih8 chiu7 ka7 Giok8-a2 kong2, “Li2 kap goa2 khi3 goa7-ma2 tau.” 
 Giok8-a2 cheng7-cheng7 te3 in lau7-bu2 khi3, in lau7-bu2 chiu7 ka7 in ma2 kong2, “Giok8-a2 cha2-si5 u7 kong2 peh8-chhat8 .”In goa7-ma2 bo5 sim2-mih8 hiam5 kong2, “Che si7 goa2 i2-keng chai, taN Siong7-te3 e5 Sin5 kam2-hoa3 i e5 sim hou7 ka-ki7 jin7, tui3 an2-ni thang ng3-bang7 i chin chiaN3 u7 hoan2-hoe2.” 
 Au7-lai5 in lau7-bu2 chhoa7 Giok8-a2 khi3 chit8 e5 chhai5-hong5 e5 tiam3, chhai5-hong5 hit-si5 teh choe3 saN nia2 saN, chiu7-si7 beh hou7 Giok8-a2 kap i nng7-e5 toa7-chi2 thang chheng7. In lau7-bu2 ka7 chhai5-hong5 kong2, “Giok8-a2 e5 saN bian2 choe3, i chit-chun7 bo5 khiam3-eng7.” To3-khi3 e5 si5 ka7 i kong2, “Li2 ai3 thau-theh8 mih8, lang5 na7 beh chhiaN2 li2, goa2 m7 kaN2 hou7 li2 khi3, an2-ni m7-bian2 choe3 sin saN hou7 li2” 
 Hit e5-hng5 in pe7 kio3 i lai5 ka7 i kong2, “Giok8-a2 tui3 chit-si5 ‘Gin2-na2 Geh8 Po3’ m7 koh hou7 li2 siu.” 
 Che si7 in-ui7 Giok8-a2 chin3-pou7 thak8-chheh in pe7 u7 kong2, tak8 geh8-jit8 beh boe2 geh8 po3 siuN2 i. “Gin2-na2 Geh8 Po3,”si7 chin sui2 e5 chheh, u7 choe7-choe7 ang-a2 tou5, ia7 u7 ho2 thak8 e5 kou3-su7. 
 Giok8-a2 put-chi2 po2-sioh, tak8 geh8-jit8 tit-tioh8, i e5 sim hoaN-hi2 kau3-kek8. I e5 hiaN ti7 chi2-be7 tak8-e5 ia7 chin ai3 khoaN3, ia7 u7 chioh tang5 oh8 e5 hak8-seng khoaN3. Tak8 geh8 thak8 liau2 u7 soe3-ji7 siu, kau3 u7 lak8 pun2 chiu7 u7 theh8 kau3 chheh tiam3 kap sui2-sui2 e5 phe5. 
 Giok8-a2 i2-keng tit-tioh8 14 geh8-jit8 e5 po3, taN u7 nng7 e5 toa7 pun2 chiu7-si7 lak8 pun2 kap choe3 chit8-pun2, ia7 u7 nng7 e5 thiah pun2. 
 Hiah-e5 chheh si7 Giok8-a2 e5 sim sou2 ai3, siong5-siong5 theh8 chhut-lai5 thak8, lang5 lai5 i ai3 pun in khoaN3. TaN in pe7 kong2, “In-ui7 li2 kong2 peh8-chhat8, m7 koh hou7 li2 ,” i ia7 chai che si7 tioh8. Tui3 chit si5 i2-au7 hiah-e5 chheh si7 i sou2 m7-ai3 khoaN3 i theh8 khi3 khng3 ti7 chheh-tu5 e5 chheh au7. U7-si5 in chi2-be7 ai3 mng7, “Giok8-a2 lan2 pe7 siaN2-su7 m7 koh boe2, ‘Gin2-na2 Geh8-Po3’ hou7 li2 ?”I ia7 bo5 oe7 thang in3. 
 Giok8-a2 kau3 choe3 toa7-lang5 na7 khoaN3-kiN3 hiah-e5 chheh, chiu7 sui5-si5 ki3-tit i cheng5 e5 m7-tioh8, sim chiu7 tin2-tang7, chit8 hang7 si7 ui7 tioh8 i e5 choe7 iu-bun7 kian3-siau3, koh chit8 hang7 si7 kam2-sia7 Siong7-te3 hit si5 ka3 i kui2 na7 hang7, chiu7-si7 i chit8-si3 lang5 bo5 koh boe7 ki3-tit. 
 Chit8 hang7 i tui3 hit si5 chai Siong7-te3 si7 kun7-kun7 e5 Siong7-te3 tak8 hang7 chai, Siong7-te3 thiaN3 i, m7 kam hou7 i khng3-bat8 i e5 choe7, ai3 i tit-tioh8 chheng-khi3 e5 sim. Koh tui3 hit si5 chai “Siong7-te3 sia3 i e5 choe7, kham3 i e5 choe7-koa3, che lang5 u7 hok-khi3” Si 32: 1,2. Na7 si7 “ka-ki7 khng3 i e5 m7 tioh8 boe7 tit-tioh8 hok-khi3.” Chin 28:13. 
 21. Gau5 e5 Hu7-jin5-lang5 Kam2-kek Tiong7-hu 
 Kui2 ni5 cheng5 ti7 Tai7-bi2 kok e5 chit8 sou2-chai7 teh sin khui pou-thau5. U7 chit8 e5 pai3 Siong7-te3 e5 choh-sit lang5, chhiaN3 chin choe7 kang teh khui hng5. I ai3 than3 ho2 thiN kin2 khui hou7 i liau2, sou2-i2 tak8 cha2-khi2 chiu7 cha2-cha2 kio3 kang khi3 khui. I e5 hu7-jin5-lang5 na7 chu2-sek8, chiu7 pun5 hou7-thau5 kio3 in to3 lai5 chiah8. 
 Chit e5 choh-sit lang5 peng5-siong5 tak8 cha2-khi2 u7 kap i e5 ke-lai7 kap i e5 kang thak8 Seng3-chheh ki5-to2; Chong2-si7 in-ui7 beh koaN2 kang soah boe7 kou3-tit choe3 le2-pai3. 
 I e5 hu7-jin5-lang5 khoaN3-kiN3 i khah ti3-i3 se3-kan e5 chiN5-chai5 boe7 kou3-tit hok8-sai7 Siong7-te3, chiu7 khou2-khng3 i, na7-si7 i long2 m7 thiaN; chiah siuN7 chit8 e5 hoat-tou7 hou7 i e5 tiong7-hu khoaN3 oe7 ke2-piN3 a2-boe7. Ke3 cha2-khi2, chit e5 choh-sit lang5 iu5-goan5 cha2-cha2 kio3 kang khi3 khui hng5. Kau3 jit8 chin oaN3 long2 bo5 thiaN-kiN3 pun5 ho7-thau5, tak8-e5 iau kau3 kha nng2 chhiu2 nng2. To3-lai5 kau3 te3 khoaN3 chit8 te3 toh khang-khang iah8 bo5 pai5 mih8-phe3 oaN2 phiat, i e5 hu7-jin5-lang5 choe3 i cheng7-cheng7 teh thak8 Seng3-chheh. Choh-sit lang5 khoaN3-kiN3 an2-ni chiu7 jiong2 kong2, “Eh ! iah8 png7 ti7 tah-loh8 ? ”I e5 hu7-jin5-lang5 in3 i kong2, “Goa2 khoaN3 lin2 chiah bo5 eng5, phah-sng3 bo5 eng5 thang chiah8.” 
 Choh-sit-lang5 koh jiong2 kong2, “Bo5 eng5 thang chiah8, kiam2 oe7 oah8 mah ?” 
 I e5 hu7-jin5-lang5 koh in3 i kong2, “Jiok8-sin bo5 chiah8 boe7 oah8, leng5-hun5 bo5 chiah8 boe7 oah8. Jiok8-sin na7 tioh8 chiah8, leng5-hun5 iah8 tioh8 chiah8. ” 
 Choh-sit-lang5 koh kong2, “Ho2, ho2, seng khi3 chu2 lai5 chiah8, chiong kim i2-au7 put-koan2 u7 eng5, bo5 eng5, tek-khak beh choe3 le2-pai3.” I e5 hu7-jin5-lang5 chiu7 khi3 chu2. Tui3 hit-tiap8 chin7 chit-si3-lang5 i tak8 cha2-khi2 u7 thak8 Seng3-chheh, ki5-to2. 
</CL>
<HL>

19. 囡仔會chhio7 光 
某所在有一個十歲 e5 查某囡仔teh khau鼎。伊e5 名叫罔飼。囡仔e5 老母是散hiong人所以罔飼佮人toa3 tau3腳手thang趁淡薄錢。 
鼎 e5 煙thun5真烏，久久無khau。雖是an2-ni伊無嫌艱苦，歡喜出聲吟詩講，
「耶穌叫咱人，做真光 e5 燈；親像一支燭火，暝時照光明；這世間是烏暗，若親像烏墨；咱著chhio7伊光，一人一角。」 
Pit-kou 看伊hiah 出力khau到流汗，ka7伊講，「An2-ni會做得，你怎樣chiah出力？」罔飼講，「鼎是ti7 我這角，我著khau到真清氣，an2-ni就是chhio7 光。」Pit-kou笑講，「你khau 鼎清氣，無清氣，無人會知，」罔飼細聲應講，「主會知。」Pit-kou hit 時去煎一塊牛肉，心內想，「主te3 ti7我這角，我著煮真芳thang chhio7 光ti7 我所tiam3 e5 所在。」 Chu-koaN日晝食牛肉ka7 Pit-kou 講，「你所煮這塊牛肉真好食。」Pit-kou聽見歡喜講，「我煮好食是因為聽罔飼 e5 話，」就將khau鼎e5事講hou7 Chu-koaN 聽。 
Chu-koaN hit 時teh 熨衫，身軀sian7 m7 ai3 koh熨，聽Pit-kou e5話就想，「有影衫ti7 我這角，我著熨到真好勢。」Hit 領衫是Gou7 姑娘e5，Gou7姑娘穿，o-lo2 講，「Chu-koaN，你這領衫熨了真sui2。」Chu-koaN 就講起罔飼khau鼎 e5事hou7伊聽。無偌久有人來請Gou7姑娘去行行thit-tho5，Gou7 姑娘講，「我beh去祈禱會ti7 我這角。」伊 e5 朋友無明白，Gou7 姑娘就講 hou7伊知，所應該著行e5，咱盡本份來行伊，就是chhio7光ti7咱 e5 所在。In 朋友講伊beh佮伊去赴祈禱會。禮拜煞牧師來ka7 in講，「我歡喜 lin2兩人來，lin2無來就無人thang 起詩調。」Gou7 姑娘倒來 ai3 去睏，koh 想，「我e5 老母有一雙鞋刺iau2-be7好thang講是ti7 我這角，我beh 刺hou7伊穿。」In老母看歡喜，o-lo2伊e5 kip-ke3 ，Gou7 姑娘就將罔飼khau 鼎e5事講 hou7伊e5 老母聽。Teh講 e5 時教會 e5 執事來beh 提宣道會 e5 銀。Gou7 姑娘 e5 老母有定著beh獻十箍，去提e5 時心內想「十歲 e5 囡仔會曉得照伊所會來榮光上帝，我無伊e5 盡忠，著獻較加。」就提出二五箍銀來hou7 執事收。 
Hit暝我夢天頂兩個天使相佮講話。一個天使講，「罔飼今仔日獻二五箍hou7 上帝會。」Hit個天使應講，「罔飼無銀，beh thai3有二五箍thang獻？」應講，「罔飼照伊所會盡力khau鼎，主就補伊所boe7到，就是將Gou7 姑娘 e5老母所獻e5，算罔飼e5意思。」 
罔飼攏m7知人佮天使teh看伊，日日摸家事，不時吟詩講，
「這世間是烏暗，若親像烏墨；咱著chhio7伊光，一人一角。」 
20. 家己囥伊e5 m7 著boe7得著福氣 
有1個查某囝仔名叫玉仔。伊e5父母是敬虔信主e5人，不止致意教子兒bat聖經，ai3 in 真正做耶穌基督e5學生。 
玉仔有去女學讀冊。Hit間學e5學生講，「In e5 先生一人beh去別位做先生；大家ai3買一項物送伊，tiaN7著逐人著題錢。玉仔聽見了心略仔無平安。因為伊無錢，驚了無題會見笑。」伊就講，「我無錢thang 題。」佮伊同等e5學生講，「阮較細漢m7-sai2題choe7，總是逐人著題，你無錢thang 題ka7 lin2 老母討，伊的確會hou7 你。」 
玉仔想無的確beh hou7 我。因為伊e5 老母定著逐禮拜拜六用淡薄錢hou7伊佮伊e5 兄弟姊妹，ka7 in講，「這個圓m7-thang liam-piN 提 liam-piN 開，著細膩用，因為這個錢以外攏無beh koh hou7 lin2。」玉仔逐禮拜拜六提錢，隨時chhin3-chhai2開，今攏無半e5 圓。 
Hit日倒去in 兜，玉仔ka7 in老母講，「Tong姑娘beh去別位教學，女學 e5 學生ai3 買一項物送伊，我ai3 討淡薄錢thang 題，m7知你歡喜 hou7 我抑無？」 
In老母講，「拜六hou7你e5 錢你若iau2有就thang題，若無就我m7 ai3 koh hou7 你。」 
玉仔講，「拜六 e5 錢無--lah ！ Koh逐人題我無，敢m7是見笑？」 
In老母講，「我無beh hou7 你，koh你m7使掛意，你m7-bat 佮Tong先生讀冊，伊是教6等，你是讀2等，罕得相抵，你ai3題，m7是因為你敬疼伊，是因為別人題，你無份，驚見笑na7-tiaN7。」 
玉仔m7敢koh 討，總是ai3得著錢。 
隔日玉仔佮in 小妹去in 外媽兜，外媽 e5 厝是近近。玉仔真愛去hia thit-tho5，因為 in 媽真疼伊。 
Hit日koh較歡喜去，向望 in 媽用錢hou7 伊，總是媽攏無，伊也m7敢討。 
到暗beh 倒去，玉仔入睏房看桌頂有錢，無人ti7-teh，伊就緊緊伸手提錢囥ti7 衫仔內，走到門口，就驚koh心想，我若提chiah-e5 錢就是做賊，就緊緊越入去，beh he7錢ti7原位，看睏房有人ti7 teh，就m7 敢入，走到灶腳用錢hiat ti7 灶頂。倒去e5 時伊就想，佳哉無偷提hiah-e5 錢，che是上帝救我無陷落罪。 
隔日猶原去學nih8，放暇e5 時倒來，in老母 ka7伊講，「玉仔，lin2 媽ai3 你koh去in 兜，m7知甚物事誌，你e5 二姊thang佮你去，teh beh 暗，m7-thang延chhian5。」 
玉仔歡喜因為iau2 teh 向望錢，攏無扑算是伊e5 媽睏房桌頂e5 錢chhe7 無，就叫伊來問伊有提抑無。 
到厝in外媽ka7玉仔 e5 二姊名叫仁愛講，「仁愛你去花園行行，我有一句話ai3 問玉仔。」仁愛去了玉仔in 媽就問伊講，「你昨昏有偷提錢無？你若有，著認，m7-thang講白賊。」 
玉仔講，「我無偷提錢。」 
In 媽講，「我ti7 睏房桌頂，我知，入睏房--e5，是你na7-tiaN7，攏無別人，你倒去了，我beh提錢用，已經無lah。」 
玉仔恬恬無講話。伊是真憨，伊若講，「我第先有提，後來m7 敢，就koh he7 ti7灶腳，」in 媽敢無甚物嫌，總是伊攏m7講，in 媽迫伊著認，伊直直講，「我無做賊，」到尾in 媽ka7伊講著倒去。 
玉仔佮 in二姊倒去，ti7 路nih8忽然大聲哮，in 二姊問甚物事誌，伊m7 講。有一個老先生ti7 路nih8看見hit兩個查某囡仔，細漢teh哮，伊就嫌仁愛講，「你m7-thang創治lin2小妹。」 
仁愛ka7玉仔講，「你ti7街路m7-thang大聲哮，人 giau5疑我歹款待你，我真見笑，我也m7知你哮甚物事誌。」 
到in 兜玉仔猶teh哮，in老母問甚物事誌，玉仔講，「阮媽講，我是做賊，偷提錢。」In老母無歡喜講，「的確無這個事，你m7-bat 偷提物，做你安心，我較暗beh 去lin2 媽兜ka7伊講。」 
明仔再玉仔in老母問伊講，「玉仔，lin2 媽講，錢已經chhe7 著，總是伊用錢he7 ti7 睏房 e5 桌頂，反轉ti7 灶腳chhe7著，伊講你以外無人入去睏房，的確是你提hiah-e5 錢，你有提無？」 
玉仔講，「攏無摸著，攏無看見。」伊an2-ni 講白賊，心略仔驚，知伊所做是m7著。總是後來人攏無問hit個錢e5 事誌，伊就無久攏boe7 記得。伊雖然boe7 記得，上帝攏無boe7 記得。 
頂面所寫玉仔 e5 事，hit時伊是8歲，這個事誌是2月抵著，到十一月，聖神就感化伊e5 心，hou7 伊koh 記得伊e5 罪。 
這e5昏伊to2 ti7 眠床攏boe7 睏得，忽然間想著伊頂日有講白賊，koh想聖冊有講，「愛講白賊話e5人著趕伊出城外。」 
伊知城就是天堂，趕出 e5著落地獄，伊就驚到m7敢睏，驚了睏 e5 時會死。伊ai3 祈禱求上帝赦免，伊e5 祈禱，an2-ni 翻來翻去，真無平安。伊e5 老母來巡，ka7 囡仔蓋被，看玉仔無睏就問，「你甚物事誌？有破病抑無？」 
玉仔ai3 ka7老母講，總是m7敢。 In老母想敢是枵，就去創點心 hou7伊食。玉仔食點心了才睏。 
隔日攏無想這個事誌，到暗去睏就koh再想，猶原真驚，幾若日攏是an2-ni，日時thit-tho5抑是讀冊，才會放心，to2 ti7 眠床boe7安心。老母boe7曉得，m7知伊e5 查某子有甚物病才m7-ai3 睏，有時坐ti7伊e5 眠床邊佮伊講話，有時chhoa7到家己 e5 眠床睏，玉仔ti7老母e5 身邊就較平安。 
到一個e5昏玉仔擋boe7-tiau5流目屎，ka7 in 老母講，「我真驚m7敢睏，因為罪真重，驚了睏e5 時死，就落地獄。」 
In老母應講，「你雖然有行濟濟項m7 著，你若甘願認罪，上帝tai3念救主 e5 功勞歡喜赦免你e5 罪，洗除你e5 歹。」In 老母就佮伊相佮祈禱，總是玉仔想伊m7敢認罪，若是無認罪，就祈禱無路用，伊ai3講伊e5 心內 e5 艱苦，嘴m7 講。 
到koh一個e5昏伊想beh 祈禱求上帝 hou7伊甘願認，伊就to2 ti7 眠床聽候in老母來，就直直祈禱求上帝。In老母來了，猶原講boe7出。伊e5 老母看伊e5 艱苦，就ka7伊講，「玉仔m7知你有做甚物m7 著？你講，罪重iau2-be7講甚物罪。」 
玉仔恬恬，老母也無koh問。停一分久，玉仔就講，「我有做一項真m7 著，就是講白賊。」In老母講，「你若認罪，上帝就beh赦免你e5 罪，你若囥密你e5 罪，就無得著平安。」 
玉仔講，「這個事誌，已經真久。」In老母講，「玉仔lin2外媽 e5 錢，你有偷提抑無 ？」 
玉仔講，「我無偷提，我有第先提，後來m7敢，去還he7 ti7 灶腳。」 
In老母講，「你hit 時啥事m7 認，講hiah濟白賊話。」 
玉仔靜靜。 
In老母講，「你今著去ka7 lin2老父講，伊iau2-be7去睏，iau2 ti7 學房。」 
玉仔m7 敢推，也是真m7 ai3 去ka7 in 父講，心phok8-phok8 chheng2，勻勻仔落樓梯行到學房 e5 門口，就m7 敢入。 
In pe7 聽見人 ti7 門口， 就叫講，「甚物人？」 
玉仔細聲講，「是我。」 
In 父koh 問，「我是是誰？」就開門看玉仔 ti7 hia，就奇怪，抱伊入來講，「心肝子，甚物事誌--ah！你啥事m7去睏 ？」 
玉仔流目屎。In老母 te3 伊來講，「玉仔m7 是好e5 囡仔，你會記得幾若月日前in外媽講，有提伊e5 錢，伊講伊攏m7-bat摸，也m7-bat看，chiah-e5話是白賊，到這陣伊抵仔有認。」 
玉仔in 父teh 抱伊，聽見chiah-e5 話就緊緊放伊落去，伊e5 面真憂悶，伊坐落去用手蓋伊e5 面講，「Ai ah！我e5 細查某子！我e5 細查某子！」玉仔 e5 老母也流目屎。玉仔 ti7 hia teh企，艱苦到極，停tiap8仔久in 老母講，「敢著hou7 玉仔去睏，伊是穿睏衫na7-tiaN7，驚了會寒。」就ka7伊講，著koh上樓頂。 
玉仔雖然有見笑、有憂悶，總是伊e5 心底有平安，幾若日m7-bat到hiah平安，伊就跪落ti7 眠床邊祈禱求上帝赦免伊e5 罪，祈禱了就to2-teh睏。 
明仔早起，玉仔起來心重重m7敢見著父母e5 面。早起食飽in老母 就 ka7伊講，「玉仔今仔日免去讀冊。」 
In大姊問，「玉仔無去讀冊是怎樣？」In老母無應，聽候囡仔攏去學--nih8就ka7 玉仔講，「你佮我去外媽兜。」 
玉仔靜靜te3 in 老母去，in老母就ka7 in 媽講，「玉仔早時有講白賊。」In外媽無甚物嫌講，「Che 是我已經知，今上帝 e5 神感化伊e5 心hou7 家己認，tui3 an2-ni thang向望伊真正有反悔。」 
後來in 老母chhoa7 玉仔去一個裁縫e5 店，裁縫 hit時teh 做3領衫，就是beh hou7玉仔佮伊兩個大姊thang穿。In老母ka7 裁縫講，「玉仔 e5 衫免做，伊這陣無欠用。」倒去e5 時ka7伊講，「你愛偷提物，人若beh 請你，我m7敢hou7你去，an2-ni m7免做新衫hou7 你」 
Hit e5昏in 父叫伊來ka7伊講，「玉仔tui3這時《囡仔月報》m7 koh hou7 你收。」 
Che 是因為玉仔進步讀冊in 父有講，逐月日beh 買月報賞伊。《囡仔月報》，是真sui2 e5 冊，有濟濟尪仔圖，也有好讀 e5 故事。 
玉仔不止保惜，逐月日得著，伊e5心歡喜到極。伊e5 兄弟姊妹逐個也真愛看，也有借同學e5 學生看。逐月讀了有細膩收，到有6本就有提到冊店佮sui2-sui2 e5 皮。 
玉仔已經得著 14月日e5 報，今有2個大本就是6 本佮做一本，也有2個拆本。 
Hiah-e5 冊是玉仔 e5 心所愛，常常提出來讀，人來伊愛分in看。今in 父講，「因為你講白賊，m7 koh hou7 你，」伊也知che是著。Tui3這時以後hiah-e5 冊是伊所m7 愛看伊提去囥ti7 冊櫥e5 冊後。有時in 姊妹ai3 問，「玉仔咱父啥事m7 koh 買，《囡仔月報》hou7 你？」伊也無話thang 應。 
玉仔到做大人若看見hiah-e5 冊，就隨時記得伊前e5 m7著，心就振動，一項是為著伊e5 罪憂悶見笑，koh一項是感謝上帝hit 時教伊幾若項，就是伊一世人無koh boe7記得。 
一項伊tui3 hit 時知上帝是近近e5 上帝逐項知，上帝疼伊，m7甘hou7 伊囥密伊e5 罪，ai3伊得著清氣e5 心。Koh tui3 hit 時知「上帝赦伊e5 罪，蓋伊e5 罪過，che 人有福氣」詩32：1，2。若是「家己囥伊e5 m7 著boe7得著福氣。」箴28：13。 
21. Gau5 e5 婦人人感激丈夫 
幾年前 ti7 大美國e5 一所在teh 新開 pou頭 。有一個拜上帝e5 做穡人，倩真濟工teh開園。伊ai3 趁好天緊開hou7伊了，所以逐早起就早早叫工去開。伊e5 婦人人若煮熟，就歕號頭叫in 倒來食。 
這個做穡人平常逐早起有佮伊e5 家內佮伊e5 工讀聖冊祈禱；總是因為beh趕工煞boe7顧得做禮拜。 
伊e5 婦人人看見伊較致意世間e5 錢財boe7顧得服事上帝，就苦勸伊，但是伊攏m7 聽；才想一個法度hou7伊e5 丈夫看會改變抑boe7。隔早起，這個作穡人猶原早早叫工去開園。到日真晏攏無聽見歕號頭，逐家枵到腳軟手軟。倒來到te3 看一塊桌空空亦無排物配碗phiat，伊e5 婦人人做伊靜靜teh 讀聖冊。作穡人看見an2-ni就嚷講，「Eh！亦飯ti7 佗落？ 」伊e5 婦人人應伊講，「我看lin2 chiah無閒，扑算無閒thang食。」 
做穡人koh 嚷講，「無閒 thang食，敢會活mah ？」 
伊e5 婦人人koh 應伊講，「肉身無食boe7活，靈魂無食boe7活。肉身若著食，靈魂亦著食。」 
作穡人koh 講，「好、好，先去煮來食，將今以後不管有閒，無閒，的確beh做禮拜。」伊e5 婦人人就去煮。Tui3 hit-tiap8盡這世人伊逐早起有讀聖冊、祈禱。 
</HL>
