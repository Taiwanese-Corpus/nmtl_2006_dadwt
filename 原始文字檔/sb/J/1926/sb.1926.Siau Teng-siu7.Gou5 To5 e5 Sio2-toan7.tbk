<CL>
Gou5 To5 kun si7 Thou5-khou3 e5 TiuN2-lo2, I tui3 16 hoe3 chiu7 thiaN to7-li2, 20 hoe3 jip8 kau3-hoe7, 25 hoe3 cho3 chip-su7 oa2 10 ni5 ku2, chiu7 seng cho3 TiuN2-lo2; kau3 kin-ni5 47 hoe3 sian7-chiong.  TaN chiong i e5 li2-lek8 tai7-khai3 ki3 ti7 e7-bin7:
I it-seng san3-hiong, chong2-si7 put-chi2 khek-ki2, hoaN-hi2 hian3-kim kap chhut-kang, chin jiat8-sim; le2-pai3-jit8 chin tui3-tiong7, tu5-khi3 piN7-thiaN3 i2-goa7, m7-bat bo5 siu2 le2-pai3-jit8; si5-siong5 kap Thoan5-to7 sian-siN a2-si7 hoe7-iu2 khi3 tham3 hiaN-ti7 chi2-moe7, kap pou3-to7, chhin-chhiuN7 Tau2-lam5 na7 khui pou3-to7-hoe7 e5 si5 i long2 u7 lai5, koh Tau2-lam5 e5 Hok-im-tng5 toa7 pou7-hun7 si7 i lai5 cho3 chu2-li2.  KiN3-na7 koan-he7 kau3-hoe7 e5 tai7-chi3, i chin hoaN-hi2 chhut-lat8 tau3 pang-chan7.  Kau3 i lim5-chiong e5 si5 long2 bo5 pian3-oaN7, chin kho2-chhu2.  Put-heng7 ti7 Tai7-cheng3 12 ni5 12 goeh8 hoat-peN7, kau3 13 ni5 2 goeh8 khi3 Sin-lau5 I-koan2 chhiu2-sut8, jip8-iN7 35 jit8 ku2 to3-lai5 chhu3-nih8.  Koh khi3 hia taN2-tiap8 goeh8-goa7 jit8 koh to3-lai5.  I u7 koh khi3 chit8 pai2, i2-au7 ti7 chhu3-nih8 ti7-liau5.  Kau3 ti7 chiaN-goeh8 21 jit8 li7-khui se3-kan, 22 jit8 chhut-chong3, put-chi2 lau7-jiat8.  I ti7 peN7-tiong put-si5 teh khoa3-lu7 kau3-hoe7 e5 su7.  I e5 sim-koaN peng5-an, bo5 kan-khou2 kui Chu2.  
I e5 lau7-bo2 kap i e5 hu7-jin5-lang5 chin jiat8-sim koh hian5-tek.  Si3-e5 hau7-siN, chit8 e5 Kong-hak8-hau7 chut-giap8, saN-e5 iau2-boe7, iau2 u7 saN-e5 hou7 hoe7-iu2.  I sou2 khai e5 chiN5, toa7-pou7-hun7 si7 i e5 sio2-ti7 Gou5 Khip8 kun chi-hhut, chin u7 hiaN-ti7 cheng5.  Tai7-khai3 si7 i2-siong7 sou2 ki3, an2-ni chin thang hou7 lan2 cho3 bou5-iuN7.  ChhiaN2 liat8-ui7 the3 i e5 ka-chok8 ki5-to2, si7 sim sou2 goan7.
(Tai5-oan5 Kau3-hoe7-po3 te7 494 koan3, 1926 ni5 4 geh8)
</CL>
<HL>

吳To5 君是土庫e5長老，伊對16 歲就聽道理，20 歲入教會，25歲做執事倚10年久，就升做長老；到今年47歲善終。今將伊e5履歷大概記ti7下面：
伊一生散hiong，總是不止克己，歡喜獻金kap出工，真熱心，禮拜日真對重，除去病痛以外，m7-bat無守禮拜日，時常kap傳道先生抑是會友去探兄弟姊妹，kap佈道，親像斗南若開佈道會e5時伊攏有來，koh斗南e5福音堂大部份是伊來做主理。見若關係教會e5代誌，伊真歡喜出力鬥幫贊。到伊臨終e5時攏無變換，真可取。不幸ti7大正12年12月發病，到13年2 月去新樓醫館手術，入院35日久倒來厝nih8。Koh 去hia 打tiap8 月外日koh倒來。伊有koh去1 擺，以後ti7厝nih8治療。到ti7正月21日離開世間，22日出葬，不止鬧熱。伊ti7病中不時teh掛慮教會e5事。伊e5心肝平安，無艱苦歸主。
伊 e5老母kap伊e5婦人人真熱心koh賢德。4 個後生，1個公學校卒業，3個iau2-boe7，iau2有3個hou7會友。伊所開e5錢，大部份是伊e5小弟吳Khip8君支出，真有兄弟情。大概是以上所記，an2-ni 真thang hou7咱做模樣。請列位替伊e5家族祈禱，是心所願。
(台灣教會報第494卷，1926年4月)
</HL>