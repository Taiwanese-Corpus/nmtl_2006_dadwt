<CL>
SeN3-mia5 chheng-chho2 Lim5--si7 Hioh8, khah-siong5 lang5 long2 kio3 i Sui7-chim2, siok8 Koe3-kau e5 kau3-hoe7, khia7-ke ti7 Gu5-tiau5-khe, li7 pai3-tng5 saN li2 lou7. I tit-tioh8 to7-li2 thau5-boe2 kau2 ni5 sit8, ti7 chun5-ni5 kap i e5 lu2-ji5 Li2--si7 Khiok, siu7 Ong Bok8-su mng7 to7-li2 chin3-kau3. I chhut-si3 ti7 Chu2-au7 1870 ni5, kau3 ku7-ni5 12 goeh8 17 jit8 ThiN-pe7 keng2-tiau3 i li7-khui se3-kan, hiong2-siu7 56 hoe3. Cha-kho2 i e5 seng-peng5 chin-chiaN3 u7 thang kho2-chhu2:
1.Hou7 goa7-lang5 o-lo2. Chin ho2 lu2-tek, chin jin5-ai3, hoan7-su7 un-jiu5 siong5-se3, ho2 chhin-kin7, khoai3-khoai3 siu7 khou2-khng3, khin5-kin2 koh khiam7-phok. Chit8-e7 piat8-se3, lang5-lang5 tou lau5 bak8-sai2, thou2-khui3, kong2, “ Kho2-lin5 ah! Kho2-lin5 ah!”
2.Siu7 ke-lai7 keng3-tiong7. M7-na7 pun2-sin jin7-chin hok8-sai7 Chu2, koh choan5-ke long2 keng3-ui3 Siong7-te3, long2 iau3-kin2 ka-teng5 e5 le2-pai3 kap siu2 An-hioh-jit8, toa7-toa7 se3-se3 it-gian5 it-heng5, ko2-jian5 kap bi7-sin3-chia2 u7 toa7 koh-iuN7 ti7-teh, thang kam2-sim. In e5 ke, e7 u7 chit ho7 koe2-chi2, ka7 i chim-chiok khi2-lai5, choan5 si7 i chit8 lang5 e5 khip-in2-lek8. Siat-su2 i na7 kan-ta tui3 goa7-bin7 lang5 chhin-chhiuN7 sin3-tou5, ti7 chhu3-nih8 na2 sia5-kui2, beh chaiN2-iuN7? Beh chaiN2-iuN7 in2-chhoa7 ke-lai7 ah? Sou2-i2 khoaN3 kau3 thong-ke chin-sit8 ti7 Chu2, chiu7-si7 chai7 i chit8 lang5 e5 bi2-tek, tui3 u7 tek-heng7, ti3-kau3 ke-lai7 keng3-tiong7.
3.Tit-tioh8 Siong7-te3 hoaN-hi2. (1) Jin7 Chu2 bo5 kiaN kian3-siau3. Ti7 i e5 chhin-chhek, chhu3-piN lin5-iu7, peng5-iu2 tiong chhut-thau5 jin7 Ia5-sou, sim7-chi3 siu7 hiah-e5 lang5 kheng-si7, ki-chhi3, kong-kek, hoan2-tui3 ia7 bo5 sio2-khoa2 lun2-neh, thau5 kau3 boe2 chu7-chai7 kian-kou3, iu2-chin3 bu5-the3. Chhin-chhiuN7 bat chit8 pai2, siu2 le2-pai3 tng2-lai5, sou2 cheng3 e5 koe2-chi2 cho3 chit8-e7 hou7 lang5 chau5, beh chhia-to2 i e5 sin3-giong2; chong2-si7 i it-hoat ho2-taN2.
(2) IaN5 chhi3-lian7. Sin3 Chu2 i2-au7 chhi3-lian7 na2 chiN3-pe2 tit8-tit8 lai5. Thau5-pai2 sit-loh8 chiN5-chai5, ka7 lang5 kong2 chhin-chhiuN7 be2 thiN-lou7. Te7-ji7 pai2 tu2-tioh8 si2-sit, tan-tan seN chit8 e5 kiaN2 mia5 kio3 Siu2-ah, hou7 Siong7-te3 tho2--khi3. (In tit-tioh8 to7-li2 e5 cheng2-chi2 si7 tui3 Siu2-ah)! Chit8-si5 Sui7-chek e5 sim chin gi5-ngai2, i hoan2-tng2 an-ui3 i. Au7-lai5 pun2-sin seN-thiaN3, ti7 am7-kun2 pou7, oa2 chiaN5-ni5 ku2; lioh8-a2 khah-ho2, te7-ji7 lu2-ji5 Hian7-ah koh hou7 Chu2 tiau3-khi3. Chiau3 lang5 teh siuN7 un2-tang3 e7 sit-chi3, na7-si7 i jiat8-sim bi7-si7. Kau3 ku7-ni5-thau5 koh jiam2--tioh8 piN7-chit8, ti7 12 goeh8 17 ho7 an-jian5 kiN3 Chu2. Tng i teh kan-khou2 e5 si5 siaN-siaN ku3-ku3 long2 si7 o-lo2 Chu2, siau3-liam7 Chu2, beh lim5-chiong e5 si5 chhiaN2 i e5 tiong7-hu ti7 i sin-piN ka7 i kong2, “Li2 m7-thang hong7-hiahN, na7 hong7-hiahN e7 chit8 lang5 chit8 lou7.” Theng5 tiap8-a2-ku2 kong2, “Si5-kan kau3 lah, ka7 goa2 oaN7-saN.” OaN7-ho2, chhut-siaN “Chu2 oe5! Kiu3 goa2 ! Siong7-te3 oe5! Kiu3 goa2 oh!” chhiu2, kha liong3-tit8 chiong an2-ni to3-khi3.
Ah! chin-chiaN3 si7 Chu2 sou2 thiaN3 sou2 hoaN-hi2--e5 lah! Kam2-sia7 ThiN-pe7.
Goa2 e7 sia2 chit kui2-ku3 si7 in-ui7 an2-ni:
1.Bo5 po3-iong5 i e5 ho2 siau-sit m7-koe3-sim.
2.Soa3 ng3-bang7 e7 hou7 khoaN3 Po3 e5 li2, goa2, toe3 kha-pou7, eng5-kng ThiN-pe7.
3.Ai3 lan2 tong5-cheng5 i e5 ui5-chok8, ti7 pai3-saN e5 ki5-to2 hoe7, a2 si7 ko3-jin5 ki5-to2 e5 si5, saN siau3-liam7 , kiu5 Chu2 kiong5 in e5 chi3, chong3 in e5 sim.
(Tai5-oan5 Kau3-hoe7-po3 te7 493 koan3, 1926 ni5 3 geh8)
</CL>
<HL>

姓名清楚林--氏葉，較常人攏叫伊瑞嬸，屬過溝e5教會，企家ti7 牛稠溪，離拜堂3里路。伊得著道理頭尾9年實，ti7 chun5年kap伊e5女兒李--氏卻，受汪牧師問道理進教。伊出世ti7主後1870年，到舊年12 月17日天父揀召伊離開世間，享壽56歲。查考伊e5生平真正有thang可取：
1.Hou7外人o-lo2。真好女德，真仁愛，凡事溫柔詳細，好親近，快快受苦勸，勤謹koh 儉樸。一下別世，人人都流目屎、吐氣，講，「可憐ah！可憐ah！」
2.受家內敬重。M7 但本身認真服事主，koh 全家攏敬畏上帝，攏要緊家庭 e5 禮拜kap守安息日，大大細細一言一行，果然kap未信者有大各樣ti7-teh，thang 感心。In e5家，會有這號果子，ka7伊斟酌起來，全是伊1人e5吸引力。設使伊若kan-ta對外面人親像信徒，ti7厝nih8若邪鬼，beh 怎樣？Beh怎樣引chhoa7 家內ah？所以看到通家真實ti7主，就是在伊1人e5美德，對有德行，致到家內敬重。
3.得著上帝歡喜。(1)認主無驚見笑。Ti7 伊e5親戚、厝邊鄰右、朋友中出頭認耶穌，甚至受hiah-e5人輕視、譏刺、攻擊、反對也無小可lun2-neh，頭到尾自在堅固，有進無退。親像bat 1 擺，守禮拜轉來，所種e5果子做一下hou7人 chau5，beh chhia 倒伊e5信仰，總是伊一發好膽。
(2)贏試鍊。信主以後試鍊若箭把直直來。頭擺失落錢財，ka7 人講親像買天路。第二擺tu2著死失，單單生1個子名叫守仔，hou7上帝討--去。（In 得著道理e5種子是對守仔）！一時瑞叔e5心真疑ngai2，伊反轉安慰伊。後來本身生痛，ti7頷頸部，倚成年久，略仔較好，第二女兒Hian7仔koh hou7主召去。照人teh 想穩當會失志，若是伊熱心bi7-si7。 到舊年頭koh 染著病疾，ti7 12 月17 號 安然見主。當伊teh艱苦e5時聲聲句句攏是o-lo2 主、數念主，beh 臨終e5時請伊e5丈夫ti7伊身邊ka7伊講，「你m7-thang hong7-hiahN，若hong7-hiahN會一人一路。」停tiap8仔久講，「時間到lah，ka7我換衫。」換好，出聲「主oe5！救我！上帝oe5！救我oh！」手、腳liong3直將an2-ni倒去。
Ah！真正是主所疼所歡喜--e5 lah！感謝天父。
我會寫這幾句是因為an2-ni：
1.無報揚伊e5好消息m7過心。
2.續向望會hou7看報e5 你、我toe3腳步，榮光天父。
3.Ai3咱同情伊e5遺族，ti7 拜三e5祈禱會，抑是個人祈禱e5時，相數念，求主強in e5志，壯in e5 心。
 (台灣教會報第493卷，1926年3月) 
</HL>