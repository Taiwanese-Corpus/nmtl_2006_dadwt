<CL>
 Tui3 Ban5-lam5 Seng3-hoe7-po3 tiah-liok8 
 Tng Ia5-sou chhut-si3 ti7 Pek-li7-heng5 e5 si5, sin3 Siong7-te3 e5 lang5 long2 m7-chai Seng3-tan3-chhiu7 si7 sim2-mih8 su7. Hit si5-chun7 chhut-si3 e5 gin2-na2 bak8-chiu e5 hok-khi3, ia7 bo5 chhin-chhiuN7 hian7-kim e5 gin2-na2 sou2 hiong2-siu7 e5 toa7. Chha5-kho2 Ia5-sou e5 pe7-bo2 tng-jit8 e5 cheng5-keng2 chin-chiaN3 song3-hiong. I chhut-si3 e5 sou2-chai7 m7-si7 hong5-kiong, chiu7-si7 be2-tiau5. Ia5-sou sou2 khun3 e5 chhng5, m7-si7 chhu phong3-phoe7 e5 io5-chhng5; chiu7-si7 chhiong-moa2 tiu7-chhau2 e5 be2-cho5. Ia5-sou e5 ke sui-jian5 si7 chiah kan-khou2, chiah pi-bi5, I khiok si7 Siong7-te3 tok8-siN e5 kiaN2, pang3-sak thiN-teng2 e5 po2-cho7, kang3-loh8 se3-kan choe3 lang5, tiam3 ti7 choe7-ok koan3-boan2 choe7-jin5 e5 tiong-kan, eng7 Siong7-te3 e5 toa7 thiaN3-thang3 lai5 ka3-si7 se3-kan lang5. 
 Tng Ia5-sou chhut-si3 hit-jit8, thiN-teng2 bat u7 chin-che7 thiN-sai3 chou-chit gim5-si pan, gim5 chin-che7 ho2-thiaN e5 si, hou7 Pek-li7-heng5 siaN5 e5 lang5 thiaN; ki5-tiong te7-it ho2-thiaN e5 chit8-siu2 chiu7-si7, “Ti7 teng2-bin7 eng5-kng kui Siong7-te3, te7-bin7 ho5-peng5, lang5 tit-tioh8 in-tian2.” Hit-si5 tiam3 ti7 khong3-ia2 kou3-iuN5 e5 lang5, thiaN-kiN3 thiN-sai3 hoaN-hi2 e5 koa, to ia7 bo5 seh8 chit8 chang5 Seng3-tan3-chhiu7 che7--teh kheng3-chiok Seng3-tan3; in chi2-u7 si7 pang3-he7 in sou2 kou3 e5 iuN5-kun5, koaN2-kin2 loh8-khi3 Pek-li7-heng5 chhoe7 chit-ui7 sin chhut-si3 e5 Ong5. In chhoe7-tioh8 Ia5-sou e5 si5-chun7, chiu7 phak-teh pai3 I. Ti7 hit-si5 to ia7 bo5 lang5 siuN7 kau3 Seng3-tan3-chhiu7 chit e5 su7. 
 Chiau3 liu5-thoan5 Seng3-tan3 chhiu7 si7 tui3 sim2-mih8 si5 chiah u7 neh? Chha5-kho2 Ia5-sou Ki-tok kang3-seng au7 732 ni5, ti7 Jit8-jiN2-ban7 (Tek-kok) u7 chit8 e5 seng3-jin5 mia5 Ui-but-liat8(Saint Wilfred). I chhoa7 chit8 tin7 che3-si beh khi3 chhoe7 hiah-e5 pai3 Lui5-kong e5 lang5, beh ka3 in tioh8 ke2-oaN7 lai5 sin3 Ia5-sou.
 Chiau3 su2-ki3 sou2 kong2, tng in chin2-khi2 cheng-sin5 ti7 hit e5 am3 chhiu7-na5 e5 kau7 seh e5 lai7-bin7, iong2-kam2 chin3-cheng5 kau3 ti7 ia2-ban5 lang5 (Tiau5-tun3 chok8) chu7-hoe7 e5 sou2-chai7, chiu7 si7 chit8-chang5 toa7 siong5-chhiu7 (Lui5-kong e5 ki3-ho7) e7-kha e5 si5, tu2-tu2 si7 Kiu3-chu2-tan3 e5-hng. Hit-si5 u7 chit8 e5 peh8 thau5-mng5 e5 lau7-lang5, tu2 teh pi7-pan7 chiong chok8-tiuN2 e5 kiaN2 choe3 seng-le2 hian3-hou7 Lui5-kong.
 Ui-hut-liat8 khoaN3-kiN3 liau2, koaN2-kin2 chau2 chin3-cheng5 khi3 na5 i e5 to, kiu3 chit e5 kou2-chui e5 gin2-na2 e5 siN3-mia7. Hiah-e5 ia2-ban5 lang5 in-ui7 in sou2 thiaN3 e5 gin2-na2 tit-tioh8 kiu3, long2 chin hoaN-hi2, koh bo5 loa7-ku2 chiu7 long2 ke2-oaN7 lai5 kui-oa2 Ia5-sou. Ui Seng3-jin5 chit-si5 kiah8 hit e5 lau7-lang5 e5 pou2-thau5, phut hit chang5 siong5-chhiu7; siong5-chhiu7 teh beh to2--loh8-lai5 e5 si5, soa3 hou7 lui5 kong3 kau3 chhui3-chhui3. Hut-jian5 ti7 goan5-ku7 ui7 khoaN3-kiN3 chit8-chang5 chiN2-chiN2 e5 tou7-siong-chhiu7 puh--chhut-lai5, chin chhiN-chhui3 koh kim-na3-saN3. In chiu7 chiong chit-chang5 tou7-siong-chhiu7 kng kau3 chok8-tiuN2 e5 thiaN tiong-ng chhai7-teh. Tai7-ke long2 hoaN-hoaN hi2-hi2 teh seh8 chit-chang5 chhiu7. Tiau5-tun3 chok8 e5 lang5 thiaN-kiN3 Ia5-sou e5 kou3-su7 kap toa7 e5 thiaN3-thang3, ti7 tiap8-a2-ku2 e5 tiong-kan, long2 ti7 chit-chang5 tou7-siong-chhiu7-kha pian3 cho3 Ki-tok-tou5. Che chiu7-si7 Seng3-tan3-chhiu7 e5 lai5-lek8. 
 Lan2 chhiat-chhiat m7-thang boe7 ki3-tit, Seng3-tan3 cheh si7 Ia5-sou e5 siN-jit8. Tng lan2 seh8 Seng3-tan3-chhiu7 ui5 teh che7 e5 si5, tioh8 chiong lan2 e5 sim cho3 le2-mih8 hian3 hou7 Ia5-sou. Ia5-sou kin-a2-jit8 tui3 lan2 kong2, “Chiong li2 e5 sim hou7 goa2!” Na7 lin2 kheng2 an2-ni cho3, Ia5-sou m7-na7 beh po3-tap lin2 peng5-an hoaN-hi2 e5 sim, hou7 lin2 ti7 Seng3-tan3 cheh hiong2-siu7 be7 liau2, soa3 beh hou7 lin2 chit8-si3-lang5 hiong2-siu7 be7 liau2. Chit-si5 si7 lin2 hian3-sin hou7 Ia5-sou te7-it hap8 e5 si5; chit-si5 thiN-sai3 koh teh gim5 ti7 Pek-li7-heng5 sou2 gim5 e5 si: “Ti7 teng2-bin7 eng5-kng kui Siong7-te3; e7-bin7 ho5-peng5, lang5 tit-tioh8 in-tian2.” Lin2 u7 kam-goan7 ui7 ka-ti7 e5 ian5-kou3 kap ui7 Ia5-sou e5 ian5-kou3 an2-ni cho3 mah? 
(Tai5-oan5 Kau3-hoe7-po3 te7 501 koan3, 1926 ni5 12 geh8)
</CL>
<HL>

Tui3閩南聖會報摘錄 
當耶穌出世ti7伯利恆e5時，信上帝e5人攏m7知聖誕樹是甚物事。Hit時陣出世e5囡仔目珠e5福氣，也無親像現今e5囡仔所享受e5大。查考耶穌e5父母當日e5情境真正散hiong。伊出世e5所在m7是皇宮，就是馬tiau5。耶穌所睏e5床，m7是chhu膨被e5搖床；就是充滿稻草e5馬槽。耶穌e5家雖然是chiah艱苦，chiah卑微，伊卻是上帝獨生e5子，放sak天頂e5寶座，降落世間做人，tiam3 ti7罪惡貫滿罪人e5中間，用上帝e5大疼痛來教示世間人。 
當耶穌出世hit日，天頂bat有真濟天使組織吟詩班，吟真濟好聽e5詩，hou7伯利恆城e5人聽，其中第一好聽e5一首就是，「Ti7頂面榮光歸上帝，地面和平，人得著恩典。」Hit時tiam3 ti7曠野顧羊e5人，聽見天使歡喜e5歌，都也無seh8一叢聖誕樹坐--teh慶祝聖誕；in只有是放下in所顧e5羊群，趕緊落去伯利恆chhoe7這位新出世e5王。In chhoe7著耶穌e5時陣，就仆teh拜伊。Ti7 hit時都也無人想到聖誕樹這個事。 
照流傳聖誕樹是tui3甚物時才有neh？查考耶穌基督降生後732年，ti7日耳曼（德國）有一個聖人名Ui-but-liat8(Saint Wilfred)。伊chhoa7一陣祭司beh去chhoe7 hiah 個拜雷公e5人，beh教in著改換來信耶穌。
照史記所講，當in振起精神ti7 hit個暗樹林e5厚雪e5內面，勇敢進前到ti7野蠻人（條頓族）聚會e5所在，就是一叢大松樹（雷公e5記號）下腳e5時，抵抵是救主誕e5昏。Hit時有一個白頭毛e5老人，抵teh備辦將族長e5子做牲禮獻hou7雷公。
Ui-hut-liat8看見了，趕緊走進前去na5伊e5刀，救這個古錐e5囡仔e5性命。Hiah-e5野蠻人因為in所疼e5囡仔得著救，攏真歡喜，koh無偌久就攏改換來歸oa2耶穌。Ui聖人這時舉hit個老人e5斧頭，phut hit叢松樹；松樹teh beh倒--落-來e5時，煞hou7雷kong3到碎碎。忽然ti7原舊位看見一叢chin2-chin2 e5杜松樹puh--出-來，真青翠koh金na3-san3。In就將這叢杜松樹扛到族長e5廳中央chhai7-teh。大家攏歡歡喜喜teh seh8這叢樹。條頓族e5人聽見耶穌e5故事佮大e5疼痛，ti7 tiap8仔久e5中間，攏ti7這叢杜松樹腳變做基督徒。Che就是聖誕樹e5來歷。 
咱切切m7-thang boe7記得，聖誕節是耶穌e5生日。當咱seh8聖誕樹圍teh坐e5時，著將咱e5心做禮物獻hou7耶穌。耶穌今仔日tui3咱講，「將你e5心hou7我！」若lin2肯an2-ni做，耶穌m7若beh報答lin2平安歡喜e5心，hou7 lin2 ti7聖誕節享受be7了，續beh hou7 lin2一世人享受be7了。這時是lin2獻身hou7耶穌第一合e5時，這時天使koh teh 吟ti7伯利恆所吟e5詩：「Ti7頂面榮光歸上帝；下面和平，人得著恩典。」Lin2有甘願為家己e5緣故佮為耶穌e5緣故an2-ni做mah？ 
(台灣教會報第501卷，1926年12月) 
</HL>