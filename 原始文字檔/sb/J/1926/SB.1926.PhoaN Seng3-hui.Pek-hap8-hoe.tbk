<CL>
 " Chhi3-siuN7 Pek-hap8-hoe chaiN2-iuN7 na2 toa7-chang5." 
 ChhiaN2 khoaN3 te7-chiuN7 sou2 u7 chiah-e5 giok8-lau5, tai5-koh, in kiam2 oe7 ka-ki7 chu7-jian5 ti7-teh ? Tok8-tok8 si7 tui3 huih, koaN7 sou2 kiat-chiaN5--e5. Ui7-tioh8 se3-chiuN7 but8-chit e5 koan-he7, soa3 ti3-kau3 hoe3-chhim2,bong5-chhan; mi5-jit8 tioh8-boa5 lo5-khou2,kan-ta ui7-tioh8 toe7-chiuN7 e5 kong-beng5,chai5-po2, chiu7 li2 ki3-jian5 u7 giok8-lau5, tai5-koh; chek-chu7 choe7-choe7 chai5-but8. Na7-si7 Siong7-te3 tui3 li2 kong2, "Gong7-lang5 ah !kim-mi5 beh tui3 li2 tho2 li2 e5 leng5-hun5; chiu7 li2 sou2 chek-thiok--e5 beh kui ti7 sim2-mih8 lang5 ah ?" 
 “Lang5 na7 tit-tioh8 choan5 se3-kai3, lai5 song7-sit i e5 siN3-mia7, u7 sim2-mih8 li7-ek?” Song3-hiong lang5 ah! Lin2 bok8-tit ui7-tioh8 sin-khu sou2 phaiN7 e5 ka-chi2 lai5 lau5 bak8-sai2, thi5-khau3, iu-chhiu5, khoa3-lu7, kiah8-thau5 khoaN3 khong-tiong e5 pe-chiau2, in bo5 cheng3-choh, bo5 siu-seng5, ia7 bo5 khou3-pang5, bo5 chhek-chhng, lan2 e5 Siong7-te3 siong7-chhiaN2 teh chhi7 in, ho5-hong2 lan2 si7 i e5 kiaN2-lui7 mah?
 Ho2-giah8 lang5 ah ! lin2 boh8-tit ui7-tioh8 oe7 pai7-hoai7 e5 giok8-lau5, chai5-po2 lai5 hoaN-hi2 khoai3-lok8, ti3-kau3 koe3-thau5 khoa3-lu7 ti7 toe7-chiuN7 lai5 song3-sit siN3-mia7. 
 Chhi3-siuN7 Pek-hap8-hoe chaiN2-iuN7 na2 toa7-chang5. I bo5 tioh8-boa5 bo5 phang2-cheh, to chheng7 kau3 an2-ni. Tng Sou2-lo5-bun5 kek8 hang5-ngou2 e5 si5,i sou2 chheng7--e5 to m7-tat8-tioh8 chit-ho7 hoe e5 chit8-lui2. 
 Chai7-cha2 Chin5-si2-hong5 tng-si5 bat thiaN-kiN3 u7 chit8-e5 tiong5-seng put-lo2 e5 sian-keng2; lai7-bin7 u7 pat-chiat8 tiong2-chhun-chhau2; ki5-tiong u7 put-si2-chhau2, chiah8 chit-e5 chiu7 be7 si2, thang eng2-oah8. I moa2-sim him-bou7, chek-si5 chhe lang5 khi3 Tong-hai2 chhai2-chhu2. O7--ah ! Kek8 bu5-to7 e5 Jin5-kun siong7-chhiaN2 pau5 chit ho7 liam7-thau5, beh chhoe7-chhut eng2-oah8, ho5-hong2 lan2 sio2-sin3 e5 lang5 mah ? Chu2 kong2," Boh8-tit ui7-tioh8 bin5-a2-jit8 lai5 khoa3-lu7;in-ui7 hit e5 bin5-a2-jit8 i beh ka-ki7 khoa3-lu7.Chit8 jit8 e5 kan-khou2 ti7 chit8 jit8 kau3-giah8. "" Tok8-tok8 lin2 tioh8 kiu5 I e5 kok, chiu7 chiah-e5 mih8 beh soa3 hou7 lin2.”
 1. KhoaN3-kiN3 Pek-hap8 e5 sek-ti3, Hian2-chhut cho3 Chu2 toa7 leng5-ti3, Se3-chiuN7 hoe-bak8 sui-jian5 choe7, Long2-chong2 m7-tat8 Pek-hap8-hoe.
 2. Boh8-tit khoa3-lu7 chiah8, chheng7, eng7, Chiah-e5 Chu2 chai lan2 khiam3-eng7, Chhi3-khoaN3 khong-tiong e5 poe-chiau2, Siong7-te3 hou7 in be7 go7-liau2.
 3. In bo5 cheng3-choh, bo5 siu-seng5, Tak8-jit8 khoai3-lok8 kek8 chu7-jian5, Chhi3-siuN7 khong3-ia2 Pek-hap8-hoe, Toa7-toa7 ka3-si7 lan2 tai7-ke.
 4. In bo5 tioh8-boa5 bo5 phang2-cheh, Sek-ti3 iau2-ku2 chhin-chhiuN7 seh, Chai7-cha2 hian5-ong5 Sou2-lo5-bun5, Kim, gin5, kok-po2 sou3-ban7 kun.
 5. Mia5-siaN liu5-chun5 su3-hai2 lai7, Hoe7-lai7 toa7-se3 long2 beng5 chai, Sou2 chheng7 tiu5-toan7, hiah-nih8 sui2, m7-tat8 che hoe e5 chit8 lui2.
 6. Lan2 lang5 chiam7 toa3 te7-bin7 chiuN7, SiN3-mia7 chhin-chhiuN7 bang7 chit8-iuN7, Mih8-sai2 tou5-bou5 tham chai5-li7 ? ChiaN3-si7 bo5 hap8 Chu2 ka3-si7.
 7. Seng3-chheh beng5-chai3 che to7-li2, Khng3 lan2 tai7-ke e7 hiau2-li2. Boh8-tit koe3-thau5 ti7 te7-nih8, Tok8-tok8 chek-chu7 ti7 thiN-nih8.
 (Tai5-oan5-kau3-hoe7-po3 te7 497 koan3, 1926 ni5 8 goeh8) 
</CL>
<HL>

「試想百合花怎樣愈大欉。」
請看地上所有chiah-e5 玉樓、台閣，in 敢會家己自然ti7-teh ？獨獨是對血，汗所結成--e5 。為著世上物質e5 關係，煞致到廢寢、忘餐，暝日著磨勞苦，kan-ta為著地上e5 功名、財寶，就理既然有玉樓、台閣，積聚濟濟財物。若是上帝對你講，「憨人啊！今暝beh 對你討你e5 靈魂，就你所積蓄--e5 beh 歸ti7 甚物人啊？」
「人若得著全世界，來喪失伊e5 性命，有甚物利益？」Song3-hiong人啊！Lin2莫得為著身軀所揹e5 ka-chi2來流目屎、啼哭、憂愁、掛慮，舉頭看空中e5 飛鳥，in 無種作，無收成，也無庫房，無粟倉，咱e5 上帝尚且teh 飼in，何妨咱是伊e5 子類mah？
好額人啊！Lin2莫得為著會敗壞e5 玉樓、財寶來歡喜快樂，致到過頭掛慮ti7 地上來喪失性命。
試想百合花怎樣愈大欉。伊無著磨無紡織，to 穿到an2-ni。當所羅門擊行伍e5 時，伊所穿--e5 to m7 值著這號花e5 一蕊。
在早秦始皇當時bat聽見有一個長生不老e5 仙境，內面有8節長春草，其中有不死草，食這個就be7 死，thang 永活。伊滿心欣慕，即時差人去東海採取。嗚--啊！極無道e5 人君尚且pau5 這號念頭，beh chhoe7 出永活，何妨咱小信e5 人mah？主講，「莫得為著明仔日來掛慮，因為hit個明仔日伊beh 家己掛慮。一日e5 艱苦ti7 一日夠額。」「獨獨lin2著求伊e5 國，就chiah-e5 物beh 續hou7 lin2。」
1. 看見百合e5 色緻，顯出做主大能智，世上花木雖然濟，攏總m7 值百合花。
2. 莫得掛慮食、穿、用，Chiah-e5 主知咱欠用，試看空中e5 飛鳥，上帝hou7 in be7 餓了。
3. In 無種作、無收成，逐日快樂極自然，試想曠野百合花，大大教示咱逐家。
4. In 無著磨無紡織，色緻iau2-ku2親像雪，在早賢王所羅門，金，銀，國寶數萬斤。
5. 名聲留存四海內，會內大細攏明知，所穿綢緞，hiah-nih8 sui2，m7 值這花e5 一蕊。
6. 咱人暫toa3 地面上，性命親像夢一樣，Mih8使圖謀貪財利？ 正是無合主教示。
7. 聖冊明載這道理，勸咱逐家會曉理。 莫得過頭ti7 地裡，獨獨積聚ti7 天裡。 
(台灣教會報497卷，1926年8月) 
</HL>