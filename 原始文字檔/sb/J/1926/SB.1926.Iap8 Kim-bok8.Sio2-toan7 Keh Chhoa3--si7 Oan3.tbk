<CL>
 I e5 goa7-ke chiu7-si7 Lok8-kang2 Chhoa3 Chhi2 e5 toa7 cha-bou2-kiaN2, chap8-chhit he3 ke3 Keh Oai TiuN2-lo2. I e5 tiong7-hu sin3 to7-li2, gou7 ni5 ku2 kap i choe3 tui3-tek8, ka-ki7 pai3 ngou2-siong7; kau3 saN-chap8-kau2 he3 e5 si5, chiah kap i e5 tiong7-hu saN-kap sin3 Hok-im. Tui3 hit-tiap8 khi2, chin ti3-i3 siu2 le2-pai3; sui-jian5 seng-khu loan2-jiok8, ia7 che7 chhia khi3 hu3; koh i ia7 chin ti3-i3 to3-tng2 khi3 Lok8-kang2 in2-chhoa7 i e5 pe7-bu2 le2-pai3. 
 I e5 choe3 lang5 khun5-khiam7-khek-ki2, gau5 khoan2-thai7 lang5, gau5 liau7-li2 ke-su7, chun-keng3 tiong7-hu. Kau3 beh lim5-chiong e5 i2-cheng5, iau2-ku2 kau-tai3 i e5 cha-bou2-kiaN2 tioh8 phau3 ke-nng7 hou7 i e5 tiong7-hu chiah8. Khoan2-thai7 lang5 bo5 hun chhin-so, sou2-i2 bo5-lun7 hoe7-lai7 hoe7-goa7 e5 lang5 na7 kau3 i e5 chhu3, i long2 hian2-chhut i hoaN-hi2 e5 bin7, lai5 ho2 khoan2-thai7 lang5. Sou2-i2 bat i e5 lang5 chin siau3-liam7 i. I e5 thiaN3 kiaN2 bo5 hun-piat ta-pou cha-bou2, long2 chit8-iuN7 sim. I u7 siN saN e5 ta-pou: toa7--e5 kap te7-ji7--e5 i2-keng ke3-ong2; te7-saN--e5, Teng2-sun7 kun, hian7-si5 ti7 KiaN-tou Tong5-chi3-sia7 Tai7-hak8. Toa7 cha-bou2-kiaN2 ke3 IuN5 ChoaN5 Chip-su7, kui2-na7 ni5 cheng5 ke3-si3. Te7-ji7 ke3 Ng5 Theng5-chhiau kun, te7-saN ke3 Tan5 Kheng5-iau5 Bok8-su. 
 I chin chun-keng3 thoan5 to7-li2 e5 sian-siN: sou2-i2 i e5 cha-bou2-kiaN2 ke3 thoan5 to7-li2 e5 lang5, i chin hoaN-hi2. Poeh-ni5 cheng5 Kheng5-iau5 Bok8-su ti7 Gi5-lan5 thoan5 to7-li2 e5 si5, i e5 Bok8-su-niu5 phoa3-piN7 chin siong-tiong7, i chiu7 chhin-sin khi3 Gi5-lan5 chiau3-kou3 i; kau3 khah-ho2 chiu7 chhoa7 i tng2-lai5 chhu3-nih8 chiau3-kou3 i. 
 Put-heng7 ti7 bo5 joa7-ku2 cheng5 u7 jiam2-tioh8 hi3-piN7, u7 jip8 Tai5-tiong piN7-iN7 iok nng7 geh8-jit8 kan. I ti7 piN7-chhng5 chin jiat8-sim, pek-chhiat ki5-to2 lai5 siu7 an-ui3. Kau3 beh lim5-chiong kui2 jit8 cheng5, ka7 i tiong7-hu kong2, “Pai3 Siong7-te3 hun-ho5 m7-thang kio2-kan2.” Put-heng7 ti7 5 geh8 8 jIt8 teng2-pou 9 tiam2, ti7 ka-ki7 e5 chhu3, hou7 Chu2 keng2-tiau3 i li7-khui se3-kan, hiong2-siu7 59 he3. I beh lim5-chiong e5 si5, tu2 i tiong7-hu pek-chhiat ki5-to2 tiong, an-jian5 siu7-tiau3 to3-tng2 Pe7 tau, hiong2-siu7 ku2-tng5 e5 hok-khi3. 
 Kau3 ti7 5 geh8 20 jit8 e7-pou nng7-tiam2 u7 chhut-chong3: hoe7-chong3-chia2 u7 Jit8-pun2 Ki-tok Kau3-hoe7 e5 bok8-su, kap Chiong-hoa3, Tai7-kah Kau3-hoe7 e5 Bok8-su, koh u7 kui2-na7 ui7 e5 thoan5-to7-su, i2-kip8 Tai5-tiong pun2-tng5 e5 tiong2-chip hoe7-iu2, kap kui2-na7 sou2-chai7 e5 hoe7-iu2, long2 chong2 u7 500 goa7 lang5, thang kong2 chin seng7-hong2. Che si7 hian2-chhut i e5 gau5 choe3 lang5. 
 Goa2 khi3 hu3 chong3-sek, u7 siu7 tioh8 in song-ka e5 ho2-i3, thok goa2 kong2 i e5 li2-lek8, chiah chiong sou2 tiau-cha sou2 chai--e5 sia2 tam7-poh8 hou7 liat8-ui7 thang siau3-liam7, ia7 thang oh8 i e5 ho2 bou5-iuN7. ChhiaN2 liat8-ui7 soa3 thoe3 in ke-lai7 toa7-soe3 ki5-to2, hou7 in long2 oe7 chiap-soa3 i e5 ho2 bou5-iuN7, koh hou7 in tui3 Chu2 lai5 siu7 an-ui3. 
(Tai5-oan5 Kau3-hoe7-po3 te7 496 koan3, 1926 ni5 6 goeh8) 
</CL>
<HL>

伊e5外家就是鹿港蔡Chhi2 e5 大查某子，十七歲嫁郭Oai長老。伊e5丈夫信道理，5年久kap伊做對敵，家己拜偶像，到三十九歲e5時，才kap伊e5 丈夫相kap信福音。對hit-tiap8起，真致意守禮拜，雖然身軀軟弱，也坐車去赴，koh 伊也真致意倒轉去鹿港引chhoa7伊e5父母禮拜。 
伊e5做人勤儉克己，gau5款待人、gau5料理家事、尊敬丈夫。到beh臨終e5以前，iau2-ku2交代伊e5查某子著泡雞卵hou7伊e5丈夫食。款待人無分親疏，所以無論會內會外e5人若到伊e5厝，伊攏顯出伊歡喜e5面，來好款待人。所以bat伊e5 人真數念伊。伊e5 疼子無分別查甫查某，攏1樣心。伊有生3個查甫：大e5 kap第2--e5己經過往，第3--e5，Teng2-sun7君，現時ti7京都同志社大學。大查某子嫁楊泉執事，幾若年前過世。第二嫁黃Theng5-chhiau 君，第三嫁陳瓊瑤牧師。 
伊真尊敬傳道理e5先生：所以伊e5查某子嫁傳道理e5人，伊真歡喜。8年前瓊瑤牧師ti7宜蘭傳道理e5時，伊e5牧師娘破病真傷重，伊就親身去宜蘭照顧伊，到較好就chhoa7伊轉來厝nih8 照顧伊。 
不幸ti7無偌久前有染著肺病，有入台中病院約兩月日間。伊ti7病床真熱心、迫切祈禱來受安慰。到beh臨終幾日前，ka7伊丈夫講，「拜上帝分毫m7-thang kio2-kan2。」不幸ti7 5月8日頂晡9點，ti7家己e5厝，hou7主揀召伊離開世間，享壽59歲。伊beh 臨終e5時，tu2伊丈夫迫切祈禱中，安然受召倒轉父兜，享受久長e5福氣。 
到ti7 5 月20 日e7晡兩點有出葬：會葬者有日本基督教會e5牧師，kap彰化、大甲教會e5牧師，koh有幾若位e5傳道師，以及台中本堂e5長執會友，kap幾若所在e5會友，攏總有500外人，thang講真盛況。這是顯出伊e5 gau5做人。 
我去赴葬式，有受著in 喪家e5好意，託我講伊e5履歷，才將所調查所知--e5寫淡薄hou7列位thang數念，也thang學伊e5好模樣。請列位續替in家內大細祈禱，hou7 in 攏會接續伊e5好模樣，koh hou7 in 對主來受安慰。 
(台灣教會報第496卷，1926年6月) 
</HL>