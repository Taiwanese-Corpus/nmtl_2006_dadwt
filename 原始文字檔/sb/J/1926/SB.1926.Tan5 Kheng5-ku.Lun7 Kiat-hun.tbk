<CL>
 Lang5 tiam3 ti7 chit se3-kan, tu5-khi2 u7 tek8-piat8 su7-cheng5 e5 lang5 i2-goa7 boe7-oe7 tok8-sin seng-oah8, chiu7-si7 tioh8 kian3-siat chit8 e5 ka-teng5 chiah oe7 eng7-tit. Kong2 khah-beng5, chiu7-si7 tak8-lang5 tioh8 u7 chit8 e5 ho2 tang5-phoaN7 thang saN-kap khia7-khi2, saN pang-chan7. U7 tai7-chi3 saN-kap chim-chiok, tang5-tiN tang5-khou2, u7 ho2 saN chiong2-le7, u7 phaiN2 saN tiong-khok, chiu7-si7 sou2 kong2 iN7-sin tang5-cheng5, tang5-sim kap tang5-i3 e5 ho2 tang5-phoaN7, chiah thang an-sim khoai3-lok8 keng-ke3 chit-e5 se3-kan. 
 Lan2 na7 ka7 i khoaN3, hit khoan2 kou-tok8 seng-oah8 e5 lang5 e5 cheng5-heng5 chiu7 chai hit-e5 bo5 chhu3-bi7, bo5 sim-sek, bo5 hoaN-hi2 kap chhi-chham2 e5 sou2-chai7. Sou2-i2 u7 pe7-bu2, hiaN-ti7, chi2-be7, chhin-chhek kap peng5-iu2 e5 lang5 si7 chin heng7-hok, in-ui7 oe7 tit-tioh8 choe7-choe7 hang7 e5 li7-pian7 kap hok-khi3. Chong2-si7 na7 kan-ta an2-ni, ki5-sit8 si7 iau2 bo5 kau3-giah8, in-ui7 teng2-bin7 sou2 kong2 hiah-e5 lang5 tak8-e5 u7 in e5 keng2-gu7, gi7-bu7, koan5-li7 kap su3-beng7, sou2-i2 tek-khak bo5 thang ng3-bang7 in oe7-tit thang kap lan2 tiam3 kau3 kui-si3-lang5, thang lai5 saN pang-chan7; sou2-i2 Siong7-te3 beh pou2-chiok chit hang7, chiah siat chit-e5 kiat-hun e5 hoat-tou7. Sou2-i2 lun7 chit-e5 hun-in e5 su7 si7 chin iau3-kin2 kap sin5-seng3, tek-khak m7-thang bo5 ti3-i3 kap hut-liok8 lai5 khoaN3-khin i. 
 TaN, lun7 ti7 lan2 Tai5-oan5 khah-siong5 u7 teh kiaN5 e5 kiat-hun-hoat, iok-liok8 u7 si3-khoan2, chiau3 e7-toe2: 
 (1) Chi2-pak ui5-hun. 
 (2) Sim-pu7-a2 io. 
 (3) Ho2-phaiN2 mng7 sin5-put8 e5 kiat-hun. 
 (4) Pe7-bu2 chi2-teng7 e5 kiat-hun. 
 Thau5 chit8-hang7 e5 kiat-hun-hoat chiu7-si7 iau2 ti7 pak-tou2-lai7 chiu7 ka7 i tiaN7-tioh8; chiu7-si7 pe7-bu2 kap pe7-bu2 liong2-peng5 chin siong-ho2, koh tu2-tioh8 siang7-geh8 beh siN-kiaN2; sou2-i2 liong2-peng5 e5 pe7-bu2 iok-sok, kong2, na7 chit8-e5 siN ta-pou, iah8 chit8-e5 siN cha-bou2--e5, chiah tai7-ke lai5 saN phit-phoe3. 
 Te7-ji7 hang7 e5 kiat-hun, si7 ti7 ka-ki7 e5 kiaN2 iau2 soe3-han3 e5 si5 chiu7 thoe3 i siat-hoat lai5 io chit8 e5 cha-bou2-gin2-na2, tai7-iok kap ka-ki7 e5 ta-pou-kiaN2 ni5-he3 beh siang7-khoan2. Ti7 iau2 soe3-han3 e5 si5 chiu7 ka7 i chhoa7 lai5 ka-ki7 e5 ke-lai7 iuN2-chhi7. Chit8-hang7 thang chhe-eng7, iah8 kau3 toa7-han3 chiu7 thang ka7 in sak choe3-tui, thang khah seng2 sou2-hui3. 
 Te7-saN hang7, si7 ui7-tioh8 be5-sin3 e5 pe7-bu2 khi3 ka7 i e5 kiaN2 thiu-chhiam, khoaN3-mia7, pok-koa3 kap poah8-poe, mng7 sin5-put8; chiu7-si7 beh hou7 sin5-put8 lai5 thoe3 in e5 kiaN2-ji5 chhe7 bou2. Sou2-i2 na7 sin5-beng5 ka7 in kong2, tioh8 khi3 chhoa7 chit8 e5 oai-chhui3 koh pai2-kha e5 cha-bou2-gin2-na2 lai5 choe3 bou2; sui-jian5 m7-ai3, iau2-ku2 m7-kaN2 keh8 sin5-put8 e5 beng7-leng7, iu5-goan5 kou-put-chiong iah8 tioh8 khi3 chhoa7, chiu7-si7 choan-choan hou7 sin5-put8 chu2-i3 e5 kiat-hun-hoat. 
 Te7-si3 khoan2 e5, chiu7-si7 chhut-chai7 pe7-bu2 chu2-i3. Pe7-bu2 na7 kong2 ho2, chiu7 ho2; na7 pe7-bu2 m7-ai3 chiu7 boe7 seng5. Sou2-i2 u7 lang5 teh pai5-thek, kong2 Tai5-oan5 lang5 e5 kiat-hun si7 chhin-ke kap chhin-ke, iah8 chhiN-m2 kap chhiN-m2 teh kiat-hun, m7-si7 kiaN2-ji5 teh kiat-hun! 
 Lun7 i2-siong7 sou2 kong2 thau5 hit saN-hang7 e5 kiat-hun-hoat tioh8 pai5-thek, iah8 chit-e5 te7-si3 hang7 e5 kiat-hun-hoat tioh8 toa7 kai2-liong5 chiah oe7 eng7-tit. ChaiN2-iuN7 goa2 kong2 tioh8 toa7 kai2-liong5? In-ui7 chai7-lai5 e5 ke3-chhoa7 toa7-pou7-hun7 thang kong2 si7 bo5 chiau3 kiat-hun e5 cheng-sin5 teh kiaN5. Pe7-bu2 na7 khoaN3 ho2, chiu7 kiaN2-ji5 long2 m7-kaN2 ui5-keh8. Theng3-hau7 kau3 chhoa7 lai5 liau2-au7 na7 m7-ho2, chiah khoaN3 si7 beh ka7 i li7-ian5, a2-si7 ka7 i lok-khng3 tiam3 ti7 au7-pang5 chiah koh chhoa7 soe3-i5. Sou2-i2 sin3-chia2 tioh8 soe3-ji7, in-ui7 be7-sin3 to7-li2 e5 lang5 ke3-chhoa7 chhin3-chhai2 oe7 eng7-tit. In khoaN3 chhoa7 bou2, si7 na2 teh boe2 oe5 chit8-iuN7; na7 boe7 hah8-chheng7, sui5-pian7 pian3-oaN7 koh boe2 pat8-khoan2--e5 oe7 eng7-tit. Chong2-si7 sin3 to7-li2 lang5 si7 bo5 siang7-khoan2, in-ui7 lan2 khoaN3 ka-ki7 e5 hu7-jin5-lang5 si7 na2 ka-ki7 e5 kha-chhiu2, sou2-i2 boe7 chhin3-chhai2-tit kan2-pian7 ka7 i cham7 hiat-kak8 koh oaN7 sin e5 kha-chhiu2. 
 Khong2-hu-chu2 kong2, kun-chu2 e5 to7-li2 si7 tui3 hu-hu7 khi2-tiam2; koh-chai3 Seng3-keng-lai7 iah8 u7 kong2, tioh8 li7-khui pe7-bu2 khi3 kap i e5 bou2 kiat-lian5 choe3 chit8-the2. An2-ni hou7 lan2 chai-iaN2 ke3-chhoa7 sou2 iau3-kin2 e5 si7 tioh8 tui3-tiong7 hit nng7 e5 beh kiat-choe3 ang-bou2 e5 lang5. Chong2-si7 lan2 e5 lang5 khah-siong5 m7-si7 an2-ni. U7-e5 m7-si7 teh thoe3 kiaN2-ji5 keng2 ho2 koh gau5 e5 bou2, si7 teh iau3-kin2 lang5 e5 giap8-san2. Koh-chai3 lu2-chu2 hit-peng5 iah8 si7 an2-ni. U7 hit-khoan2 e5 pe7-bu2 long2 bo5 teh thoe3 in e5 cha-bou2-kiaN2 keng2 ho2 e5 tiong7-hu, kan-ta na7 ho2-giah8 e5 chu2-te7 chiu7 ho2, in-ui7 pheng3-kim thang siu choe7-choe7, na2 chhin-chhiuN7 teh boe7 mih8-kiaN7 chit8-iuN7. 
 TaN lan2 chai na7 si7 eng7 chiN5 teh ke3-chhoa7, chu7-jian5 si7 tui3-tiong7 chiN5, bo5 tui3-tiong7 lang5. Na7 an2-ni, chu7-jian5 chiN5 na7 khai-liau2 chiu7 bo5 ai3 tih8 lang5. ChiN5-chai5 sui-jian5 si7 chin u7 lou7-eng7, koh iau3-kin2 e5 mih8, iau2-ku2 m7-thang khoaN3 chiN5 khah-tang7 ke3 lang5; na7 an2-ni chiu7 chin m7-tioh8. 
 Kou2-cha2 ti7 Lo5-ma2-kok kong2 khi2 chit8-pai2 u7 kui2-na7 e5 hu7-jin5-lang5 teh chu7-hoe7 e5 si5, iah8 tak8 lang5 teh tian2 in e5 kim-gun5 po2-khi3 e5 tat8-chiN5. Tiong-kan chit8 e5 choe3 lau7-bu2 e5 lang5, chhoa7 i nng7 e5 kiaN2 oa2 ti7 sin-piN ka7 in tai7-ke kong2, i sou2 te7-it po2-poe3 e5 si7 hit nng7 e5 kiaN2. Sit8-chai7 chin u7-iaN2; koh-khah kui3-khi3 e5 soan7-chioh8 a2-si7 sim2-mih8 po2-poe3 e5 mih8 iah8-si7 si2--e5; kiat-kiok8 m7-tat8-tioh8 teh oah8 e5 soe3-kiaN2 ban7-hun e5 chit8-hun. Lang5 na7 oe7 hiau2 tui3-tiong7 kiaN2-ji5 chhin-chhiuN7 hit-e5 hu7-jin5-lang5, m7 chiah thang cheng3-beng5 kong2 lang5 u7 choe3 ban7-mih8 e5 thau5 e5 chu-keh. Sou2-i2 lan2 choe3 pe7-bu2 e5 lang5 na7 beh ka7 kiaN2-ji5 chhoa7-chhin, a2-si7 ke3 cha-bou2-kiaN2 e5 si5, tek-khak tioh8 chin ti3-i3 chit8 hang7, chiu7-si7 tek-khak m7-thang eng7 lan2 sou2 thiaN3, sou2 kui3-tiong7, oah8-oah8 e5 hau7-siN a2-si7 cha-bou2-kiaN2, khi3 chhoa7 a2-si7 khi3 ke3 hit-khoan2 si2-si2 boe7 tin2-tang7 e5 chhan5-thou5. 
 Lan2 tioh8 chai beh cho7-chiaN5 li2-siong2 e5 sia7-hoe7, hit-e5 kun-pun2 si7 chai7 kiat-hun; in-ui7 kiat-hun si7 choe3 ka-teng5 e5 ki-chhou2, iah8 ka-teng5 si7 kok-ka kap sia7-hoe7 e5 kun-goan5. TaN li2-siong2 e5 ka-teng5 sim2-mih8 lang5 u7 kian3-siat? Seng3-keng kong2, "U7 ti3-sek e5 hu7-jin5-lang5 oe7 kian3-ti3 ka-teng5; gu5-gong7 e5 hu7-jin5-lang5 tian-to3 pai7-hoai7. Lang5 na7 beh cho7-chiaN5 li2-siong2 e5 sia7-hoe7, tioh8 tai7-seng kian3-siat li2-siong2 e5 ka-teng5; iah8 li2-siong2 e5 ka-teng5 e5 iau3-sou3 chiu7-si7 li2-siong2 e5 hu-hu7. Seng3-keng kong2, "Ho2 e5 hu7-jin5-lang5 choe3 tiong7-hu e5 eng5-kng, na2 thau5-khak ti3 bian2-liu5; phaiN2--e5 si7 hou7 tiong7-hu kian3-siau3, chhin-chhiuN7 kut i2-keng hiu2-noa7." Sit8-chai7 chin u7-iaN2; chhin-chhiuN7 chit-khoan2 put-hian5 koh phaiN2 e5 hu7-jin5-lang5, m7-na7 i pun2-sin tioh8 siu7 thi2-chhio3, chiu7 i e5 tiong7-hu kap ke-lai7 e5 toa7-soe3 to soa3 oe7 siu7 lian5-lui7 lai5 siu7 phoe-pheng5. Sou2-i2 lun7 ho2-phaiN2 e5 hu7-jin5-lang5 hit-e5 eng2-hiong2, tui3 bak8-cheng5 lai5 khoaN3, tu2-tu2 chhin-chhiuN7 Seng3-keng sou2 kong2, chiu7-si7 toa7 koan-he7 ti7 i e5 tiong7-hu kap ka-teng5, chong2-si7 na7 ka7 i khoaN3 khah-hng7, sit8-chai7 u7 toa7 koan-he7 ti7 kok-ka kap sia7-hoe7 e5 heng-bong5. 
 Lun7 ui7-tioh8 phaiN2 bou2 lai5 pai7-hoai7 kok kap biat8-bo5 ka-ki7 e5 siN3-mia7-e5 chin-choe7 kong2 boe7 liau2. Phi3-ju7 lai5 kong2 chhin-chhiuN7 IuN5 Kui3-hui pai7-hoai7 Tong5-tiau5, iah8 Than2-ki2 pai7 Tiu7-ong5, koh Po-su7 pai7 Chiu Hiu-ong5. Siok8-gu2 kong2, "Chha chi ho5-li5, sit chi chhian-li2," sit8-chai7 u7-iaN2. 
 Ti7 beh chhoa7-chhin e5 si5 na7 bo5 chin soe3-ji7 chim-chiok tak8-hang7, kan-ta than3 su-iok8 sou2 iau-kiu5 e5, chiu7-si7 chhin-chhiuN7 kan-ta kong2 sui2-bou2 e5 lang5 au7-lai5 tek-khak oe7 ui7-tioh8 bou2 e5 sui2 lai5 tu2-tioh8 chhiN-chham2. Seng3-keng kong2, "Sui2-bou2 si7 hou7 bak8-chiu hoaN-hi2." Chhoa7 bou2 na7-si7 kan-ta beh chhoa7 lai5 hou7 bak8-chiu hoaN-hi2 e5 lang5, chiu7 eng-kai tioh8 ai3 khi3 choan-bun5 chhe7 chin sui2-e5 choe3 bou2. Chong2-si7 kiat-hun e5 cheng-sin5 m7-ku2 m7-si7 kan-ta ui7-tioh8 bak8-chiu e5 in-toaN. Goa2 khiok m7-si7 teh khou2-khng3 lang5 chhoa7 bai2-bou2, sou2-i2 ng3-bang7 khoaN3 Po3 e5 hiaN-chi2 tek-khak m7-thang gou7-kai2 goa2 e5 chin-i3. Tioh8 tui3 thau5 khoaN3 kau3 be2, koh iah8 tioh8 chhu2 hit-e5 ho2 e5 sou2-chai7 lai5 tit-tioh8 li7-ek chiah ho2; koat-toan3 m7-thang khoaN3 chit8-poaN3-ku3 lai5 jia2 siu7-khi3, ti3-kau3 khoaN3 kap sia2 e5 lang5 long2 bo5 li7-ek. 
 Goa2 ti7 teng2-bin7 u7 kong2 m7-thang hou7 ka-ki7 e5 kiaN2 kap cha-bou2-kiaN2 kan-ta khi3 chhoa7 giap8-san2 a2-si7 khi3 ke3 ho2-giah8 lang5 e5 i3-su3, bu5-kou3 si7 khou2-khng3 lan2 choe3 pe7-bu2 e5 lang5 tioh8 oe7-hiau2 ti3-i3 liah8 lang5 choe3 chu2 (master) iah8 eng7 chiN5-chai5 choe3 pin (servant) an2-ni na7-tiaN7, choan5-jian5 m7-si7 tiau5-ti5 khou2-khng3 lang5 m7-thang kap ho2-giah8-lang5 ke3-chhoa7 e5 i3-su3, sou2-i2 chhiaN2 lan2 tioh8 liau2-kai2. 
 Kong2 khah-beng5 chiu7-si7 lun7 ke3-chhoa7 te7-it tioh8 chun-tiong7 jin5-keh, ti3-tiong7 lai7-chai5 koh tioh8 chhu2 lu2-tek kap ta-pou e5 phin2-heng7 lang5-chai5. Na7-si7 lun7 kau3 ho2-giah8 a2-si7 san3-hiong, chit khoan2 si7 hu3-siok8 e5 bun7-toe5, koat-toan3 m7-si7 kiat-hun e5 kun-pun2 e5 bun7-toe5. ChiN5 e5 lai7 si7 chhin-chhiuN7 to, sou2-i2 na7 u7 lang5 gau5 ka7 i oah8-eng7 khiok si7 chin u7 li7-ek lang5, koh iah8 oe7 pang-chan7 toe7-hng, kok-ka kap sia7-hoe7 e5 hoat-tat8. Chong2-si7 na7 ka7 i lam7-sam2 eng7 chiu7 m7-na7 oe7 hai7-si2 ka-ki7 e5 siN3-mia7, koh iah8 oe7 pai7-hoai7 hong-siok8 kap hai7-tioh8 kok-ka chham sia7-hoe7. 
 Siok8-gu2 kong2, "U7 chiN5 sai2 kui2, oe7 oe-bou7;" chong2-si7 goa2 kong2, Bo5-iaN2. Chhi3-siuN7 lang5 na7 ai3 tit-tioh8 ho2 e5 kiaN2, na7 m7-si7 oe7-hiau2 eng7 ho2 e5 hoat-tou7 lai5 in2-chhoa7 ka3-si7, koh-chai3 oe7 hiau2 hou7 kiaN2-ji5 chiu7-kun7 ho2 koh gau5 e5 sian-siN lai5 tit-tioh8 ho2 e5 kau3-iok8, chham tit-tioh8 ho2 e5 kam2-hoa3-lat8, kan-ta oa2-kho3 lan2 e5 ho2-giah8; chhin-chhiuN7 an2-ni, oe7 tit-tioh8 gau5 koh ho2 e5 kiaN2-ji5 mah? An2-ni cheng3-beng5 chiN5 m7-si7 ban7-leng5, sou2-i2 kan-ta oa2-kho3 chiN5 e5 khui3-lat8 beh lai5 tit-tioh8 li2-siong2 e5 ke3-chhoa7, kiam2-chhai2 khah-oh. Chong2 kong2, li2-siong2-tek e5 kiat-hun si7 jin5-keh kap jin5-keh e5 kiat-hap8, hu-hu7 e5 seng-oah8 si7 ai3 e5 seng-oah8. Lang5 tiam3 ti7 se3-kan choe3 te7-it kong-eng5--e5, m7-si7 hit khoan2 oe7 koan2-hat choe7-choe7 lang5 a2-si7 oe7 hou7 choe7-choe7 lai5 hok8-sai7 kap kun-sui5 i e5, tian-to3 si7 hit khoan2 oe7 hok8-sai7 cheng3-lang5--e5. 
 Kong2 khah-beng5 chiu7-si7 gau5 choe3 lang5 e5 chhe-eng7, gau5 ui7-tioh8 pat8-lang5 e5 heng7-hok kap hiong3-siong7 lai5 chhut-lat8 e5 lang5, chiah thang kong2 u7 tat8 jin5-seng e5 bok8-tek, koh-chai3 chit khoan2 e5 cheng-sin5 tu2-tu2 si7 lan2 Ki-tok-kau3 e5 chin-chhoe2. Sou2-i2 lang5 na7 oe7-hiau2 chiau3 Ki-tok-kau3 e5 cheng-sin5 lai5 kian3-siat sin-ka-teng5, chiu7 tu2-tu2 si7 chhin-chhiuN7 hit khoan2 gau5 e5 lang5 khi2-chhu3 ti7 chioh8-poaN5-teng2 e5 khoan2. In-ui7 hu-hu7 oe7-hiau2 saN hok8-sai7, chiu7-si7 ban7-hang7 tai7-chi3 choe3 tiong7-hu e5 lang5 oe7-hiau2 thiaN3 bou2, iah8 bou2 oe7-hiau2 the2-thiap tiong7-hu, tak8 hang7 saN chiau3-kou3 saN hong7-su7. Na7 ko2-jian5 oe7 an2-ni, beh cho7-chiaN5 li2-siong2 e5 ka-teng5 si7 bo5 oh. 
 Chiau3 hian7-si5 Loe7-te7 e5 thong2-ke3-piau2 ka7 i khoaN3, lun7 tui3 lu2-oh8 chut-giap8 liau2-au7 khoaN3 ai3 kap sim2-mih8 teng2-ho7 e5 lang5 kiat-hun, chap8-lang5 e5 tiong-kan u7 oa2 poeh, kau2 lang5 hi-bong7 ai3 kap ho2-giah8 lang5 kiat-hun. 
 Tui3 an2-ni ka7 i khoaN3 chiu7 chai-iaN2, hian7-tai7 ti7 Loe7-te7 e5 lu2-chu2 toa7-pou7-hun7 long2 iau2 bo5 sit8-chai7 e5 kak-chhiN2. Sou2-i2 beh kap lam5-chu2 piN5-teng2 iau2 bo5 hiah-nih8 khoai3, in-ui7 choe7-choe7 lang5 iau2 put-chi2 ai3 choe3 lang5 e5 thit-tho5 mih8, siuN7 ai3 m7-bian2 choe3 kang, u7 thang chhia-hoa5 ian3-lok8. Chong2-si7 lun7 lu2-chu2 e5 su-siong2, m7-na7 kan-ta Jit8-pun2 an2-ni, phah-sng3 lan2 Tai5-oan5 kaN2 iah8 si7 chha iu2-hian7. Lun7 m7-bian2 choe3 kang, u7 thang chiah8 koh oe7-tit thang pheng3 ka-ki7 e5 i3-su3 lai5 chhia-chhi2, eng7 chiN5 li7-pian7, u7 cha-bou2-kan2 thang chhe; chit-khoan2 e5 sou2-chai7 khah-choe7 lang5 ai3 khi3, khiok si7 bo5 ki5-koai3. Chong2-si7 na7 koh chim-chiok ka7 i siuN7, au7-lai5 oe7 tu2-tioh8 chhiN-chham2, kan-khou2, oan-ong2, bo5 te3 thang kong2. Am3-chiN7 ka-ki7 thi5-khau3 lau5 bak8-sai2 hou7-hoe2 (regret) e5 hu7-jin5-lang5, khah choe7 iah8 si7 ti7 chit khoan2 sou2 kong2 siong7-liu5 sia7-hoe7 e5 ka-teng5-lai7. 
 Na7 bo5 sit8-chai7 tit-tioh8 Ki-tok-kau3 e5 chin-li2 e5 ka3-si7 e5 ho2-giah8 chu2-te7, khah choe7 chhoa7-bou2 na2 chhin-chhiuN7 teh oaN7-saN chit8-iuN7; chit8-e5 oaN7 ke3 chit8-e5, put-si5 khi3-ku7 oaN7-sin. Sou2-i2 ke3 ho2-giah8 e5 lang5 si7 na2 chhin-chhiuN7 teh liam-khau chit8-iuN7, chiu7-si7 i e5 un7-beng7 put-teng7. Na7 tu2-tioh8 hou7 tiong7-hu tek-thiong2 si7 ban7-heng7; na7 bo5, si7 oan2-jian5 chhin-chhiuN7 kou2-cha2 e5 hong5-hou7 teh kim3-loh8 leng2-keng chit8-iuN7. Na7 tu2-tioh8 chit khoan2 keng2-gu7 e5 chi2-be7 chiu7 chai-iaN2 hit-e5 chhiN-chham2 kau3 chaiN2-iuN7. Na7 bo5, ma7 bat khoaN3 tioh8 hi3 teh poaN. 
 Tang-iuN5 lang5 long2 si7 ui7-tioh8 hou7 chit-e5 ka-chok8 chu2-gi7 hai7-tioh8, chiu7-si7 ui7-tioh8 chit-e5 ku7-koan3 (Conventionalism) ti3-kau3 ka-teng5 boe7 kai2-liong5, in-ui7 koh khah choe7 lang5 to si7 long2 tiam3 choe3-hoe2, iah8 sui-jian5 u7 si3-chap8 he3 e5 kiaN2-ji5 iah8 i2-keng chhoa7-bou2 siN-kiaN2, lian5 i e5 kiaN2 chha-put-to i2-keng oa2 ti7 beh ho2 chhoa7-chhin lah, chong2-si7 na7-si7 pe7-bu2 iau2 ti7-teh e5 si5, sui-jian5 si7 poeh-chap8-he3 iah8 si7 tak8-hang7 tai7-chi3 tioh8 hou7 i chu2-i3 siat-hoat. 
 Chhin-chhiuN7 chit khoan2 e5 chu2-gi7 e5 sia7-hoe7 beh-thai2 u7 ng3-bang7 thang tit-tioh8 li2-siong2 e5 ka-teng5? Khah-ho2 chiu7 si7 na7 kiaN2-ji5 toa7-han3 i2-keng kiat-hun liau2 tioh8 soa3 hou7 in khi3 ka-ki7 chhi3 tiam3-bai7-teh, chiu7-si7 choe3 pe7-bu2 e5 lang5 tioh8 oe7-hiau2 cho7-chiaN5 chheng-lian5 lang5 e5 i3-khi3, hou7 in thang khi3 kian3-siat chit8 e5 sin e5 ka-teng5, iah8 tak8-hang7 tai7-chi3 choe3 pe7-bu2 e5 lang5 khah-ho2 boh8-tit khi3 kan-siap8--in, chiu7-si7 kan-ta choe3 un2-ku e5 lang5. Na7 oe7 an2-ni chiah u7 thang ng3-bang7 Tai5-oan5 e5 ka-teng5 u7 chin3-pou7 hoat-tat8 e5 jit8-chi2. Seng3-keng iah8 u7 kong2, sin-chiu2 tek-khak tioh8 eng7 sin e5 phe5-long5 te2 chiah oe7 eng7-tit; sou2-i2 ti7 sin e5 ka-teng5 na7 beh lai5 eng7 ku7 su-siong2 e5 lang5 choe3 chu2, tek-khak hit-e5 ka-teng5 oe7 pho3-hoai7, na2 chhin-chhiuN7 sin-chiu2 eng7 ku7 e5 phe5-long5 toe2 chit8-iuN7. Chong2-si7 kong2 an2-ni m7-si7 teh biau2-si7 a2-si7 khoaN3-khin lo2-poe3 e5 lang5 e5 i3-su3, in-ui7 na7 tioh8 khi3 chheng2-kau3 e5 sou2-chai7, sui-jian5 si7 leng7-goa7 toa3 e5 sin ka-teng5 e5 hu-hu7, in iah8 tek-khak oe7 tng2-lai5 chheng2-mng7 ka-ki7 e5 si7-toa7 lang5. Sou2-i2 tek-khak m7-si7 kong2 khia7-ke bo5 tang5 chiu7-si7 put-hau3, tian-to3 na7 an2-ni siat-hoat koh-khah oe7 iu2-hau3, in-ui7 lang5 na7 bo5 hit-tiam2 hau3-sim ti7-teh, chiu7 sui-bong2 choe3-tui tiam3, tian-to3 si7 tak8-jit8 teh hou7 si7-toa7-lang5 kek-sim. Na7 an2-ni m7 tat8-tioh8 saN-li7 na2 hng7 na2 ho2. 
 Lan2 chai than2-hoaiN5 kiaN5 e5 mou5-he7-bu2 (crab) tek-khak boe7 ka3 i e5 kiaN2 tioh8 than2-tit8 kiaN5, sou2-i2 lan2 Tang-iuN5 chit khoan2 "Conventional Family System" (kou3-chip e5 siu2-ku7 e5 ka-teng5 che3-tou7), na7 bo5 seng kai2-liong5, beh cho7-chiaN5 li2-siong2 e5 sin ka-teng5 tek-khak bo5 ng3-bang7, in-ui7 si7 si5-tai7 pian3-chhian, iah8 bun5-beng5 e5 chin3-pou7 si7 na2 chhin-chhiuN7 cha2-khi2-si5 e5 jit8 teh peh-chiuN7 koan5 chit8-iuN7, sou2-i2 iau2 chhin-chhiuN7 suh a-phian3-hun teh toa7-khun3 e5 lang5 tek-khak khoaN3 jit8 teh chhut e5 kong-keng2 boe7-tioh8. 
 TaN chong2 kong2, lun7 kiat-hun sou2 iau3-kin2 e5 si7 tioh8 chun-tiong7 kiaN2-ji5 e5 i3-kian3, m7-thang kan-ta tiaN7-tiaN7 siuN7 kong2 kiaN2-ji5 si7 lan2 siN, lan2 chhi7 i toa7-han3, sou2-i2 ti3-kau3 si2 tak8-hang7 long2 tioh8 thiaN lan2 e5 oe7. Tioh8 chai-iaN2 kiaN2-ji5 si7 Siong7-te3 e5, sou2-i2 lan2 choe3 pe7-bu2 e5 lang5 bo5-kau3 si7 choe3 Siong7-te3 e5 lou5-pok8 lu2-pi teh thoe3 i chiau3-kou3 na7-tiaN7, sou2-i2 ban7-hang7 tai7-chi3 tioh8 than3 chu2-lang5 e5 i3-su3, choe3 lou5-pok8 lu2-pi7 e5 lang5 tioh8 soe3-ji7 tak8-hang7 su7 m7-thang pheng3 ka-ki7 e5 i3-su3 lai5-choe3 chiah boe7 tek-choe7 chu2-lang5. 
 Goan7 tai7-ke tit-tioh8 peng5-an. 
 (Tai5-oan5 Kau3-hoe7-po3 te7 500~501 koan3,1926 ni5 11~12 geh8) 
</CL>
<HL>

人tiam3 ti7 這世間，除起有特別事情e5人以外boe7會獨身生活，就是著建設一個家庭才會用得。講較明，就是逐人著有一個好同伴thang相佮企起，相幫贊。有事誌相佮斟酌，同甜同苦，有好相獎勵，有歹相忠告，就是所講異身同情，同心佮同意e5好同伴，才thang 安心快樂經過這個世間。 
咱若ka7伊看，hit款孤獨生活e5人e5情形就知hit個無趣味，無心適，無歡喜佮淒慘e5所在。所以有父母、兄弟、姊妹、親戚佮朋友e5人是真幸福，因為會得著濟濟項e5利便佮福氣。總是若kan-ta an2-ni，其實是iau2無夠額，因為頂面所講hiah-e5人逐個有in e5境遇，義務，權利佮使命，所以的確無thang向望in會得thang佮咱tiam3到歸世人，thang來相幫贊；所以上帝beh補足這項，才設這個結婚e5法度。所以論這個婚姻e5事是真要緊佮神聖，的確 m7-thang無致意佮忽略來看輕伊。 
今，論ti7 咱台灣較常有teh行e5結婚法，約略有4款，照下底： 
(1)指腹為婚。 
(2)新婦仔io。 
(3)好歹問神佛e5結婚。 
(4)父母指定e5結婚。 
頭一項e5結婚法就是iau2 ti7 腹肚內就ka7伊定著；就是父母佮父母兩爿真相好，koh抵著像月beh生子；所以兩爿e5父母約束，講，若一個生查甫，亦一個生查某--e5，才大家來相匹配。
第2項e5結婚，是ti7 家己e5子iau2細漢e5 時就替伊設法來育一個查某囡仔，大約佮家己e5查甫子年歲beh像款。Ti7 iau2 細漢e5 時就ka7伊娶來家己e5家內養飼。一項thang差用，亦到大漢就thang ka7 in sak做堆，thang較省所費。 
第3項，是為著迷信e5父母去ka7伊e5 子抽籤、看命、卜卦佮跋杯，問神佛；就是beh hou7 神佛來替in e5子兒chhe7某。所以若神明ka7 in講，著去娶一個歪嘴koh跛腳e5查某囡仔來做某；雖然 m7 愛，iau2-ku2 m7 敢keh8神佛e5命令，猶原姑不chiong亦著去娶，就是專專hou7神佛主意e5結婚法。 
第4款e5，就是出在父母主意。父母若講好，就好；若父母 m7 愛就boe7成。所以有人teh排斥，講台灣人e5結婚是親家佮親家，亦親姆佮親姆teh結婚，m7 是子兒teh結婚！ 
論以上所講頭hit 3項e5結婚法著排斥，亦這個第4項e5結婚法著大改良才會用得。怎樣我講著大改良？因為在來e5嫁娶大部份thang講是無照結婚e5精神teh行。父母若看好，就子兒攏 m7敢違keh8。聽候到娶來了後若 m7 好，才看是beh ka7伊離緣，抑是ka7伊lok囥tiam3 ti7 後房才koh娶細姨。所以信者著細膩，因為be7信道理e5人嫁娶chhin3-chhai2會用得。In看娶某，是那teh買鞋一樣；若boe7合穿，隨便變換koh買別款--e5會用得。總是信道理人是無像款，因為咱看家己e5婦人人是那家己e5腳手，所以boe7 chhin3-chhai2得簡便ka7伊斬hiat-kak8 koh換新e5腳手。 
孔夫子講，君子e5道理是對夫婦起點；koh再聖經內亦有講，著離開父母去佮伊e5 某結連做一體。An2-ni hou7 咱知影嫁娶所要緊e5是著對重hit兩個beh結做翁某e5人。總是咱e5 人較常 m7 是an2-ni。有e5 m7 是teh替子兒揀好koh gau5 e5某，是teh要緊人e5業產。Koh再女子hit爿亦是an2-ni。有hit款e5父母攏無teh替in e5查某子揀好e5丈夫，kan-ta若好額e5子弟就好，因為聘金thang收濟濟，那親像teh賣物件一樣。 
今咱知若是用錢teh嫁娶，自然是對重錢，無對重人。若an2-ni，自然錢若開了就無愛tih8人。錢財雖然是真有路用，koh要緊e5物，iau2-ku2 m7-thang看錢較重過人，若an2-ni就真 m7 著。 
古早ti7 羅馬國講起一擺有幾若個婦人人teh聚會e5 時，亦逐人teh展in e5金銀寶器e5值錢。中間一個做老母e5人，chhoa7伊兩個子倚ti7身邊ka7 in逐家講，伊所第一寶貝e5是hit兩個子。實在真有影；koh較貴氣e5鑽石抑是甚物寶貝e5物亦是死--e5；結局 m7 值著teh活e5細子萬分e5一分。人若會曉對重子兒親像hit個婦人人，m7 才thang證明講人有做萬物e5頭e5資格。所以咱做父母e5人若 beh ka7子兒娶親，抑是嫁查某子e5 時，的確著真致意一項，就是的確 m7-thang用咱所疼，所貴重，活活e5後生抑是查某子，去娶抑是去嫁hit款死死boe7振動e5田塗。 
咱著知beh造成理想e5社會，hit 個根本是在結婚；因為結婚是做家庭e5基礎，亦家庭是國家佮社會e5根源。今理想e5家庭甚物人有建設？聖經講，「有智識e5婦人人會建置家庭；愚戇e5婦人人顛倒敗壞。人若beh造成理想e5社會，著第先建設理想e5家庭；亦理想e5家庭e5要素就是理想e5夫婦。聖經講，「好e5 婦人人做丈夫e5榮光，那頭殼戴冕旒；歹--e5是hou7丈夫見笑，親像骨已經朽爛。」實在真有影；親像這款不賢koh歹e5婦人人，m7-na7伊本身著受恥笑，就伊e5 丈夫佮家內e5大細都續會受連累來受批評。所以論好歹e5婦人人hit個影響，對目前來看，抵抵親像聖經所講，就是大關係ti7 伊e5 丈夫佮家庭，總是若ka7伊看較遠，實在有大關係ti7 國家佮社會e5興亡。 
論為著歹某來敗壞國佮滅無家己e5性命e5真濟講未了。譬喻來講親像楊貴妃敗壞唐朝，亦妲己敗紂王，koh褒姒敗周幽王。俗語講，「差之毫釐，失之千里」，實在有影。 
Ti7 beh娶親e5 時若無真細膩斟酌逐項，kan-ta趁私慾所要求e5，就是親像kan-ta講sui2 某e5人後來的確會為著某e5 sui2來抵著淒慘。聖經講，「Sui2某是hou7目珠歡喜。」娶某若是kan-ta beh娶來hou7 目珠歡喜e5 人，就應該著愛去專門chhe7真sui2-e5做某。總是結婚e5精神 m7-ku2 m7 是kan-ta為著目珠e5因端。我卻m7 是teh苦勸人娶bai2某，所以向望看報e5兄姊的確 m7-thang誤解我e5 真意。著對頭看到尾，koh亦著取hit個好e5所在來得著利益才好；決斷 m7-thang看一半句來惹受氣，致到看佮寫e5人攏無利益。 
我ti7 頂面有講 m7-thang hou7家己e5子佮查某子kan-ta去娶業產抑是去嫁好額人e5意思，無夠是苦勸咱做父母e5人著會曉致意掠人做主 ( master ) 亦用錢財做賓( servant ) an2-ni na7-tiaN7，全然 m7 是刁持苦勸人m7-thang佮好額人嫁娶e5意思，所以請咱著了解。 
講較明就是論嫁娶第一著尊重人格，致重內才koh著取女德佮查甫e5品行人材。若是論到好額抑是散hiong，這款是附屬e5問題，決斷 m7 是結婚e5根本e5問題。錢e5利是親像刀，所以若有人gau5 ka7伊活用卻是真有利益人，koh亦會幫贊地方，國家佮社會e5發達。總是若ka7伊濫糝用就 m7 但會害死家己e5性命，koh亦會敗壞風俗佮害著國家參社會。 
俗語講，「有錢使鬼，會挨磨」；總是我講，無影。試想人若愛得著好e5子，若 m7 是會曉用好e5法度來引chhoa7教示，koh再會曉hou7 子兒就近好koh gau5 e5先生來得著好 e5教育，參得著好e5感化力，kan-ta倚靠咱e5 好額；親像an2-ni，會得著gau5 koh好e5子兒mah？An2-ni證明錢 m7 是萬能，所以kan-ta倚靠錢e5氣力beh來得著理想e5嫁娶，kiam2-chhai2較oh。總講，理想的e5結婚是人格佮人格e5結合，夫婦e5生活是愛--e5生活。人tiam3 ti7 世間做第一光榮e5，m7 是hit款會管轄濟濟人抑是會hou7 濟濟來服事佮跟隨伊e5，顛倒是hit款會服事眾人--e5。 
講較明就是gau5做人e5差用，gau5 為著別人e5幸福佮向上來出力e5人，才thang講有達人生e5目的，koh再這款e5精神抵抵是咱基督教e5真髓。所以人若會曉照基督教e5精神來建設新家庭，就抵抵是親像hit款gau5 e5人起厝ti7 石磐頂e5款。因為夫婦會曉相服事，就是萬項事誌做丈夫e5人會曉疼某，亦某會曉體貼丈夫，逐項相照顧相奉事。若果然會an2-ni，beh造成理想e5家庭是無oh。 
照現時內地e5統計表ka7伊看，論tui3女學卒業了後看愛佮甚物等號e5人結婚，十人e5中間有倚8、9人希望愛佮好額人結婚。 
對an2-ni ka7伊看就知影，現代ti7 內地e5女子大部分攏iau2無實在e5覺醒。所以beh佮男子平等iau2無hiah-nih8快，因為濟濟人iau2不止愛做人e5 thit-tho5物，想愛 m7 免做工，有thang奢華宴樂。總是論女子e5思想，m7 但kan-ta日本an2-ni，扑算咱台灣敢亦是差有限。論 m7 免做工，有thang食koh會得thang碰家己e5意思來奢侈，用錢利便，有查某kan2 thang差；這款e5所在較濟人愛去，卻是無奇怪。總是若koh斟酌ka7伊想，後來會抵著淒慘、艱苦、冤枉、無te3 thang講。暗靜家己啼哭流目屎後悔 ( regret ) e5婦人人，較濟亦是ti7 這款所講上流社會e5家庭內。 
若無實在得著基督教e5真理e5教示e5好額子弟，較濟娶某那親像teh換衫一樣；一個換過一個，不時棄舊換新。所以嫁好額e5人是那親像teh拈鬮一樣，就是伊e5 運命不定。若抵著hou7 丈夫得寵是萬幸；若無，是宛然親像古早e5皇后teh禁落冷宮一樣。若抵著這款境遇e5姊妹就知影hit個淒慘到怎樣。若無，ma7 bat看著戲teh搬。 
東洋人攏是為著hou7 這個家族主義害著，就是為著這個舊慣 ( Conventionalism ) 致到家庭boe7改良，因為koh較濟人都是攏tiam3做伙，亦雖然有四十歲e5子兒亦已經娶某生子，連伊e5 子差不多已經倚ti7 beh好娶親lah，總是若是父母iau2 ti7-chia e5 時，雖然是八十歲亦是逐項事誌著hou7 伊主意設法。 
親像這款e5主義e5社會beh-thai2有向望thang得著理想e5家庭？較好就是若子兒大漢已經結婚了著續hou7 in去家己試tiam3-bai7-teh，就是做父母e5人著會曉造成青年人e5意氣，hou7 in thang去建設一個新e5家庭，亦逐項事誌做父母e5人較好莫得去干涉--in，就是kan-ta做隱居e5人。若會an2-ni才有thang向望台灣e5家庭有進步發達e5日子。聖經亦有講，新酒的確著用新e5皮囊te2才會用得；所以ti7 新e5家庭若beh來用舊思想e5人做主，的確hit個家庭會破壞，那親像新酒用舊e5皮囊toe2一樣。總是講an2-ni m7 是teh藐視抑是看輕老輩e5人e5意思，因為若著去請教e5所在，雖然是另外toa3 e5新家庭e5夫婦，in亦的確會轉來請問家己e5序大人。所以的確 m7 是講企家無同就是不孝，顛倒若an2-ni設法koh較會有孝，因為人若無hit點孝心ti7-chia，就雖罔做堆tiam3，顛倒是逐日teh hou7序大人激心。若an2-ni m7 值著相離那遠那好。 
咱知坦橫行e5毛蟹母( crab ) 的確boe7教伊e5 子著坦直行，所以咱東洋這款 ( Conventional Family System ) ( 固執e5守舊e5家庭制度 )，若無先改良，beh造成理想e5新家庭的確無向望，因為是時代變遷，亦文明e5進步是那親像早起時e5日teh peh上懸一樣，所以iau2親像suh鴉片薰teh大睏e5人的確看日teh出e5光景boe7著。 
今總講，論結婚所要緊e5是著尊重子兒e5意見，m7-thang kan-ta定定想講子兒是咱生，咱飼伊大漢，所以致到死逐項攏著聽咱e5話。著知影子兒是上帝e5，所以咱做父母e5人無夠是做上帝e5奴僕女婢teh替伊照顧na7-tiaN7，所以萬項事誌著趁主人e5意思，做奴僕女婢e5人著細膩逐項事 m7-thang碰家己e5意思來做才boe7得罪主人。 
願大家得著平安。 
(台灣教會報第500~501卷，1926年11~12月) 
</HL>