<CL>
Kun7-ni5 tiong, Bi2-kok u7 chit8 e5 chin chhut-mia5 e5 gin2-na2 mia5 kio3 Iok-han7. I chin iong2-kam2 koh chin gau5, bo5-lun7 sim2-mih8 hap8-li2 e5 su7, i long2 hoaN-hi2 khi3-cho3. Chong2-si7 kho2-sioh au7-lai5 u7 jiam2-tioh8 phaiN2 sip8-koan3 e5 piN7"Theng5 tiap8-a2-ku2 !" hou7 i chiam7-chiam7 pian3-siong3. 
Bat chit8 pai2 i e5 lau7-bu2 kio3 i khi3 hak8-hau7 thak8-chheh. I in3 kong2, "Ho2, chong2-si7 chhiaN2 ban7 chit8-e7--ah ! An2-ni, i2-au7 phaiN2 e5 se3-lek8 jit8-jit8 khah-iaN5, si5-kan bo5 hu3, chhut-sek8 bo5 chiau5, hak8-kho3 hong-hoe3, hau7-kui bo5 siu2, chiah-e5 mou5-kui2 ia7 tang5-si5 oa2--lai5 lah ! Sim7-chi3 khoaN3-khin hak8-giap8, biau2-si7 sian-siN, Ia7-long5 chu7-tai7, to2-heng5 gek8-si chiah-e5; ia7 it-pho boe7 piN5, it-pho iu7 khi2. Choe3 kau3 an2-ni, ti3-kau3 sian-siN khi3-sak i, tang5 oh8 bo5 jin7 i choe3 peng5-iu2, hau7-tiuN2 ia7 bo5 beh iong5-un2 i koh tiam3 hia lai5 sng2-hai7 hak8-hau7 e5 mia5-siaN. I e5 pe7-bu2 khoaN3-kiN3 chit khoan2 e5 cheng5-heng5, sim-siong ban7-hun, kek8-lek8 siat-hoat ai3 beh kiau2-cheng3 i, chong2-si7 in-ui7 thiaN3 i e5 cheng5 siuN koe3-tou7, m7-goan7 tang7-tang7 khian3-chek i, ti3-kau3 hit e5 piN7-kun ju2 lai5 ju2 li7-hai7, kau3 chha-put-to be7-eng7-tit siu-sip8 lah ! Kai-chai3 in ti7 chit si5 u7 pek-chhiat ki5-to2, Siong7 Chu2 u7 chi2-si7, khui-lou7, hou7 in siuN7 chit8 e5 hoat-tou7 lai5 ka7 i chhui-hoan i e5 Mou5-ong5. 
Ha7-thiN kau3 lah ! Hak8-hau7 ia7 pang3-ke3-lah ! In chiu7 sia2 chit8 tiuN phoe hou7 i e5 a-chek, chhiaN2 i lai5 toa3 Iok-han7 khi3 i hia, siat-hoat ke2 i hit e5 phaiN2 sip8-koan3. I e5 a-chek si7 toa3 ti7 chng-nih8, ka-ki7 u7 chin khoah e5 chhan5-hng5, chong2-si7 long2 bo5 soe3-kiaN2. I kap i e5 hu7-jin5-lang5 bo5-lun7 choe3 sim2-mih8 su7, long2 chun2-chun2 chiau3 i sou2 teng7 e5 si5-kan khi3-choe3. I ti7 chit-si5 thiaN-tioh8 i e5 a-chek beh lai5 chhoa7 i khi3 hiuN-chng-nih8 thit-tho5, sim-lai7 kek8-ki5 hoaN-hi2, in-ui7 i chin ai3 khi3 hia, thang khoaN3 hia e5 chiau2-siu3 kap hoe bak8. Koh i e5 a-chek put-chi2 thiaN3 i, sou2-i2 tai7-ke chiu7 siong-liong5 ho2-se3 lah ! Kau3 hit-si5 i e5 a-chek ko2-jian5 lai5 lah ! Iok-han7 hoaN-thiN hi2-te7 kau3 long2 be7 kou3-tit, chiu7 kap i e5 a-chek cho3-hoe2 khi3 chng-nih8. Kau3 e5 si5, i e5 a-chim2 chhoa7 i si3-ui5 khi3 thit-tho5, Iok-han7 ia7 chin hoaN-hoaN hi2-hi2 ti7-hia koe3 i thian-chin lan7-ban7 e5 jit8. Beh chiuN7 chhng5 e5 si5, i e5 a-chim2 tui3 i kong2, "Iok-han7, goan2 bin5-a2-jit8 peh-tiam2 cheng beh chiah8 cha2-tng3, goa2 chhit-tiam2-poaN3 lai5 kio3 li2." I tah-eng3 kong2, "Ho2, a-chim2 na7 lai5 kio3 goa2, goa2 chiu7 khi2-lai5". 
Keh-jit8 cha2-khi2 chhit-tiam2 poaN3 cheng, i e5 a-chim2 chiu7 lai5 kio3 i, kong2, "Iok-han7, khi2-lai5 ah ! peh-tiam2 cheng beh chiah8 cha2-tng3 !" "Ho2 ! a-chim2, goa2 chiah khi2-lai5. ChhiaN2 li2 tan2-hau7 chit8 khek leh !" Iok-han7 sui-jian5 si7 in3 i, koh tiap8-a2-ku2 i chiu7 hoan chit8-e7 sin, (phiN7 tioh8 chha2 bah e5 phang-bi7, kap thiaN-tioh8 a-chim2 ti7 tu5-pang5 lai7 teh u7-pi7 cha2-khi2-tng3 e5 siaN), chiu7 kong2, "Goa2 chheng7 saN chin kin2, mih8-sai2 tioh8 hiah cha2 khi2--khi3 ? Theng5 chit8-e7--ah, ma7 be7 ban7." Put-liau7 soa3 tim5-tim5 koh khun3--khi3 lah ! Kau3 chhiN2-lai5 e5 si5, i2-keng si7 peh-tiam2 saN-khek. Sou2-i2 chiu7 kin2-kin2 peh khi2-lai5, loh8-khi3 chit8-e7 khoaN3, chhu3-lai7 cheng7-chiauh-chiauh, chit8 tiam2-a2 e5 ho2-mih8 to bo5 lah ! Au7-lai5 khoaN3-kiN3 toh-teng2 u7 chit8 tiuN choa2 sia2, kong2, "Goan2 u7 kin2-kip e5 su7 tioh8 chhut-khi3, chin kho2-sioh li2 bo5 khi2-lai5 chiah8 cha2-tng3. Li2 na7 iau, ti7 ke3-a2-teng2 u7 chit8 te3 mi7-pau, li2 thang theh8--khi3 chiah8. " In an2-ni khoan2-thai7 i, hou7 i chin gong5-ngiah8, in-ui7 i chai chit8 tng3 e5 ho2-mih8 in i2-keng long2 chiah8 liau2-liau2 lah ! Sou2-i2 kou-put-chiong chiah8 hit te3 mi7-pau chhut-khi3 thit-tho5. In chiau3 sou2 teng7 e5 si5-khek chiu7 tng2-lai5, chit8 tng3 e5 ho2-mih8 kap cha2-khi2 i oaN3 khi2-lai5 e5 su7 long2 bo5 the5-khi2. 
Hit e7-pou i khi3 hi5-ti5 nih8 thit-tho5, pang3 chit8 chiah se3 chiah-e5 ki-khi3 e5 chun5-a2 hou7 i chau2-lai5 chau2-khi3 e5 si5, hut-jian5 thiaN-kiN3 i e5 a-chim2 teh kio3 e5 siaN, "Iok-han7, Iok-han7, kin2 lai5 chiah8 e5-hng tng3 ouh! Goa2 i2-keng pi7-pan7 ho2 lah !" I iu7-koh in3 kong2, "A-chim2, goa2 liam5-piN khi3, chhiaN2 theng5 chit8-e7--ah !" Chit e5 phaiN2 e5 sip8-koan3 tiam3 ti7 i e5 sin-siong7 chiam3 chin toa7 e5 se3-lek8, ti3-kau3 ka-ki7 soa3 put-ti put-kak koh tiam3 ti-hia iu5-hi3 lah ! Kau3 i tng2-khi3 e5 si5, in tu2-tu2 chiah8 chit8 chiah ke khi3 lah. A-chim2 tui3 i kong2, " Kho2-sioh thai3-ban7, goan2 i2-keng chiong ke chiah8 liau2-liau2 lah ! TaN li2 theh8 mi7-pau kap koe2-chi2-ko khi3 chiah8, heh !" I khoaN3-kiN3 chit e5 cheng5-heng5, nau2-hai2 tiong chhin-chhiuN7 pho-long7 phong-phai3 khi2-lai5, in-ui7 i toa3 ti7 chhu3-nih8, i e5 lau7-bu2 tek-khak e7 theng3-hau7 i; siang7 bo5, ia7 e7 ka7 i lau5 khi2-lai5 hou7 i. 
Hit-si5 a-chek chiap-soa3 kong2, "Goan2 bin5-a2-jit8 kui-jit8 beh che7 be2-chhia khi3 chit8 cho7 chin-sui2 e5 soaN thit-tho5, ia7 beh toa3 chit8 chiah ke kap tiam2-sim khi3 ti7-hia thit-tho5, ban2 koe2-chi2, khoaN3 kong-keng2. Chap8-tiam2 chiu7 beh khi2-sin, li2 taN m7-thang koh bo5 hu3, heh !" ThiaN-kiN3 chiah-e5 oe7, Iok-han7 e5 sim chiu7 tui3 hoan5-lo2 it-pian3 kau3 hoaN-hi2 chhio3-bi-bi, sim-lai7 e5 sio2 lok8-a2 ia7 chiu7 loan7-thiau3--khi2-lai5 lah ! 
Te7-saN jit8 cha2-khi2, Iok-han7 cha2-cha2 chiu7 khi2-chhng5, khoaN3-kiN3 thiN-khi3 chheng-liang5, sim-koaN khoai3-lok8 kau3-kek8. Cha2-tng3 chiah8 liau2-au7, Iok-han7 chiu7 koh khi3 hi5-ti5 hia ko3-chun5 thit-tho5, i e5 a-chim2 hoan-hu3 i kong2, "Chhian-ban7 m7-thang koh siuN-oaN3 tng2-lai5. Goan2 chap8-tiam2 tek-khak beh chhut-hoat. " I kau3 hi5-ti5 bo5 ku2, iu7-koh be7 ki3-tit a-chim2 e5 oe7 lah ! "Iok-han7, Iok-han7, kin2-kin2 lai5, oh !" "Koh tiap8-a2-ku2 chiu7 lai5 !" I in3 liau2 iu7-koh chiap-soa3 teh thit-tho5 kau3 u7 chit8-e7-a2, chiah tng2-khi3. Ah ! Koh2-sioh ah ! A-chek, a-chim2 long2 put-ti khi3-hiong3 lah ! Be2-chhia e5 iaN2 ia7 m7-chai i2-keng keng-koe3 kau3 kui2 chheng-li2. Khi3 lah ! Kan-ta khoaN3-kiN3 chit8 tiuN choa2 he7-teh na7-tiaN7. Hit tiuN choa2 sou2 sia2--e5, chiu7-si7: "Chhin-ai3 e5 Iok-han7, chin kho2-sioh ! Li2 bo5 chiau3-si5 tng2-lai5, be7 thang kap goan2 tang5 khi3 chin ho2 e5 sou2 chai7, ti7-hia lai5 khoai3-lok8, chong2-si7 goan2 long2 be7-e7 sio2 theng3-hau7 li2 tiap8-a2-ku2." I khoaN3-liau2 chit kui2 ku3 oe7, chiu7 liam5-piN toa7 khau3, "In chaiN2-iuN7 khoan2-thai7 goa2 an2-ni ? Ah ! goa2 chai, goa2 chin-chiaN3 chho3 lah ! Na7 koh-chai3 chhin-chhiuN7 an2-ni e5 hong3-chhiong3, se3-kan beh thai3 u7 thang hou7 goa2 chun5-chai7 e5 sou2-chai7 ? M7, m7 lah ! koat-toan3 beh hoan2-hoe2 lah, kin2-kin2 hoe5-thau5 kap goa2 e5 peng5-iu2 chhin-chhek saN-kiN3-bin7, kiu5 in tioh8 sia3-bian2, chiah e7 hiong2-siu7 bu5-kiong5 e5 hok-khi3 neh !" I siuN7-liau2 che liong5-sim e5 chhai5-phoaN3 kap tok-chhiok, put-tek-put tioh8 hoe2-gou7 lah !
Si5 beh kau3 lah ! Lin2 tioh8 hoan2-hoe2 ke2-piN3 ! 
(Tai5-oan5 Kau3-hoe7-po3 te7 497 koan3,1926 ni5 7 geh8) 
</CL>
<HL>

近年中，美國有1個真出名e5囡仔名叫約翰。伊真勇敢koh 真gau5，無論甚物合理e5事，伊攏歡喜去做。總是可惜後來有染著歹習慣e5病「停tiap8仔久！」hou7 伊漸漸變相。 
Bat 一擺伊e5 老母叫伊去學校讀冊。伊應講，「好，總是請慢一下--ah！」An2-ni，以後歹e5勢力日日較贏，時間無赴、出席無齊、學課荒廢、校規無守，chiah-e5 魔鬼也同時倚--來lah！甚至看輕學業、藐視先生、夜郎自大、倒行逆施chiah-e5；也一波boe7平，一波又起。做到an2-ni，致到先生棄sak 伊，同學無認伊做朋友，校長亦無beh 容允伊koh tiam3 hia 來損害學校e5名聲。伊e5 父母看見這款e5情形，心傷萬分，極力設法愛beh 矯正伊，總是因為疼伊e5 情傷過度，m7 願重重譴責伊，致到hit 個病根愈來愈利害，到差不多be7用得收拾lah！佳哉in ti7 這時有迫切祈禱，上主有指示、開路，hou7 in 想一個法度來ka7伊推翻伊e5 魔王。 
夏天到lah！學校也放假lah！In 就寫1張批hou7 伊e5 阿叔，請伊來toa3 約翰去伊hia，設法改伊hit 個歹習慣。伊e5 阿叔是toa3 ti7 庄nih8，家己有真闊e5田園，總是攏無細子。伊佮伊e5 婦人人無論做甚物事，攏準準照伊所定e5時間去做。伊ti7 這時聽著伊e5 阿叔beh 來chhoa7 伊去鄉庄nih8 thit-tho5，心內極其歡喜，因為伊真ai3去hia，thang 看hia e5鳥獸佮花木。Koh 伊e5 阿叔不止疼伊，所以大家就商量好勢lah！到hit 時伊e5 阿叔果然來lah！約翰歡天喜地到攏be7 顧得，就佮伊e5 阿叔做夥去庄nih8。到e5 時，伊e5 阿嬸chhoa7 伊四圍去thit-tho5，約翰也真歡歡喜喜ti7-hia 過伊天真瀾漫e5日。Beh 上床e5 時，伊e5 阿嬸tui3 伊講，「約翰，阮明仔日8點鐘beh 食早頓，我7點半來叫你。」伊答應講，「好，阿嬸若來叫我，我就起來。」 
隔日早起7點半鐘，伊e5 阿嬸就來叫伊，講，「約翰，起來ah！8點鐘beh 食早頓！」「好！阿嬸，我chiah 起來。請你等候1刻leh！」約翰雖然是應伊，koh tiap8仔久伊就翻一下身，（鼻著炒肉e5芳味，佮聽著阿嬸ti7 廚房內teh 預備早起頓e5聲），就講，「我穿衫真緊，mih8使著hiah 早起去？停一下--ah，ma7 be7 慢。」不料煞沈沈koh 睏--去lah！到醒來e5 時，已經是8 點3刻。所以就緊緊peh 起來，落去一下看，厝內靜chiauh-chiauh，一點仔e5好物都無lah！後來看見桌頂有一張紙寫，講，「阮有緊急e5事著出去，真可惜你無起來食早頓。你若枵，ti7 架仔頂有1 te3 麵包，你thang 提--去食。」In an2-ni 款待伊，hou7 伊真戇ngiah8，因為伊知一頓e5好物in 已經攏食了了lah！所以姑不chiong食hit te3 麵包出去thit-tho5 。In照所定e5時刻就轉來，一頓e5好物佮早起伊晏起來e5事攏無提起。 
Hit e7晡伊去魚池nih8 thit-tho5，放一隻細隻e5機器e5船仔hou7 伊走來走去e5 時，忽然聽見伊e5 阿嬸teh 叫e5聲，「約翰，約翰，緊來食e5昏頓ouh！我已經備辦好lah！」伊又koh應講，「阿嬸，我liam5-piN去，請停一下--ah ！」這個歹e5習慣tiam3 ti7 伊e5 身上佔真大e5勢力，致到家己煞不知不覺koh tiam3 ti7-hia 遊戲lah！到伊轉去e5 時，in抵抵食一隻雞去lah 。阿嬸tui3 伊講，「可惜太慢，阮已經將雞食了了lah！今你提麵包佮果子糕去食，heh！」伊看見這個情形，腦海中親像波浪phong-phai3起來，因為伊toa3 ti7 厝nih8，伊e5 老母的確會聽候伊；上無，也會ka7伊留起來hou7 伊。 
Hit 時阿叔接續講，「阮明仔日歸日beh 坐馬車去 1座真sui2 e5山thit-tho5，也beh toa3 一隻雞佮點心去ti7-hia thit-tho5、挽果子、看光景。十點就beh起身，你今m7-thang koh 無赴，heh！」聽見chiah-e5 話，約翰e5心就tui3 煩惱一變到歡喜笑bi-bi，心內e5小鹿仔也就亂跳--起來lah！ 
第3 日早起，約翰早早就起床，看見天氣清涼，心肝快樂到極。早頓食了後，約翰就koh 去魚池hia ko3 船thit-tho5，伊e5 阿嬸吩咐伊講，「千萬m7-thang koh 傷晏轉來。阮十點的確beh 出發。」伊到魚池無久，又koh be7記得阿嬸e5話lah！「約翰，約翰，緊緊來，oh！」「Koh tiap8仔久就來！」伊應了又koh 接續teh thit-tho5 到有一下仔，才轉去。Ah！可惜ah！阿叔，阿嬸攏不知去向lah！馬車e5影也m7 知已經經過到幾千里。去lah！Kan-ta看見一張紙下teh na7-tiaN7。Hit 張紙所寫--e5，就是：「親愛e5約翰，真可惜！你無照時轉來，be7 thang 佮阮同去真好e5所在，ti7-hia 來快樂；總是阮攏be7 會小聽候你tiap8仔久。」伊看了這幾句話，就liam5-piN大哭，「In怎樣款待我an2-ni？Ah！我知，我真正錯lah！若koh 再親像an2-ni e5放縱，世間beh thai3有thang hou7 我存在e5所在？M7，m7 lah！決斷beh 反悔lah，緊緊回頭佮我e5朋友親戚相見面，求in 著赦免，才會享受無窮e5 福氣neh！」伊想了che 良心e5裁判佮督促，不得不著悔悟lah！ 
時beh 到lah！Lin2著反悔改變！ 
(台灣教會報第497卷，1926年7月) 
</HL>