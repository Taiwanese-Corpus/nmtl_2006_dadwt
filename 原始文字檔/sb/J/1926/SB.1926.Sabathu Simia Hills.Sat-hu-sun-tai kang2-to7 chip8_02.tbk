<CL>
 V 
 Lai5-se3 
 (1) Lun7 lai5-se3 e5 su7, bo5 lun7 to2 chit8 kok-tou7 a2-si7 to2 chit8 si5-tai7, long2 u7 chit8 khoan2 e5 Sin3-giong2 ti7-teh. Kiu5 chiu7 tit-tioh8. Chhui3-ta kap iau si7 teh hian2-beng5 u7 chui2 kap chiah8-mih8 ti7 chit se3-kan. Lan2 teh ng3-bang7 eng2-oah8, chit-e5 ng3-bang7 chiu7-si7 oe7 tit-tioh8 e5 cheng3-ku3. 
 (2) Lan2 iau2 u7 chit8 khoan2 khah ko-siong7 e5 ng3-bang7, che ti7 chit-e5 se3-kan boe7-oe7 tit-chiaN5. Sou2-i2 na7 beh hou7 lan2 chiah-e5 ng3-bang7 tit-tioh8 chiaN5, tek-khak tioh8 u7 chit8 e5 leng5-hun5 e5 se3-kai3, chiah oe7 eng7-tit. Chit-e5 but8-chit-e5 se3-kai3, tiaN7-tioh8 boe7-oe7 hou7 lan2 e5 leng5-hun5 sou2 iau-kiu5 e5 lai5 tit-tioh8 chiaN5. 
 (3) Lan2 e5 leng5-hun5 sou2 iau-kiu5 e5, kan-ta tui3 chhong3-tso3 lan2 e5 leng5-hun5 e5 Siong7-te3 chiah oe7 tit-tioh8 moa2-chiok, chit khoan2 e5 iau-kiu5 si7 Siong7-te3 siuN2-su3 e5. In-ui7 Siong7-te3 chhong3-tso7 lan2 lang5 kap I saN-tang5, lan2 u7 thang tui3 I lai5 kiu5 sim2-mih8, si7 tui3 lan2 u7 Siong7-te3 e5 Seng3-chit-e5 ian5-kou3. 
 Leng5 kau Leng5, Hong7 kau Hong7, Un2-ku kau Tong3-gong7 si7 chu7-jian5 e5 li2-khi3. Lan2 na7 tiam3 ti7 Eng2-oan2-oah8 e5 Siong7-te3 m7 han7-tiaN7 tit-tioh8 boan2-chiok, iah8 beh ti7 I lai5 tit Eng2-oah8. 
 VI 
 Teng5-thau5-siN 
 (1) Gin2-a2 toa7-pou7-hun7 long2 u7 toa3 i e5 Pe7-bu2 e5 seng3-chit lai5 chhut-si3, si7 it-poaN e5 lang5 sou2 jin7 e5 su7-sit8. In iu5-goan5 oe7 siu7 chhu3-piN thau5-be2 e5 eng2-hiong2, chhin-chhiuN7 siu7 pe7-bu2 a2-si7 siong5-siong5 choe3 tui e5 lang5 e5 eng2-hiong2. phaiN2 si7-toa7-lang5, koh toa3 phaiN2 sou2-chai7, i e5 kiaN2 tiaN7-tioh8 si7 phaiN2. In-ui7 chit khoan2 e5 keng2-gu7 boe7-oe7 hou7 i chiaN5-tsoe3 ho2 lang5. Siat-su2 ti7 chit khoan2 e5 keng2-gu7 e5 gin2-a2 na7 si7 pian3 choe3 ho2 lang5, che chiu7-si7 toa7 e5 sin5-jiah. Put-lun7 choe7-chio2 chit khoan2 e5 sin5-jiah ti7 tak8 sou2-chai7 oe7 thang khoaN3-kiN3. Chit khoan2 e5 sin5-jiah si7 teh cheng3-beng5 u7 chit8-khoan2 boe7 khoaN3-kiN3 e5 lat8, oe7 thau2-pang3 choe7-ok e5 sok-pak8, hou7 lang5 tit chu7-iu5, iah8 hou7 u7 choe7 e5 lang5, thang hoan2-hoe2 koe2-piN3 chiaN5-choe3 sin chhong3-tso7 e5 lang5, he chiu7-si7 teng5-thau5-siN. Chit khoan2 e5 lat8 chiu7-si7 Seng3 Sin5 e5 lat8, tui3 che hoan7-na7 hoan2-hoe2 koe2-piN3 lai5 sin3-kho3 Ia5-sou Ki-tok e5 lang5 oe7 tit-tioh8 kiu3. 
 (2) Ti7 chit se3-kan u7 chin choe7 e5 phaiN2-lang5, sui-bong2 cheng3-hu2 giam5-giam5 ka7 i heng5-hoat8; iau2-ku2 m7 goan7 koe2-piN3 i e5 sim. I m7-kheng2 siu7 pe7-bu2, peng5-iu2 e5 khou2-khng3. Sui-bong2 eng7 chin choe7 e5 hoat-tou7 beh khng3 i tioh8 choe3 ho2, ia7 si7 bo5 chhai2-kang. 
 Chong2-si7 u7-si5 na7 siu7 in2-chhoa7 lai5 kui Ia5-sou Ki-tok ti7 hit-si5 hut-jian5 pian3-khoan2 chiaN5-choe3 sin chhong3-tso7 e5 lang5. Tui3 hit-tiap8 liau2-au7 toa7 pian3-khoan2 gau5 pang-chan7 li7-ek lang5, bo5 chhin-chhiuN7 khah cha2 e5 khoan2. Khah-cha2 si7 khun2-tiok8 pat8-lang5, thai5-lang5 pang3-he2, taN si7 siu7 lang5 khun2-tiok8 kap siu7 hai7. Che chiu7-si7 teng5-thau5-siN. Che kiam2 m7-si7 teh cheng3-beng5 Ia5-sou Ki-tok choe3 ban7-lang5 e5 Kiu3-se3-chu2, oe7 i-ti7 ban7-poaN e5 piN7-cheng3 e5 toa7 i-seng e5 cheng3-ku3 mah? Tu5-khi3 chhong3-tso7 lang5 e5 sim-koaN e5 Siong7-te3 i2-goa7, chi7-chui7 oe7 i-ti7 lang5 e5 phaiN2 sim-koaN ah? I i2-goa7 chi7-chui7 oe7 hou7 u7 choe7 e5 lang5 piN3-choe3 Seng3-jin5 ah? 
 VII 
 ThiaN3-thang3 
 (1) Siong7-te3 chiu7-si7 thiaN3-thang3 e5 kun-goan5, i5-chhi5 se3-kai3 e5 tiong7-lek8 (grauity) thang kong2 si7 Leng5-hun5 siong7 e5 tiong7-lek8, teh hian2-chhut ti7 chit-e5 but8-chit-siong7 e5 se3-kai3. Chit khoan2 e5 tong7-lek8 si7 kio3-choe3 thiaN3-thang3, iah8 Siong7-te3 si7 thiaN3-thang3 e5 goan5-thau5. Hip-chioh8 oe7 hip thih, che m7-si7 teh piau2-beng5 kong2 thih si7 u7 ke3-tat8 e5 mih8, put-ko3 si7 kan-ta teh cheng3-beng5 thih e5 seng3-chit na7-tiaN7. Sui-bong2 kim-khi3 si7 put-chi2 tat8-chiN5; m7-ku2 hip-chioh8 boe7-oe7 ka7 i hip, che si7 in-ui7 bo5 hit khoan2 e5 seng3-chit ti7-teh. 
 Tu2-tu2 chhin-chhiuN7 an2-ni, bo5 lun7 tang7-choe7 e5 lang5 na7 hoaN-hi2 hoan2-hoe2 koe2-piN3 lai5 kui-oa2 Siong7-te3, I hoaN-hi2 hou7 in chhin-kun7, ka7 in khip tiau5 teh, hou7 in chhin-chhiuN7 Siong7-te3 e5 seng3-chit. Chong2-si7 Siong7-te3 bo5 hoaN-hi2 hou7 ka-ki7 chheng choe3 gi7, bo5 oa2-kho3 Siong7-te3 e5 thiaN3 e5 lang5, lai5 chhin-kun7. 
 (2) Chim-chhui3 si7 teh piau2-beng5 lau7-bu2 thiaN3 kiaN2 e5 cheng5-i3. Siat-su2 kiaN2-ji5 na7 tioh8 thoan5-jiam2 e5 piN7, sui-bong2 i e5 lau7-bu2, bo5 ka7 i chim-chhui3, che m7-si7 kong2 ui7-tioh8 chit khoan2 e5 piN7 lau7-bu2 chiah bo5 thiaN3 i e5 kiaN2, khoaN3 i e5 kan-khou2 e5 si5, hoan2-tng2 koh-khah m7-kam, koh-khah thiaN3 i. Sou2-i2 ham7-loh8 choe7 e5 lang5, oan2-jian5 Siong7-te3 bo5 khoaN3-kou3 in e5 khoan2; chong2-si7 su7-sit8, Siong7-te3 thiaN3 hiah-e5 u7 choe7 e5 lang5 pi2 lau7-bu2 teh thiaN3 kiaN2 koh-khah ke3-thau5. (chhiaN2 khoaN3 I2-sai3-a 49 : 15) Siong7-te3 si7 thiaN3-thang3 gau5 thun-lun2 e5 Sin5. Lang5 si7 chhin-chhiuN7 soe3-e5 te5-kou2, sui-bong2 sio2-khoa2 su7, i e5 siu7-khi3 si5-si5 kun2 kau3 phut-phut-thiau3. Na7-si7 Siong7-te3 chiu7 m7 si7 an2-ni. Siat-su2 Siong7-te3 na7 si7 khoai3 siu7-khi3, chit-e5 se3-kan tui3 kou2-cha2 chiu7 chha-put-to i2-keng bo5 khi3 lah. 
 (3) Siat-su2 nng7-e5 lang5 piN5-piN5 ai3 chit8 e5 lang5, in chiu7 oe7 khi2 saN-chiN, saN oan3-tou3, chong2-si7 lang5 teh thiaN3 Siong7-te3 chiu7 m7 si7 an2-ni. ThiaN3 Siong7-te3 e5 lang5 bo5 oan3-tou3 pat8-lang5 teh thiaN3 Siong7-te3. Hoan2-tng2 iu-bun7 hit-khoan2 bo5 teh thiaN3 Siong7-te3 e5 lang5. Chhin-chhiuN7 an2-ni, lang5 thiaN3 lang5 kap lang5 thiaN3 Siong7-te3 e5 cheng-chha e5 li2-iu5, chiu7-si7 Siong7-te3 e5 thiaN3-thang3 si7 bo5 han7-liong7. Lang5 boe7-oe7 eng7 kang5 chit8 khoan2 e5 thiaN3 lai5 thiaN3 lang5, in-ui7 lang5 e5 thiaN3 si7 u7 han7-liong7. Chong2-si7 Siong7-te3 e5 thiaN3 si7 bo5 han7-liong7, sou2-i2 Siong7-te3 u7 kau3-gia5 thang thiaN3 tak8-lang5. 
 (4) Ia5-sou Ki-tok beh khia7-khi2 ti7 lan2 e5 sim-lai7, lan2 beh chiaN5-tsoe3 chhin-chhiuN7 I. Sui-bong2 iam5 loh8 chui2 chiu7 iuN5-khi3, m7-ku2 m7-si7 bo5 khi3. Lan2 na7 ka7 i tam khoaN3-teh, chiu7 chai iam5 iau2 ti7-teh. Chhin-chhiuN7 an2-ni Ia5-sou khia7-khi2 ti7 lan2 e5 sim-lai7, sui-bong2 bo5 khoaN3-kiN3, m7-ku2 tui3 i pun hou7 lan2 e5 thiaN3-thang3 u7 teh hian2-beng5 I e5 eng5-kng. 
 VIII 
 Su-siong2 kap kam2-kak 
 (1) Su-siong2 m7 si7 kong2 kan-ta tui3 lan2 e5 ngou2-koan sou2 kam2 tioh8 goa7-bin7 e5 in3-siong7 na7-tiaN7, chiu7-si7 lan2 e5 sim-lai7 oe7 eng3-chiap chit khoan2 e5 in3-siong7. Lan2 e5 sim beh chin3-pou7 hoat-tat8, m7 han7-tiaN7 oa2-kho3 goa7-bin7 e5 su7-cheng5; iah8 tioh8 oa2-kho3 lai7-bin7 e5 tiau5-kiaN7. Chhiu7-a2 sui-bong2 pun2-sin u7 oah8-mia7 ti7-teh, m7-ku2 na7 bo5 khong-khi3 jit8-kng a2-si7 sio-khi3 chiu7 boe7 hoat hioh8, khui-hoe, kiat ke2-chi2. Sou2-i2 chhiu7-bak8 na7 beh toa7-chang5, tioh8 u7 lai7-bin7 e5 tiau5-kiaN7, iah8 tioh8 oa2-kho3 goa7-bin7 e5 tiau5-kiaN7. Tioh8 goa7-bin7 e5 kam2-kak lan2 thang chai goa7-bin7 e5 se3-kai3, tui3 lai7-bin7 e5 kam2-kak, lan2 thang chai leng5-hun5 e5 se3-kai3. Ti7 lang5 e5 sim-lai7 sou2 siN chhut e5 su-siong2, m7 han7-tiaN7 teh cheng3-beng5, lang5 e5 sou2 siuN7, iah8 si7 teh cheng3-beng5 u7 hit-khoan2 e5 mih8 ti7-teh, oaN7 oe7 lai5 kong2, lan2 thang kong2 su-siong2 chiu7-si7 chit8 khoan2 e5 mih8 ti7 lan2 e5 sim-lai7 e5 hoan2-sia7. U7-si5 ti7 bo5 i3-tiong lan2 oe7 siuN7 khi2 chit8 hang7 mih8, che chiu7-si7 hit-e5 mih8 e5 iaN2 chio3 ti7 lan2 e5 sim-lai7 chiah oe7 an2-ni; lan2 na7 phiN7-kiN3 phang-bi7, chiu7 chai hia u7 hoe ti7-teh, sui-bong2 bo5 khoaN3-kiN3 hoe kap i e5 sui2; m7-ku2 hoe e5 phang-bi7 ka7 lan2 kong2 hia u7 hoe ti7-teh; sou2-i2 su-siong2 chiu7-si7 teh cheng3-beng5 u7 chit8-khoan2 e5 mih8 ti7-teh, chhin-chhiuN7 lan2 chio3-kiaN3 e5 si5, khoaN3-kiN3 kiaN3-lai7 e5 siong7, chiu7 chai u7 lan2 ti7-teh. Lan2 e5 sim-koaN si7 chhin-chhiuN7 kiaN3, bo5 lun7 ho2 phaiN2 long2 oe7 chio3 ti7 kiaN3-lai7. Chong2-si7 kiaN3-lai7 e5 siong7 bo5 oah8-mia7; m7-ku2 lan2 e5 sim-koaN u7 oah8-mia7 ti7-teh. KiaN3 boe7 oe7 chhong3-tso7 iaN2 a2-si7 siong7, si7 kan-ta oe7 hoan2-chio3 na7-tiaN7, m7-ku2 sim-koaN oe7 siN-chhut su-siong2. 
（2）Na7 tui3 pat8 hong-bin7 lai5 kong2, sim-koaN ia7 si7 chhin-chhiuN7 kiaN3, in-ui7 sim-koaN oe7 hoan2-chio3 goa7-bin7 e5 mih8 e5 su-siong2, u7 si5 bo5 i3-tiong ma7 oe7 hoan2-chio3. Thiu-siong7-tek e5 su-siong2 (Abstract idea) si7 tui3 Siong7-te3 e5 he2 sou2 chhut e5 he2-hu. 
 (3) Lun7 Siong7-te3 e5 Siong7 chio3 ti7 lan2 e5 sim bo5 tu2-tu2 kang5-khoan2. In-ui7 tak8 lang5 u7 tak8 lang5 e5 tek8-sek ti7-teh, chiau3 tak8 lang5 e5 tou7-liong7 u7 teh hian2-chhut Siong7-te3 e5 Siong7. Lun7 Siong7-te3 e5 su-siong2 boe7 oe7 oan5-choan5, chong2-si7 tui3 lan2 put-si5 ti7 Siong7-te3 teh oah8 e5 si5, lan2 oe7 chiam7-chiam7-khak-sit8 bat Siong7-te3. 
 IX 
 Tiat-hak8 kap Tit8-koan
 (1) Ti7 kui2-na7 se3-ki2 e5 tiong-kan tiat-hak8 long2 bo5 chin3-pou7, sui-bong2 u7 oaN7 khoan2 a2-si7 eng7 sin e5 oe7, ma7 si7 chiap8-chiap8 teh liu7 hiah-e5 ku7 bun7-toe5, kap ku7 e5 kai2-koat. Lan2 khoaN3 gu5-chhia keng e5 gu5, i e5 bak8-chiu am-teh, teh khoeh-iu5, lin-lin seh8 tui3 thiN-kng kiaN5 kau3 e7-hng. Ti7 am3-si5 am ti7 bak8-chiu e5 mih8 ka7 i thau2 khi2-lai5 e5 si5, gu5 ia7 si7 boe7 chau2 khi3 kng e5 sou2-chai7, i tiaN7-tiaN7 kam2 tioh8 lin-lin-seh8 e5 khoan2. Sou2-i2 tiat-hak8-chia2 put-lun7 i gian2-kiu3 kui2 pah ni5 ku2, ma7-si7 boe7 oe7 tat8 i e5 bok8-tek8. Kan-ta si3-koe3 chu7-chip8 chai5-liau7, tui3 che u7 khoeh tam7-poh8 iu5; chong2-si7 chit khoan2 e5 iu5 boe7 oe7 chi2-khoah lang5 e5 khiam3-kheh. TaN beh koh chin3-pou7, m7 si7 oa2-kho3 tiat-hak8; chiu7-si7 tioh8 oa2-kho3 sin3-giong2 kap tit8-koan. Bo5 lun7 goa7 phok-hak8 e5 lang5, i e5 ti3-sek ia7 si7 iu2-han7. 
 (2) U7 put-chi2 choe7 e5 Tiat-hak8-chia2 ui7-tioh8 sou2 ng3-bang7 e5 ti3-sek tit boe7 tioh8 e5 goan5-in ka-ki7 chu7-chin7, chhin-chhiuN7 Empedocles ai3 siam2-pi7 chu7-jian5 si2, lai5 chiaN5-choe3 Sin5, ng3-bang7 beh tit-tioh8 ti3-sek, sou2-i2 thiau3 loh8 etna hun3-he2-khau2 loh8 khi3 si2. U7 chit8 e5 Thian-bun5-hak8-chia2, ui7-tioh8 boe7 liau2-kai2 hai2-chui2 e5 un7-tong7, sou2-i2 thiau3 loh8 hai2 khi3 si2. Chhin-chhiuN7 chit khoan2 e5 lang5, ti7 ban7-but8 e5 tiong-kan m7 han7-tiaN7 bo5 hoat-kian3 Siong7-te3, koh bo5 moa2-chiok, sou2-i2 sit-loh8 ban7-mih8 kap i pun2-sin che chiu7-si7 teh po3 lan2 chai Tiat-hak8-chia2 sui-bong2 eng7 chiong2-chiong2 e5 hoat-tou7 beh chhe7 Siong7-te3, chong2-si7 boe7-oe7 tit-tioh8. In-ui7 tui3 ti3-sek bo5 lang5 oe7 bat Siong7-te3. Siat-su2 na7 u7 lang5 siuN7 kong2, eng7 i e5 ti3-sek oe7 chhe7-tioh8 Siong7-te3, che si7 chho3-gou7. In-ui7 na7 ai3 chai chit8 hang7 mih8, tioh8 ai3 chai thong u2-tiu7-lai7 e5 mih8, in-ui7 tak8-hang7 mih8 long2 u7 saN koan-he7 ti7-teh; na7 ai3 chai long2-chong2, tioh8 chai long2-chong2 e5 koan-he7. TaN Chu2 sou2 tioh8 kiaN5 e5 lou7 chiu7-si7 pai3-kui7 Siong7-te3, kiaN5 sin3-giong2 e5 lou7, i2-goa7 bo5 pou7. 
 (3) Tit8-koan tu2 si7 chhin-chhiuN7 cheng2-thau5-a2-be2 e5 ho2 kam2-kak, na7 bong tioh8 sui5-si5 kam2-kak tioh8 Siong7-te3. 
 Che boe7-oe7 phin2 cheng5-li2 e5 cheng3-ku3 tit, kan-ta, thang kong2 goa2 kau3-kek8 boan2-chiok. Chit khoan2 e5 peng5-an si7 tui3 Siong7-te3 lai5-e5. Sou2-i2 lan2 u7 chhe7 tioh8 Siong7-te3, in-ui7 lan2 e5 sim-lai7 u7 thau5-lo2 sou2 m7 chai e5 li2-iu5 ti7-teh. Na7-si7 beh gian2-kiu3 chit8 lui2 hoe, tioh8 hui3 liau2 put-chi2 choe7 si5-kan. Chong2-si7 ti7 chit8 bak8-nih-ku2 e5 si5, lan2 oe7 phiN7-kiN3 hoe e5 phang lai5 hoaN-hi2. 
 Sou2-i2 Tit8-koan tu2-tu2 si7 chhin-chhiuN7 an2-ni. 
 X 
 Oan5-Choan5
 (1) Chiau3 chu7-jian5-hoat lai5 kong2, na7 beh chiaN5 oan5-choan5, si7 chit8-pou7 chit8-pou7, chiam7-chiam7 hoat-tat8 chiu7 oe7 tit-tioh8. Chiau3 chit-e5 hoat-tou7, lan2 thang pi7-pan7 lai5 tat8 lan2 siu7 chhong3-tso7 e5 bok8-tek8. Khoai3 chin3-pou7, ia7 si7 khoai3 the3-pou7, kau3 be2 ia7 boe7 chiaN5 oan5-choan5 (ek8-chia2 kong2, chiah8 kin2 kong3 phoa3 oaN2). Ti7 chioh8-poaN5 teng2 e5 cheng2-chi2 sui-bong2 chin khoai3 toa7-chang5, iah8 chin khoai3 kou-ta5. Tek, tak8-jit8 u7 toa7 saN-chhioh, i e5 pak-lai7 si7 khang-khak. Sou2-i2 beh tit oan5-choan5, chiu7-si7 tioh8 un5-un5, ban7-ban7 e5 chin3-pou7 choe3 iau3-kin2. 
 (2) Oan5-choan5 si7 kan-ta ti7 oan5-choan5 e5 keng2-gu7 oe7 thang tit-tioh8, chit ku3 si7 chin-li2; chong2-si7 beh jip8 oan5-choan5 e5 keng2-gu7 i2-cheng5, lan2 tioh8 keng-ke3, chit-e5 tioh8-boa5, keng3-cheng e5 bo5 oan5-choan5 e5 keng3-gu7. Chit8 khoan2 e5 tioh8-boa5 chiu7-si7 teh pang-chan7 lan2, pi7-pan7 beh tit-tioh8 oan5-choan5 e5 sou2-chai7, tu2-tu2 si7 chhin-chhiuN7 ti7 niu5-a2 (chham5-a2) kian2-lai7 e5 niu5-a2, na7 beh piN3-choe3 iah8-a2 e5 si5, i tioh8 tioh8-boa5, chhut-lat8 lai5 ka7-phoa3 niu5-a2-kian2, chiah oe7 tit-tioh8 chu7-iu5 e5 se3-kai3. Sou2-i2 lan2 na7 tit-tioh8 oan5-choan5 e5 si5 chiu7 oe7 chai, i2-cheng5 hiah-e5 khoaN3-liau2 si7 teh hai7 lan2 e5 mih8, m7-ku2 hoan2-tng2 si7 teh pang-chan7 lan2 beh tit-tioh8 oan5-choan5 e5 un-jiu5. 
 (3) Ti7 lang5 e5 tiong-kan u7 chin-choe7 e5 cheng2-chi2, chong2-si7 boe7 hoat-iN2, si7 ui7-tioh8 bo5 hoat-tou7 thang hou7 i hoat-iN2 toa7-chang5 kau3 oan5-choan5 e5 ian5-kou3; sui-bong2 tioh8 ti7 lai5-se3 chiah oe7 tit-tioh8; m7-ku2 ti7 chit se3-kan tioh8 i2-keng u7 chhut-ge5 chiah oe7 eng7-tit. Na7 tit-tioh8 oan5-chong5 beh chaiN2-iuN7, che khiok m7-bian2 kong2. 
 Tok8-tok8 lan2 beh tit oan5-choan5 chhin-chhiuN7 lan2 e5 pe7 ti7 thiN-nih8 e5 oan5-choan5. (Ma2-thai3 5: 48) 
 (4) Ti7 chit se3-kan bo5 u7 chin e5 peng5-an. Ui7-tioh8 choe7-ok e5 in-toaN, peng5-an i2-keng siu7 phah-phoa3. Tok8-tok8 “Peng5-an e5 Jin5-kun” u7 chin koh eng2-oan2 e5 peng5-an ti7-teh. Chui2 tui3 koan5 lau5 loh8, au7-lai5 ti7 chui2-bin7 piN5 pho-pho koh kau3-kek8 cheng7. Sou2-i2 tu2-tu2 chhin-chhiuN7 an2-ni, lang5 tioh8 tui3 khoa-khau2 e5 teng2-bin7 thiau3 loh8-lai5, koh tioh8 tui3 choe7-ok e5 oe7-toe2 chheng3 khi2-lai5, thang kau3 chui2-bin7, ti7 hia peng5-an thang hioh-khun3, koh tiam7-cheng7 an-un2. 
 (5) Ti7 Chu2 heng5-chong7 pian3-oaN7 e5 soaN, sui-bong2 ti7 hit-si5, hak8-seng iau2-be7 tit-tioh8 oan5-choan5; m7-ku2 chin hoaN-hi2 thang kap lan2 e5 Chu2 kau poe5, iah8 kap Mou5-se, I2-li7-a saN kau-poe5, sou2-i2 in beh khi2 saN keng liau5-a2 lai5 saN-kap toa3. (Ma2-thai3 17 : 3-4). Ho5-hong3 lan2 na7 oan5-choan5 e5 si5, ti7 thiN-teng2 kap Chu2 i2-kip8 long2-chong2 e5 Seng3-sai3 saN kau-poe5 e5 si5, lan2 e5 hoaN-hi2 kau3 boe7 kong2-tit, hok-khi3 sim7-jian5 toa7 lah! 
 XI 
 Chin e5 chin3-pou7 kap seng5-kong. 
 (1) Siat-su2 lang5 na7 kan-ta oh8 bun5-beng5 lang5 e5 goa7-phe5 e5 khoan2, bo5 oh8 hou7 hiah-e5 lang5 bun5-beng5 e5 kun-pun2, kau3-be2 si7 khang-khang tioh8-boa5, hit-e5 kiat-ko2 si7 chhiN-chham2. 
 Siong7-te3 chiu7-si7 Thian-kok e5 Ong5, chit se3-kan e5 cheng3-ti7 e5 iaN2. Sou2-i2 na7 li7-khui chit-e5 Siong7-te3 toe7-bin7-chiuN7 e5 cheng3-ti7 si7 sit-pai7. U7 lang5 kong2 beh oh8 To7-tek m7-bian2 Siong7-te3, chong2-si7 lan2 tioh8 chai Siong7-te3 i2-goa7 To7-tek si7 khang-khang-si2 e5 mih8. 
 (2) Na7 bo5 leng5-hun5 e5 chin3-pou7 si7 ke2 e5, tu2-tu2 chhin-chhiuN7 ti7 chit se3-kan, na7 bo5 lang5 khai chiN5, chiu7 bo5 lang5 oe7 tit-thang than3 chiN5. Lang5 teh chau2 sio-jiok e5 si5, na7 bo5 lang5 su, chiu7 bo5 lang5 oe7 iaN5. In-ui7 chit-e5 su, pat8 e5 chiah u7 thang iaN5. Chhin-chhiuN7 chit8 e5 seng-li2 lang5 i hou7 pat8 lang5 toa7 liau2 chiN5, i chiah u7 thang than3 chiN5. Tok8-tok8 Leng5-hun5 e5 chin3-pou7 si7 chin-e5; in-ui7 chit8 e5 lang5 chin3-pou7 si7 teh li7-ek ban7-lang5, teh pang-chan7 pat8-lang5 e5 seng5-kong. Lan2 bat khoaN3-kiN3 u7 lang5 chin gau5 choe3 ho2-tai7, pang-chan7, li7-ek lang5; chong2-si7 ti7 i m7-chai e5 si5, chit khoan2 e5 ho2-su7, hoan2-tng2 si7 teh pang-chan7 ka-ki7, che si7 lan2 e5 keng-giam7 sou2 cheng3-beng5 e5 pin5-ku3. 
 XII 
 Sip8-ji7-ke3
 (1) Put-lun7 lan2 ai3 a2-si7 bo5 ai3, long2 boe7 siam2-pi7 tioh8 gia5 Sip8-ji7-ke3. Na7 m7-si7 gia5 Ki-tok e5 Sip8-ji7-ke3 chiu7-si7 gia5 se3-kan e5 Sip8-ji7-ke3. Ti7 khi2-thau5 e5 si5, Ia5-sou e5 Sip8-ji7-ke3, oan2-jian5 chhin-chhiuN7 khah tang7 e5 khoan2, iah8 se3-kan e5 Sip8-ji7-ke3 u7 khah khin e5 khoan2; chong2-si7 su7-sit8 si7 hoan2-tui3 : na7 gia5 se3-kan e5 Sip8-ji7-ke3 kau3 be2 chiu7-si7 si2. Chong2-si7 Ia5-sou e5 Sip8-ji7-ke3 u7 piN3-choe3 eng5-kng. I2-cheng5 lang5 liah8 chit-e5 Sip8-ji7-ke3 choe3 kian3-siau3, chiu7-si7 si2-lou7, taN chiu7-si7 teh piau2-beng5, tek-seng3 kap oah8-mia7. Gia5 chit khoan2 e5 Sip8-ji7-ke3 e5 lang5, Sip8-ji7-ke3 po2-hou7 i, chhoa7 i kau3 i e5 bok8-tek e5 sou2-chai7, Chong2-si7 chit se3-kan e5 Sip8-ji7-ke3, chhoa7 lang5 kau3 si2-toe7 e5 sou2-chai7. Li2 beh gia5 to2 chit8 khoan2 e5 Sip8-ji7-ke3 ah? Tioh8 chim-chiok siuN7. 
 (2) Tui3 lang5 kap i e5 chit-giap8 a2-si7 sim-sin5 chiuN7 e5 tiau5-kiaN7 e5 koh-iuN7, sou2-i2 Sip8-ji7-ke3 ia7 bo5 kang5-khoan2 : Sip8-ji7-ke3 e5 goa7-bin7 khoaN3-liau2 si7 thih-teng liau2-liau2, m7-ku2 hit-e5 lai7-bin7 chiu7-si7 ho2 chu-bi7 koh peng5-an. Bit8-phang sui-bong2 oe7 teng3 lang5 : m7-ku2 oe7 siN-chhut chin tiN e5 bit8. Lan2 m7-thang kiaN Sip8-ji7-ke3 e5 kan-khou2. ti3-kau3 lai5 sit-loh8 lan2 e5 toa7 hok-khi3. 
 (3) Pin5-toaN7 peh soaN e5 lang5, hiam5 kong2 Siong7-te3 chin chho3-gou7 chhong3-tso7 chit khoan2 soaN hiah koan5, na7 oe7 choan-choan chhong3-tso7 piN5-toe7 si7 khah ho2. Chit khoan2 lang5 si7 teh hian2-beng5 i m7 chai soaN e5 toa7 lou7-eng7, kap lai7-bin7 e5 po2-poe3. Chhin-chhiuN7 lai5 kong2 soaN e5 oe7-toe2 si7 chui2-choaN5 e5 goan5-thau5, put-si5 hou7 oah8-choaN5 thang lau5, tu2 chhin-chhiuN7 lang5 e5 seng-khu teh kiaN5-lau5 e5 huih si7 sou2 boe7 bo5 tit e5 mih8. Tu2-tu2 chhin-chhiuN7 an2-ni, Leng5-hun5 e5 kia7 a2-si7 kham-khiat8, kap gia5 Sip8-ji7-ke3 e5 kan-lan5 si7 teh po2-hou7 lan2 e5 leng5-hun5 e5 Oah8-mia7 oe7-tit kiaN5-lau5, koh chhoa7 kau3 siu7 chiok-hok e5 sou2-chai7. 
 (4) Ti7 Au-lo5-pa-chiu toa7 chian3-cheng e5 si5, ti7 thou5-toe2 u7 kut8 toa7 e5 thou5-ham7, ti3-kau3 ho2 e5 chhan5-hng5 long2 siu7 phah phaiN2. Au7-lai5 ti7-chiah-e5 thou5-khang u7 khui put-chi2 choe7 sui2 e5 hoe, koh kiat-chi2. Sou2-i2 thang chai-iaN2 ti7 toe7-e7 pi2 ti7 toe7-bin7 u7 khah pui5 e5 sou2-chai7 ti7-teh. Sou2-i2 lan2 pe7 Sip8-ji7-ke3 siu7 kan-lan5 e5 si5, lan2 e5 Leng5-hun5, sui-bong2 bo5 khoaN3-kiN3; m7-ku2 hiong3 ti7 kng. Sou2-i2 lan2 na7 tu2-tioh8 kan-khou2 su7, m7-bian2 khoa3-lu7, in-ui7 lan2 Leng5-hun5 e5 lat8 beh thoe3 lan2 siat-hoat. 
 (5) Ti7 Sui7-su7, u7 chit8 e5 Bok8-chia2 kong3 tng7 chit8 chiah iuN5-a2 e5 kha. Si7 sim2-mih in-toaN. In-ui7 chit chiah iuN5 chin phaiN2 sip8-koan3, gau5 chhoa7 pat8 chiah iuN5 khi3 gui5-hiam2 e5 sou2-chai7. Sou2-i2 chit chiah iuN5 chin oan3 i e5 bok8-chia2, na7-si7 theh8 mih8 beh lai5 chhi7 i, chiu7 siuN7 beh ka7 i ka7. Chong2-si7 koh keng-ke3 bo5 goa7-ku2, i chiu7 chin koai kap i e5 bok8-chia2 choe3 ho2 peng5-iu2, m7 han7-tiaN7 boe7 beh ka7 i ka7, hoan2-tng2 ka7 i chiN7 i e5 chhiu2. Sou2-i2 chhin-chhiuN7 an2-ni, Siong7-te3 eng7 pi-ai kap khou2-thang3 teh chhoa7 hiah-e5 m7 sin3 poe7-gek8 e5 lang5 kau3 an-choan5, eng2-oah8 e5 lou7. 
 (6) Na7-si7 koaN5 e5 si5, khi3-the2 chiu7 khip-siu sio-khi3; na7-si7 joah8, chiu7 pang3 i khi3. Tu2 si7 chhin-chhiuN7 an2-ni, lan2 e5 leng5-hun5 na7-si7 koaN5, lan2 chiu7 tiam3 ti7 ou-am3, sui-bong2 u7 cheng3-gi7 e5 Jit8-thau5 ti7-teh; chong2-si7 tui3 Sip8-ji7-ke3 teng2 sou2 chhut Seng3 Sin5 e5 he2, na7 tiam3 ti7 lan2 e5 sim, chiu7 oe7 siN-chhut sio-khi3, an2-ni lan2 chiu7-si7 kng, sou2-i2 tioh8 chiong chit-e5 kng lai5 pun-piat lang5. 
 (7) Kim-kong-chioh8 na7 put-tok put seng5-khi3. Na7-si7 ka7 i tok chiu7 oe7 kng koh hian2-chhut koh-iuN7 e5 sek-ti3. Sou2-i2 lan2 e5 sim-koaN na7 eng7 Sip8-ji7-ke3 lai5 tiau-tok, ti7 Siong7-te3 e5 kok, lan2 e5 kng bo5 khah su chin-chu po2-gek8. 
 XIII 
 Chu7-iu5 i3-chi3 
 (1) Lan2 u7 ti3-sek thang hun-piat ho2-phaiN2, koh oe7 hiau2 thang keng2 ho2-e5, pang3-sak phaiN2 e5. Che chiu7-si7 teh cheng3-beng5 lan2 u7 chu7-iu5 koan5 ti7-teh. Siat-su2 na7 m7-si7 an2-ni chiu7 oe7 hiau2 hun-piat ho2-phaiN2 e5 ti3-sek si7 bo5 lou7-eng7. Lan2 e5 chhui3-chih8 beh po3 lan2 chai mih8 e5 kiam5 chiaN2 kap tiN khou2; Siat-su2 lan2 na7 boe7 hiau2 chu7-iu5 lai5 keng2 ho2 bi7-sou3 e5 mih8 lai5 chiah8, chiu7 lan2 e5 chhui3 si7 bo5 lou7-eng7. Lan2 e5 chu7-iu5 m7-si7 beh choe3 phaiN2 e5 chu7-iu5, chiu7-si7 choe3 ho2-su7 e5 chu7-iu5, na7 choe3 ho2-su7 lan2 chiah u7 chu7-iu5. 
 Phi3-lun7 lai5 kong2, lan2 u7 chit8 pah kun e5 lat8 ti7-teh, sou2-i2 lan2 u7 chu7-iu5 thang taN chit8 pah kun mih8 a2-si7 chit8 pou7-hun7. Siat-su2 chit-e5 mih8 na7 ke chit8 pah kun, lan2 chiu7 taN bo5 hoat, in-ui7 lan2 chiah u7 chit8 pah kun lat8 na7-tiaN7, sou2-i2 lan2 chiu7 m7-bian2 pe7 chek-jim7 lai5 taN. Che si7 in-ui7 chai lan2 e5 lek8-liong7 e5 lang5, I bo5 iau-kiu5 lan2 tioh8 taN khah tang7 e5 mih8, sou2-i2 lan2 si7 chu7-iu5. Siat-su2 lan2 na7 bo5 chiau3 lan2 e5 lek8-liong7 lai5 choe3-kang, chiu7-si7 chho3-gou7, in-ui7 bo5 chin7 lan2 e5 pun2-hun7 lai5 eng7 lan2 e5 lat8. 
 (2) Heng5-hoat8 boe7 oe7 hou7 choe7-ok kap phaiN2-tai7 bo5 khi3. Na7-si7 oe7 an2-ni chiu7 hiah-e5 kaN-gak8 chha-put-to i2-keng tioh8 koaiN khi2-lai5 lah! Sui-bong2 heng5-hoat8 choe3 m7 tioh8 e5 lang5, ma7 si7 boe7 oe7 hou7 i koe2-piN3. Tak8-lang5 na7 bo5 koat-sim beh eng7 chu7-iu5 i3-chi3 lai5 tu5-khi3 choe7-ok, chiu7 chit se3-kan e5 choe7-ok tiaN7-tioh8 boe7 bo5-khi3. Kiong5-che3 boe7 oe7 siN-chhut ho2 kiat-ko2. 
 Siong7-te3 bo5 tui3 beh thai5-lang5 e5 lang5 e5 chhiu2 ka7 i khiu2-teh a2-si7 tui3 ai3 kong2 peh8-chhat8 e5 lang5 e5 chhui3 ka7 i tiN7-teh, che si7 in-ui7 Siong7-te3 bo5 ai3 kan-siap8 lang5 e5 chu7-iu5 i3-chi3 e5 in-toaN. Na7 si7 Siong7-te3 lai5 khiu2 beh thai5 lang5 e5 lang5 e5 chhiu2, a2-si7 lai5 tiN7 ai3 kong2 peh8-chhat8 e5 lang5 e5 chhui3, lan2 lang5 chiu7 kap khi3-khu7 bo5 koh-iuN7, iah8 boe7 oe7 tui3-tiong7 chin-li2, koh bo5 u7 than3 chin-li2 lai5 kiaN5 e5 hoaN-hi2. Sou2-i2 kan-ta than3 chu7-iu5 i3-chi3 lai5 kiaN5 e5 lang5 oe7 tit-tioh8 hoaN-hi2. 
 (3) Tui3 chit8 bin7 lai5 khoaN3, chit se3-kan si7 poe7-gek8 Siong7-te3, chiong sin3 Ia5-sou e5 lang5 lai5 choe3 lou5-chai5. Chong2-si7 tui3 Siong7-te3 e5 un-tian2, sin3 Chu2 e5 lang5 oe7 tit thang thoat-li7 chit se3-kan e5 koan5-lek8 e5 sok-pak8, thang siu7 ku2-khi2 ti7 thiN-nih8, ti7 hit si5 chit-e5 se3-kan chiu7 beh piN3-choe3 sin3 Chu2 e5 lang5 e5 lou5-chai5; in-ui7 sin3 Chu2 e5 lang5 hit-tiap8 si7 kap chhong3-tso7 se3-kan e5 Siong7-te3 saN-kap teh tiam3 se3-kan e5 in-toaN. Ti7 hit si5 m7 si7 se3-kan iaN5 lan2, si7 lan2 iaN5-ke3 se3-kan. Siong7-te3 hoaN-hi2 eng3-un2 oan5-choan5 e5 chu7-iu5 beh hou7 kiN3-na7 eng7 chu7-iu5 i3-chi3 e5 thiaN3 lai5 hok8-sai7 I e5 lang5. 
 XIV 
 Iong2-kiaN7 e5 hoat-tou7 
 (1) Iong2-kiaN7 e5 goan5-chek, chiu7-si7 hou7 jiok8-the2 kap leng5-hun5 long2 oe7 iong2-kiaN7 e5 chhiu2-toaN7. Goan5-lai5 goan5-chek chiu7-si7 beh tat8 lan2 e5 bok8-tek8 e5 hoat-tou7 na7-tiaN7. Phi3-lun7 lai5 kong2, chiN5 pun2-sin si7 bo5 lou7-eng7, kan-ta ka7 i eng7 lai5 boe2-mih8, i chiah u7 lou7-eng7. 
 Im-gak8, phang-bi7, ho2 bi7-sou3 e5 mih8, kng kap sio-khi3---chiah-e5 mih8 lan2 na7 chat tu2-ho2 lai5 eng7, chiu7 kau3-gia5 u7 lou7-eng7. Siat-su2 chiah-e5 mih8 na7 bo5 kau3-gia5 thang hou7 lan2 eng7, lan2 chiu7 khiam3-kheh, na7-si7 siuN-choe7, lan2 chiu7 hui3-khi3. Siong7-te3 u7 hou7 lan2 lai7-goa7 e5 kam2-kak, che teh chi2-si7 lan2 gui5-hiam2 e5 phaiN2-tai7, iah8 chhoa7 lan2 kau3 chin e5 hok-khi3 e5 sou2-chai7. Khou2-thang3 chiu7-si7 lan2 e5 sin-the2 to2-ui7 u7 m7 tu2-ho2 e5 tiau7-thau5. Peng5-an kap hok-khi3 chiu7-si7 than3 Siong7-te3 e5 hoat-tou7 lai5 kiaN5 e5 ke2-chi2. 
 (2) Siat-su2 lan2 na7 hoan2-tui3 chu7-jian5, chiu7 chu7-jian5 iah8 hoan2-tui3 lan2; siat-su2 lan2 na7 sun7-than3 chu7-jian5, m7 han7-tiaN7 boe7 hai7 lan2, hoan2-tng2 pang-chan7 lan2, thang tit-tioh8 oan5-choan5 e5 iong2-kiaN7 che chiu7-si7 Siong7-te3 siuN2-su3 hou7 lan2 thang tit-tioh8 lan2 e5 bok8-tek e5 chhiu2-toaN7. Iah8 tit-tioh8 chit khoan2 oan5-choan5 e5 iong2-kiaN7 e5 si5, lan2 chiu7 beh tit-tioh8 lan2 e5 leng5-hun5 sou2 teh kiu5 e5 ti7 Siong7-te3 e5 hok-khi3, eng2-oan2 kau3 eng2-oan2. 
</CL>
<HL>

V 
來世 
（1）論來世e5 事，無論to2 一國度抑是to2 一時代，攏有一款e5 信仰ti7-teh。求就得著。嘴礁kap枵是teh 顯明有水kap 食物ti7 這世間。咱teh 向望永活，這個向望就是會得著e5 證據。 
（2）咱iau2 有一款較高尚e5 向望，che ti7 這個世間boe7會得成。所以若beh hou7 咱chiah-e5 向望得著成，的確著有一個靈魂e5 世界，才會用tit。這個物質e5 世界，定著boe7會hou7 咱e5 靈魂所要求e5 來得著成。 
（3）咱e5 靈魂所要求e5，kan-ta tui3 創造咱e5 靈魂e5 上帝才會得著滿足，這款e5 要求是上帝賞賜e5。因為上帝創造咱人kap 伊相同，咱有thang tui3 伊來求甚物，是tui3 咱有上帝e5 性質e5 緣故。 
龍交龍、鳳交鳳，癮痀交tong3憨是自然e5 理氣。咱若 tiam3 ti7 永遠活e5 上帝m7 限定得著滿足，亦beh ti7 伊來得永活。 
VI 
重頭生 
（1）囡仔大部分攏有帶伊e5 父母e5 性質來出世，是一般e5人所認e5 事實。In 猶原會受厝邊頭尾e5 影響，親像受父母抑是常常做堆e5人e5 影響。歹序大人，koh toa3歹所在，伊e5 子定著是歹。因為這款e5 境遇boe7會hou7 伊成做好人。設使 ti7 這款e5 境遇e5 囡仔若是變做好人，這就是大e5 神跡。不論濟少這款e5 神跡ti7 逐所在會thang 看見。這款e5 神跡是teh 證明有一款boe7 看見e5 力，會thau2放罪惡e5 束縛，hou7 人得自由，亦hou7 有罪e5 人，thang 反悔改變成做新創造e5 人，he 就是重頭生。這款e5 力就是聖神e5 力，tui3 che凡若反悔改變來信靠耶穌基督e5 人會得著救。 
（2）Ti7 這世間有真濟e5 歹人，雖罔政府嚴嚴ka7 伊刑罰；iau2-ku2 m7願改變伊e5 心。伊m7肯受父母、朋友e5 苦勸。雖罔用真濟e5 法度beh 勸伊著做好，亦是無采工。 
總是有時若受引chhoa7 來歸耶穌基督ti7 hit時忽然變款成做新創造e5 人。Tui3 hit-tiap8 了後大變款gau5 幫贊利益人，無親像較早e5 款。較早是窘逐別人、thai5人放火，今是受人窘逐kap 受害。Che 就是重頭生。Che kiam2 m7是teh 證明耶穌基督做萬人e5 救世主，會醫治萬般e5 病症e5 大醫生e5 證據mah？除去創造人e5 心肝e5 上帝以外，是誰會醫治人e5 歹心肝ah？伊以外是誰會hou7 有罪e5 人變做聖人ah？ 
VII 
疼痛 
（1）上帝就是疼痛e5 根源，維持世界e5 動力（grauity）thang 講是靈魂上e5 動力，teh 顯出 ti7 這個物質上e5 世界。這款e5 動力是叫做疼痛，亦上帝是疼痛e5 源頭。Hip石會 hip鐵，這 m7 是teh 表明講鐵是有價值e5 物，不過是kan-ta teh 證明鐵e5 性質na7-tiaN7。雖罔金器是不止值錢；m7-ku2 hip石boe7 會ka7 伊hip，這是因為無hit 款e5 性質ti7-teh。 
Tu2-tu2親像 an2-ni，無論重罪e5 人若歡喜反悔改變來歸倚上帝，伊歡喜hou7 in親近，ka7 in 吸tiau5 teh，hou7 in親像上帝e5 性質。總是上帝無歡喜hou7 家己稱做義、無倚靠上帝e5 疼e5 人，來親近。 
（2）Chim嘴是teh 表明老母疼子e5 情意。設使子兒若著傳染e5 病，雖罔伊e5 老母，無ka7 伊chim嘴，這m7是講為著這款e5 病老母才無疼伊e5 子；看伊e5 艱苦e5 時，反轉koh較m7 甘、koh較疼伊。所以陷落罪e5 人，宛然上帝無看顧in e5 款；總是事實，上帝疼hiah-e5 有罪e5 人比老母teh 疼子koh較過頭。（請看以賽亞 49：15）上帝是疼痛gau5 吞忍e5 神。人是親像細e5 茶kou2，雖罔小可事，伊e5 受氣時時滾到phut-phut跳。若是上帝就m7是an2-ni。設使上帝若是快受氣，這個世間tui3 古早就差不多已經無去lah！ 
（3）設使兩個人平平愛一個人，in 就會起相爭、相怨妒，總是人teh 疼上帝就m7是an2-ni。疼上帝e5 人無怨妒別人teh 疼上帝。反轉憂悶hit款無teh 疼上帝e5 人。親像an2-ni，人疼人kap 人疼上帝e5 精差e5 理由，就是上帝e5 疼痛是無限量。人boe7會用共一款e5 疼來疼人，因為人e5 疼是有限量。總是上帝e5 疼是無限量，所以上帝有夠額thang 疼逐人。 
（4）耶穌基督beh 企起ti7 咱e5 心內，咱beh 成做親像伊。雖罔鹽落水就溶去，m7-ku2 m7是無去。咱若ka7 伊tam 看teh，就知鹽iau2 ti7-teh。親像an2-ni 耶穌企起ti7 咱e5 心內，雖罔無看見，m7-ku2 tui3 伊分hou7 咱e5 疼痛有teh 顯明伊e5 榮光。 
VIII 
思想kap感覺 
（1）思想 m7 是講 kan-ta tui3 咱e5 五官所感著外面e5 印象na7-tiaN7，就是咱e5 心內會應接這款e5 印象。咱e5 心beh 進步發達，m7 限定倚靠外面e5 事情；亦著倚靠內面e5 條件。樹仔雖罔本身有活命ti7-teh，m7-ku2 若無空氣日光抑是燒氣就 boe7 發葉、開花、結果子。所以樹木若beh 大欉，著有內面e5 條件，亦著倚靠外面e5 條件。著外面e5 感覺咱thang 知外面e5 世界；tui3 內面e5 感覺，咱thang 知靈魂e5 世界。Ti7 人e5 心內所 生出e5 思想，m7 限定teh 證明，人e5 所想，亦是teh 證明有hit款e5 物ti7-teh，換話來講，咱thang講思想就是一款e5 物 ti7 咱e5 心內e5 反射。有時ti7無意中咱會想起一項物，這就是hit-e5 物e5 影照ti7 咱e5 心內才會 an2-ni，咱若鼻見芳味，就知hia有花 ti7-teh，雖罔無看見花kap 伊e5 sui2；m7-ku2 花e5 芳味ka7 咱講hia 有花ti7-chia；所以思想就是teh 證明有一款e5 物ti7-chia，親像咱照鏡e5 時，看見鏡內e5 像，就知有咱ti7-teh。咱e5 心肝是 親像鏡，無論好歹攏會照ti7 鏡內。總是鏡內e5 像無活命；m7-ku2 咱e5 心肝有活命ti7-teh。鏡boe7會創造影抑是像，是kan-ta 會反照na7-tiaN7，m7-ku2 心肝會生出思想。 
（2）若tui3 別方面來講，心肝也是親像鏡，因為心肝會反照外面e5 物e5 思想，有時無意中 ma7 會反照。抽象的e5 思想（Abstract idea）是tui3 上帝e5 火所出e5 火灰。 
（3）論上帝e5 像照ti7 咱e5 心無tu2-tu2共款。因為逐人有逐人e5 特色ti7-chia，照逐人e5 度量有teh 顯出上帝e5 像。論上帝e5 思想boe7會完全，總是tui3 咱不時ti7 上帝teh 活e5 時，咱會漸漸確實bat 上帝。 
IX 
哲學kap 直觀 
（1）Ti7 幾若世紀e5 中間哲學攏無進步，雖罔有換款抑是用新e5 話，ma7 是捷捷teh liu7 hiah-e5 舊問題，kap 舊e5 解決。咱看牛車間e5 牛，伊e5 目珠掩teh，teh khoeh油，lin-lin seh8 tui3 天光行到e7昏。Ti7 暗時掩ti7 目珠e5 物ka7 伊 thau2起來e5 時，牛也是boe7 走去光e5 所在，伊定定感著lin-lin-seh8 e5 款。所以哲學家不論伊研究幾百年久，ma7是boe7會達伊e5 目 的。Kan-ta 四界聚集材料，tui3 che 有khoeh 淡薄油；總是這款e5油boe7會止渴人e5 欠缺。今beh koh進步，m7 是倚靠哲學；就是著倚靠信仰kap 直觀。無論偌博學e5 人，伊e5 智識也是有限。 
（2）有不止濟e5 哲學者為著所向望e5 智識得boe7 著e5 原因家己自盡，親像 Empedocles ai3閃避自然死，來成做神，向望beh 得著智識，所以跳落Etna hun3-he2口落去死。有一個天文學者，為著boe7了解海水e5 運動，所以跳落海去死。親像這款e5 人，ti7 萬物e5 中間 m7 限定無發見上帝，koh 無滿足，所以失落萬物 kap 伊本身che就是teh 報咱知哲學者雖罔用 種種e5 法度beh chhe7上帝，總是boe7會得著。因為tui3 智識無人會bat 上帝。設使若有人想講，用伊e5 智識會chhe7著上帝，這是錯誤。因為若ai3知一項物，著ai3知通宇宙內e5 物，因為逐項物攏有相關係ti7-teh；若ai3知攏總，著知攏總e5 關係。今主所著行e5 路就是拜跪上帝、行信仰e5 路，以外無步。 
（3）直觀tu2是親像指頭仔尾e5 好感覺，若摸著隨時感覺著上帝。 
Che boe7會品情理e5 證據tit，kan-ta，thang 講我夠極滿足。這款e5 平安是tui3 上帝來e5。所以咱有chhe7 著上帝，因為咱e5 心內有頭腦所 m7 知e5 理由ti7-teh。若是beh 研究一蕊花，著費了不止濟時間。總是ti7 一目nih久e5 時，咱會鼻見花e5 芳來歡喜。 
所以直觀tu2-tu2是親像an2-ni。 
X 
完全 
（1）照自然法來講，若beh成完全，是一步一步，漸漸發達就會得著。照這個法度，咱thang 備辦來達咱受創造e5 目的。快進步，抑是快退步，到尾亦boe7 成完全（譯者講，食緊摃破碗）。Ti7 石磐頂e5 種子雖罔真快大欉，亦真快枯ta5。竹，逐日有大三尺，伊e5 腹內是空殼。所以beh 得完全，就是著勻勻、慢慢e5 進步做要緊。 
（2）完全是kan-ta ti7 完全e5 境遇會thang 得著，這句是真理；總是beh入完全e5 境遇以前，咱著經過，這個著磨、競爭e 無完全e5 境遇。一款e5 著磨就是teh 幫贊咱，備辦beh 得著完全e5 所在，tu2-tu2是親像ti7 娘仔（蠶仔）繭內e5 娘仔，若 beh 變做iah8仔e5 時，伊著著磨，出力來咬破娘仔繭，才會得著自由e5 世界。所以咱若得著完全e5 時就會知，以前hiah-e5 看了是 teh 害咱e5 物，m7-ku2 反轉是teh 幫贊咱beh 得著完全e5 溫柔。 
（3）Ti7 人e5 中間有真濟e5 種子，總是boe7 發iN2，是為著無法度thang hou7 伊發iN2 大欉到完全e5 緣故；雖罔著ti7 來世才會得著；m7-ku2 ti7 這世間著已經有出芽才會用tit。若得著完全beh怎樣，這卻m7免講。 
獨獨咱beh 得完全親像咱e5 父ti7 天nih8 e5 完全。（馬太 5：48） 
（4）Ti7 這世間無有真e5 平安。為著罪惡e5 因端，平安已經受扑破。獨獨 「平安e5 仁君 」有真koh 永遠e5 平安 ti7-teh。水tui3 koan5 流落，後來ti7 水面平pho-pho koh到極靜。所以tu2-tu2親像 an2-ni，人著tui3 誇口e5 頂面跳落來，koh 著tui3 罪惡e5 下底chheng3起來，thang到水面，ti7 hia 平安thang 歇睏，koh恬靜安穩。 
（5）Ti7 主形狀變換e5 山，雖罔ti7 hit時，學生iau2未得著完全；m7-ku2 真歡喜thang kap 咱e5 主交陪，亦kap 摩西、以利亞相交陪，所以 in beh 起三間寮仔來相 kap toa3。（馬太17：3-4）。何況咱若完全e5 時，ti7 天頂 kap 主以及攏總e5 聖使相交陪e5 時，咱e5歡喜到boe7 講tit，福氣甚然大lah！ 
XI 
真e5 進步kap 成功 
（1）設使人若kan-ta 學文明人e5 外皮e5 款，無學hou7 hiah-e5 人文明e5 根本，到尾是空空著磨，hit-e5 結果是淒慘。 
上帝就是天國e5 王，這世間e5 政治e5 影。所以若離開這個上帝地面上e5 政治是失敗。有人講beh 學道德m7免上帝，總是咱著知上帝以外道德是空空死e5 物。 
（2）若無靈魂e5 進步是假e5，tu2-tu2親像ti7 這世間，若無人開錢，就無人會得thang 趁錢。人teh 走相jiok e5 時，若無人輸，就無人會贏。因為這個輸，別個才有thang 贏。親像一個生理人伊hou7 別人大了錢，伊 才有thang 賺錢。獨獨靈魂e5 進步是真e5；因為一個人進步是teh 利益萬人，teh 幫贊別人e5 成功。咱bat 看見有人真gau5 做好代、幫贊、利益人；總是ti7 伊 m7 知e5 時，這款e5 好事，反轉是teh 幫贊家己，這是咱e5 經驗所證明e5 憑據。 
XII 
十字架 
（1）不論咱愛抑是無愛，攏boe7 閃避著gia5十字架。若 m7是gia5基督e5 十字架就是gia5世間e5 十字架。Ti7 起頭e5 時，耶穌e5 十字架，宛然親像較重e5 款，gia5世間e5 十字架有較輕e5 款；總是事實是反對：若gia5世間e5 十字架到尾就是死。總是耶穌e5 十字架有變做榮光。以前人掠這個十字架做見笑，就是死路；今就是 teh 表明、得勝kap 活命。Gia5這款e5 十字架e5 人，十字架保護伊，chhoa7伊到伊e5 目的e5 所在，總是這世間e5 十字架，chhoa7 人到死地e5 所在。你beh gia5 to2一款e5 十字架ah？著斟酌想。 
（2）Tui3 人kap 伊e5 職業抑是心神上e5 條件e5 各樣，所以十字架也無共款：十字架e5 外面看了是鐵釘了了，m7-ku2 hit-e5內面就是好滋味koh 平安。蜜蜂雖罔會叮人：m7-ku2 會生出真甜e5 蜜。咱 m7-thang 驚十字架e5 艱苦。致到來失落咱e5 大福氣。 
（3）貧憚peh山e5 人，嫌講上帝真錯誤創造這款山hiah koan5，若會專專創造平地是較好。這款人是teh 顯明伊 m7 知山e5 大路用，kap 內面e5 寶貝。親像來講山e5下底是水泉e5 源頭，不時hou7 活 泉thang 流，tu2親像人e5 身軀teh 行流e5 血是所boe7 無tit e5 物。Tu2-tu2親像an2-ni，靈魂e5 kia7抑是kham-khiat8，kap gia5十字架e5 艱難是teh 保護咱e5 靈魂e5 活命會得行流，koh chhoa7到受祝福e5 所在。 
（4）Ti7 歐羅巴洲大戰爭e5 時，ti7 塗底有掘大e5 塗陷，致到好e5 田園攏受扑歹。後來ti7-chiah-e5 塗空有開不止濟sui2 e5 花，koh結子。所以thang 知影ti7 地下比ti7 地面有較肥e5 所在ti7-teh。所以咱背十字架受艱難e5 時，咱e5 靈魂，雖罔無看見，m7-ku2 向ti7 光。所以咱若tu2著艱苦事，m7 免掛慮，因為咱靈魂e5 力beh 替咱設法。 
（5）Ti7 瑞士，有一個牧者kong3斷一隻羊仔e5 腳。是甚物 因端。因為這隻羊真歹習慣，gau5 chhoa7 別隻羊去危險e5 所在。所以這隻羊真怨伊e5 牧者，若是提物beh 來chhi7伊，就想beh ka7伊咬。總是koh 經過無外久，伊就真乖kap 伊e5 牧者做好朋友，m7 限定boe7 beh ka7伊咬，反轉ka7 伊chiN7 伊e5 手。所以親像an2-ni，上帝用悲哀kap 苦痛teh chhoa7 hiah-e5 m7信背逆e5 人到安全、永活e5 路。 
（6）若是寒e5 時，氣體就吸收燒氣；若是熱，就放伊去。Tu2是親像 an2-ni，咱e5 靈魂若是寒，咱就tiam3 ti7 烏暗，雖罔有正義e5 日頭ti7-teh；總是tui3 十字架頂所出聖神e5 火，若tiam3 ti7 咱e5 心，就會生出燒氣，an2-ni 咱就是光，所以著將這個光來分別人。 
（7）金光石若不琢不成器。若是ka7伊琢就會光koh顯出各樣e5色緻。所以咱e5心肝若用十字架來雕琢，ti7上帝e5國，咱e5光無較輸珍珠寶玉。 
XIII 
自由意志 
（1）咱有智識thang分別好歹，koh會曉thang揀好e5，放sak 歹e5。Che 就是teh 證明咱有自由權ti7-teh。設使若m7是 an2-ni 就會曉分別好歹e5 智識是無路用。咱e5 嘴舌beh 報咱知物e5 鹹chiaN2 kap 甜苦；設使咱若boe7 曉自由來揀好味素e5 物來食，就咱e5 嘴是無路用。咱e5 自由 m7 是beh 做歹e5 自由，就是做好事e5 自由，若做好事咱才有自由。 
譬論來講，咱有一百斤e5 力 ti7-teh，所以咱有自由thang 擔一百斤物抑是一部份。設使這個物若加一百斤，咱就擔無法，因為咱才有一百斤力na7-tiaN7，所以咱就 m7免背責任來擔。Che 是因為知咱e5 力量e5 人，伊無要求咱著擔較重e5 物，所以咱是自由。設使咱若無照咱e5 力量來做工，就是錯誤，因為無盡咱e5 本分來用咱e5 力。 
（2）刑罰boe7 會hou7 罪惡kap歹代無去。若是會an2-ni 就hiah-e5 監獄差不多已經著關起來lah！雖罔刑罰做m7著e5 人，ma7 是boe7 會hou7 伊改變。逐人若無決心beh 用自由意志來除去罪惡，就這世間e5 罪惡定著boe7 無去。強制boe7 會生出好結果。 
上帝無對beh thai5人e5 人e5 手 ka7 伊khiu2-teh 抑是對愛講白賊e5 人e5 嘴ka7 伊tiN7-teh，che 是因為上帝無愛干涉人e5 自由意志e5 因端。若是上帝來khiu2 beh thai5人e5 人e5 手，抑是來tiN7愛講白賊e5 人e5 嘴，咱人就kap 器具無各樣，亦boe7 會tui3重真理，koh 無有趁真理來行e5 歡喜。所以kan-ta 趁自由意志來行e5 人會得著歡喜。 
（3）Tui3 一面來看，這世間是背逆上帝，將信耶穌e5 人來做奴才。總是tui3 上帝e5 恩典，信主e5 人會得thang 脫離這世間e5 權力e5 束縛，thang 受舉起ti7 天nih8，ti7 hit時這個世間就beh 變做信主e5 人e5 奴才；因為信主e5 人hit-tiap8 是kap 創造世間e5 上帝相kap teh tiam3 世間e5 因端。Ti7 hit 時m7是世間贏咱，是咱贏過世間。上帝歡喜應允完全e5 自由 beh hou7 見若用自由意志e5 疼來服侍伊e5 人。 
XIV 
勇健e5法度 
（1）勇健e5 原則，就是hou7 肉體kap 靈魂攏會勇健e5 手段。原來原則就是beh 達咱e5 目的e5 法度na7-tiaN7。譬論來講，錢本身是無路用，kan-ta ka7 伊用來買物，伊才有路用。 
音樂、芳味、好味素e5 物、光 kap 燒氣—chiah-e5 物咱若節 tu2好來用，就夠額有路用。設使chiah-e5 物若無夠額thang hou7 咱用，咱就欠缺，若是siuN濟，咱就費氣。上帝有hou7 咱內外e5 感覺，che teh指示咱危險e5 歹代，亦 chhoa7 咱到真e5 福氣e5 所在。苦痛就是咱e5 身體to2位有 m7 tu2好e5 兆頭。平安kap 福氣就是趁上帝e5 法度來行e5 果子。 
（2）設使咱若反對自然，就自然亦反對咱；設使咱若順趁自然，m7 限定 boe7 害咱，反轉幫贊咱，thang 得著完全e5 勇健che 就是上帝賞賜hou7 咱thang 得著咱e5 目的e5 手段。Iah8得著這款完全e5 勇健e5 時，咱就beh 得著咱e5 靈魂所teh求e5 ti7 上帝e5 福氣，永遠到永遠。 
</HL>