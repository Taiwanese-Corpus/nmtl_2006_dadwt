<CL>
  Cha-hng cha2-khi2, <BR>  Siong7-te3 tui3 ThiN-teng2 khoaN3 I e5 peh-siN3. <BR>  I khoaN3 tioh8 Giok8-lan5, <BR>  To2 ti7 piN7-chhng5 thong3-khou2 haiN-haiN-chhan. <BR>  Siong7-te3 toa7-toa7 lin5-bin2 i. 
  An2-ni Siong7-te3 chiu7 hoan-hu3: <BR>  Loh8-khi3, ThiN-sai3, loh8-khi3, <BR>  Loh8-khi3 Tai5-oan5, Pin5-tong-koan7, <BR>  Khi3-kau3 Lam5-chiu, Khe-lam5-chhoan, <BR>  Khi3 chhoe7 Giok8-lan5. 
  I teh jim2-siu7 thong3-khou2 kap chhi3-lian7; <BR>  I ti7 goa2 e5 hng5-tiong lo5-khou2 chin-ku2, <BR>  I2-keng ia3-sian7, <BR>  I i2-keng hui-siong5 ia3-sian7. 
  Loh8-khi3, ThiN-sai3, loh8-khi3, <BR>  Chhoa7 Giok8-lan5 lai5 goa2 chia. 
  ThiN-sai3 chiu7 khia5 peh8-be2, <BR>  Lai5 kau3 se3-kan, <BR>  Lai5 kau3 Tai5-oan5 Pin5-tong-koan7, <BR>  Lam5-chiu Khe-lam5-chhoan. 
  Lai5 kau3 Giok8-lan5 e5 bin5-chhng5-piN. <BR>  Giok8-lan5 bo5 tioh8-kiaN, <BR>  Chhin-chhiuN7 hoan-geng5 ho2 peng5-iu2, <BR>  Hoan2-tng2 khin-siaN soeh chhut: <BR>  “Goa2 beh tng2 khi3 kou3-hiong ah.” 
  Chu7 an2-ni bi-bi-chhio3, bak8-chiu kheh. <BR>  ThiN-sai3 chiu7 pho7 i, chhin-chhiuN7 pho7 eN-a2, <BR>  Poe ng3 ThiN khi3, <BR>  Poe kau3 eng5-kng e5 sou2-chai7, <BR>  He7 ti7 Ia5-sou e5 hoai5-pau--lin3. 
  Ia5-sou chhin-chhiu2 chhit khi3 i-e5 bak8-sai2, <BR>  So peN5 i moa2-bin7 e5 jiau5-hun5, <BR>  ThiN-sai3 teh khin-siaN chhiuN3-koa, <BR>  Ia5-sou pho7 i ti7 hoai5-pau-tiong khin-khin io5, <BR>  Koh chhut siaN ka7 i kong2: li2 ho2-ho2 hioh-khun3, <BR>  Li2 ho2-ho2 hioh-khun3, ho2-ho2 hioh-khun3. 
  (Hong-hiong3 siong-geh8-khan te7 16 ki5, 1992 ni5 5 geh8) 
</CL>
<HL>

昨昏早起， <BR>上帝tui3天頂看伊e5百姓。 <BR>伊看著玉蘭， <BR>倒ti7病床痛苦haiN-haiN呻。 <BR>上帝大大憐憫伊。 
An2-ni上帝就吩咐： <BR>「落去，天使，落去， <BR>落去台灣，屏東縣， <BR>去到南州，溪南村， <BR>去chhoe7玉蘭。」 
伊teh忍受痛苦kap試煉；<BR>伊ti7我e5園中勞苦真久， <BR>已經厭sian7, <BR>伊已經非常厭sian7。 
落去，天使，落去， <BR>Chhoa7玉蘭來我chia。 
天使就騎白馬， <BR>來到世間， <BR>來到台灣屏東縣， <BR>南州溪南村。 
來到玉蘭e5眠床邊。 <BR>玉蘭無著驚， <BR>親像歡迎好朋友， <BR>反轉輕聲說出： <BR>「我beh轉去故鄉ah。」 
自an2-ni微微笑，目珠kheh。 <BR>天使就抱伊，親像抱嬰仔， <BR>飛向天去， <BR>飛到榮光e5所在， <BR>下ti7耶穌e5懷抱。 
耶穌親手拭去伊e5目屎， <BR>So平伊滿面e5皺痕， <BR>天使teh輕聲唱歌， <BR>耶穌抱伊ti7懷抱中輕輕搖， <BR>Koh出聲ka7伊講：「你好好歇睏， <BR>你好好歇睏，好好歇睏。」 
(方向雙月刊第16期，1992年5月) 
</HL>