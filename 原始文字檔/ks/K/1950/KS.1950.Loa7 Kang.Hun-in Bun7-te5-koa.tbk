<CL>
  1. Goa2 sia2 hun-in e5 bun7-te5, <BR>  Kau3-hoe7 put-chi2 toa7 koan-he7, <BR>  Hi-bong7 bok8-su a2 hiaN-che2, <BR>  Ui7-tioh8 chit chan5 tau3 the5-he5. 
  2. Kau3-hoe7 cho3 chhin mng5 khah eh8, <BR>  Ti3-kau3 bun-in toa7 lan5-te5, <BR>  Beh chhoa7 m7-chai to2 chit8 te3, <BR>  Beh ke3 m7-chai to2 chit8 e5. 
  3. Hai2-khau2 kau3-hoe7 bo5 iau3-kin2, <BR>  In-ui7 lian5-lok8 u7 khah kin7, <BR>  Lai7-soaN kau3-hoe7 chin kho2-lin5, <BR>  Chhoe7 bo5 u7 lang5 thang sio thin7. 
  4. Pun2-hoe7 chhin-chhiuN7 chhai3-koe-tin5, <BR>  Khan kau3 bat8-bat8 to si7 chhin, <BR>  Beh cho3 hoe7-iu2 chin iau3-kin2, <BR>  Kho2-sioh bo5 lang5 lai5 kong2 chhin. 
  5. Chhin-chiaN5 ui7-tioh8 bo5 lang5 po3, <BR>  Kou-put ji7-chiong bo5 nai7 ho5, <BR>  Hoe7-goa7 put-si5 lai5 teh cho3, <BR>  Ke3 hou7 hoe7-goa7 khah iaN5 bo5. 
  6. U7 e5 lu2-chu2 to chin ho2, <BR>  Kho2-sioh bo5 lang5 beh lai5 po3, <BR>  Ni5-hoe3 na2 che7 na2 hoan5-lo2, <BR>  Pe7-bo2 e5 sim toa7 chiau-cho. 
  7. Hian7-si5 lu2-chu2 si7 chin-che7, <BR>  ThiaN kong2 tak8 ui7 to khah ke, <BR>  Lan2 bo5 siat-hoat ti7 chit e5, <BR>  Cho3 chhut hoe7-goa7 toa7 bun7-te5. 
  8. Ui7-tioh8 cho3 chhut kau3-hoe7 goa7, <BR>  Hit e5 bun7-te5 si7 chin toa7, <BR>  Chong-kau3 bo5 siang7 phaiN2 seng-oah8, <BR>  Sin3 sim chiam7-chiam7 chiu7 pang3 soah. 
  9. U7 e5 se3-siok8 chhoa7 jip8-lai5, <BR>  Hit e5 kiat-kiok8 lan2 long2 chai, <BR>  Bo5 beh tang5-sim lai5 le2-pai3, <BR>  Kau3 boe2 kiat-kiok8 long2 bo5 lai5. 
  10. Kau3-hoe7 ki-koan chin-che7 hang7, <BR>  Bok8-tek ai3 kau3-hoe7 oah8-tang7, <BR>  Hun-in na7 bo5 tau3 saN-kang7, <BR>  Kau3-hoe7 be7 heng tui3 chit hang7. 
  11. U7 e5 sin3-sim chin khia7-chai7, <BR>  Kian-sim beh cho3 kau3-hoe7-lai7, <BR>  M7-ku2 bo5 lang5 lai5 siau7-kai3, <BR>  Beh cho3 hoe7-lai7 tui3 ta2 lai5. 
  12. Hi-bong7 tong-kiok8 cheng3 Bok8-su, <BR>  Ui7-tioh8 chit chan5 lai5 kho2-lu7, <BR>  Hun-in siat-hoat e7 sun7-su7, <BR>  Kau3-hoe7 chit8 hang7 e5 kip-bu7. 
  (Tai5-oan5 Kau3-hoe7 Kong-po3, Te7 733 ki5, 1950 ni5 1 goeh8) 
</CL>
<HL>

1. 我寫婚姻e5問題， <BR>教會不只大關係， <BR>希望牧師抑兄姐， <BR>為著這層tau3提攜。 
2. 教會做親門較隘， <BR>致到婚姻大難題， <BR>Beh娶m7知to2一te3, <BR>Beh嫁m7知to2一個。 
3. 海口教會無要緊， <BR>因為聯絡有較近， <BR>內山教會真可憐，<BR>Chhoe7無有人thang相thin7。 
4. 本會親像菜瓜藤， <BR>牽到密密都是親， <BR>Beh做會友真要緊， <BR>可惜無人來講親。 
5. 親情為著無人報， <BR>姑不二chiong無奈何， <BR>會外不時來teh做， <BR>嫁hou7會外較贏無。 
6. 有e5女子都真好， <BR>可惜無人beh來報， <BR>年歲那濟那煩惱， <BR>父母e5心大chiau-cho。 
7. 現時女子是真濟， <BR>聽講逐位都khah加， <BR>咱無設法ti7這個， <BR>做出會外大問題。 
8. 為著做出教會外， <BR>Hit e5問題是真大， <BR>宗教無像歹生活， <BR>信心漸漸就放煞。 
9. 有e5世俗娶入來， <BR>Hit e5結局咱攏知， <BR>無beh同心來禮拜， <BR>到尾結局攏無來。 
10. 教會機關真濟項， <BR>目的ai3教會活動， <BR>婚姻若無tau3相共， <BR>教會be7興tui3這項。 
11. 有e5信心真企在， <BR>堅心beh做教會內， <BR>M7-ku2無人來紹介， <BR>Beh做會內tui3 ta2來。 
12. 希望當局眾牧師， <BR>為著這層來考慮， <BR>婚姻設法會順序， <BR>教會一項e5急務。 
（台灣教會公報第733期，1950年1月） 
</HL>