<CL>
  (Hian3 hou7 goa2 e5 si3-ku7 TiuN Bun5-ki5. I si7 Tai5-oan5 Tok8-lip8 Lian5-beng5 te7-it e5 choan-chit jin5-oan5, keng-koe3 424 Su7-kiaN7. Ia7 hian3 hou7 i e5 se3-tai7.) 
  Goa2 to3--lai5 lah, Tai5-oan5, <BR>  Ji7-gou7-ni5 boe7-bat kiN3--tioh8 e5 kou3-hiong, <BR>  Bang7-tiong tauh8-tauh8 to3--khi3 e5 ka-hng5, <BR>  Tng li2 chhiN-chhui3 e5 heng5-iaN2 lou7-hian7 ti7 khong-tiong, <BR>  Goa2 e5 bak8-chiu chek-si5 khi2-bong5. 
  Ku2-ni5 e5 sim-bun7 chhin-chhiuN7 toa7-lau5-chui2, <BR>  Tui3 bak8-khou ek kau3 am7-kun2-piN. <BR>  Goa2 to3--lai5 lah, Tai5-oan5, 
  Toa3 moa2-pak li2-siong2, <BR>  Ji7-gou7-ni5 cheng5 kap li2 hun-khui, <BR>  Tu2 tui3 Kim-mng5 the3-ngou2, <BR>  Loh8 toa7-hou7 e5 chhiu-thiN cha2-khi2, <BR>  Hoe-leng5-ki poe-li7 kou3-hiong e5 kang2-piN, <BR>  Siau3-lian5 e5 sim poe-chiuN7-thiN, 
  “Theng3-hau7 goa2 to3-tng2,” <BR>  Goa2 khin-siaN kap li2 saN-si5, <BR>  Ng3 sin-tai7-liok8 chhut-hoat, <BR>  Chau2-chhoe7 chu7-iu5 e5 khong-khi3, <BR>  Liu5-hak8 seng-gai5 iau2-boe7 soah, <BR>  Goa2 khi3-sak hak8-ui7 e5 bian2-liu5, <BR>  Ka-jip8 toe7-ha7 chou-chit. 
  Goa2 to3--lai5 lah, Tai5-oan5, <BR>  Choan-chit kek-beng7 e5 seng-oah8, <BR>  Hou7 chhin-lang5 e5 im-sin3 tng7-soaN3, <BR>  Goa2 tui3 i7-hiong e5 tang-hoaN7 phiau-long7 kau3 se-hoaN7. 
  Kng toa7-sam ia7 bat soe2-oaN2, <BR>  Siang-chhiu2 ang5 koh phong3-pha7. <BR>  Hit-si5 goa2 hoaN-hi2 hian3-chhut ka-ki7: <BR>  Chheng-chhun, chian5-tou5 kap tam7-poh8 e5 kim-chiN5, <BR>  Tui3 li2 e5 thiaN3, pang-chan7 goa2 lun2--koe3, <BR>  Iau-ki loh8-seh e5 am3-mi5. 
  Tit8-kau3 Su3-ji7-su3 e5 chheng3-siaN, <BR>  Sat goa2 kau3 si2-choat8 e5 chhim-khiN. 
  Goa2 to3--lai5 lah, Tai5-oan5, <BR>  It-kiu2-chhit-it, New York e5 chhou-chhun, <BR>  “Hou7 goa2 chhin-chhiuN7 chit8-e5 lang5 khia7--khi2-lai5.“<BR>  Poeh8-chheng3 e5 Ng5 Bun5-hiong5, <BR>  Hoah-chhut hou7 lang5 sit8-bin5 e5 pi-siaN. 
  Tok8-chhai5-chia2 bo5 si2, <BR>  Tong5-chi3 ka7 ki-bit8 lau3-siap. <BR>  FBI pian3-chhiau goa2 e5 pang5-keng, <BR>  Toa3-chau2 sou2-u7 e5 bun5-kiaN7. <BR>  Goa2 ng3 pak to5-bong5, bun3-koe3 pian-kai3. <BR>  Choe3-au7 tou7-koe3 chhim-khoah khoaN3-bo5-te2 e5 Tai7-se-iuN5. 
  Ti7 gian5-gu2 boe7-thong e5 soaN-lai7 chhut chhia-ho7, <BR>  Si2-sin5 lai5 long3-mng5, kui2-na7-pai2, <BR>  Hun7-be5-tiong chhin-lang5 ia7 li7 goa2 hng7-hng7. <BR>  Kan-ta i7-kok e5 ai3-cheng5 kio3 goa2 cheng-sin5, <BR>  Toa3-goa2 kau3 chhiN-hun7 e5 Pak-Au. 
  Goa2 to3--lai5 lah, Tai5-oan5, <BR>  Un2-ku ti7 bi2-le7 sin ka-pang, <BR>  Bo5 chit8-khek boe7 ki3-tit li2 e5 khou2-thang3. <BR>  Tng gin2-a2 ti7 siong5-chhiu7-kha sio-jiok, <BR>  Goa2 siuN7-tioh8 kou3-hiong hai2-piN e5 bok8-moa5, <BR>  Am-kok8-ke e5 chhio3-siaN, thong-jit8 bo5 soah. 
  Poe kau3 Hiong-kang2, poe kau3 Tang-kiaN, <BR>  Chha chit8-pou7 chiu7 kau3 li2 e5 mng5-tiaN5, <BR>  Ui7-tioh8 beh tam chit8-chhui3 <BR>  Kap li2 saN-lian5 e5 hai2-chui2, <BR>  Thau2-pang3 goa2 thong-ni5 e5 su-loan5. <BR>  Kiam5-siap e5 chu-bi7 m7-chai si7 iam5? <BR>  A2-si7 bak8-sai2 e5 siau3-liam7? 
  Goa2 to3--lai5 lah, Tai5-oan5, <BR>  Tng goa2 e5 pin3-piN pian3 peh8, <BR>  HiaN-che2 e5 gin2-a2 ia7 lai5 Bi2-kok thak8-chheh. <BR>  Chit8-se3-tai7 e5 theng3-hau7, <BR>  Hoan2-hiong e5 si5-khek, <BR>  Chiong-kui-boe2 lim5-kau3. 
  Goa2 to3--lai5 lah, Tai5-oan5, <BR>  Mouh ti7 lau7-pe7 e5 hun5-bong7 thau5-cheng5, <BR>  Bak8-sai2 tih-loh8 bong7-pai5 e5 sip8-ji7-ke3 teng2. <BR>  Thau5-chit8-pai2 chhut-kok, <BR>  ChiaN5-choe3 pe7-kiaN2 eng2-piat8. 
  Boe7-hu3 tan2 goa2 to3-tng2 e5 chi3-chhin, <BR>  Kut-hu i2-keng hou7 chhiN-ti5 am-bat8, <BR>  Tek8-bu7 mi5-jit8 khun2-pek, <BR>  Chhui-koaN2 i toa7 chhau-hoan5 loh8 im-hu2. <BR>  TaN ngia5-chih goa2--e5 kan-ta leng2-ki-ki e5 chioh8-thau5 <BR>  Hou7 goa2 tui5 sim-koaN e5 khui-khiam3. 
  Goa2 to3--lai5 lah, Tai5-oan5, <BR>  Kui7 ti7 ka-hou7 piN7-pang5, <BR>  A-bu2 e5 bin5-chhng5-piN, <BR>  Khin-siaN kong2 “A-ki5 lai5 khoaN3--li2 lah.” 
  Chong2-si7 a-bu2 boe7 koh in3 goa2, <BR>  Boe7 koh thi2-khui bak8-chiu, <BR>  KhoaN3 i jit8-jit8 su-liam7 e5 soah-boe2-kiaN2. <BR>  Ti7 i chhoan2-khui3 tang7-tang7 e5 khun3-bin5, <BR>  Boe7 koh u7 kau-chian3 e5 kiaN-hiaN5. 
  Thai3-peng5-iuN5 Chian3-cheng choe3-au7 chit8-ni5, <BR>  Goa2 iau2-boe7 tng7-ni, <BR>  A-bu2 chhoa7 gin2-a2 sou-khai kau3 An-peng5 chou2-chhu3, <BR>  Bih ti7 hong5-khong-ho5 e5 am3-mi5, <BR>  I ka7 goa2 lam2 an5-an5 ti7 heng-cheng5. 
  Chiah8-png7 e5 si5, i ka7 oaN2-lai7 e5 bah geng2-chhui3 chhi7 goa2, <BR>  Ka7 han-chu5-khou lau5 hou7 ka-ki7. <BR>  Goa2 e5 bak8-sai2 chim3-tam5 a-bu2 e5 phoe7-toaN. <BR>  Chin-chiaN3 ng3-bang7 i oe7 hou7 goa2 chha2-chhiN2, <BR>  Oe7 chhun-chhut kou-ta5 e5 chhiu2, so goa2 e5 bin7, <BR>  A2-si7 chek-hoat8 goa2 e5 put-hau3. 
  Goa2 to3--lai5 lah, Tai5-oan5, <BR>  Chhia-hoa kheh-chiah8 li2 e5 seng-khu kap leng5-hun5. <BR>  Gin2-a2-si5 e5 tang5-phoaN7 teh sai2 bian3-ju3, <BR>  Boe7 jin7-tit goa2, <BR>  Chhin-chiaN5 bo5-eng5 than3-chiah8, <BR>  Boe7 kou3-tit goa2. 
  Ti7 chhut-si3 toa7-han3 e5 thou2-toe7, <BR>  Goa2 sit-loh8 khoeh thau5-khak e5 chhu3-theh8. <BR>  Am3-mi5 nau7-jiat8 e5 koe-thau5, <BR>  SiaN2-lang5 thiaN-tioh8 chheh-sim e5 thi5-khau3? <BR>  Chit8-siaN chit8-siaN, chhak8-jip8 goa2 e5 sim-koaN. 
  Goa2 to3--lai5 lah, Tai5-oan5, <BR>  Sui-bong2 choe7-choe7 lang5 tioh8-kip li7-khui, <BR>  Sui-jian5 bat tah8-thut8, poah8-to2 sit-chi3, <BR>  Goa2 iu5-goan5 ki3-tit, chhou-hun-khui e5 se3-gian5: <BR>  “Theng3-hau7 goa2 to3-tng2.” 
  Theng3-hau7 goa2 i-ti7 <BR>  Li2 tui7-loh8 e5 khang-chhui3. <BR>  Sui-bong2 hoan2-hiong e5 lou7, <BR>  Tui3 siau3-lian5 kiaN5 kau3 thau5-mng5-peh8, <BR>  Kian3-kok e5 kha-pou7. 
  Tioh8 poaN5-koe3 koan5-soaN, liau5-koe3 chhim-khe, <BR>  Goa2 iu5-goan5 hoaN-hi2 to3--lai5,. <BR>  HoaN-hi2 kap li2 ti7-teh, <BR>  Chin7 goa2 chit8-si3-lang5 e5 beng5-se3. 
</CL>
<HL>

（獻hou7我e5四舅張文祺。伊是台灣獨立聯盟第一個專職人員，經過「四二四事件」。也獻hou7伊e5世代。） 
我倒--來lah，台灣！ <BR>二五年未bat見--著e5故鄉， <BR>夢中tauh8-tauh8倒--去e5家園， <BR>當你青翠e5形影露現ti7空中， <BR>我e5目珠即時起濛。 
久年e5心悶親像大流水，<BR>Tui3目箍溢到頷頸邊。 <BR>我倒--來lah，台灣！ 
帶滿腹理想， <BR>二五年前kap你分開， <BR>Tu2 tui3金門退伍， <BR>落大雨e5秋天早起， <BR>飛龍機飛離故鄉e5港邊， <BR>少年e5心飛上天， 
「聽候我倒轉…」<BR>我輕聲kap你相辭， <BR>向新大陸出發， <BR>走chhoe7自由e5空氣， <BR>留學生涯iau2未煞， <BR>我棄sak學位e5冕旒， <BR>加入地下組織。 
我倒--來lah，台灣！ <BR>專職革命e5生活， <BR>Hou7親人e5音訊斷線， <BR>我tui3異鄉e5東岸漂浪到西岸。 
扛大杉也bat洗碗， <BR>雙手紅koh phong3泡。 <BR>Hit時我歡喜獻出家己 <BR>青春、前途kap淡薄e5金錢， <BR>對你e5疼，幫贊我忍過 <BR>枵飢落雪e5暗暝。 
直到四二四e5銃聲， <BR>Sak我到死絕e5深坑。 
我倒--來lah，台灣！ <BR>一九七一，New york e5初春， <BR>「Hou7我親像一個人企--起來。」 <BR>拔銃e5黃文雄， <BR>喝出hou7人殖民e5悲聲。 
獨裁者無死， <BR>同志ka7機密漏洩。 <BR>FBI遍chhiau我e5房間，<BR>帶走所有e5文件。 <BR>我向北逃亡，bun3過邊界。 <BR>最後渡過深闊看無底e5大西洋。 
Ti7言語boe7通e5山內出車禍， <BR>死神來long3門，幾若擺， <BR>暈迷中親人也離我遠遠。 <BR>Kan-ta異國e5愛情叫我精神， <BR>帶我到生份e5北歐。 
我倒--來lah，台灣！ <BR>隱居ti7美麗新家邦， <BR>無一刻boe7記得你e5苦痛。 <BR>當囡仔ti7松樹腳相jiok， <BR>我想著故鄉海邊e5木麻， <BR>掩咯雞e5笑聲，通日無煞。 
飛到香港，飛到東京， <BR>差一步就到你e5門埕， <BR>為著beh tam一嘴 <BR>Kap你相連e5海水， <BR>Thau2放我通年e5思戀。 <BR>鹹澀e5滋味m7知是鹽？ <BR>抑是目屎e5數念？ 
我倒--來lah，台灣！ <BR>當我e5鬢邊變白， <BR>兄姐e5囡仔也來美國讀冊。 <BR>一世代e5聽候， <BR>返鄉e5時刻， <BR>將歸尾臨到。 
我倒--來lah，台灣！<BR>Mouh ti7老父e5墳墓頭前， <BR>目屎滴落墓牌e5十字架頂。 <BR>頭一擺出國， <BR>成做父子永別。 
Boe7赴等我倒轉e5至親， <BR>骨灰已經hou7青苔掩密，<BR>特務暝日窘迫， <BR>催趕伊大操煩落陰府。 <BR>今迎接我--e5 kan-ta冷ki-ki e5石頭 <BR>Hou7我槌心肝e5虧欠。 
我倒--來lah，台灣！<BR>跪ti7加護病房， <BR>阿母e5眠床邊， <BR>輕聲講：「阿祺來看--你lah！」 
總是阿母boe7 koh應我，<BR>Boe7 koh展開目珠， <BR>看伊日日思念e5續尾子。 <BR>Ti7伊喘氣重重e5睏眠， <BR>Boe7 koh有交戰e5驚惶。 
太平洋戰爭最後一年， <BR>我iau2未斷乳， <BR>阿母chhoa7囡仔疏開到安平祖厝，<BR>Bih ti7防空壕e5暗暝， <BR>伊ka7我攬an5-an5 ti7胸前。 
食飯e5時，伊ka7碗內e5肉研碎飼我， <BR>Ka7蕃薯箍留hou7家己。 <BR>我e5目屎浸tam5阿母e5被單。 <BR>真正向望伊會hou7我吵醒， <BR>會伸出枯ta5 e5手，搓我e5面， <BR>抑是責罰我e5不孝。 
我倒--來lah，台灣！ <BR>奢華kheh食你e5身軀kap靈魂。 <BR>囡仔時e5同伴teh駛bian3-ju3 ， <BR>Boe7認得我， <BR>親情無閒趁食， <BR>Boe7顧得我。 
Ti7出世大漢e5土地，<BR>我失落khoeh頭殼e5厝宅。 <BR>暗暝鬧熱e5街頭， <BR>啥人聽著chheh心e5啼哭？ <BR>一聲一聲，chhak8入我e5心肝。 
我倒--來lah，台灣！ <BR>雖罔濟濟人著急離開， <BR>雖然bat踏thut8,跋倒失志， <BR>我猶原記得，初分開e5誓言： <BR>「聽候我倒轉…」 
聽候我醫治 <BR>你墜落e5空嘴。 <BR>雖罔返鄉e5路， <BR>Tui3少年行到頭毛白，<BR>建國e5腳步。 
著盤過懸山，liau5過深溪， <BR>我猶原歡喜倒--來， <BR>歡喜kap你ti7--teh， <BR>盡我一世人e5盟誓。 
</HL>