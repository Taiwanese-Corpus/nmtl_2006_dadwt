<CL>
  Goa2 lai5--ah, Moa5-tau7, <BR>  Si-la-iah chou2-ma2 e5 goan5-hiong, <BR>  Si-jin5 leng5-kam2 e5 goan5-choaN5, <BR>  Hit-siu2 “Eng2-oan2 e5 Kou3-hiong” in2 goa2 kau3 chia, <BR>  Chhiau-chhoe7 Tan5 Lui5 iau2-boe7 to3-tng2 e5 kha-jiah. 
  Loh8 ko-sok kong-lou7, <BR>  Tan5 Lui5 “hng7-hng7 e5 kou3-hiong” <BR>  Kin7-kin7 pai5 ti7 goa2 e5 bak8-chiu cheng5. <BR>  Bo5 khoaN3-tioh8 se3-liap8-chi2, <BR>  ChhiN koh mouh-mouh e5 bun5-tan3.
  Goeh8-iN5 hiah pa2-chui2, ng5-gin2-gin2 e5 peh8-iu7, <BR>  Ti7 chhiu-thiN koe3-tau3 e5 jit8-thau5-kha, <BR>  Chit8-liap8 soa3 chit8-liap8, <BR>  Chit8-lang2 soa3 chit8-lang2, <BR>  Chit8-taN3 chit8-taN2 thah8 kau3 lou7 e5 chin7 -pong7. 
  Ti7 png-a2-chhiu7 e5 kou3-hiong, <BR>  Chit-si5 kam2 teh loh8-sng? <BR>  Pin3-piN i2-keng peh8 e5 Tan5 Lui5 <BR>  Kam2 u7 teh sau3 ti-koaN-ang5 e5 png-a2-hioh8? 
  Kam2 u7 na2 ge3 phong7-ko2, <BR>  Na2 hoe5-siong2 bun5-tan3 e5 sng-kam? <BR>  Na2 siau3-siuN7 peh8-iu7 un3 tau7-iu5 <BR>  Chit8-ban7 chit8-ban7 <BR>  Chiang3-kang2 Moa5-tau7 e5 chu-bi7? 
  Seh8-kau3 Moa5-hak8-lou7, <BR>  IN5-khoan5 bo5--khi3, <BR>  OaN2-koe2-lan5--a lang5-kheh goan5-chai7 chhaN3-chhaN3-chhaN3. <BR>  Tan5 Lui5 kam2 chai-iaN2, <BR>  I e5 kou3-hiong e5 oaN2-koe2 <BR>  I2-keng chin chhut-mia5? 
  Khia5 chhia-a2 tui3 hak8-hau7 tng2--lai5, <BR>  Gin2-a2-si5 e5 Tan5 Lui5 <BR>  Kam2 bat che7 ti7 chit-e5 saN-kak-thang chiah8 tiam2-sim? 
  Khiu7-khiu7 e5 koe2, chiaN-bah kah kiam5-ah-Ng7-jin5, <BR>  Lam7 soan3-thau5 tau7-iu5-ko, <BR>  Phoe3 chha2-mi7, chha2-png7, hi5-kiN ah-si7 ti-hoeh toa7-tng5, <BR>  Chheng3-ian e5 lang5-sng5, <BR>  ChhiN-chhui3 e5 ian5-sui, <BR>  Kam2 bat phu5 ti7 Tan5 Lui5 bang7-tiong <BR>  Kin7-kin7 e5 kou3-hiong? 
  Sai2-koe3 toa7-bio7, <BR>  Oat-jip piN-a2-lou7, <BR>  3--goeh8 iu7-a2-hoe tng teh khui. <BR>  Tiau3-cheng-heng5 e5 peh8-hoe thou2-toa7-khui3, <BR>  Chhin-chhiuN7 saN se2-chheng-khi3, <BR>  Phi ti7 tek-ko e5 sat-bun5 bi7. 
  Thak8-chheh ia3-sian7 e5 Tan5 Lui5 <BR>  Kam2 bat khia7 ti7 ang5-hia7-chhu3 piN-a2, <BR>  Ka7 kui-chang5 e5 chheng-phang suh--jip8-khi3? <BR>  Chhun-thiN e5 khi3-bi7, <BR>  Kam2 u7 thang3 kau3 i e5 sim-koaN iN2-a2, <BR>  Teng3-jip8 i tng5-tng5 e5 ki3-ti5? 
  “An2-ne kam2 e7 ho5?” <BR>  ThiaN goa2 kong2 tui3 Ko-hiong5 chau2-lai5 Moa5-tau7, <BR>  Tak8-le2-pai3 pai3-gou7 e7-pou kan-taN 2 tiam2-cheng, <BR>  Sai2-chhia pi2 ka3-chheh khah-ku2, <BR>  Ka3 bo5 lang5 ai ka3 e5 gi2-gian5-hak8 khai3-lun7, <BR>  Tai5-gi2-kai3 e5 sian-pai2 tiaN7-tiaN7 an2-ne mng7. 
  Lian5 pe7-bu2 ia7 chhio3 goa2 <BR>  Si7 siong7 gau5 thak8-chheh e5 gong7-kiaN2. <BR>  M7-ku2 goa2 chai <BR>  Tan5 Lui5 ma7 chai <BR>  Goa2 bo5 khong ia7 bo5 gong7, <BR>  Goa2 pi2 Tan5 Lui5 khah heng7-hok. 
  I “30 ni5 poe-chiau2 teh liu5-long7”, <BR>  Goa2 tak8-le2-pai3 chun2-si5 tham3-hong2 i e5 kou3-hiong, <BR>  Cho3 Tai5-gi2-bun5 un7-tong7. 
  Se3-kai3 te7-it Tai5-oan5 te7-it e5 <BR>  Tai5-oan5 gi2-gian5-hak8-he7, <BR>  Siat ti7 i e5 kou3-hiong e5 ah-bo2-liau5、un-a2-piN, <BR>  Bo5 lang5 beh lai5, <BR>  Goa2 tai7-seng lai5. 
  Ti7 i khiam3-eng7 e5 si5-khek, <BR>  U7-hun7 ti7 i chhong3-pan7 e5 kan-lan5. <BR>  Keng-koe3 Pak-se3-liau5, Ng3-koe3 ko-sok kong-lou7, <BR>  Chit8-lou7 oan-oan oat-oat, <BR>  Bo5 khoaN3-tioh8 “lian2-bu7 teh khui-hoe”, <BR>  Bo5 khoaN3-tioh8 “chhan5-iN teh sng2-chui2”, <BR>  Peh8-peh8 pui5-pui5 e5 ah-a2 kap go5-a2, <BR>  Tit8-tit8 ka2-chui2 khit8-khok8-haiN e5 chui2-chhia <BR>  Hak8-hau7--nih kang-theng5-chhia kui-jit8 khok8-khok8-long3, <BR>  Lau7-su chhoe7-bo5 hioh-khun3 e5 sou2-chai7. 
  Se3-kai3 te7-it-keng Tai5-oan5 gi2-gian5 hak8-he7 <BR>  Te7-it-kai3 it-ni5 e5 hak8-seng, <BR>  Te7-it-jit8 siong7-kho3 bin7 chiau5 iu-iu, <BR>  U7-e5 kong2 hong5 phian3-lai5 chia, <BR>  U7-e5 beh choan2 Tiong-bun5-he7, <BR>  U7-e5 oan3 kong2 chia bo5 7-11 (Seven-eleven), <BR>  U7-e5 cheN3-kong2 Tai5-gi2 bo5 teng2-i5 Tai5-oan5 gi2-gian5, <BR>  I beh jim7-tong5 in lau7-pe7 e5 Tiong-kok, <BR>  Ia7 u7 lang5 Tai5-gi2 thiaN long2 bo5, <BR>  Kui-khi3 hoah beh siau-biat8 Tai5-oan5, <BR>  Li7-khui chit-e5 “iu7-a2-tin3”. 
  Hai2-hong tui3 Ka-li2-hin koan3--jip8-lai5, <BR>  Kau3-sek--nih ou-sek e5 pou3-li5 phiak8 kau3 phok8-phok8-kio3, <BR>  Thou5-hun2-soa iaN7 ti7 toh-teng2, iaN7 ti7 ou-pang e7-kha. <BR>  Tan5 Lui5 kam2 bat siuN7--koe3 <BR>  Tng2-lai5 kou3-hiong e5 lou7 <BR>  U7 joa7 khi-khiau? U7 joa7 tng5? <BR>  Oa2-kun7 kou3-hiong e5 kha-pou7 <BR>  U7 joa7 m7-kam? u7 joa7 tim5-tang7? 
  M7-ku2 goa2 boe7 hoan2-hoe2, <BR>  Ia7 boe7 oan3-than3, <BR>  Goa2 ka7 ka-ki7 kong2, <BR>  Goa2 pi2 Tan5 Lui5 khah ho2-mia7. 
  E7-tang3 to3--lai5, <BR>  U7-hun7 chiau3-kou3 lan2 e5 Tai5-oan5-kiaN2, <BR>  Si7 i siong7 him-sian7 e5 thau5-lou7, <BR>  Sim-koaN-te2 siong7 sui2 e5 tang3-taN3. 
  That-chhia e5 si5-chun7 na2 haiN Tai5-oan5-tiau7, <BR>  Na2 khoaN3 thang-a2-goa7 hong5-hun e5 Chan-bun5-khe. <BR>  Ng3 hai2-khau2 lau5 e5 jit8-thau5, <BR>  Kam2 bat ek kau3 Tan5 Lui5 teh toa3 <BR>  Thai3-peng5-iuN5 hit-peng5 e5 hai2-hoaN7? 
  Sau3 png-a2-hioh8 liau2-au7, <BR>  Tan5 Lui5 kam2 bat che7 ti7 chhiu7-a2-oe, <BR>  KhoaN3 thiN-teng2 e5 gan7 kui-tin7 poe ng3 lam5? 
  I kam2 e7 ki3--tit <BR>  Gin2-a2-si5 tiam3 -chui2-bih e5 chit-tiau5-khe? <BR>  Thau2-ban2 si-koe hou7 lang5 jiok e5 soa-pou? <BR>  Koah tiu7-a2 liau2-au7 khong3 thou5-io5-a2 <BR>  Phang kau3 hou7 i lau5 chhui3-noa7 e5 chhan5-hoaN7? 
  Sou2-i2 goa2 lai5 chia, Moa5-tau7, <BR>  Ou-mia5-toaN eng2-oan2 e5 kou3-hiong, <BR>  Goa2 le5-thau5 cho3-kang e5 sou2-chai7, <BR>  Iu7-a2 hoat kui-chang5, tng-chhiN e5 joah8--lang5 <BR>  Goa2 tioh8 beh li7-khui. 
  KiN3-na7 lai5, tioh8 siuN7-tioh8 Tan5 Lui5, <BR>  Se3-se3-han3 poh8-pan2 e5 the2-keh, <BR>  60 hoe3, iau2 u7 chng-kha gin2-a2 e5 chhio3-iong5, <BR>  Peh8-sek khiong2-pou3 e5 chheng-chhun, <BR>  Kou-put-chiong li7-ki e5 khou2-thang3. 
  KiN3-na7 lai5 tioh8 siuN7-tioh8 Tan5 Lui5 e5 siau2-soat, <BR>  30 ni5 bo5-pian3 e5 khiuN-khau2, <BR>  Oah8-leng3-leng3 ka-hiong e5 kou3-su7. 
  KiN3-na7 that-chhia tioh8 hah-hi3, <BR>  Tioh8 na2 chhiuN3 “Eng2-oan2 e5 Kou3-hiong”, <BR>  Na2 siuN7-tioh8 Tan5 Lui5 kia3--lai5 e5 e-mail: <BR>  “Li2 sit8-chai7 u7 hok-khi3, <BR>  Thang ti7 Pak-se3-liau5 hiah sui2 e5 sou2-chai7 ka3-chheh. ” 
  SiuN7-tioh8 i chaim7-chiam7 peh8--khi3 e5 thau5-chang, <BR>  Tai5-oan5-lang5 soaN3-chiau2 e5 sin-se3, <BR>  Ti7 chiam7-chiam7 am3--loh8-khi, tian7-hoe2 siam2-sih, <BR>  Loh8-lam5 mi5-mi5 e5 chhia-tin7--nih <BR>  Goa2 e5 kut sng-ba5, <BR>  Na5-au5 ju2 lai5 ju2 ta, <BR>  Bak8-chiu-phoe5 kiong5-beh sui5--loh8-khi3.
  Chong2-si7, goa2 liam3 ka-ki7 e5 kha-thui2, <BR>  Ka7 ka7-ki7 kong2: <BR>  “Ban7-chhiaN2 khun3! <BR>  Tng2-khi3 kou3-hiong e5 lou7 <BR>  Iau2 chin tng5. ” 
  (Tai5-bun5-thong-sin3 Te7 115 ki5, 2003 ni5 9 goeh8) 
</CL>
<HL>

我來--ah，麻豆， <BR>Siraya祖媽e5原鄉， <BR>詩人靈感e5源泉，<BR>Hit首〈永遠e5故鄉〉引我到chia, <BR>Chhiau-chhoe7陳雷iau2未倒轉e5腳跡。 
落高速公路， <BR>陳雷〈永遠e5故鄉〉<BR>近近排ti7我e5目珠前。<BR>無看著細粒子，<BR>青koh mouh-mouh e5文旦。 
月圓hiah飽水，黃gin2-gin2 e5白柚， <BR>Ti7秋天過晝e5日頭腳， <BR>一粒續一粒， <BR>一籠續一籠， <BR>一擔一擔thah8到路e5盡pong7。 
Ti7楓仔樹e5故鄉， <BR>這時kam2 teh落霜？ <BR>鬢邊已經白e5陳雷 <BR>Kam2有teh掃豬肝紅e5 楓仔葉？ 
Kam2有那ge3 phong7果， <BR>那回想文旦e5酸甘？ <BR>那數想白柚un3豆油 <BR>一ban7一ban7 <BR>正港麻豆e5滋味？ 
Seh8到麻學路， <BR>圓環無--去， <BR>碗粿蘭--a人客原在chhaN3-chhaN3-chhaN3。 <BR>陳雷kam2知影， <BR>伊e5故鄉e5碗粿 <BR>已經真出名？ 
騎車仔tui3學校轉--來， <BR>囡仔時e5陳雷 <BR>Kam2 bat坐ti7這個三角窗食點心？ 
Khiu7-khiu7 e5粿，chiaN-肉kah鹹鴨卵仁， <BR>Lam7蒜頭豆油膏， <BR>配炒麵炒飯魚羹抑是豬血大腸， <BR>Chheng3煙e5 lang5-sng5, <BR>青翠e5 芫荽， <BR>Kam2 bat浮ti7陳雷夢中 <BR>近近e5故鄉？ 
駛過大廟<BR>越入邊仔路， <BR>3--月柚仔花tng teh開。 <BR>吊鐘形e5白花吐大氣， <BR>親像衫洗清氣， <BR>Phi ti7竹篙e5 sat-bun5味。 
讀冊厭sian7 e5陳雷 <BR>Kam2 bat 企ti7紅瓦厝邊仔， <BR>Ka7歸欉e5清芳suh--入-去？ <BR>春天e5氣味， <BR>Kam2有thang3到伊e5心肝iN2仔， <BR>釘入伊長長e5記池？ 
「按呢kam2會ho5?」 <BR>聽我講tui3高雄走來麻豆， <BR>逐禮拜拜五下晡kan-taN兩點鐘， <BR>駛車比教冊較久， <BR>教無人愛教e5語言學概論， <BR>台語界e5 先pai2定定an2-ne問。 
連父母也笑我 <BR>是上gau5讀冊e5憨子。 <BR>M7-ku2我知 <BR>陳雷ma7知 <BR>我無khong也無憨， <BR>我比陳雷較幸福。 
伊「30年飛鳥teh流浪」 ， <BR>我逐禮拜準時探訪伊e5故鄉， <BR>做台語文運動。 
世界第一台灣第一e5 <BR>台灣語言學系， <BR>設ti7伊e5故鄉e5鴨母寮、塭仔邊， <BR>無人beh來， <BR>我代先來。 
Ti7伊欠用e5時刻， <BR>有份ti7伊創辦e5艱難。 <BR>經過北勢寮，Ng3過高速公路， <BR>一路彎彎越越， <BR>無看著「蓮霧teh 開花」，<BR>無看著「田嬰teh sng2水」， <BR>白白肥肥e5鴨仔kap鵝仔， <BR>直直ka2水khit8-khok8-haiN e5水車， <BR>學校--nih工程車歸日khok8-khok8-long3, <BR>老師chhoe7無歇睏e5所在。 
世界第一間台灣語言學系， <BR>第一屆一年e5學生， <BR>第一日上課面chiau5憂憂， <BR>有e5講hong5騙來chia, <BR>有e5 beh轉中文系， <BR>有e5怨講chia無7-11 (Seven-eleven)， <BR>有e5 cheN3講台語無等於台灣語言， <BR>伊beh認同in老父e5中國， <BR>也有人台語聽攏無， <BR>歸氣喝beh消滅台灣， <BR>離開這個「柚仔鎮」。 
海風tui3佳里興灌--入-來 <BR>教室--裡烏色e5布籬phiak8到phok8-phok8叫， <BR>塗粉沙iaN7 ti7桌頂，iaN7 ti7烏枋下腳。 <BR>陳雷kam2 bat想--過 <BR>轉來故鄉e5路 <BR>有偌khi-khiau? 有偌長？ <BR>倚近故鄉e5腳步 <BR>有偌m7甘？有偌沉重？ 
M7-ku2我boe7反悔， <BR>也boe7怨嘆， <BR>我ka7家己講， <BR>我比陳雷較好命。 
會當倒--來，<BR>有份照顧咱e5台灣子， <BR>是伊上欣羨e5頭路， <BR>心肝底上sui2 e5重擔。 
That車e5時陣那haiN台灣調，<BR>那看窗仔外黃昏e5曾文溪。 <BR>向海口流e5日頭，<BR>Kam2 bat溢到陳雷teh toa3 <BR>太平洋hit爿e5海岸？ 
掃楓仔葉了後， <BR>陳雷kam2 bat坐ti7樹仔oe, <BR>看天頂e5雁歸陣飛向南？ 
伊kam2會記--得 <BR>囡仔時tiam3水bih e5這條溪？<BR>偷挽西瓜hou7人jiok e5沙埔？ <BR>割稻仔了後khong3塗窯仔 <BR>芳kau3 hou7伊流嘴noa7 e5田岸？ 
所以我來chia,麻豆， <BR>烏名單永遠e5故鄉， <BR>我le5頭做工e5所在， <BR>柚仔發歸欉，當青e5熱--人 <BR>我著beh離開。 
見若來，著想著陳雷<BR>細細漢薄板e5體格， <BR>60歲，iau2有庄腳囡仔e5笑容， <BR>白色恐怖e5青春， <BR>姑不chiong離枝e5苦痛。 
見若來著想著陳雷e5小說， <BR>30年無變e5腔口， <BR>活leng3-leng3家鄉e5故事。 
見若that車著hah-hi3, <BR>著那唱〈永遠e5故鄉〉， <BR>那想著陳雷寄來e5 e-mail: <BR>「你實在有福氣 <BR>Thang ti7北勢寮hiah sui2 e5所在教冊。」 
想著伊漸漸白--去e5頭鬃， <BR>台灣人散鳥e5身世， <BR>Ti7漸漸暗--落-去，電火閃sih， <BR>落南綿綿e5車陣--nih <BR>我e5骨酸麻， <BR>嚨喉愈來愈礁，<BR>目珠皮kiong5-beh垂--落-去。 
總--是，我liam3家己e5腳腿， <BR>Ka7家己講: <BR>「慢且睏！ <BR>轉去故鄉e5路 <BR>Iau2真長。」 
（台文通訊第115期，2003年9月） 
</HL>