<CL>
  Tiat-chong chhut-kok kau2-ni5 goa7, <BR>  chin ku2 bo5 sio khoaN3. <BR>  SaN-iok che7 A-tang e5 chhia, <BR>  khi3 hou7 Chheng-chiu chhiaN2. 
  KiaN5-a2-kiaN5, <BR>  chit8-kiaN5 kiong7 lak8-mia5. <BR>  Tiat-chong, Siok-iong5, Beng7-thiat, Sin3-seng, <BR>  A-tang chhoa7 bou2 cho3 thau5-cheng5. 
  A-tang sai2-chhia ban7-thun-thun, <BR>  kong2 he kio3-cho3 un2. <BR>  Siok-iong5 toe3 au7 tong3-boe7-tiau5, <BR>  poaN3 lou7 tit8-tit8 chhiau. 
  Chhiau--a2-chhiau, <BR>  A-tang chhui3-chhiu khiau3. <BR>  Chit8-e7 kau3 ui7, koaN2-kin2 cheN kong2, <BR>  sai2-chhia m7-bian2 hiah chheN-kong5. 
  Chheng-chiu cho3 lang5 chin-chiaN3 chan2, <BR>  chhiaN2 goan2 chiah8 hai2-san2. <BR>  Toh pai5 Pou3-te7 Eng5-pin koan2, <BR>  chhut mia5 lam5 Tai5-oan5. 
  Che7-a2-che7, <BR>  chit8-toh che7 peh-e5. <BR>  Chheng-chiu, Le7-eng, A-tang, Siu3-koan. <BR>  chhun--e5 si3-e5 chiu7-si7 goan2. 
  O-a2-mi7-soaN3, “Sa-si-mih”, <BR>  chhau2-he5 chheng3 kiuN-si. <BR>  Hoe-tiau5 chu2 thng, ou5-a2 chiN3, <BR>  chheN chha2 Si3-kha-hi5. 
  Chhai3 jip8 chhui3, <BR>  sui5-e5 sim-hoe khui. <BR>  Se3-su7, jin5-cheng5, bok8-hoe7, kiaN2-ji5, <BR>  hap-sian hap kah hit-peng5 khi3. 
  Kong2 tioh8 Sui7-ian kap Tiong5-hian3, <BR>  kam2-than3 siaN lian5-lian5. <BR>  Kong2 tioh8 Hong-soan kap Chun3-gi7, <BR>  siuN7 khi2 hit-tong-si5. 
  Kiu5 seng kau3, <BR>  a2-si7 lang5 seng-kau3. <BR>  Chhian-kou2 chi be5, siaN2 lang5 “chu-tau2,” <BR>  jin5-seng hai2-hai2 mai3 ke3-kau3. 
  Chiah8 liau2 Tiat-chong ng3 pak-bin7, <BR>  jip8 soaN hoe7 siang-chhin. <BR>  Goan2 koh che7 A-tang e5 chhia, <BR>  loh8 lam5 hoe5 Hu2-siaN5. 
  KiaN5-a2-kiaN5, <BR>  kiaN5 kau3 Ka-tang-kha. <BR>  Tai5-oan5 te7 mia5 phoe3-hap te7-li2, <BR>  na2-khoaN3 na2 thak8 na2 u7 bi7. 
  Bo5-ku2 keng koe3 “Heng7-hoa-koh”, <BR>  goa2 kio3 si7 hoe-phou2. <BR>  Hoah kong2 A-tang tan2 chit8--e7, <BR>  lan2 lai5-khi3 khoaN3 hoe. 
  Chhio3-a2-chhio3, <BR>  A-tang hiam2 oai-io. <BR>  Siau3-lian5-e5! li2 ma7 pai3-thok-le3, <BR>  he si7 “te5-tiam3-a2” neh. 
  Tiam3 mia5 ho7 kah hiah ho2 thiaN, <BR>  goa2 na7 oe7 chai-iaN2. <BR>  Ka-chai3 Beng7-thiat lang5 boe7 bai2, <BR>  the3 goa2 lai5 pai5-kai2. 
  Mai3-la7-chhau3, <BR>  lang5 bo5 tak8-hang7 gau5. <BR>  Te7-thau5 chhiN sou, chai5-sek iu7 chhian2, <BR>  li2 mai3 tit8-tit8 ka7 siau-khian2. 
  Eh! Iong5! li2 ka7 thiaN khoaN3-mai7, <BR>  oe7-thau5 kaN5 oe7-sai2. <BR>  Chit-ho7 peng5-iu2 ia7 teh kau, <BR>  goa2 na2 chiah8 oe7 lau7. 
  Bo5 tong7 cheng7, <BR>  koan5-ke7 hun chin beng5. <BR>  Siong5-se3 chit8 khoaN3, chiah chai in-toaN, <BR>  cha2 chiu7 kun2 kah hit-peng5 soaN. 
  A-tang iu7 koh u7 oe7 kong2, <BR>  m7-si7 teh phong3-hong. <BR>  Na7 bo5 sai2-chhia chiah-nih un2, <BR>  na2 oe7 hiah ho2 khun3. 
  Chhut-chai7 i, <BR>  m7-kiaN ka7 tioh8 chih8. <BR>  Toa7-lang5 bo5 kap gin2-a2 ke3-kau3, <BR>  leng5-kho2 oat8-thau5 khoaN3 goa7-khau2. 
  Sui5 hong phiau-tong7 e5 tiu7-sui7, <BR>  kim-ng5 koh pa2-chui2. <BR>  Ham5-chhiau3 chhiN-lek8 e5 chhau2-pou, <BR>  siam2-kng iau7 hiong-thou2. 
  PiN5-goan5 ah! <BR>  Ka-lam5 e5 piN5-goan5. <BR>  Bang7 li2 ti3-im3 tai7-tai7 kiaN2-sun, <BR>  ho2-khun3 ho2-chiah8 ho2-chhun-lun. 
  (Tai5-oan5 Kau3-hoe7 Kong-po3 te7 2029 ki5, 1991 ni5, 1 goeh8) 
</CL>
<HL>

哲宗出國九年外， <BR>真久無相看。 <BR>相約坐阿冬e5車， <BR>去hou7清州請。 
行仔行， <BR>一行共六名。 <BR>哲宗、叔陽、孟哲、信星， <BR>阿冬chhoa7某做頭前。 
阿冬駛車慢吞吞， <BR>講he叫做穩。 <BR>叔陽toe3後擋boe7-tiau5, <BR>半路直直超。 
超--a3超， <BR>阿冬嘴鬚翹。 <BR>一下到位，趕緊爭講， <BR>駛車m7免hiah生狂。 
清州做人真正chan2, <BR>請阮食海產。 <BR>桌排布袋英賓館， <BR>出名南台灣。 
坐--a3坐， <BR>一桌坐八個。 <BR>清州、麗英、阿冬、秀娟。 <BR>Chhun--e5四個就是阮。 
蚵仔麵線，Sa-si-mih ， <BR>草蝦chheng3薑絲。 <BR>花雕煮湯，芋仔chiN3， <BR>生炒四腳魚。 
菜入嘴， <BR>隨個心花開。<BR>世事、人情、牧會、子兒， <BR>Hap仙hap kah hit爿去。 
講著瑞淵kap長憲， <BR>感嘆聲連連。 <BR>講著弘宣kap俊義， <BR>想起hit當時。 
球先到， <BR>抑是人先到。 <BR>千古之迷，啥人【知道】 ， <BR>人生海海mai3計較。 
食了哲宗向北面， <BR>入山會雙親。 <BR>阮koh坐阿冬e5車， <BR>落南回府城。 
行--a3行， <BR>行到茄苳腳。 <BR>台灣地名配合地理， <BR>那看那讀那有味。 
無久經過「杏花閣」， <BR>我叫是花圃。<BR>喝講阿冬等一--下， <BR>咱來去看花。 
笑--a3笑， <BR>阿冬險歪腰。 <BR>少年--e5!你ma7拜託--le3, <BR>He是「茶店仔」neh。 
店名號kah hiah好聽， <BR>我哪會知影。 <BR>佳哉孟哲人boe7 bai2, <BR>替我來排解。 
Mai3 la7臭， <BR>人無逐項gau5。 <BR>地頭生疏，才識又淺， <BR>你mai3直直ka7消遣。 
Eh！陽！你ka7聽看mai7, <BR>話頭kaN5話屎。 <BR>這號朋友也teh交， <BR>我那食會老。 
無動靜， <BR>懸低分真明。 <BR>詳細一看，才知因端， <BR>早就kun2 kah hit爿山。 
阿冬又koh有話講： <BR>M7是teh phong3風。 <BR>若無駛車chiah-nih穩， <BR>那會hiah好睏。 
出在伊， <BR>M7驚咬著舌。 <BR>大人無kap囡仔計較， <BR>寧可越頭看外口。 
隨風飄動e5稻穗， <BR>金黃koh飽水。 <BR>含笑青綠e5草埔， <BR>閃光耀鄉土。 
平原--ah！ <BR>嘉南e5平原。 <BR>望你致蔭代代子孫，<BR>好睏好食好chhun-lun。 
（台灣教會公報第2029期，1991年1月） 
</HL>