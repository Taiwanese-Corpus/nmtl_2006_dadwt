<CL>
  Li2 Chhan5-le5 
  Tai5-oan5 Miau5-lek8 u7 kheh-chng, <BR>khian5-liog5 ni5 kan kian3 ka-hng5. <BR>Bo5 hiam5 lou7-tou5 chhian-li2 hng7, <BR>Tng5-soaN koe3 hai2 lai2 thok-hng. 
  Cham2-keng-phek-chhi3 khai san-lim5, <BR>tai-te7 ui7 chhng5 chioh8 ui7 chim2. <BR>Phi-seng-tai3-goat8 sin khai khun2, <BR>hong-pou seng5 tian5 im3 kiaN2-sun. 
  Tiong7-cheng5 tiong7-gi7 ho2 chok8-seng3, <BR>Jim7-lo5 jim7-oan3 ti thian-beng7. <BR>Khin5-khiam7 chhi5 ka thoan5 mng5-hong, <BR>heng5-sim siu2 giap8 tai7-tai7 tong5; 
  hiat-meh8 saN lok8 sim saN lian5, <BR>loh8-te7-siN-kun i3-chi3 kian. <BR>Tun-chhin-bok8-lim5 cho7 hiong-li2, <BR>su3-hai2-it-ka khai sin ki. 
  Tai7-soat-san lok8 choe7 ho5-chhoan, <BR>chhoan-chhoan koe3-hong2 Miau5-lek8 koan7. <BR>Chhiong chek thou2-te7 chiaN5 piN5-goan5, <BR>koan3-ak chhan5-hng5 long5-ka hoan. 
  Chhoan tiong chi chun3 Au7-liong5-khe, <BR>liu5 koan3 choan5 keng2 na2 tong7-meh8. <BR>KhoaN3 chin7 khe-piN jin5-kan-se3, <BR>ui7 li2 liu5-thoan5 Li2 Chhan5-le5. 
  Chhan5-le5 pun2-chek8 Hok-ki chhun, <BR>chu cha2 phaiN2 mia7 sit thian-lun5. <BR>Pe7-bu2 siang bong5 bo5 lang5 sioh, <BR>san3 kah na2 kui2 liah8-liah8-tioh8. 
  Tak8-jit8 chhut mng5 khioh chhan5-le5, <BR>taN khi3 ke-lou7 lai5 kio3 be7. <BR>Chit8-tng3 koe3-liau2 sng3 chit8-tng3, <BR>tan-i chhau2-liau5 to7 han5-sng. 
  Siang5 chhun chit8-e7 TiuN goan5-goe7, <BR>bak8-chiu khoaN3 koan5 bo5 khoaN3 ke7. <BR>Chhek-ha7 iok u7 sam chhian-kim, <BR>ju5-hoa-su3-giok8 lang5-lang5 him. 
  Toa7--e5 ji7--e5 long2 chhut ke3, <BR>ke3 hou7 mng5 tong ho2 chhin-ke, <BR>chi2 chhun iau-lu2 TiuN Giok8-chu, <BR>kau3 taN iau2-boe7 tiaN7 chhin-su7. 
  Chhin-su7 m7-si7 bo5 teh chou3, <BR>ta2 phoa3 hou7-teng7 moai5-lang5 pou5; <BR>saN jit8 chit8-choa7 lai5 the5 chhin, <BR>khah-su Giok8-chu m7 kiN3 bin7. 
  Chit-peng5 ian5-tau5 siau3-lian5 ke, <BR>hit-peng5 ho2-giah8 choe7 chhu3-the2; <BR>jim7 i kong2 phoa3 moai5-lang5 chhui3, <BR>Giok8-chu sim-thau5 cheng7 ju5 chui2. 
  Goan5-goe7 na2 tan2 sim na2 kip, <BR>khng3 i m7-thang siuN kou3-chip; <BR>ian5-tau5 ho2-giah8 li2 m7 ke3, <BR>tau2-ti2 siaN2 khoan2 li chiah beh. 
  Gioh8-chu7 chhio3-chhio3 in3 a-tia, <BR>ian5-tau5 ia7 boe7 chun2 png7 chiah8; <BR>ho2-giah8 na7 si7 m7 tin2-tang7, <BR>kim-soaN gin5-khou3 chiau3 siong5 khang. 
  Pin5-chian7 hu3-hui3 long2 si7 mia7; <BR>in-ian5 na7 kau3 chu7-jian5 chiaN5, <BR>Lang5 na7 lau2-sit8 kheng2 phah-piaN3, <BR>koh khah san3 goa7 ma7 m7 kiaN. 
  Gioh8-chu7 oe7 to kong2 boe7 liau2, <BR>goan5-goe7 i2-keng tong3 boe7 tiau5. <BR>Li2 na7 ho2 bai2 m7 chai kang, <BR>chiong li2 ke3 hou7 song3-hiong lang. 
  Goan5-goe7 na2 me7 na2 siu7 khi, <BR>chhin-chhiuN7 ngia5-sin5 bu2 tang5-ki. <BR>Siang-chhiu2 iap toa3 ka-chiah au7, <BR>chit8-lou7 tio5 chhut mng5-kha-khau2. 
  Chhau3-kham2 gu7-tioh8 Li2 Chhan5-le5, <BR>ian5-lou7 taN-taN3 teh kio3 be7. <BR>Sun7 chhui3 mng7 i “siau3-lian5-e5!” <BR>kin-ni5 kui2 hoe3 chhoa7 bou2 boe7, 
  Chhan5-le5 chit8-si5 tng2 boe7 koe3, <BR>m7-chai i teh siuN7 siaN2-hoe3; <BR>goan5-goe7 koh chai mng7 chit-pai2, <BR>Chhan5-le5 chiah chai si7 siaN2-tai7; 
  chek-si5 hiN7-jiat8 bin7 hoat-hong5, <BR>phaiN2-se3 phaiN2-se3 in3 siaN kong2. <BR>Ka-ki7 saN-tng3 chiah8 boe7 pa2, <BR>na2 u7 khui3-lat8 thang ho2-chhoa7. 
  Bo5 siuN7 goan5-goe7 ho2 bin7-sin5, <BR>hoe5 kong2 bo5 chiN5 bo5 iau3-kin2; <BR>goan2 tau Giok8-chu iau2 boe7 ke3, <BR>i siong7 ka3-i3 chit-khoan2-e5. 
  Li2 kin2 khi3 choe7 moai5-lang5-po5, <BR>jit-ki5 si5-sin5 tiaN7 ho7 ho2. <BR>Bian2 siu pheng3-kim bian2 lo5-kou2, <BR>than7 cha2 chhoa7-chhoa7 khi3 cho3 bou2. 
  Chhan5-le5 thiaN liau2 kiaN chit8-tio5, <BR>in3 kong2 goan5-goe7 mai3 kun2-chhio3. <BR>Kui3-hu2 chhian-kim sui2 u7 mia5, <BR>toa7-toa7 se3-se3 long2 chai-iaN2. 
  Chng nai7 siau3-lian5 chit8-toa7-tui, <BR>chhu3-cheng5 chhu3-au7 teh pai5 tui7. <BR>San3 kah chhiuN7 goa2 chit-chiong2 lang5, <BR>poaN3-mi5 ma7 boe7 chou3 bin5-bang7. 
  Goan5-goe7 sui5-si5 tng2 bin7-sek, <BR>goa2 bo5 kap li2 teh chhiuN3 khek. <BR>Oe7 kong2 chhut chhui3 chiu7-si7 oe7, <BR>li2 kin2 khi3 chiong moai5-lang5 choe7. 
  Chhan5-le5 khoaN3 i chin cheng3-keng, <BR>chit-liap8 sim-koaN phok8-phok8-chheng2. <BR>SaN-pou7 oaN7 chou3 nng7-pou7 chau2, <BR>khi3 chhoe7 moai5-lang5 lai5 in tau. 
  Moai5-lang5 chit8 kau3 chhiaN2 jip8 chhu3, <BR>tng-thau5-tui3-bin7 mng7 Giok8-chu. <BR>Lan5-tit Giok8-chu m7 na7 sui2, <BR>chin-chiaN3 ia7 bo5 tham hu3-kui3. 
  KhoaN3 i Chhan5-le5 lang5 tiau-tit8, <BR>jin7-chin phah-piaN3 koh lau2-sit8. <BR>Hoe5 kong2 na7 bo5 saN khi3-hiam5, <BR>goan7-i3 thok sin kap i tiam3. 
  Goat8-ha7-lo2-jin5 ho2 khan-seng5, <BR>toa3 lai5 chhun-hong jip8 chhu3-keng. <BR>Chiong5-chhu2 han5-mng5 chhoe-ian khi2, <BR>hoa-khai-peng3-te3 lian5-li2-ki. 
  Chhan5-le5 chiau3 siong5 khioh chhan5-le5, <BR>tak8-jit8 taN khi3 ke-lou7 be7. <BR>Sui-jian5 chong2 than3 bo5 loa7-choe7, <BR>chin7 sou2-u7-e5 kau hian5-chhe. 
  Giok8-chu chhi5-ka chin khin5-khiam7, <BR>thai7 kun un-jiu5 koh the2-thiap. <BR>Chhu3-kak ke-thi5 chiu7 khi2-chhng5, <BR>loh8-tu5 chhin chhiu2 khoan2 cha2-tng3. 
  Bo5-hiam5 san3 lai5 bo5-hiam5 khou2, <BR>bo5-hiam5 peh8-png7 phoe3 chhai3-pou2. <BR>HoaN-hoaN-hi2-hi2 sang3 chhut mng5, <BR>khoai3-khoai3-lok8-lok8 ngia5 kun tng2. 
  Chit8-pai2 hong-thai lai5 koe3 keng2, <BR>toa7-hou7 soa3-chiap loh8 boe7 theng5. <BR>Chin7-bak8 sou2-khoaN3 si3-chiu-ui5, <BR>chhan5-hoaN5 khe-kau long2 tiong3 chui2. 
  Chhan5-le5 tiam3 chhu3 tit8-tit8 tan2, <BR>tan2-hau7 ho2-thiN thang sun5-chhan5. <BR>Ho2-put-iong5-iN7 thiN pang3 chheng, <BR>koaN2-kin2 chhut-mng5 khi3 bo5-eng5. 
  Tang sai lam5 pak si-koe3 sun5, <BR>sun5 kah jit8-am3 kin7 hong5-hun. <BR>M7-bian2 kong2-tioh8 khioh chhan5-le5, <BR>lian5 hou5-sin5 to bo5 teh chhoe7. 
  ThiN-sek chit8-hun chit8-hun am3, <BR>na2 am3 Chhan5-le5 sim na2 tam. <BR>Khioh bo5 poaN3-liap8 thang ho2 be7, <BR>m7-kaN2 tng2-khi3 kiN3 hian5-chhe. 
  Jin5-seng cho7-gu7 lan5 u7-liau7, <BR>lang5 teh tou5-bou5 thiN teh chhiau5. <BR>Sim-koaN chheng-khi3 kha pou7 chiaN3, <BR>teng2-koan5 u7 bak8 oe7 chai-iaN2. 
  Chhan5-le5 si3-koe3 khok8-khok8-seh8, <BR>seh8 kau hu3-kin7 Au7-liong5 khe. <BR>Che7 tiam3 chhiu7-kha teh hioh-khun3, <BR>tiam2 chit8-ki hun thau2 sim-bun7. 
  Suh liau2 sun7 chhiu2 tim3 loh8 khe, <BR>hiong5-hiong5 toh8 chhut chit8-pha hoe2. <BR>Chhan5-le5 hoN3-ki5 kin7 cheng5 khoaN3, <BR>khe-tiong chit8-khut o-chui2-choaN5. 
  Tng-si5 ou5-chui2 chin hi-han2, <BR>beh chhoe7 tioh8 i bo5 kan2-tan. <BR>Chhan5-le5 i3-goa7 lai5 hoat-kian3, <BR>seng-oah8 kho3 i tit kai2-sian7. 
  Chiong5-chhu2 tu5 liau2 khioh chhan5-le5, <BR>ia7 taN o-chui2 khi3 kio3 be7. <BR>Chit8-hun chit8-sian2 tauh8-tauh8 chek, <BR>chek kau3 khe-chhoan chiaN5 hai2-hek8. 
  Hit-ni5 goan5-goe7 cho3 toa7-siu7, <BR>iau chhiaN2 chhin-lang5 kap peng5-iu2. <BR>Nng7 lang5 siu7 chhiaN2 chin hoaN-hi2, <BR>kau3 si5 ia7 toa3 le2-mih8 khi3. 
  Le2-mih8 kiong7 gin5 chit-chheng niu2, <BR>hun-khui te7-ti7 nng7-kha siuN. <BR>Teng2-koan5 iu5-goan5 pho chhan5-le5, <BR>iong7 taN3 taN-khi3 cho3 ho7-le2. 
  Leng7-goa7 chun2-pi7 chit8-ban7 biu2, <BR>oaN7 cho7 gin5-phio3 khng3 sin-chiuN7. <BR>SiuN7 kong7 na7-si7 u7 ki-hoe7, <BR>thang ng3 chhin-lang5 be2 tho2-te7. 
  Khoan2 ho2 chhan5-le5 kap Giok8-chu, <BR>sio-chhoa7 to3-tng2 au7-thau5-chhu3, <BR>nng7-e5 lian5-kin2 tai7-siag kau3, <BR>ti7 hia kap lang5 teh pho3-tau7. 
  KhoaN3-kiN3 Chhan5-le5 taN-taN3 lai5, <BR>tiau-kang phi3-siuN3 po3 lang5 chai. <BR>Chhan5-le5 chhio3 chhio3 bo5 in3 siaN, <BR>Giok8-chu ia7 ke2 m7 chai-iaN2. 
  Tan2-hau7 ui5 toh che7 cho3-hoe2, <BR>Chhan3-le5 khui chhui3 mng7 tai7-ke. <BR>SiaN-lang5 u7 te7 thang ho2 be7, <BR>goa2 kap Giok8-chu siuN7 beh be2. 
  Lian5-kin2 thiaN-tioh8 khi2 ai3-chhio3, <BR>chhio3 kah sin-khu tit8-tit8 io5. <BR>Na7 li2 Chhan5-le5 beh be2 te7, <BR>goan2 goan7 sng3 li2 poaN3-chiat ke3. 
  KhoaN3-lang5 bo5-tit toa7-se3 bak8, <BR>lam2-be2 lau5 u7 chit8-pou7 that. <BR>Khi-liong5-khin-sian7 chhian m7-thang, <BR>nng2-soh ia7 oe7 phoah8-to2 lang5. 
  Chhan5-le5 mng7 kong2 kiam2 u7-iaN2, <BR>nng7-e5 lian5-kin2 tang5 in3-siaN. <BR>Li2 na7 chiN5 sui5 theh8-chhut--lai5, <BR>goan2 chiu7 chiau3 iok saN khoan2-thai7. 
  Chhan5-le5 chek-si5 kiaN5 chin3-cheng5, <BR>pai3-thok tiuN7-lang5 lai5 cho3-cheng3. <BR>Si3-lang5 chhiam-ji7 kiam kham3-in3, <BR>bian2-tit au7-jit8 phaiN2 khoaN3 bin7. 
  Chhiam-liau2 Chhan5-le5 chhiu2 jip8 hoai5, <BR>theh8-chhut gin5-phio3 toh-teng2 pai5. <BR>Gin5-chhut hoe3-tiaN7 chiau3 iok-sok, <BR>lian5-kin2 geng5-kah thau5 sio-khok8. 
  Tit-tioh8 thou2-te7 sim hoaN-hi2, <BR>Chhan5-le5 tang7-kang bo5 ian5-ti5. <BR>Siong3-tioh8 tng-si5 e5 hang5-chhi7, <BR>sui5-si5 loh8-khi3 cheng3 ang5-khi7. 
  Chit8-chang5 cheng3-liau2 koh chit8-chang5, <BR>chit8-tang siu-liau2 koh chit8-tang. <BR>Chhun-khi3 chhiu-lai5 bo5 liau2 si5, <BR>kau3-boe3 go5-chhut chit8-phian3 thiN. 
  Jin5-seng chai7-se3 na2 bin5-bang7, <BR>si5-kan chit8-kau3 chui2 lau5 tang. <BR>Seng5-pai7 tit-sit mai3 ke3-kau3, <BR>po2 li2 sim-chheng chiah8 kau3 lau7. 
  Bo5 loan5 hu3 lai5 bo5 oan3 pin5, <BR>chho-chhai3 jip8-chhui3 na2 san-tin. <BR>Chiu7 boe7 ko-hu7 Au7-liong5 khe, <BR>ui7 li2 liu5-thoan5 Li2 Chhan5-le5. 
</CL>
<HL>

李田螺 
台灣苗栗有客庄，<BR>乾隆年間建家園。 <BR>無嫌路途千里遠，<BR>唐山過海來拓荒。 
斬荊劈刺開山林， <BR>大地為床石為枕。<BR>披星戴月新開懇，<BR>荒埔成田蔭子孫。 
重情重義好族性，<BR>任勞任怨知天命。<BR>勤儉持家傳門風， <BR>恆心守業代代同。 
血脈相絡心相連， <BR>落地生根意志堅。 <BR>敦親睦鄰造鄉里， <BR>四海一家開新機。 
大雪山麓濟河川， <BR>川川過訪苗栗縣。<BR>沖積土地成平原，<BR>灌沃田園農家歡。 
村中支圳後龍溪，<BR>流貫全境若動脈。<BR>看盡溪邊人間世，<BR>為你流傳李田螺。 
田螺本籍福基村， <BR>自早歹命失天倫。 <BR>父母雙亡無人惜， <BR>散kah若鬼掠掠著。 
逐日出門拾田螺， <BR>今去街路來叫賣。 <BR>一頓過了算一頓，<BR>單衣草寮度寒霜。 
Siang5村一個張員外，<BR>目珠看懸無看低。 <BR>膝下育有三千金， <BR>如花似玉人人欣。 
大--e5二--e5攏出嫁， <BR>嫁hou7門當好親家， <BR>只chhun么女張玉姿，<BR>到今iau2未定親事。 
親事m7是無teh做， <BR>踏破戶碇媒人婆。 <BR>三日一choa7來提親， <BR>較輸玉姿m7見面。 
這爿緣投少年家， <BR>hit爿好額濟厝宅。 <BR>任伊講破媒人嘴， <BR>玉姿心頭靜如水。 
員外那等心那急，<BR>勸伊m7-thang siuN固執。 <BR>緣投好額你m7嫁， <BR>到底啥款你才beh。 
玉姿笑笑應阿爹， <BR>緣投也boe7準飯食。 <BR>好額若是m7振動， <BR>金山銀庫照常空。 
貧賤富貴攏是命。 <BR>姻緣若到自然成， <BR>人若老實肯扑拚， <BR>koh較散我ma7 m7驚。 
玉姿話都講未了， <BR>員外已經擋boe7 tiau5。 <BR>你若好bai2 m7知空， <BR>將你嫁hou7散hiong人。 
員外那罵那受氣， <BR>親像迎神舞童乩。 <BR>雙手iap toa3 ka-chiah後， <BR>一路tio5出門腳口。 
Chhau3-kham2遇著李田螺， <BR>沿路擔擔teh叫賣。 <BR>順嘴問伊「少年--e5!」 <BR>今年幾歲娶某未？ 
田螺一時轉boe7過， <BR>m7知伊teh想啥貨。<BR>員外koh再問一擺， <BR>田螺才知是啥代。 
即時耳熱面發hong5, <BR>歹勢歹勢應聲講。<BR>家己三頓食boe7飽，<BR>哪有氣力thang好娶？ 
無想員外好面神， <BR>回講無錢無要緊。 <BR>阮兜玉姿iau2未嫁，<BR>伊上合意這款--e5。 
你緊去chhoe7媒人婆， <BR>日期時辰定hou7好。 <BR>免收聘金免鑼鼓，<BR>趁早娶娶去做某。 
田螺聽了驚一tio5, <BR>應講員外mai3滾笑。<BR>貴府千金sui2有名， <BR>大大細細攏知影。 
庄內少年一大堆， <BR>厝前厝後teh排隊。 <BR>散kah像我這種人， <BR>半暝ma7 boe7做眠夢。 
員外隨時轉面色，<BR>我無kap你teh唱曲。 <BR>話講出嘴就是話， <BR>你緊去將媒人chhoe7。 
田螺看伊真正經， <BR>這粒心肝phok8-phok8-chheng2。 <BR>三步換做兩步走， <BR>去chhoe7媒人來in兜。 
媒人一到請入厝， <BR>當頭對面問玉姿。 <BR>難得玉姿m7 na7 sui2, <BR>真正也無貪富貴。 
看伊田螺人調直， <BR>認真扑拚koh老實。 <BR>回講若無相棄嫌， <BR>願意託身kap伊tiam3。 
月下老人好牽成， <BR>帶來春風入厝間。 <BR>從此寒門炊煙起，<BR>花開並蒂連理枝。 
田螺照常拾田螺， <BR>逐日擔去街路賣。 <BR>雖然總趁無偌濟， <BR>盡所有--e5交賢妻。 
玉姿持家真勤儉，<BR>待君溫柔koh體貼。 <BR>厝角雞啼就起床， <BR>落廚親手款早頓。 
無嫌散來無嫌苦，<BR>無嫌白飯配菜脯。 <BR>歡歡喜喜送出門， <BR>快快樂樂迎君轉。 
一擺風颱來過境， <BR>大雨續接落boe7停。<BR>盡目所看四周圍， <BR>田岸溪溝攏漲水。 
田螺tiam3厝直直等， <BR>等候好天thang巡田。 <BR>好不容易天放清，<BR>趕緊出門去無閒。 
東西南北四界巡， <BR>巡kah日暗近黃昏。 <BR>M7免講著拾田螺， <BR>連胡蠅都無te3 chhoe7。 
天色一分一分暗， <BR>那暗田螺心那擔。 <BR>拾無半粒thang好賣， <BR>m7敢轉去見賢妻。 
人生遭遇難預料， <BR>人teh圖謀天teh chhiau5。 <BR>心肝清氣腳步正， <BR>頂懸有目會知影。 
田螺四界khok8-khok8 seh8, <BR>seh8到附近後龍溪。 <BR>坐tiam3樹腳teh歇睏， <BR>點一支薰thau2心悶。 
Suh了順手tim3落溪， <BR>雄雄toh8出一pha火。 <BR>田螺好奇近前看， <BR>溪溝中一窟烏水泉。 
當時烏水真希罕， <BR>beh chhoe7著伊無簡單。 <BR>田螺意外來發見， <BR>生活靠伊得改善。 
從此除了拾田螺， <BR>也擔烏水去叫賣。 <BR>一分一sian2 tauh8-tauh8積， <BR>積到溪川成海域。 
Hit年員外做大壽， <BR>邀請親人kap朋友。 <BR>兩人受請真歡喜， <BR>到時也帶禮物去。 
禮物共銀一千兩，<BR>分開te7 ti7兩kha箱。 <BR>頂懸猶原舖田螺， <BR>用擔擔去做賀禮。 
另外準備一萬兩， <BR>換做銀票囥身上。 <BR>想講若是有機會，<BR>thang向親人買土地。 
款好田螺kap玉姿， <BR>相chhoa7倒轉後頭厝， <BR>兩個連襟代先到， <BR>ti7 hia kap人teh pho3-tau7。 
看見田螺擔擔來， <BR>刁工phi3-siuN3報人知。 <BR>田螺笑笑無應聲， <BR>玉姿也假m7知影。 
等候圍桌坐做伙， <BR>田螺開嘴問大家。 <BR>啥人有地thang好賣， <BR>我kap玉姿想beh買。 
連襟聽著起ai3笑， <BR>笑kah身軀直直搖。 <BR>若你田螺beh買地， <BR>阮願算你半折價。 
看人無得大細目，<BR>lam2馬留有一步踢。 <BR>欺良輕善千m7-thang， <BR>軟索也會跋倒人。 
田螺問講kiam2有影， <BR>兩個連襟同應聲。 <BR>你若錢隨提--出--來， <BR>阮就照約相款待。 
田螺即時行進前，<BR>拜託丈人來做証。 <BR>四人簽字兼蓋印， <BR>免得後日歹看面。 
簽了田螺手入懷， <BR>提出銀票桌頂排。<BR>銀出貨定照約束， <BR>連襟凝kah頭相khok8。 
得著土地心歡喜， <BR>田螺動工無延遲。 <BR>相著當時e5行市， <BR>隨時落去種紅柿。 
一欉種了koh一欉， <BR>一冬收了koh一冬。 <BR>春去秋來無了時， <BR>到尾熬出一片天。 
人生在世若眠夢， <BR>時間一到水流東。 <BR>成敗得失mai3計較，<BR>保你心清食到老。 
無戀富來無怨貧， <BR>粗菜入嘴若山珍。 <BR>就boe7辜負後龍溪， <BR>為你流傳李田螺。 
</HL>