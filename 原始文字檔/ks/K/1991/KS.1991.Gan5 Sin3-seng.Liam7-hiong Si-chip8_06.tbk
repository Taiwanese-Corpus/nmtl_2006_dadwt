<CL>
  Lim5 Lau2-sit8 
  Tai5-oan5 kou2-cha2 chin u7 bi7, <BR>bin5-hong sun5-phok kau7 cheng5-i3. <BR>Chhu3-piN ke3-piah ho2 cho3-hoe2, <BR>ke-thau5 bat kau3 hang7-a2 boe2. 
  Toa3 si7 tek-li5 thou5-chhu3-hiaN7, <BR>eng5--lai5 khoaN3-hi3 sai2 gu5-chhia. <BR>Ti-a2 go5-a2 tau3-tin7 kiaN5, <BR>ke-a2 ah-a2 na2 chhin-chiaN5. 
  Thau3-cha2 chhut-mng5 oe7 sio-chio, <BR>jit8-am3 siu-kang oe7 sio-kio3. <BR>Chhiu7-kha hap-sian si7 siong5-su7, <BR>tiaN5-cheng5 ha-te5 chit8-pou ku2. 
  San3-pou7 to3-chhu3 u7 chhau2-pou, <BR>thit-tho5 si3-koe3 choan5 si7 thou5. <BR>KiaN5-lou7 bo5 e5 chheng7 bak8-kiah8, <BR>koe3-ho5 bo5 kio5 kho3 chun5-chiah. 
  Kong2 tioh8 chun5-chiah boe7 kim3--tit8, <BR>siuN7 khi2 pak-pou7 Lim5 Lau2-sit8. <BR>A-nia5 cha2-cha2 chiu7 koe3-sin, <BR>lau5 in A-tia siu2 kou-bin5. 
  Pe7-kiaN2 nng7-tai7 koan3 chun5-hou7, <BR>Tam7-chui2 ho5-kiN5 lai5 the-tou7. <BR>Ku7 chun5 chit8-chiah saN i-oa2, <BR>tang5-tiN tang5-khou2 tang5 tioh8-boa5. 
  Hu3-kin7 chng-thau5 u7 tai7-chi3, <BR>sui5-kio3-sui5-kau3 bo5 ian5-ti5. <BR>Chhan5-hng5 siu-koah na7 khiam3-kang, <BR>chhoe7 in pe7-kiaN2 siong7 un2-tang3. 
  U7 lang5 koe3-ho5 bo5 toa3 chiN5, <BR>peh8-chiap peh8-sang3 chhio3-bi-bi. <BR>Jiat8-sim kong-ek chu3 kah-teng2, <BR>ti-chiok-siong5-lok8 sim-koaN chheng. 
  The-tou7 chit-hang5 bo5 khuiN3-oah8, <BR>put-pi2 pat8-hang5 ho2 siu-soah. <BR>Lang5-kheh siong5 u7 kip-su7 chhoe7, <BR>saN-khiN-poaN3-mi5 iah8 tioh8 the; 
  chit8-jit8 chong2 than3 bo5 kui2 khou, <BR>chi2-u7 kau3-giah8 pa2 pak-tou2. <BR>Seng-oah8 se3-kai3 nng7-peng5 hoaN7, <BR>kheh-lai5 kheh-khi3 iaN2 seng5 toaN. 
  Hit-ni5 A-tia ia7 lau7-khi3, <BR>pang3 i chit8-lang5 chin hi-bi5. <BR>Pun2-lai5 siuN7 beh li7-khui ho5, <BR>chou chit8-khu-chhan5 thang cheng3-choh. 
  M7-koh hoan-thau5 siuN to3-tng2, <BR>hu3-kin7 the-tou7 kou-chit8-mng5. <BR>Chhun-bin5 koe3-ho5 tan kho3 i, <BR>u5-sim-put-jim2 pak boe7 li7. 
  Chit8-jit8 ho5-piN teh tan2 kheh, <BR>chit8-ui7 hoe5-siuN7 chian5 lai5 chhoe7. <BR>Sin chheng7 phoa3-siuN3 pek-lap8 i, <BR>beh khi3 tui3-hoaN7 pan7 tai7-chi3. 
  Lau2-sit8 chiong chun5 the-koe3 ho5, <BR>kho3-hoaN7 tu2 beh chhiaN2 i loh8. <BR>Hut-jian5 hit-e5 hoe5-siuN7 kheh, <BR>kong2 i mih8-kiaN7 boe7-ki3 theh8. 
  Lau2-sit8 long2 bo5 te7-ji7 ku3, <BR>sui5-si5 chiong chun5 to3-the3 lu. <BR>chun5-chiah lu-kau3 beh kho3-hoaN7, <BR>hoe5-siuN7 oe7-thau5 iu7 hoan-soa. 
  Kong2 mih8 bo5 theh8 bo5 iau3-kin2, <BR>chhiaN2 i chiong chun5 oat8-tng2-sin. <BR>Lau2-sit8 oan3-gian5 bo5 poaN3 siaN, <BR>siuN7 i su7 hoan5 sim bo5-tiaN7. 
  Ji7-chhu3 lai5 kau3 tui3-bin7 hoaN7, <BR>hoe5-siuN7 iu7-koh tng2 sim-koaN. <BR>Kong2 i tai7-chi3 bo5 hiah kip, <BR>leng7-kho2 hoe5 bio7 chiong keng sip8. 
  Lau2-sit8 chai3-chhu3 oat8 to3-tng2, <BR>the kah io sng kha-chhiu2 nng2. <BR>SiaN3-chai hoe5-siuN7 lau7-thian-tho2, <BR>iu7 kong2 tai7-chi3 pan7 khah ho2. 
  An2-ni lai5-hoe5 kiong7 gou7-choa7, <BR>chong2-soan3 chiong i sang3-koe3 hoaN7. <BR>Loh8-chun5 lian7 chiN5 iah8 bo5 theh8, <BR>khi2-kha chiuN7-lou7 tit8-tit8-le5. 
  Lau2-sit8 toa7-khui3 chhoan2-boe7-tiaN7, <BR>hit-thau5 iu7 kiN3 hoe5-siuN7 iaN2. <BR>Siang-keng kok kng chit8 chioh8-bo7, <BR>chai3-chhu3 chhiaN2 i the-koe3 ho5. 
  Loh8-chun5 bak8-chiu khoaN3 Lau2-sit8, <BR>kong2 i sim-ho2 lang5 tiau-tit8. <BR>Goa2 e5 sin-piN bo5 toa3 chiN5, <BR>nng7-te3 chioh8-bo7 sang3 hou7 li2. 
  Chioh8-bo7 sin5-ki5 hui siong5-mih8, <BR>li2 tioh8 ho2-ho2 po2-sioh i. <BR>Seng-oah8 na7-si7 u7 khiam3-khoeh, <BR>thang chiong chioh8-bo7 thiap8 cho3-hoe2. 
  Chhui3 liam7 tang-sai-lam5-pak-hong, <BR>chiong li2 sou2 ai3 tui3 i kong2; <BR>chai3 liam7 kim-bok8-chui2-hoe3-thou2, <BR>sim bo5 chap8-liam7 tit8-tit8 hou; 
  bo5-lun7 bi2 iu5 chiuN3 chho3 chhai5; <BR>i oe7 the3 li2 bo7 chhut--lai5, <BR>kong2 soah chiong bo7 kau-hou7 i, <BR>hui-chhiu2 ko3-piat8 lai5 saN-si5. 
  PhiN5-chou2 khoat-chi2 siau3 hoe3-siu7, <BR>Siong5-ngou5 chiau3-kiaN3 hiam5 iong5-chhiu2. <BR>Chioh8-chong5 i-sit8 koan3 su3-lin5, <BR>iu7-oan3 mia7 tiong peh-ji7 khin. 
  Bun7 kun tau3-ti2 si7 ho5 in? <BR>kong2 phoa3 m7-tat8 saN-sian2-gin5. <BR>Po3-chai pin5-kho2 u7 lang5 pi7, <BR>eng5-hoa5-hu3-kui3 siaN2-lang5 si5. 
  Jin5-kan lan5-tit Lim5-lau2-sit8, <BR>tam7-phok kham-tit ki3 chit8-pit. <BR>Sui-jian5 chai5-po2 sang3-jip8 mng5, <BR>iu5-goan5 the-chun5 tou7 saN-tng3. 
  Tu5-liau2 kiu3-pin5 chou7 koaN2 lo2, <BR>m7-bat ui7 ki2 thiap8 chioh8-bo7. <BR>Kha-tah8-sit8-te7 pou7-pou7 tiaN7, <BR>Tam7-chui2 ho5-kiN5 liu5 hong-mia5. 
  Khu Bong2-sia3 
  Cha2 u7 chit8-lang5 Khu Bong2-sia3, <BR>thiaN kong2 cheng5-si3 moa5-hi5 chiaN; <BR>siu-lian7 to7-heng7 kui2-a3 ni5, <BR>put-heng7 hou7 lang5 thau7-thau7--si2. 
  Sim hoai5 put-peng5 lai5 choan2-se3, <BR>tau5-thai Khu-siN3 goan5-goe7 ke. <BR>Chhin-chhiuN7 teh po3 chhan5-le5 oan, <BR>ai3 chhong3-ti7 lang5 ko3 lang5 oan3. 
  Se3-han3 chhong-beng5 gau5 thak8-chu, <BR>koe3-bak8 put-bong7 ho2 kang-hu. <BR>Toa7-han3 kim-chiN5 khoaN3 bo5 tang7, <BR>chiaN3-chhiu2 theh8--lai5 to3-chhiu2 pang3. 
  Chhut mia5 hui-hou7 pai7-ka-chu2, <BR>cho3 chin7 thian-ha7 bo5-liau5 su7. <BR>Na2-chun2 liu5-chhiN ui7 gan2 koe3, <BR>khong lai5 jin5-seng kiaN5 chit8-hoe5. 
  Hit-ni5 Bong2-sia3 tu2 chap8-ji7, <BR>ke-ke hou7-hou7 koe3 sin-ni5. <BR>TiuN-teng kat-chhai2 ho2 kiat-tiau7, <BR>phau3-siaN lian5-lian5 chiuN7 hun5-siau. 
  Ke-thau5 hang7-boe2 nau7-chhi7-chhaN7, <BR>toa7-keng se3-keng ang5-lian5 tah. <BR>Lang7-leng5 lang7-sai jiat8-kun2-kun2, <BR>hoaN-thau5-hi2-bin7 ngia5 sin-chhun. 
  Chi2-u7 chok-giat8 Khu Bong2-sia3, <BR>chun2-pi7 moa5-saN kui2-a3 nia2; <BR>si3-koe3 khi3 khou gin2-a2 lai5, <BR>am3-tiong chhoa7-jip8 pang5-keng lai7. 
  Chit8-lang5 nng7-niu2 gun5 hou7 in, <BR>phian3 in moa5-saN chheng chiuN7 sin. <BR>Chiong gun5 kat-toa3 ka-chiah au7, <BR>soa3 chiong gin2-a2 sian3 hou7 hau2. 
  Gin2-a2 tioh8 kiaN tit8-tit8-chau2, <BR>chhin-chhiuN7 hau3-lam5 tng2 in tau. <BR>Toa7-lang5 khoaN3 tioh8 khi3-soah8-soah8, <BR>mng7 khoaN3 tau3-ti2 si7 an3-choaN2. 
  Gin2-a2 chhiu2 pi2 Khu Bong2-sia3, <BR>tai7-ke bian2 siuN7 chiu7 chai-iaN2; <BR>iu7-su7 chit-chiah te2 piN3-kui2, <BR>siuN7 beh chau2 khi3 chiong i tui5. 
  Oat8 chit8-lin3-tng2 khoaN3 tioh8 chiN5, <BR>khi3 siau chit8-poaN3 bin7 tng2 iN5. <BR>Kin2 chiong moa5-saN thng3--khit--lai5, <BR>phe2! phe2! chiN5 lai5 lang5 bo5-tai7. 
  Kho2-than3 Bong2-sia3 tu2 chap8-ji7, <BR>chiu7 chai jin5-sim ho2 chhong3-ti7. <BR>Hoan5-su7 kiN3-na7 tham chhut-thau5, <BR>bin7-chu2 theng2 ho2 loh8 te7 sau3. 
  Toa7-han3 chit8-pai2 ti7 ke-lou7, <BR>bo5-liau5 kap lang5 lai5 taN2-tou2. <BR>Kong2 i m-bian2 poaN3-sian chiN5, <BR>oe7-thang chiah8-mi7 chiong7 thau5 thi3. 
  Sui-jian5 bat i Khu Bong2-sia3, <BR>cheng3-lang5 iu5-goan5 m7 sin3 sia5. <BR>SaN-tou2 tai7-chi3 na7 u7 chiaN5, <BR>peng5-iu2 chhut-bin7 pan7 toh chhiaN2. 
  Kong2 ho2 Bong2-sia3 kiaN5 thau5-cheng5, <BR>tai7-ke toe3 au7 khoaN3 hun-beng5. <BR>KhoaN3 i io5-io5 koh pai2-pai2, <BR>toa7 pou7 tah8-jip8 tiam3-a2 lai7. 
  Khui-chhui3 kio3 lai5 mi7 chit8-oaN2, <BR>saN-nng7-e7-chhiu3 hou3 chit8-poaN3. <BR>Giah8-thau5 iat8-chhiu2 kio3 thau5-ke, <BR>po3 i aN3-thau5 khoaN3 oaN2-te2. 
  Hou5-sin5 bang2-a2 kok chit8-chiah, <BR>chit-khoan2 mi7 beh chaiN2-iuN7 chiah. <BR>Thau5-ke lian5 siaN chhe7 sit-le2, <BR>chhin sang3 chhut mng5 chiN5 bian2 theh8. 
  Bong2-sia3 tek-i3 koh-chai3 kiaN5, <BR>kiaN5 jip8 tui3-bin7 li2-hoat-thiaN. <BR>Che7 chiuN7 i2-teng2 chhiu2 pi2 thau5, <BR>sai-hu7 sui5-si5 kiaN5 kha-kau3. 
  KhoaN3 i chhui3-tun5 nng7-phiat chhiu, <BR>mng7 khoaN3 beh thi3 a2-si7 siu. <BR>Bong2-sia3 kheh-bak8 in3 siaN kong2, <BR> “m7-thi3 lau5 te3 beh hiong2-hok!” 
  Sai-hu7 thiaN i siaN-tiau7 koan5, <BR>eng3-kai si7 beh thi3 e5 khoan2. <BR>Chiu7 ti7 tang7 chhiu2 siu-bin7 si5, <BR>soa3 chiong nng7-phiat chhui3-chhiu thi3. 
  Thi3 liau2 Bong2-sia3 bak8-chiu khui, <BR>bong bo5 chhui3-chhiu siaN na2 lui5. <BR>Goa2 kong2 lau2 te3 beh hiong2 hok, <BR>chaiN2-iuN7 bo5 chiau3 goa2 iok-sok. 
  Sai-hu7 khoaN3 i khok8-khok8 hoe, <BR>chiN5 m7-kaN2 theh chu7 jin7 soe. <BR>Bong2-sia3 am3 chhio3 kui2-a3 siaN, <BR>peng5-iu2 io5-thau5 pan7-toh chiaN2. 
  Chhin chhiuN7 chit-khoan2 bo5-liau5 su7, <BR>chhin3-chhai2 khioh-lai5 chit8 ka-chu3. <BR>Na7-si7 beh chiong sui5 tiau5 sia2, <BR>theng2 ho2 chng moa2 chit8 gu5-chhia. 
  Bong2-sia3 khia7 ke phaiN2 chhu3-piN, <BR>peng5-iu2 chhut-jip8 chiu2-bah tiN5. <BR>U7 eng5 chiu7 ai3 chhong3-ti7 lang5, <BR>boan2-keng2 chhe-liang5 siang thau5 khang. 
  Sin-piN chi2 chhun kui2 niu2 gun5, <BR>peng5-iu2 si3-soaN3 bo5 kiaN2-sun. <BR>KhoaN3 phoa3 se3-su7 liau7 ang5-tin5, <BR>siuN7 beh thiau3 ho5 khi3 chu7-chin7; 
  lan5-lou7 bo5-lun7 gu7 tioh8 sui5, <BR>chiu7 mng7: “Goa2 beh khi3 to2-ui7?” <BR>SiuN7 kong2 siaN2-lang5 ioh oe7 tioh8, <BR>chiong gun5 sang3 i khi3 chiah8-ioh8. 
  Chit8-e5 mng7 liau2 koe3 chit8-e5, <BR>mng7 kah8 sim hoan5 khi2 oan3-chheh. <BR>ChaiN2-iuN7 chit chng bo5 gau5-lang5, <BR>oe7 chai goa2 beh chiong7 mia7 pang3. 
  Chhau3-kham2 chit8-e5 a-po5 lai5, <BR>aiN7-sun taN-chui2 chhoan2-haihN8-haihN8, <BR>Bong2-sia3 khui chhui3 ia7 mng7 i, <BR>kiam7 chai goa2 beh to2-ui7 khi3. 
  A-po5 theng5-chhoan2 bak8-chiu chhia5, <BR>khoaN3 tioh8 mng7--e5 si7 Bong2-sia3. <BR>Sui5-si5 piN3 bin7 tng2 siu7 khi3, <BR>toa7 siaN me7 kong2 “Li2 khi3 si2!” 
  Bong2-sia3 poaN3 chhio3 poaN3 thi5-khau3, <BR>“se3-kan bo5 lang5 li2 siong7 gau5.” <BR>Kong2 soah chiong gun5 lau5 hou7 i, <BR>tau5-sin jip8-ho5 bo5 koh khi2. 
  Chhiau3-tam5 jin5-seng jin5-siong7-jin5, <BR>khin khoaN3 si3-mia7 mia7 chu7 khin. <BR>Bong2-sia3 chok-giat8 chit8-si-lang5, <BR>kau3-boe2 lian5 si2 ia7 hi2-lang7, 
  It-seng oah8 ti7 hi3-piN5 tiong, <BR>khiok-chiong-jin5-san3 khong tiu5-tiong3. <BR>Chhong-beng5 hoan2 pi7 chhong-beng5 gou7, <BR>eng3-giam7 chit-ku3 thoan5 chhian-kou2. 
</CL>
<HL>

林老實 
台灣古早真有味， <BR>民風純樸kau7情意。<BR>厝邊隔壁好做伙， <BR>街頭bat到巷仔尾。 
Toa3是竹籬塗厝瓦， <BR>閒--來看戲駛牛車。 <BR>豬仔鵝仔鬥陣行， <BR>雞仔鴨仔那親情。 
透早出門會相招， <BR>日暗收工會相叫。 <BR>樹腳hap仙是常事， <BR>埕前ha茶一晡久。 
散步到處有草埔，<BR>thit-tho5四界全是塗。 <BR>行路無鞋穿木屐， <BR>過河無橋靠船隻。 
講著船隻boe7禁--tit， <BR>想起北部林老實。 <BR>阿娘早早就過身。 <BR>留in阿爹守孤眠。 
父子兩代koan3船戶， <BR>淡水河墘來the渡。 <BR>舊船一隻相依倚， <BR>同甜同苦同著磨。 
附近庄頭有代誌， <BR>隨叫隨到無延遲。 <BR>田園收割若欠工， <BR>chhoe7 in父子上穩當。 
有人過河無帶錢， <BR>白接白送笑瞇瞇。 <BR>熱心公益注甲等， <BR>知足常樂心肝清。 
The渡這行無快活， <BR>不比別行好收煞。 <BR>人客常有急事chhoe7, <BR>三更半暝亦著撐。 
一日總趁無幾箍， <BR>只有夠額飽腹肚。<BR>生活世界兩爿岸， <BR>客來客去影成單。 
Hit年阿爹也老去， <BR>放伊一人真希微。 <BR>本來想beh離開河， <BR>租一坵田thang種作。 
M7-koh翻頭想倒轉， <BR>附近the渡孤一門。 <BR>村民過河單靠伊， <BR>於心不忍剝boe7離。 
一日河邊teh等客， <BR>一位和尚前來chhoe7。 <BR>身穿破相百納衣， <BR>beh去對岸辦代誌。 
老實將船the過河， <BR>靠岸tu2 beh請伊落。 <BR>忽然hit個和尚客， <BR>講伊物件boe7記提。 
老實攏無第二句， <BR>隨時將船倒退lu。 <BR>船隻lu到beh靠岸，<BR>和尚話頭又翻沙。 
講物無提無要緊， <BR>請伊將船越轉身。 <BR>老實怨言無半聲， <BR>想伊事煩心無定。 
二次來到對面岸，<BR>和尚又koh轉心肝。 <BR>講伊代誌無hiah急， <BR>寧可回廟將經習。 
老實再次越倒轉，<BR>撐kah腰酸腳手軟。 <BR>啥知和尚老thian tho2, <BR>又講代誌辦較好。 
An2-ni來回共五choa7, <BR>總算將伊送過岸。 <BR>落船連錢亦無提， <BR>起腳上路直直le5。 
老實大氣喘boe7定，<BR>Hit頭又見和尚影。 <BR>雙肩各kng一石磨， <BR>再次請伊the過河。 
落船目珠看老實， <BR>講伊心好人tiau直。 <BR>我e5身邊無帶錢，<BR>兩塊石磨送hou7你。 
石磨神奇非常物， <BR>你著好好保惜伊。 <BR>生活若是有欠缺， <BR>thang將石磨疊做伙。 
嘴唸東西南北風， <BR>將你所ai3 對伊講。 <BR>再唸金木水火土， <BR>心無雜念直直呼。 
無論米油醬醋柴。 <BR>伊會替你磨--出來， <BR>講煞將磨交hou7伊，<BR>揮手告別來相辭。 
彭祖屈指數歲壽， <BR>嫦娥照鏡嫌容醜。 <BR>石崇衣食冠四鄰， <BR>猶怨命中八字輕。 
問君到底是何因？<BR>講破m7值三sian2銀。 <BR>報知貧苦有人避， <BR>榮華富貴啥人辭。 
人間難得林老實， <BR>淡泊堪得記一筆。 <BR>雖然財寶送入門， <BR>猶原the船渡三頓。 
除了救貧助寡老， <BR>m7-bat為己疊石磨。 <BR>腳踏實地步步定， <BR>淡水河墘流芳名。 
邱罔舍 
早有一人邱罔舍，<BR>聽講前世鰻魚精。 <BR>修練道行幾若年， <BR>不幸hou7人thau7-thau7--死。 
心懷不平來轉世， <BR>投胎邱姓員外家。 <BR>親像teh報田螺冤，<BR>Ai3創治人顧人怨。 
細漢聰明gau5讀書， <BR>過目不忘好功夫。<BR>大漢金錢看無重， <BR>正手提--來倒手放。 
出名揮霍敗家子， <BR>做盡天下無聊事。 <BR>那準流星劃眼過， <BR>空來人生行一回。 
Hit年罔舍tu2十二， <BR>家家戶戶過新年。 <BR>張燈結綵好吉兆， <BR>炮聲連連上雲霄。 
街頭巷尾鬧chhi7-chhaN7， <BR>大間細間紅聯貼。 <BR>弄龍弄獅熱滾滾， <BR>歡頭喜面迎新春。 
只有作孽邱罔舍， <BR>準備麻衫幾仔領。 <BR>四界去khou囡仔來，<BR>暗中chhoa7入房間內。 
一人兩兩銀hou7 in， <BR>騙in麻衫穿上身。 <BR>將銀結toa3 ka-chiah後， <BR>續將囡仔搧hou7哮。 
囡仔著驚直直走， <BR>親像孝男轉in兜。 <BR>大人看著氣soah-soah， <BR>問看到底是an2-choaN2。 
囡仔手比邱罔舍， <BR>大家免想就知影。 <BR>又是這隻teh變鬼， <BR>想beh走去將伊搥。 
越一lin3轉看著錢， <BR>氣消一半面轉圓。 <BR>緊將麻衫褪--起-來， <BR>Phe2!Phe2!錢來人無代。 
可嘆罔舍tu2十二， <BR>就知人心好創治。 <BR>凡事見若貪出頭， <BR>面子聽好落地掃。 
大漢一擺ti7街路， <BR>無聊kap人來打賭。 <BR>講伊m7免半sian2錢， <BR>會thang食麵將頭剃。 
雖然bat伊邱罔舍， <BR>眾人猶原m7信邪。 <BR>相賭代誌若有成， <BR>朋友出面辦桌請。 
講好罔舍行頭前，<BR>大家toe3後看分明。 <BR>看伊搖搖koh擺擺， <BR>大步踏入店仔內。 
開嘴叫來麵一碗， <BR>三兩下手hou3一半。 <BR>Giah8頭iat8手叫頭家， <BR>報伊aN3頭看碗底。 
蝴蠅蚊仔各一隻， <BR>這款麵beh怎樣食？ <BR>頭家連聲chhe7失禮， <BR>親送出門錢免提。 
罔舍得意koh再行， <BR>行入對面理髮廳。<BR>坐上椅頂手比頭， <BR>師父隨時行腳到。 
看伊嘴唇兩撇鬚， <BR>問看beh剃抑是修。 <BR>罔舍kheh目應聲講： <BR>「M7剃留te3 beh享福！」 
師父聽伊聲調懸， <BR>應該是beh剃e5款。 <BR>就ti7動手修面時， <BR>續將兩撇嘴鬚剃。 
剃了罔舍目珠開， <BR>摸無嘴鬚聲若雷。 <BR>我講留te3 beh享福， <BR>怎樣無照我約束。 
師父看伊khok8-khok8花， <BR>錢m7敢提自認衰。 <BR>罔舍暗笑幾仔聲， <BR>朋友搖頭辦桌請。 
親像這款無聊事，<BR>chhin3-chhai2拾來一ka-chu3。 <BR>若是beh將隨條寫， <BR>聽好裝滿一牛車。 
罔舍企家歹厝邊， <BR>朋友出入酒肉纏。 <BR>有閒就ai3創治人， <BR>晚景淒涼雙頭空。 
身邊只chhun幾兩銀， <BR>朋友四散無子孫。 <BR>看破世事了紅塵， <BR>想beh跳河去自盡。 
攔路無論遇著誰， <BR>就問：「我beh去to2位？」<BR>想講啥人臆會著， <BR>將銀送伊去食藥。 
一個問了過一個， <BR>問kah心煩起怨慼。 <BR>怎樣這庄無gau5人， <BR>會知我beh將命放。 
Chhau3-kham2一個阿婆來， <BR>aiN7孫擔水喘haihN8-haihN8， <BR>罔舍開嘴也問伊： <BR>「kiam2知我beh to2位去？」 
阿婆停喘目珠斜， <BR>看著問--e5是罔舍。 <BR>隨時變面轉受氣，<BR>大聲罵講：「你去死！」 
罔舍半笑半啼哭， <BR>「世間無人你上gau5。」 <BR>講煞將銀留hou7伊，<BR>投身入河無koh起。 
笑談人生人上人， <BR>輕看生命命自輕。 <BR>罔舍作孽一世人， <BR>到尾連死也戲弄， 
一生活ti7戲棚中， <BR>曲終人散空惆悵。<BR>聰明反被聰明誤， <BR>應驗這句傳千古。 
</HL>