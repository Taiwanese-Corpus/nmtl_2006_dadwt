<CL>
  Goan2 bo5-ai3 koh hau2! <BR>  Sui-jian5 “Ji7-ji7-pat” hou7 a-pa e5 hoeh-chui2 moa2-ke si3-koe3 lau5. <BR>  Goan2 bo5-ai3 koh hau2! <BR>  Sui-jian5 “Ji7-ji7-pat” hou7 a-bu2 e5 bak8-sai2 siau3-lian5 ko7 kau3 lau7. 
  Si3-chap8-kui2 ni5 lai5, <BR>  bo5-u7 ang-sai3 e5 jit8-chi2; ou-hun5 tak8-jit8 koa3 thiN-piN. <BR>  Si3-chap8-kui2 ni5 lai5, <BR>  Bo5-u7 a-pa e5 am3-mi5; iah8-chiau2 tak8-am3 ui7 goan2 thi5. 
  M7-si7 goan2 boe7-hiau2 chhui3-khi2 poe5 chhui3-khi2. <BR>  Si7 goan2 chai-iaN2 oan-oan-siong-po3 bo5-liau2-si5. <BR>  M7-si7 goan2 m7-ai3 chiong i pang3-boe7-ki3, <BR>  Si7 in-ui7 goan2 kau3 taN iau2-boe7 khoaN3-tioh8 si3-chiaN3 e5 kong-gi7. 
  Heng5 goan2 chin-sit8 e5 lek8-su2, <BR>  Hou7 goan2 poat-khui ku2-ku2 tah-ti7 sim-thau5 e5 am3-bu7. <BR>  Heng5 goan2 jin5-seng3 e5 chun-giam5, <BR>  Hou7 goan2 sim-kam-cheng5-goan7 hiat-loh8 chhiu7 tiong e5 to-kiam3. 
  Goan2 bo5-ai3 koh hau2! <BR>  Na7-e7-tang3; goan2 beh chiong a-pa e5 hoeh-chui2 hoa3-cho3 pui5-liau7, ia7 ti7 kou3-hiong e5 chhan5-thau5. <BR>  Goan2 bo5-ai3 koh hau2! <BR>  Na7-e7-tang3; goan2 beh chiong a-bu2 e5 bak8-sai2 eng7 hou7 lai5 kiau2, to3 jip8 Kou3-hiong e5 khe-kau.
  Goan2 bo5-ai3 koh hau2! goan2 bo5-ai3 koh hau2! <BR>  Tit8-kau3 chit-te3 thou2-te7 khui-phian3 bin5-chu2, chu7-iu5, ho5-peng5 e5 hoe-chhau2. <BR>  Tit8-kau3 goan2 e5 kiann2-sun m7-bian2 koh liu5-long7, ti7-chia khi2-cho7 in eng2-oan2 e5 tau.
  (Tai5-oan5 Kau3-hoe7 Kong-po3 te7 2033 ki5, 1991 ni5, 2 goeh8) 
  (Gan5 Sin3-seng Tai5-gi2 Bun5-hak8 soan2, 2002 ni5 Chin-peng5 Khi3-giap8 Chhut-pan2) 
</CL>
<HL>

阮無ai3 koh哮！<BR>雖然「二二八」hou7阿爸e5血水滿街四界流。 <BR>阮無ai3 koh哮！ <BR>雖然「二二八」hou7阿母e5目屎少年ko7到老。 
四十幾年來，<BR>無有翁婿e5日子；烏雲逐日掛天邊。 <BR>四十幾年來， <BR>無有阿爸e5暗暝；夜鳥逐暗為阮啼。 
M7是阮boe7曉嘴齒賠嘴齒。 <BR>是阮知影冤冤相報無了時。 <BR>M7是阮m7-ai3將伊放boe7記， <BR>是因為阮到今iau2未看著四正e5公義。 
還阮真實e5歷史， <BR>Hou7阮撥開久久罩ti7心頭e5暗霧。 <BR>還阮人性e5尊嚴，<BR>Hou7阮心甘情願hiat落樹中e5刀劍。 
阮無ai3 koh哮！ <BR>若e7-tang3;阮beh將阿爸e5血水化作肥料，ia7 ti7故鄉e5田頭。 <BR>阮無ai3 koh哮！ <BR>若e7-tang3;阮beh將阿母e5目屎用雨來攪，倒入故鄉e5溪溝。 
阮無ai3 koh哮！阮無ai3 koh哮！ <BR>直到這塊土地開遍民主、自由、和平e5花草。<BR>直到阮e5子孫m7免koh流浪，ti7 chia起造in永遠e5兜。
（台灣教會公報第2033期，1991年2月） 
（顏信星台語文學選，2002年真平企業出版） 
</HL>