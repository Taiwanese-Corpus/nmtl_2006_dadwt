<CL>
  Te7 2 Pou7 Ka-teng5 
  (1)Ka-teng5 
  1. Ka-teng5 m7-si7 chhu3 kap tiaN5 <BR>Tioh8 ai3 u7 lang5 toa3 ti7 hia <BR>Lang5 kap lang5 tioh8 u7 kong2 oe7 <BR>Chiah oe7 chiaN5 choe3 chit8 e5 ke. 
  2. Ka-teng5 ki-chhou2 khi2 ti7 sin3 <BR>Tioh8 ai3 sin3 Sin5 ia7 sin3 jin5 <BR>Te7-it sin3-kho3 Pe7 Siong7-te3 <BR>Te7-ji7 sin3-jim7 lin2 choan5-ke. 
  3. Lang5 na7 hou7-siong saN giau5-gi5 <BR>Mou5-kui2 sui5-si5 chiu7-kun7 i <BR>Hou7 in khai-si2 saN phoe-pheng5 <BR>Kau3-boe2 pho3-hoai7 in ka-teng5. 
  4. Su7-su7 khia7 ti7 lang5 lip8-tiuN5 <BR>Eng7 i sim-cheng5 thoe3 i siuN7 <BR>An2-ni chiu7 bian2 saN gou7-hoe7 <BR>Ti3-kau3 hou7-siong bo5 kong2-oe7. 
  5. Si7-toa7 tioh8 ai3 thiaN3 si7-soe3 <BR>Si7-soe3 ia7 tioh8 keng3 tiong2-poe3 <BR>Na7-si7 hou7-siong u7 chun-keng3 <BR>Chiu7 u7 bi2-boan2 e5 ka-teng5. 
  6. Ka-teng5 tioh8 ai3 Ki-tok hoa3 <BR>M7 si7 sia2 choa2 tah ti7 piah <BR>Mui2-jit8 tioh8 ai3 thak8 Seng3-keng <BR>Ki5-to2, jin7-choe7 saN sia3-bian2. 
  (2)Tiong7-hu 
  1. Lang5 kong2 kiaN-bou2 tai7-tiong7-hu <BR>Phah bou2 piN3 choe3 ti kau2 gu5 <BR>Lan2 long2 bian2 choe3 ti kau2 gu5 <BR>Ia7 bian2 ai3 choe3 tai7-tiong7-hu. 
  2. Tang-iuN5 tiong7-hu si7 hong5 te3 <BR>Se-iuN5 tiong7-hu si7 lou5-le7 <BR>Liong2-peng5 long2 si7 siuN kek8-toan <BR>Tiong-iong7 e5 lou7 choe3 un2-tang3. 
  3. Seng3-keng ka3 lan2 tioh8 thiaN3 bou2 <BR>Beng5-beng5 ki3 ti7 I2-hut-sou2 <BR>ThiaN3 bou2 m7 si7 kong2 kiaN bou2 <BR>KiaN bou2 bo5 tu2-tu2 thiaN3 bou2. 
  4. Ang5-bou2 saN thiaN3 bo5 kau3-giah8 <BR>Siong-keng3 ju5-pin chiah kau3-giah8 <BR>Na7 bo5 chun tiong7 bou2 jin5-keh <BR>Chiu7 si7 thiaN3 bou2 bo5 thiat-te2 
  5. Ho2 e5 tiong7-hu bo5 iong5-iN7 <BR>Tioh8 ai3 lo5-lek8 oh8 kau3 si2 <BR>Chhoa7 bou2 hit jit8 choe3 tiong7-hu <BR>Kau3 si2 chiah thang nia2 cheng3-su 
  (3)Chu2-hu7 
  1. Ke3-ang m7 si7 choe3 eng5-lang5 <BR>Ke3-ang chiu7-si7 beh choe3 kang <BR>Chhu3-lai7 khang-khoe3 chin-chiaN3 choe7 <BR>Chap8-chap8 tih-tih long2 tioh8 choe3 
  2. Mui2-jit8 choe3 kang lang5 oe7 sian7 <BR>U7 si5 ai3 oaN7 sin khoan-keng2 <BR>Sim-lai7 ut-chut khoai3 siu7-khi3 <BR>Che si7 chu2-hu7 gui5-hiam2 ki5 
  3. Li2 u7 sui2-sui2 e5 ka-teng5 <BR>Si3-koe3 tioh8 ai3 piaN3 hou7 chheng <BR>Li2 e5 soe3-kiaN2 chin kou2-chui <BR>Chiu7-si7 Siong7-te3 chin thiaN3 li2 
  4. Gin2-na2 chiam7-chiam7 teh toa7-han3 <BR>Su-iau3 lau7-bu2 e5 thiaN3-thang3 <BR>Li2 tioh8 ka3 in thak8 Seng3-keng <BR>Poe5-iuN2 soe3-kiaN2 e5 sim-leng5 
  5. Siong7-te3 chhong3-cho7 hu7-jin5-lang5 <BR>Si7 beh pang-chan7 ta-pou-lang5 <BR>In-ui7 tiong7-hu bo5 oan5-choan5 <BR>Sou2-i2 su-iau3 bou2 pang-chan7 
  6. Tiong7-hu7 u7 si5 oe7 sit-chi3 <BR>Li2 tioh8 ki5-to2 pang-chan7 i <BR>Tiong7-hu sim-lai7 u7 iu-siong <BR>Su-iau3 an-ui3 kap chham-siong5 
  7. Tiong7-hu choe3 lang5 u7 thang hiam5 <BR>Li2 choe3 bou2 ma7 u7 khoat-tiam2 <BR>Lin2 tioh8 hoaN-hi2 sia3-bian2 lang5 <BR>In-ui7 lan2 long2 bo5 oan5-choan5 
  8. U7 si5 i3-kian3 oe7 chhiong-tut8 <BR>M7 thang phah kiaN2 kai2 ut-chut <BR>Ang-bou2 poe7 keng2 bo5 saN-tang5 <BR>Leng2-cheng7 tho2-lun7 chiu7 u7 bang7 
  9. Ang-bou2 nng7 lang5 na7 tang5-sim <BR>Ou-thou5 ia7 oe7 piN3 choe3 kim <BR>Ang-bou2 nng7-lang5 si7 chit8-the3 <BR>M7 thang hou7-siong saN keng-the2 
  10. Tiong7-hu m7-si7 tak8-hang7 oe7 <BR>Ia7 oe7 poe thiN, koh chng3 toe7 <BR>Su7-su7 li2 tioh8 tau3 kha-chhiu2 <BR>Hou7 i sou2 choe3 u7 seng5-chiu7 
  11. Ki3-tit kiat-hun hiat chit8 si5 <BR>Bok8-su bin7 cheng5 koa3 chhiu2-chi2 <BR>Bo5-lun7 phoaN3-piN a2 si7 san3 <BR>Tang5-sim khia7-khi2 chit8-si3 lang5 
  12. Ang-bou2 thiaN3-cheng5 oe7 chin3-pou7 <BR>Chhin-chhiuN7 soe3-kiaN2 oh8 kiaN5-lou7 <BR>M7 bian2 ia3-sian7 ke3-siok8 kiaN5 <BR>Bi2-boan2 ka-teng5 tek-khak chiaN5 
  (4)Lau7-pe7 
  1. Thai3-thai3 m7 si7 chu2-png7 po5 <BR>Si7 li2 tang5-phoaN7 kip chham-bou5 <BR>Tiong7-hu na7 ai3 choe3 thau5-ke <BR>Tioh8 chin7 pun2-hun7 choe3 lau7-pe7 
  2. Ka-teng5 m7-thang choe3 sit8-tng5 <BR>Chi2-u7 kiong2-kap li2 saN-tng3 <BR>Li2 na7 khoaN3 bou2 choe3 chu2-chiah8 <BR>Tong-jian5 i ia7 oe7 sai2-phiah 
  3. Put-liong5 siau3-lian5 e5 goan5-in <BR>Long2 si7 pe7-bo2 bo5 kin2-sin7 <BR>Su7-giap8 bo5-eng5 kou3 than3-chiN5 <BR>Gin2-na2 kau3-iok8 chhiaN2-chit8-piN 
  4. Ka-teng5 m7-thang choe3 kheh-koan2 <BR>Chau2-lai5 chau2-khi3 bo5 teh koan2 <BR>Lau7-pe7 chek-jim7 na7 m7 chin7 <BR>Chiong-lai5 tek-khak kan-khou2-sim 
  5. Chhoa7-bou2 siN-kiaN2 choe3 lau7-pe7 <BR>M7 bian2 lang5 ka3 tai7-ke oe7 <BR>Ho2 e5 lau7-pe7 chin chiaN3 chio2 <BR>Chhin-chhiuN7 lou7-piN khioah soan7-chioh8 
  6. Lau7-pe7 chek-jim7 chin chiaN3 tang7 <BR>ThiaN3 bou2 , ka3 kiaN2 chit8-si3-lang5 <BR>Chit8-chhun3 kong-im tioh8 po2-sioh <BR>Na7 bo5 hok-khi3 tit boe7 tioh8 
  (5)Lau7-bo2 
  1. U7 e5 lau7-bo2 chin-chiaN3 gong7 <BR>M7-chai chaiN2-iuN7 hiah nih8 khong <BR>EN-a2 ka7-leng, sian3 chui3-phoe2 <BR>Bo5 siuN7 eN-a2 teh hoat-ge5 
  2. EN-a2 ka7-leng toa7 siu7-khi3 <BR>Kong2 si7 eN-a2 oan3-hun7 i <BR>EN-a2 thai3 u7 hit ho7 sim? <BR>Lau7-pe7 boe7-bian2 kan-khou2-sim 
  3. U7 lang5 thiaN3 kiaN2 chin chu7-su <BR>Khoan2-thai7 kiaN2-ji5 na2 khi3-khu7 <BR>HoaN-hi2 e5 si5 phou7 teh chim <BR>Siu7-khi3 e5 si5 kong3 kau3 hun7 
  4. Put-kon2 thau5-khak ou-peh8 kong3 <BR>Au7-lai5 gin2-na2 piN3 khong-khong <BR>Siu7-khi3 bo5 kou3 kiaN2 siN3-mia7 <BR>Tong-jian5 gin2-na2 tai3 sin-mia7 
  5. Gin2-na2 hau2 kong2 iau-pa2 chha2 <BR>Chhioh gia5 khi2-lai5 tit8-tit8 phah <BR>Gin2-na2 phoa3-peN7 boe7-hiau2 kong2 <BR>Chhu-siaN po3 li2 kiam2 thang kong3? 
  6. Li2 na7 sit8-chai7 thiaN3 soe3-kiaN2 <BR>M7 thang eng7 chu7-su e5 thiaN3 <BR>M7 si7 ai3 thiaN3 chiu7 ka thiaN3 <BR>Na7 bo5 song2-khoai3 choe3 li2 kiaN5 
  7. Beh thiaN3 soe3-kiaN2 bo5 iong5-iN7 <BR>Tioh8 ai3 hi-seng li2 ka-ki7 <BR>U7 si5 ia3-sian7 chin kan-khou2 <BR>Ia7 tioh8 hoaN-hi2 lai5 chiau3-kou3 
  8. Peng5-siong5 chiah8-mih8 ai3 chu3-i3 <BR>Bian2-tit hou7 peN7 jiam2-tioh8 i, <BR>U7-hong5 si7 khah iaN5 ti7-liau5 <BR>Bian2-tit toa7-peN7 chiah teh chau2 
  9. U7 e5 lau7-bo2 chin phong3-hong <BR>Tu2-tioh8 peng5-iu2 ai3 phin2-phong2 <BR>Se3-kan goan2 kiaN2 toe7-it gau5 <BR>Choan5 hau7 goan2 kiaN2 te7-it khiau2 
  10. Ai3 kiaN2 gu5 khiok si7 boe7 bai2 <BR>Oh8 khim5 pou2-sip8 ia eng-kai <BR>Chong2-si7 m7-thang ap-pek in <BR>ChiaN5-choe3 li2 e5 chong-sek phin2 
  11. KiaN2-ji5 seng3-cheng5 bo5 siang5-khoan2 <BR>Kau3-iok8 hong-hoat tioh8 pian3-khoan2 <BR>Tong-cheng5 li2-kai2 li2 e5 kiaN2 <BR>In chiu7 beh kong2 li2 u7 thiaN3 
  12. U7 kiaN2 na7 hiam5 ko5-ko5-tiN5 <BR>Khah ho2 lan2 tioh8 m7 thang siN <BR>Li2 bat seN i piaN3 siN3-mia7 <BR>TaN3 tioh8 chin7-sim ka7 i thiaN3 
  (6) A-kong 
  1. A-kong chin ai3 pho7 toa7-sun <BR>U7 si5 kiong5-pek kiaN2 kiat-hun <BR>Ai3 sun ma7 ai3 u7 theng5-tou7 <BR>M7 thang ui7-sun hou7 kiaN2 khou2 
  2. A-kong kap sun teh thit-tho5 <BR>Oan2-jian5 chhin-chhiuN7 chit8-pak tou5 <BR>A-kong tioh8 ai3 ka3-si7 sun <BR>Sun chiah oe7 chai lan2 ka-hun3 
  3. Lau7-lang5 m7-si7 bo5 lou7-eng7 <BR>Se3-su7 bo5 chhap pang3 chheng-chheng <BR>KiaN2-ji5 lang5-lang5 u7 ka-teng5 <BR>Chong2-si7 iau2 khiam3 li2 chou7-gian5 
  4. Lau7-lang5 keng-giam7 choe3 hong-hu3 <BR>Khou2 kiam5 sng tiN long2-chong2 u7 <BR>KiaN2-ji5 u7 si5 siuN7 long2 bo5 <BR>Li2 thang choe3 i e5 chham-bou5 
  5. Ti7 li2 jin5-seng e5 hong7-hun <BR>Chhin-kun7 Ia5-sou tit kiu3-un <BR>Chiong li2 sou2 chhun e5 si5-kan <BR>Hian3 hou7 Chu2 eng7 lai5 kiu3 lang5 
  6. Se3-kan sim2-mih8 siang7 iau3-kin2? <BR>Ni5-hoe3 lu2 choe7 khoaN3 lu2 chin <BR>Li2 na7 chai-iouN2 che po2-poe3 <BR>Tioh8 chhoa7 kiaN2-sun kau3 kau3-hoe7 
  (7) Hiann-ti7 
  1. HiaN-ti7 oan-ke li2 khah iaN5 <BR>Lau7-pe7 hoan5-lo2 kau3 boe7 kiaN5 <BR>HiaN-ti7 sio-ko3 li2 seng3-li7 <BR>Lau7-bu2 bak8-sai2 chhit boe7 li7 
  2. HiaN-ti7 bo5 cheng5 choe3 kho2-lin5 <BR>Ong2-hui3 pe7-bo2 e5 sim-cheng5 <BR>HiaN-ti7 tai7-ke bo5 ong2-lai5 <BR>Kiam2-si7 pe7-bo2 e5 ki5-thai7? 
  3. HiaN-ti7 eng7 chiN5 boe2 boe7 tioh8 <BR>Kiam2 si7 hou7 siong tioh8 po2-sioh? <BR>Na7 u7 tek-choe7 saN gou7-hoe7 <BR>Tioh8 kin2 poe5-choe7 koh kau-poe5 
  4. HiaN-ti7 kang7 pe7 kang7 lau7-bu2 <BR>Chit khoan2 koan-he7 kiam2 iau2 u7? <BR>Chhin sin chhin pak e5 hiaN-ti7 <BR>Kiam2 thang hou7-siong saN chhong3-ti7? 
  5. HiaN-ti7 hap8-it chin u7 lat8 <BR>Chhin-chhiuN7 chiong chiN5 pak8 chit8 sok <BR>Lan2 na7 tang5-sim cho3 chit8 kat <BR>Pe7-bo2 siN lan2 chiah u7 tat8 
  6. Khou2-khng3 se3-kan e5 hiaN-ti7 <BR>Than3 lin2 pe7-bu2 iau2-boe7 si2 <BR>SaN-kap ak chhiu2 ti7 lin2 tau <BR>Na7 bo5 li2 si7 siang7 put-hau3 
  (8) Tang-sai7 
  1. HiaN-ti7 boe7 chhoa7 chin saN-thiaN3 <BR>Chhoa7 bou2 liau2-au7 chiu7 saN-piaN3 <BR>U7 lang5 kong2 si7 bou2 siuN gau5 <BR>Hai7 in chit8-ke loan7 chhau-chhau 
  2. Tang-sai7 jip8 ti7 lang5 ka-teng5 <BR>Choe3 ho2 m7 thang saN phoe-pheng5 <BR>Toa7-m2 sio2-chim2 toa3 choe3 hoe2 <BR>Lang5 choe7 kiat-ko2 oe7 chiu7 choe7 
  3. Tang-sai7 na7 mai3 khia7 cho3-hoe2 <BR>Chiu7 boe7 tai7-ke ke kong2 oe7 <BR>Chit8 e5 toa3 tang chit8 e5 sai <BR>M7-bian2 teh kong2-tang kong2-sai 
  4. Ka-teng5 chit8-lang5 chit8 ke-tai7 <BR>M7 thang kan-siap8 kap pho3-hoai7 <BR>Seng-oah8 hong-sek bo5 kang-khoan2 <BR>Ia7 m7-bian2 li2 ka7 i koan2 
  5. Ho2 e5 tang-sai7 pang-chan7 ang <BR>Hou7 in hiaN-ti7 saN thiaN3-thang3 <BR>PhaiN2 e5 tang-sai7 gau5 long7 ang <BR>Hou7 in gia5 to thang sio-chan5 
  6. Tang-sai7 na7 chhin-chhiuN7 chi2-moe7 <BR>Thian-kok chiu7 lim5 kau2 ti7 toe7 <BR>Li2 na7 choe3 ho2 e5 tang-sai7 <BR>Li2 ti7 se3-kai3 choe3 ui2-tai7 
  (9) Ta-ke 
  1. Ta-ke na7-si7 chhi3-ge5-ge5? <BR>Sim-pu7 chiu7 oe7 piN3 chha-pe5? <BR>Ta-ke na7 oh8 Na2-o-bi2? <BR>Sim-pu7 ia7 beh chhin-chhiuN7 li2? 
  2. Ta-ke ia7 bat choe3 sim-pu7? <BR>Ho5-pit tioh8 lai5 kah khi-hu7? <BR>Li2 choe3 sim-pu7 chin kan-khou2 <BR>Kiam2 thang lai5 ka7 i khou2-chhou2? 
  3. Li2 oe7-hiau2 thiaN3 chhin-siN kiaN2 <BR>Kiam2 boe7 hiau2 thiaN3 lang5 e5 kiaN2 <BR>I ia7 si7 choe3 cha-bou2-kiaN2 <BR>Ia7 u7 lau7-bu2 thang ka7 thiaN3 
  4. Ta-ke na7-si7 hiN7-khang khin <BR>Sio2-kou tioh8 oe7 chhia-pa-lin <BR>Tang-sai7 khai-si2 saN oan3-tou3 <BR>Chit e5 chhu3-lai7 hoe ko5-ko5 
  5. Ta-ke na7 oe7 thiaN3 sim-pu7 <BR>Chhin-chhiuN7 ka-ki7 thiaN3 tiong7-hu <BR>Khoan2-thai7 sim-pu7 chhin-chhiuN7 kiaN2 <BR>Chhu3-lai7 chiu7 chhiong-moa2 chhio3-siaN 
  6. Ta-ke sim-pu7 leng7-goa7 toa3 <BR>Sui-lang5 ka-teng5 sui5-lang5 hoaN7 <BR>Kiam2-chio2 mou5-chhat e5 sun2-sit <BR>Tai7-ke piN3 choe3 khah chhin-bit 
  (10) Sim-pu7 
  1. Li2 kong2 thiaN3 ang kiam2 u7 iaN2? <BR>I si7 sim2-mih8 lang5 e5 kiaN2? <BR>Li2 na7 bo5 thiaN3 in lau7-bu2? <BR>Kiam2 oe7 kham-tit choe3 sim-pu7? 
  2. Ta-ke na7 bo5 lai5 siN i? <BR>To2-ui7 chhoe7 ang thang chhoa7 li2 <BR>Ki3-jian5 kap kiaN2 lai5 kiat-hun? <BR>Kiam2 thang houN2-jin7 chu5-bo2 un? 
  3. Li2 oe7 iu2-hau3 lin2 lau7-bu2 <BR>Kiam2 thang khoaN3-khin in lau7-bu2? <BR>KhoaN3-khin i e5 si7-toa7 lang5 <BR>Pi2 phah lin2 ang choe7 khah tang7 
  4. Se3-kan sou2 u7 e5 tiong7-hu <BR>Tak8-lang5 long2 thiaN3 in lau7-bu2 <BR>Bou2 na7 ai3 ang oe7 thiaN3 i <BR>Tioh8 tui3 ta-ke seng thiaN3-khi2 
  5. Put-hau3 e5 lang5 si7 cheng-siN <BR>Ui7-poe7 Seng3-keng tek-choe7 thiN <BR>Ta-ke, ta-koaN bo5 chun-keng3 <BR>ChaiN2-iuN7 thang kong2 Chu2 hak8-seng 
  6. Li2 na7 chun-tiong7 lin2 e5 ta-ke, <BR>Tiong-hu thiann3-cheng5 e7 ka-poe7, <BR> I ai7 beh kap li2 siang7-khoan2, <BR>Iu2-hau3 li2 e5 si7-toa7-lang5.
  7. Chit8 ni5 chit8 ni5 tit8-tit8 koe3 <BR>Au7-lai5 li2 beh choe3 ta-ke <BR>Hian7-chai7 li2 phaiN2 khoan2-thai7 i <BR>Au7-lai5 sim-pu7 khou2-tok8 li2 
  8. ChhiaN2 li2 tioh8 thak8 Lou7-tek-ki3 <BR>Beng5-pek8 Seng3-keng e5 ka3-si7 <BR>Oh8 i teh thiaN3 Na2-o-bi2 <BR>Hok-sai7 ta-ke chhin-chhiunn7 i. 
</CL>
<HL>

第二部家庭 
(一)家庭 
1.家庭m7是厝kap埕， <BR>著ai3有人toa3 ti7 hia， <BR>人kap人著有講話， <BR>才會成做一個家。 
2.家庭基礎起ti7 信， <BR>著ai3信神也信人， <BR>第一信靠父上帝， <BR>第二信任lin2全家。 
3.人若互相相懷疑， <BR>魔鬼隨時就近伊， <BR>Hou7 in開始相批評，<BR>到尾破壞in家庭。 
4.事事企ti7人立場， <BR>用伊心情替伊想， <BR>An2-ni就免相誤會， <BR>致到互相無講話。 
5. 序大著ai3疼序細，<BR>序細也著敬長輩， <BR>若是互相有尊敬， <BR>就有美滿e5家庭。 
6.家庭著ai3基督化，<BR>M7是寫紙貼ti7 壁， <BR>每日著ai3讀聖經， <BR>祈禱、認罪相赦免。 
(二)丈夫 
1.人講驚某大丈夫，<BR>扑某變做豬狗牛，<BR>咱攏免做豬狗牛， <BR>也免ai3做大丈夫。 
2.東洋丈夫是皇帝， <BR>西洋丈夫是奴隸，<BR>兩爿攏是siuN 極端， <BR>中庸e5路最穩當。 
3.聖經教咱著疼某， <BR>明明記ti7以弗所， <BR>疼某m7是講驚某， <BR>驚某無tu2-tu2疼某。 
4.翁某相疼無夠額， <BR>相敬如賓才夠額， <BR>若無尊重某人格， <BR>就是疼某無徹底。 
5.好e5丈夫無容易，<BR>著ai3努力學到死， <BR>娶某hit日做丈夫， <BR>到死才thang領證書。 
(三)主婦 
1.嫁尪m7是做閒人， <BR>嫁尪就是beh做工，<BR>厝內工課真正濟， <BR>雜雜滴滴攏著做。 
2.每日做工人會sian7, <BR>有時ai3換新環境，<BR>心內鬱卒快受氣， <BR>Che是主婦危險期。 
3.你有sui2-sui2 e5家庭， <BR>四界著ai3拚hou7 清， <BR>你e5細子真古錐， <BR>就是上帝真疼你。 
4.囡仔漸漸teh大漢， <BR>需要老母e5疼痛， <BR>你著教伊讀聖經， <BR>培養細子e5心靈。 
5.上帝創造婦人人，<BR>是beh幫贊查甫人，<BR>因為丈夫無完全， <BR>所以需要某幫贊。 
6.丈夫有時會失志， <BR>你著祈禱幫贊伊， <BR>丈夫心內有憂傷， <BR>需要安慰kap參詳。 
7.丈夫做人有thang嫌， <BR>你做某ma7有缺點， <BR>Lin2著歡喜赦免人， <BR>因為咱攏無完全。 
8.有時意見會衝突，<BR>M7 thang扑子解鬱卒，<BR>翁某背景無相同， <BR>冷靜討論就有望。 
9.翁某兩人若同心， <BR>烏土也會變做金， <BR>翁某兩人是一體， <BR>M7 thang互相相keng-the2。 
10.丈夫m7是逐項會， <BR>也會飛天koh鑽地，<BR>事事你著鬥腳手， <BR>Hou7伊所做有成就。 
11.記得結婚hit一時， <BR>牧師面前掛手指， <BR>無論破病抑是散， <BR>同心企起一世人。 
12.翁某疼情會進步，<BR>親像細子學行路，<BR>M7免厭sian7繼續行， <BR>美滿家庭的確成。 
(四)老 父 
1.太太m7是煮飯婆，<BR>是你同伴kap參謀， <BR>丈夫若ai3做頭家， <BR>著盡本份做老父。 
2.家庭m7-thang做食堂，<BR>只有供給你三頓， <BR>你若看某做煮食， <BR>當然伊也會sai2-phiah。 
3.不良少年e5原因，<BR>攏是父母無謹慎， <BR>事業無閒顧趁錢， <BR>囡仔教育放一邊。 
4.家庭 m7-thang做客館， <BR>走來走去無teh管， <BR>老父責任若m7盡， <BR>將來的確艱苦心。 
5.娶某生子做老父， <BR>M7免人教大家會， <BR>好e5老父真正少， <BR>親像路邊拾鑽石。 
6.老父責任真正重， <BR>疼某、教子一世人， <BR>一寸光陰著保惜，<BR>若無福氣得boe7著。 
(五)老 母 
1.有e5老母真正憨， <BR>M7知怎樣hiah nih khong, <BR>嬰仔咬奶，搧嘴phoe2, <BR>無想嬰仔teh發牙。 
2.嬰仔咬奶大受氣， <BR>講是嬰仔怨恨伊， <BR>嬰仔thai3有hit號心？ <BR>老父未免艱苦心。 
3.有人疼子真自私， <BR>款待子兒若器具， <BR>歡喜e5時抱teh chim，<BR>受氣e5時摃到昏。 
4.不管頭殼烏白摃， <BR>後來囡仔變khong-khong， <BR>受氣無顧子生命， <BR>當然囡仔帶身命。 
5.囡仔哭講枵飽吵， <BR>尺gia5起來直直扑， <BR>囡仔破病boe7曉講， <BR>出聲報你kiam2 thang摃？ 
6.你若實在疼細子，<BR>M7 thang用自私e5疼， <BR>M7是ai3疼就ka7疼， <BR>若無爽快做你行。 
7.Beh疼細子無容易， <BR>著ai3犧牲你家己，<BR>有時厭sian7真艱苦，<BR>也著歡喜來照顧 
8.平常食物ai3注意， <BR>免得hou7 病染著伊， <BR>預防是較贏治療， <BR>免得大病才teh走。 
9.有e5老母真膨風， <BR> Tu2著朋友愛品phong2, <BR>世間阮子第一gau5, <BR>全校阮子第一巧。
10.愛子gau5卻是boe7 bai2, <BR>學琴補習也應該， <BR>總是m7 thang壓迫in， <BR>成做你e5裝飾品。 
11.子兒性情無像款， <BR>教育方法著變款，<BR>同情理解你e5子， <BR>伊就beh講你有疼。 
12.有子若嫌ko5-ko5纏， <BR>較好咱著m7 thang生，<BR>你bat生伊拚生命，<BR>今著盡心ka7伊疼。 
(六)阿 公 
1.阿公真愛抱大孫， <BR>有時強迫子結婚，<BR>愛孫ma7 ai3有程度， <BR>M7 thang為孫hou7子苦。 
2.阿公kap孫teh thit-tho5, <BR>宛然親像一幅圖， <BR>阿公著ai3教示孫， <BR>孫才會知咱家訓。 
3.老人m7是無路用， <BR>世事無睬放清清， <BR>子兒人人有家庭， <BR>總是iau2欠你助言。 
4.老人經驗最豐富，<BR>苦鹹酸甜攏總有， <BR>子兒ti7 時想攏無， <BR>你thang做伊e5參謀。 
5.Ti7你人生e5黃昏， <BR>親近耶穌得救恩， <BR>將你所chhun e5時間， <BR>獻hou7 主用來救人。 
6.世間甚mih上要緊， <BR>年歲愈濟看愈真， <BR>你若知影che寶貝， <BR>著chhoa7子孫到教會。 
(七)兄 弟 
1.兄弟冤家你較贏，<BR>老父煩惱到boe7行， <BR>兄弟相告你勝利，<BR>老母目屎拭boe7離。 
2.兄弟無情最可憐， <BR>枉費父母e5心情， <BR>兄弟大家無往來， <BR>Kiam2是父母e5期待？ 
3.兄弟用錢買boe7著，<BR>Kiam2是互相著保惜？ <BR>若有得罪相誤會， <BR>著緊賠罪koh交陪 
4.兄弟共父共老母， <BR>這款關係kiam2 iau2有？<BR>親身親腹e5兄弟， <BR>Kiam2 thang互相相創治？ 
5.兄弟合一真有力， <BR>親像將箭縛一pak8, <BR>咱若同意做一結， <BR>父母生咱才有值。 
6.苦勸世間e5兄弟， <BR>趁你父母iau2未死， <BR>相kap握手ti7 lin2兜，<BR>若無你是上不孝。 
(八)同sai7 
1.兄弟未娶真相疼，<BR>娶妻了後就相拚， <BR>有人講是某siuN gau5, <BR>害in一家亂chhau-chhau。 
2. 同sai7入ti7人家庭， <BR>最好m7 thang相批評， <BR>大姆、小嬸toa3做伙， <BR>人濟結果話就濟。 
3. 同sai7若mai3 toa3做伙， <BR>就boe7大家加講話， <BR>一個toa3東一個西， <BR>M7免teh講東講西。 
4.家庭一人一家代， <BR>M7 thang干涉kap破壞， <BR>生活方式無共款， <BR>也m7免你ka7伊管。 
5.好e5同sai7幫贊翁， <BR>Hou7 in兄弟相疼痛， <BR>歹e5同sai7 gau5 long7翁， <BR>Hou7 in gia5刀thang相殘。 
6.同sai7若親像姊妹， <BR>天國就臨到ti7地， <BR>你若做好e5同sai7, <BR>你ti7世界最偉大。 
(九)TA-KE 
1.Ta-ke若是刺牙牙， <BR>新婦就會變柴耙， <BR>Ta-ke若學拿俄米， <BR>新婦也beh親像你。 
2. Ta-ke也bat做新婦， <BR>何必著來ka7欺負， <BR>你做新婦真艱苦， <BR>Kiam2 thang來ka7伊苦楚？ 
3.你會曉疼親生子， <BR>Kiam2 boe7曉疼人e5子， <BR>伊也是做查某子， <BR>也有老母thang ka7疼。 
4. Ta-ke若是耳空輕， <BR>小姑就會chhia-pa-lin, <BR>同sai7開始相怨妒，<BR>一個厝內hoe ko5-ko5。 
5. Ta-ke若會疼新婦， <BR>親像家己疼丈夫， <BR>款待新婦親像子， <BR>厝內就充滿笑聲。 
6. Ta-ke新婦另外toa3, <BR>各人家庭隨人hoaN7， <BR>減少磨擦e5損失，<BR>大家變做較親密。 
(十)新 婦 
1.你講疼翁kiam2有影？<BR>伊是甚mih人e5子？<BR>你若無疼in老母，<BR>Kiam2會堪得做新婦？ 
2. Ta-ke若無來生他， <BR>To2位chhoe7翁thang娶你？ <BR>既然kap子來結婚， <BR>Kiam2 thang否認慈母恩？ 
3.你會有孝lin2老母， <BR>Kiam2 thang看輕in老母， <BR>看輕伊e5 si7-toa7人， <BR>比扑lin2翁罪較重。 
4.世間所有e5丈夫， <BR>逐人攏疼in老母， <BR>某若ai3翁會疼伊， <BR>著tui3 ta-ke先疼起。 
5.不孝e5人是精牲， <BR>違背聖經得罪天， <BR>Ta-ke Ta-koaN無尊敬， <BR>怎樣thang講主學生？ 
6.你若尊敬lin2 ta-ke， <BR>丈夫疼情會加倍， <BR>伊也beh kap你像款，<BR>有孝你e5序大人。 
7.一年一年直直過， <BR>後來你beh做ta-ke， <BR>現在你歹款待伊， <BR>後來新婦苦毒你。 
8.請你著讀《路得記》， <BR>明白聖經e5教示， <BR>學伊teh 疼拿俄米， <BR>服事ta-ke親像伊。 
</HL>