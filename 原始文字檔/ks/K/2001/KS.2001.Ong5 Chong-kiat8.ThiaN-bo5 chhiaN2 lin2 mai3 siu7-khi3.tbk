<CL>
  ChhiaN2 ban7-chhiaN2 chek-pi7 goan2 tho2-hai2 e5 hiong-chhin <BR>  ChhiaN2 ban7-chhiaN2 chek-pi7 goan2 phak8-iam5 e5 hiong-chhin <BR>  ChhiaN2 ban7-chhiaN2 chek-pi7 goan2 cho3-un-a2 e5 hiong-chhin <BR>  Kong2 in kong2-oe7 be7-hiau2 kng2-chih8 hoat chu-chhu-su e5 siaN-im <BR>  Phi3-siuN3 in kong2-oe7 chhou-lou2 hou7 lin2 goa7-ui7-a2-lang5 thiaN bo5 
  Chu7 se3-han3 hai2-khau2 e5 hong-thai toa7-hou7 <BR>  Chit8-tang chit8-tang kong5-to loan7-kiam3 <BR>  Sia2 ti7 goan2 hiong-chhin sin-khu teng2 e5 ok-gian5 ok-gu2 <BR>  Cha2 tioh8 pian3-seng5 ou-chheN e5 sek-ti7 <BR>  KhoaN3--khi2-lai5 khak-sit8 na2 chioh8-thau5 tiau-siong7 <BR>  Teng7-teng7 tit8-tit8 nge7-nge7 e5 piau2-cheng5 <BR>  Hou7 lin2 siu7-khi3 e5 li2-iu5 u7 chiok-choe7 chiok-choe7 
  Pi2-ju5 kong2 goan2 hai2-khau2 e5 hiong-chhin <BR>  Ti7 un-a2 ham5 iam5-tiaN5 im-toa7-chui2 e5 jit8-chi2 <BR>  Bo5 lang5 u7-eng5 chhin-chhioN7 lin2 khi3 chhiouN3 <BR>  Tai5-pak8 liu5-heng5 e5 siaN2-mih8 “khu5-chio5 man5 pe”、 “lan5-so2 to3 bng2” 
  Bo5 lang5 ti7 chui2-chhia piN <BR>  ChhiouN3 lin2 ai3 chhioN3 e7 “siau3-mau5-li5”、 “chau-chin-chhu-sai2” <BR>  Bo5 lang5 toa3 tek-pai5-a2 teng2 <BR>  ChhioN3 lin2 e7 lau5 bak8-sai2 e5 “chia chai2 san to3 na2 i2 pian” <BR>  Goa2 hiong-chhin ia7 bo5 kong-hng5 <BR>  Chhin-chhioN7 lin2 u7 lang5 tak8-jit8 khi3 io5 kha-chhng-hoe 
  Jit8-thau5 beh am3 e5 si5 <BR>  Mng5-khau2-tiaN5 piah-teng2 <BR>  Ni5-lau7 iau2-be7 the3-hiu e5 chhau2-leh8-a2 <BR>  Tiam7-tiam7 khoaN3 i ka-ti7 <BR>  Phak8-seng5 na2 hoe2-thoaN3 e5 bin7-phe5 <BR>  Tiam7-tiam7 leh khoaN3--i <BR>  Kau7-kau7 pih-khui e5 kha-te2-phe5 <BR>  Tiam7-tiam7 leh sioN7--i <BR>  Ian5 iam5-chhia te2 seN-sian e5 thih-ki-lou7 
  KiaN5 kau3 peh8-siak-siak e5 iam5-soaN <BR>  I ian5-tioh8 u7 thih-teng-le5 <BR>  U7 ham5-khak-a2 <BR>  U7 o5-khak-a2 e5 toa7-hoaN7 <BR>  I kiaN5 khi3 kau-kiN5 sai2 pai5-a2-chhia <BR>  Khi3 khoaN3 lai7-hai2 e5 o5-ke3 <BR>  Khi3 sun5 bang7-ko5-a2 khioh hi5-a2 <BR>  I2-siong long2-si7 
  Goan2 kong2-oe7 be7-hiau2 kng2-chih8 <BR>  Hiong-chhin tiam7-tiam7 e5 heng5-thou5 <BR>  Long2 si7 goan2-hiong oah8-mia7 e5 kian3-cheng3 <BR>  Goan2 be7-hiau2 <BR>  Iong7 Eng-kok-oe7 kong2 chit-koan2 seng-oah8 <BR>  Goan2 be7-hiau2 <BR>  Iong7 La-teng-gu2 siau7-kai3 <BR>  Chit-khoan2 mih8-kiaN7 hou7 lin2 chai-iaN2 
  ChhiaN2 lin2 goa7-ui7-a2-lang5 mai3 siu7-khi3 <BR>  Bin7-tui3 lin2 ko-kui3 e5 phe5-e5 <BR>  Teng2-bin7 ko-kui3 e5 se-chong <BR>  Teng2-bin7 ko-kui3 e5 gan2-sin5 <BR>  Lai7-te2 ko-kui3 e5 mia5-phiN3 teng2-bin7 <BR>  U7 ko-kui3 chit-ui7 e5 thau5-ham5 
  E7-hiau2 “chu-chhu-su” e5 goa7-ui7-a2-lang5 <BR>  Goan2 chi2-u7 toa7-siaN hiong3 lin2 kou2-bu2 <BR>  Chi2-iau3 lin2 goan7-i3 u7-chit8-kang <BR>  Lin2 e7 na2-chhioN7 e7-hiau2 “ABC kau2 ka7 ti” kang7-khoan2 <BR>  Chai-iaN2 goan2 hiong-chhin leh kong2 siaN2 <BR>  Oah8 kah chiok song2-khoai3 hoaN-hoaN hi2-hi2 <BR>  Na2-chhioN7 lin2 ham5 a-tok-a2 kong2 goa7-kok-oe7 kang7-khoan2 <BR>  Chin-gau5 chin bo5 kan2-tan 
</CL>
<HL>

請慢且責備阮討海e5鄉親 <BR>請慢且責備阮曝鹽e5鄉親 <BR>請慢且責備阮作塭仔e5鄉親 <BR>講in講話be7曉捲舌發ㄓㄔㄕ e5 聲音 <BR>鄙相in講話粗魯hou7 lin2外位仔人聽無 
自細漢海口e5風颱大雨 <BR>一冬一冬狂刀亂劍 <BR>寫ti7阮鄉親身軀頂e5惡言暴語 <BR>早著變成烏青e5色致 <BR>看起來確實若石頭雕像 <BR>Teng7-teng7直直硬硬e5表情 <BR>Hou7 lin2受氣e5理由有足濟足濟 
譬如講阮海口e5鄉親 <BR>Ti7塭仔和鹽埕淹大水e5日子 <BR>無人有閒好像lin2去唱 <BR>台北流行e5什麼「苦酒滿杯」、「藍色的夢」 
無人ti7水車邊 <BR>唱lin2愛唱e5「小毛驢」、「昭君出塞」 <BR>無人toa3竹排仔頂<BR>唱lin2會流目屎e5「家在山的那一邊」 <BR>阮鄉親亦無公園 <BR>好像lin2有人逐日去搖kha-chhng花 
日頭beh暗e5時 <BR>門口埕壁頂 <BR>年老iau2未退休e5草笠仔 <BR>恬恬看伊家己<BR>曝成若火碳e5面皮 <BR>恬恬leh看伊 <BR>Kau7-kau7 pih開e5腳底皮 <BR>恬恬leh想伊 <BR>沿著鹽車底生sian e5鐵支路 
行到白雪雪e5鹽山 <BR>伊沿著有鐵丁螺 <BR>有ham5殼仔 <BR>有蚵殼仔e5大岸 <BR>伊行去溝墘駛排仔車<BR>去看內海e5蚵架 <BR>去巡網ko5仔khioh魚仔 <BR>以上提供e5攏是 
阮講話be7曉捲舌 <BR>鄉親恬恬生活形圖 <BR>攏是阮鄉活命e5見證 <BR>阮be7曉 <BR>用英國話講這款生活 <BR>阮be7曉 <BR>用拉丁語紹介 <BR>這款物件hou7 lin2知影 
請lin2外位仔人莫受氣 <BR>面對lin2高貴e5皮鞋 <BR>頂面高貴e5西裝 <BR>頂面高貴e5眼神 <BR>內底高貴e5名片頂面 <BR>有高貴職位e5頭銜 
會曉ㄓㄔㄕe5外位仔人 <BR>阮只有大聲向lin2鼓舞 <BR>只要lin2願意有一工<BR>Lin2會若像會曉ABC狗咬豬共款 <BR>知影阮鄉親leh講啥 <BR>活kah足爽快歡歡喜喜 <BR>若像lin2和阿凸仔講外國話共款 <BR>真gau5真無簡單 
</HL>