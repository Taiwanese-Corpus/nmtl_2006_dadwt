<CL>
  Chiu7 an2-ni an-bin5? <BR>  Chit8-chhiN2 kau3 eng2-oan2? <BR>  Se3-chiuN7 tit boe7-tioh8 e5 hok-khi3, <BR>  TaN lim5-kau3 sin-piN? 
  M7-kaN2 ki5-to2 e5 an-jian5, <BR>  Chiong-kui-boe2 u7 eng3-un2? <BR>  Goa2 e5 jin5-seng chhin-chhiuN7 bu5-ki5 tou5-heng5, <BR>  Chhiu2-khau3 e5 tang7-taN3 hou7 goa2 thi5-khau3 bo5-theng5. 
  Si2-bo5 na2-chun2 tok8-it e5 siam2-pi7, <BR>  Ti7 kaN-lo5 bo5-khun3 e5 am3-mi5, <BR>  Kui2-na7-pai2 goa2 siuN-bo5 oah8--teh e5 i3-gi7. <BR>  Beh-oah8 a2-si7 m7-oah8? <BR>  Ham2-liat e5 oe7 ou-am3-tiong pou7-pou7 kun7-oa2. 
  Bong to-piN3 e5 poaN3-mi5, <BR>  Goa2 tauh8-tauh8 pek-mng7 ka-ki7, <BR>  Si7 chaiN2-iuN7 chhiu2-kut phih8-phih8-chhoah? <BR>  Si7 tui3 si2 e5 kiaN-hiaN5, iaN5-koe3 tui3 siN e5 chhiah-iah8? 
  Kan-ta chit8-to, koat-i3 e5 chit8-to, <BR>  Sou2-u7 e5 khou2-thang3 chek-si5 koah-li7, <BR>  Tui3 jiok8-the2 e5 sok-pak8 thau2-pang3 ka-ki7. <BR>  Si7 chaiN2-iuN7 iu5-chai7 to-a2 lak--loh8? <BR>  Si7 tui3 m7-chai e5 se3-kai3 e5 tiu5-tu5? <BR>  A2-si7 kam-goan7 koh choe3 kaN-siu5? 
  Chhoe7-bo5 kai2-tap e5 si5-khek, <BR>  Chit8-e5 thiN-sai3 poe kau3 goa2 e5 bin7-cheng5. <BR>  “I2-keng boe7 sai2-tit thoa lah.” <BR>  I ka7 goa2 siang-chhiu2 e5 chha5-ke5 kong3-phoa3, <BR>  Giu2 goa2 e5 chhiu2 poe kau3 thiN-teng2. 
  Goa2 piN3-chiaN5 choe3 chit8-liap8 khang-pak e5 chhau2-chi2, <BR>  Ti7 bo5 chin7-pong7 e5 khong-kan poe-lai5 poe-khi3. <BR>  Ia7 chhin-chhiuN7 chit8-tih hai2-chui2, <BR>  Ti7 si5-kan e5 kng2-le5-a2-eng2--nih tng2-seh8 khoaN3 bo5-tioh8 te2. <BR>  Che chiu7-si7 si2-au7 e5 kek8-lok8? <BR>  Choat8-tui3 e5 chu7-iu5? <BR>  Chia chiu7-si7 thian-kok? 
  Goa2 hou7 ku2-lu ku2-lu e5 siaN khip-in2, <BR>  Si7 hoan-sang3 goa2 e5 an-hun5-khek? <BR>  Ku2-ku2 i2-cheng5 thiaN--koe3, <BR>  Tui3 bu2-the2 e5 chhim-khiN thoan5--lai5, <BR>  Goan5-si2 chhin-chhiat e5 hou-kio3? 
  Tut8-jian5 goa2 thiaN-tioh8 gin2-a2 e5 khau3-siaN, <BR>  OaN-a2, oaN-a2, oaN-a2, <BR>  Sek8-sek8 iu3-iu3 e5 siaN chhui-pek goa2 e5 bu2-seng3, <BR>  Hou7 goa2 m7-kam koh sim-bun7. 
  “ChhiaN2 li2 un2-chun2 goa2 to3-tng2.” <BR>  Goa2 chhun-chhut siang-chhiu2 khun2-kiu5, <BR>  “Hou7 goa2 to3-tng2-khi3 goan5-lai5 khia7-khi2 e5 sou2-chai7.” <BR>  ThiN-sai3 bo5 in3 poaN3-ku3, chiu7 theh8 chha5-ke5 khau3 goa2 e5 chhiu2. 
  I chhut-lat8 e, <BR>  Goa2 it-tit8 lak, it-tit8 lak, <BR>  Tok-tok8 tok-tok8 e5 chiat-chau3, <BR>  Chhin-chhiuN7 chhiN-sin5 sio-chong5 e5 pok8-cha3, <BR>  Ti7 goa2 e5 siang-peng5 pong7 bo5-soah. 
  ------ ----- 
  Nau7-cheng teh hiang2, <BR>  Goan5-lai5 i2-keng thiN-kng, <BR>  Kap cha7-hng kang7 e5 si5-khek cheng-sin5, <BR>  Thau5-chit8-pai2, <BR>  Goa2 e5 sim u7 chheng-chhiN2 e5 kam2-sia7. 
</CL>
<HL>

就an2-ni安眠？ <BR>一醒到永遠？ <BR>世上得boe7著e5福氣， <BR>今臨到身邊？ 
M7敢祈禱e5安然，<BR>終歸尾有應允？ <BR>我e5人生親像無期徒刑， <BR>手銬e5重擔hou7我啼哭無停。 
死無若準獨一e5閃避，<BR>Ti7監牢無睏e5暗暝， <BR>幾若擺我想無活--teh e5意義。 <BR>Beh活抑是m7活？ <BR>Hamlet e5話烏暗中步步近倚。 
摸刀柄e5半暝， <BR>我tauh8-tauh8逼問家己， <BR>是怎樣手骨phih8-phih8-chhoah？<BR>是對死e5驚惶，贏過對生e5赤iah8? 
Kan-ta一刀，決意e5一刀， <BR>所有e5苦痛即時割離， <BR>Tui3肉體e5束縛thau2放家己。 <BR>是choaN2-iuN7由在刀仔落--落？ <BR>是對m7知e5世界e5躊躇？ <BR>抑是甘願koh做監囚？ 
Chhoe7無解答e5時刻， <BR>一個天使飛到我e5面前。 <BR>「已經boe7使得拖--lah。」 <BR>伊ka7我雙手e5柴枷摃破， <BR>扭我e5手飛到天頂。 
我變成做一粒空腹e5草籽， <BR>Ti7無盡pong7 e5空間飛來飛去。 <BR>也親像一滴海水， <BR>Ti7時間e5捲螺仔湧--nih轉seh8,看無著底。 <BR>Che就是死--後e5極樂？<BR>絕對e5自由？ <BR>Chia就是天國？ 
我hou7 ku2-lu ku2-lu e5聲吸引， <BR>是歡送我e5安魂曲？ <BR>久久以前聽--過， <BR>Tui3母體e5深坑傳--來，<BR>原始親切e5呼叫？ 
突然我聽著囡仔e5哭聲， <BR>OaN仔，oaN仔，oaN仔！ <BR>熟熟幼幼e5聲催逼我e5母性， <BR>Hou7我m7甘koh心悶。 
「請你允准我倒轉。」 <BR>我伸出雙手懇求， <BR>「Hou7我倒轉去原來企起e5所在。」 <BR>天使無應半句，就提柴枷銬我e5手。 
伊出力挨， <BR>我一直落，一直落， <BR>Tok-tok8 tok-tok8 e5節奏， <BR>親像星辰相chong5 e5爆炸， <BR>Ti7我e5雙爿pong7無煞。 
------ ------ 
鬧鐘teh響， <BR>原來已經天光， <BR>Kap昨昏共e5時刻精神， <BR>頭一擺， <BR>我e5心有清醒e5感謝。 
</HL>