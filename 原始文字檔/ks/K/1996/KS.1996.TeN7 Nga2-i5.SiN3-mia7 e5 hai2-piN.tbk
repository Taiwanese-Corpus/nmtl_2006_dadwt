<CL>
  1 
  KoaN5-thiN thau3-cha2 ----- <BR>Siu7 khi3-sak e5 hai2-piN, <BR>Soa-pou-teng2 pun3-so3 kui-tui. <BR>Toa7-eng2 chhiong tui3 kho3-hoaN7 e5 chun5, <BR>Chhin-chhiuN7 iau-go7 e5 long5, <BR>ChhiuN2-chiah8 tuh-bin5 e5 iuN5-a2-kiaN2. 
  Kou-toaN e5 goeh8-sek <BR>Chio3 boe7-beng5 phah-phu2 e5 thiN-sek. <BR>Hng7-hng7 hi5-chun5 ti7 hai2-bin7 tiam2-teng, <BR>Chhiong-phoa3 am-bat8 e5 bu7, siu bang7 to3-tng2. <BR>Ti7 soa-pou-teng2 chhiah-kha chau2 bo5-theng5, <BR>Gou7-hoe3 e5 goa2 teh chau2-chhoe7 sim2-mih8? 
  Tauh8-tauh8 hou7 pun3-so3 poaN7-to2, koh peh-khi2, <BR>Hai2-eng2 chhiong--lai5, <BR>Kha-au7-tiN tang3 kau3 leng2-ki-ki, <BR>Seng-khu-au7 Ng7-pai5 cheng2-che5 e5 kha-jiah <BR>Chek-si5 hou7 eng2 chhiong-soaN3, Bo5 lau5 poaN3-jiah.
  Hai2 tiong-ng chhut-hian7 chit8-e5 bi2-jin5, <BR>I e5 saN peh8-sih-sih, <BR>IaN5-koe3 toa7-tiaN5 --nih phak8-jit8 e5 iam5. <BR>I u7 Ng7-ki sit8, thi2-khui teh iat8, 
  Chhin-chhiuN7 beh chhiN5-hong poe--khi3. <BR>I ng3 goa2 iat8-chhiu2, chhiu2--nih gim7 chit8-liap8 chhiN, <BR>Chhan3-lan7 na2 tiong-tau3 e5 jit8. <BR>Goa2 ng3 i chau2--khi3, <BR>Boe7 kou3-tit ou-lo5 e5 hai2-chui2 im-koe3 chhui3-kiN5. <BR>Goa2 e5 khui3-lat8 iong7-chin7, teh-beh choat8-khui3, <BR>Hut-jian5 chit8-e5 lek8-liong7 tui3 hai2 e5 e7-bin7, <BR>Ka7 goa2 koan5-koan5 giah8-khi2. 
  2 
  Khiam3 hou7-chui2 e5 joah8-thiN ----- <BR>Ti7 Chicago, Michigan ou5-piN, <BR>E7-pou-si5 <BR>Jit8-kng chhin-chhiuN7 phoe5-piN, <BR>Sut ti7 bak-chui2 thng3-pak-theh e5 jiok8-the2. 
  Bo5-kang7 cheng2-chok8 chip8-oa2 ti7 kang7 e5 tou-chhi7: <BR>SaN toa7-ou5 kau-chiap e5 sou2-chai7, <BR>Chiu kap chiu eng7 chui2 kau-kai3. <BR>Phiau-long7 kau3 chit8-poaN3, <BR>Goa2 ti7 chia chiam7-toa3, <BR>Thang chhiau-chhoe7 gin2-a2-si5 kou3-hiong e5 iaN2-jiah: 
  ThiaN-kong2 chia ia7 u7 Ng2-Ng2 phu2-sek e5 soa, <BR>Tui3 ou5 e5 chit-peng5 khoaN3 boe7-tioh8 keh-hoaN7, <BR>Ou5 chhin-chhiuN7 hai2 hiah khui-khoah. <BR>Soa-pou sio-thng3-thng3, <BR>Chhin-chhiuN7 tu2-tng7 sio-koe3 e5 thoaN3-iu3-a2. 
  Pun3-so3 ia7-moa2 si3-koe3, <BR>Chit-e5 kok-che3 chhut-mia5 e5 toa7 tou-hoe7, <BR>Kap kou3-hiong piN5-piN5 u3-oe3. <BR>Oe7-gi2 boe7-thong e5 chok8-kun5, <BR>Ti7 chia phak8 kang7-liap8 jit8, <BR>Chim3 kang7-khut lo5-lo5 e5 ou5-chui2. <BR>Ou5 kun7-oa2 bin7-cheng5, <BR>Goa2 chhui3-ta, na5-au5 teh-beh pit--khui, <BR>Khiok chhoe7 bo5 thang lim e5 chui2. 
  Ou5-eng2 khi2-khi2 loh8-loh8, chiuN7--lai5 koh khi3, <BR>Chhin-chhiuN7 soa-bou5 e5 hoan3-iaN2, <BR>Jiau2-loan7 phi5-lo5 e5 si7-soaN3. <BR>Ou5-eng2 chit8-soaN soa3-chiap chit8-soaN, <BR>Hou7 hoan-thau5 e5 chun5, <BR>KhoaN3 boe7-tioh8 kho3-hoaN7 e5 ng3-bang7. <BR>Goa2 e5 bak8-chiu bu7, <BR>Toa7-eng2 chhiong--lai5, kha ia7 khia7 boe7 chai7. 
  Hut-jian5 thiaN lang5 teh hoah: <BR>Chit8-e5 gin2-a2 hou7 chui2 chhiong--khi3, <BR>Tng peh8-chhang-chhang e5 sin-si kng-chiuN7-hoaN7, <BR>Ou-kim e5 thau5-mng5 iau2 teh tih-chui2. 
  Goa2 chau2 chin3-cheng5 khoaN3, <BR>Si2-chia2 chiu7-si7 cha2-cheng5 e5 ka-ki7. <BR>Goa2 e5 kha Ng2, seng-khu phak--loh8, <BR>Iu5-chai7 ou-am3 ka7 goa2 thun-bat8. 
  3 
  Chhou-chhiu e5 hong5-hun ----- <BR>Hong-thai-hou7 soe2 chheng-khi3 e5 hai2-piN, <BR>Jit8 tu2-tu2 chhut, <BR>Goa2 khan gin2-a2 e5 chhiu2, <BR>San3-pou7 kau3 kou3-hiong e5 kang2-piN, <BR>KhoaN3 liah8-hi5-lang5 piaN3 hong-eng2 e5 siu-seng5, <BR>Tu2-chiah tui3 hi5-chun5 pang3-loh8, <BR>Tek-khah--nih oah8-thiau3-thiau3, <BR>Te2 in moa2-pak e5 sim-sng kap eng5-iau7. 
  Kha-pou7-siaN chip8-oa2 ti7 hi5-a2-chhi7, <BR>Chhau3-sng-koaN7-bi7 lam7 hai2-san2 e5 chhiN-tiN, <BR>Ti7 kiam5-kiam5 e5 hai2-hong --nih thoaN3-khui. <BR>Hoah-boe7 e5 hai2-khau2-khiuN thoa-tng5--khi3, <BR>Kio3-chhiN2 gin2-a2-si5 hng7-hng7 e5 ki3-ti5. <BR>Hi5-chun5 pha-ti7 kang2-lai7, cheng7-cheng7 khun3--khi3. 
  Keng-koe3 chit8-mi5 kap hong-eng2 kau-chian3, <BR>In aN2 ti7 un-jiu5 e5 jit8-kng--nih, <BR>Chhin-chhiuN7 eN-a2 khiN5 ti7 lau7-bu2 sin-piN, <BR>Boan2-chiok khun3--khi3. <BR>Soa-pou chhun-tian2 kau3 soaN-kha, <BR>Chhin-chhiuN7 kau7-kau7 e5 kha-chiah-phiaN, <BR>To2 ti7 teng2-bin7 khoaN3-thiN, <BR>U7 bo5-han7 e5 an-un2 kap khong3-khoah. 
  Goa2 kap gin2-a2 ti7 soa-pou pang3 hong-chhoe, <BR>Nng7-pai5 chham-chhi e5 kha-jiah in3 ti7 soa-teng2. <BR>Gin2-a2 e5 chhio3-siaN hoe5-hiong2 ti7 hong--nih, <BR>Thang3 kau3 koan5-koan5 e5 peh8-hun5--nih. <BR> “Chia u7 chit8-te3 lam5-sek e5 le5-a2-khak neh!” <BR>I na2 po3 goa2 khoaN3, na2 ng3 teng-thah chau2--khi3. <BR>Chit8-e5 a-po5 che7 ti7 teng-thah thau5-cheng5, <BR>I na2 hoaN7 hi5-bang7, na2 haiN thoa-tng5 e5 koa-tiau7. 
  Hng7-hng7 khoaN3-tioh8 goan2 chiu7 hoah: <BR>“Hit-peng5 u7 siau2-kau2-eng2, m7-thang koe3--khi3 ouh!” <BR>Gin2-a2 kap goa2 kiaN5-oa2 I seng-khu-pin, <BR>KhoaN3 I eng7 jiau5-jiau5, toa7-ki-kut e5 chng2-thau5-a2, <BR>Chit8-chiam chit8-chiam, pou2 bang7-a2 e5 phoa3-khang. <BR>Gin5-sek e5 thau5-chang siam2-sih jit8-loh8 e5 hun2-ang5, <BR>Chhin-chhiuN7 u7 thiN-sai3 e5 kng-khoan5. 
  Goa2 mng7 i, “A-po5 li2 kui2-hoe3? Toa3 ti7 toh-ui7?” <BR>“Goa2 kin-ni5 chhit-chap8 lah. <BR>Toa3 ti7 hoaN7-piah au7-bin7 e5 ke7 chhu3-liau5-a2.” 
  I toa3 tang7-tang7 e5 hai2-khau2-khiuN, <BR>Theng5 bak8-nih-ku2 koh kong2, <BR> “The3 lang5 kou3 teng-thah, <BR>Ke-kiam2 pou2 hi5-bang7-a2 tou7-oah8. <BR>Choe3 che sit-thau5--e5 i2-keng bo5 choe7. <BR>Siau3-lian5--e5 m7 oh8. <BR>TaN goa2 to choe3 chit8-si3-lang5 lah.” 
  “A-po5, li2 u7 kui2-e5 kiaN2?” <BR>I oat8-thau5 khoaN3-hai2, chiah ban7-ban7 hoe5-tap, <BR> “Goa2 kan-ta chit8-e5 sun, i2-keng bo5 kiaN2. <BR>Goa2 e5 kou-kiaN2 kap i cha2-koe3-sin e5 lau7-pe7, <BR>Long2 si7 tho2-hai2 chit8-khi3 bo5 to3--tng2-lai5. <BR>Chap8-ni5-cheng5 goa2 e5 hau7-siN kap sin-pu7 choe3-tin7 chhut-hai2, <BR>Lian5 sin-si ia7 chhoe7 bo5-tioh8. <BR>Kan-ta pang3 chit8-e5 sun, chiah Ng7-hoe3 goa7, <BR>Hou7 goa2 thoa-boa5 kau3-taN. <BR>Chong2-si7 ia7 kap goa2 choe3-phoaN7. <BR>I2-keng teh thak8 chhou-tiong lah.” 
  “A-po5, sit-le2. Bo5 eng-kai ka7 li2 mng7 che.” <BR>“Bo5 iau3-kin2 lah. Siong7 kan-khou2 e5 si5, <BR>HoaiN5-tit8 i2-keng koe3 lah. <BR>Jin5-seng chiu7-si7 an2-ni, <BR>Chhin-chhiuN7 hai2-eng2 khi2-khi2 loh8-loh8, long2 bo5 tiaN7-tioh8. <BR>U7 khoai3-lok8, ia7 u7 pi-siong, <BR>U7 sit--khi3-e5, ia7 u7 tit--tioh8-e5. <BR>Goa2 chhu3--nih tho2-hai2 kui2-na7-tai7, <BR>Chit8-si3-lang5 toa3 ti7 hai2-piN, <BR>KhoaN3-tioh8 u7-e5 hou7 hai2 tho2--khi3, <BR>Ia7 u7-e5 than3 toa7-chiN5, khui kong-si. <BR>Tho2-hai2-lang5 kho3 hai2 lim-chiah8, <BR>U7-si5 soah ia7 hou7 hai2 thun-chiah8.
  Chong2-si7 goa2 m7-ai3 oan3-than3, <BR>Ia7 m7 hou7 phaiN2 khoan5-keng2 ke-thiN khou2-lan7. <BR>Goa2 iau2 tioh8 chhiaN5 chit8-e5 sun, <BR>Sui-jian5 than3-chiah8 kan-lan5, <BR>Iau2-ku2 u7 tam7-poh8 ng3-bang7. <BR>Goa2 e5 kiaN2 kap sin-pu7 phah-bo5--khi3 hit-cham7, <BR>Na7 m7-si7 ui7-tioh8 sun, <BR>Kiam2-chhai2 boe7 oah8 kau3 chit-chun7. <BR>Si7 lah, i si7 goa2 e5 taN3, ia7 si7 goa2 sou2 kia3-bang7. <BR>Goa2 beh theng3-hau7 kau3 i toa7-han3.”
  A-po5 khia7--khi2-lai5, siu-sip8 hi5-bang7 kap ke-si. <BR>“ThiN teh-beh am3, Goa2 beh to3--khi3, <BR>Chu2-png7 hou7 pou2-sip8 to3--lai5 e5 sun-a2 chiah8. <BR>Lin2 ia7 thang to3--tng2-khi3. <BR> mi5-si5 e5 hong chin leng2.”
  Goa2 khoaN3 i ng3 hoaN7-piah kiaN5--khi3. <BR>Bak8-kiah8 e5 siaN, kha3 ti7 ang5-mng5-thou5-teng2. <BR>Ban7 koh kian-teng7. <BR>Gin2-a2 beh khioh chit8-liap8 lam5-sek e5 le5-a2-khak. 
  M7-ku2 ti7 soa-pou pian3-chhoe7 bo5-tioh8. <BR>Soa-teng2 u7 Ng7-ki chiam chhe-a2, <BR>Ia7 u7 kui2-e5 sok-ka lok-a2. <BR>Gin2-a2 ka7 in hiat-jip8 pun3-so3-thang2 --nih. <BR>I kong2 “An2-ni pat8-lang5 chiu7 boe7 chhoaN--tioh8. <BR>Soa-pou ia7 oe7 pian3 koh kha2 sui2.” 
  KiaN5 ti7 ang5-chng-lou7, gin2-a2 chhiuN3-koa, <BR>KhoaN3 ka-ki7 e5 iaN2, hou7 goeh8-niu5 thoa tng5-tng5. <BR>I iu5-goan5 khoa3-i3 cha2-cheng5 chhoe7 bo5-tioh8 e5 le5-a2-khak. <BR> “Chiu7 hou7 i lau5 ti7 hai2-piN, <BR>Kap sui2-sui2 e5 soa-a2 choe3 chhu3-piN, <BR>Hou7 pat8-lang5 ia7 oe7 tit thang khoaN3 i.” 
  Goa2 an2-ni ka7 i an-ui3. <BR>Bun3-jip8 pong7-khang, <BR>Goan2 thiaN-tioh8 hai2-eng2 e5 hoe5-im, <BR>Ti7 hng7-hng7 e5 chhut-khau2, <BR>Chun5-le5-siaN tng teh hiang2. 
  “Lan2 kiam2 oe7-sai2 koh lai5 hai2-kiN5-a2?” <BR>Gin2-a2 mng7 goa2. <BR>Chih-chiap i jiat8-chhiat e5 bak8-sek, <BR>Goa2 ng3 i tim3-thau5. <BR> “Tong-jian5 oe7-sai2 koh lai5, <BR>Lan2 beh tiaN7-tiaN7 lai5 chia, <BR>Chit-e5 toa7 tou-chhi7 pian-ian5 e5 hai2-piN.” 
  Bo5-lun7 koaN5 a2-si7 joah8, <BR>Am3-mi5 a2-si7 thiN-kng, <BR>Hian2-beng5 tak8-iuN7 e5 o3-biau7. <BR>Hian2-beng5 tak8-iunn7 e5 au3-miau7. 
</CL>
<HL>

1 
寒天透早---- <BR>受棄sak e5海邊， <BR>沙埔頂糞圾歸堆。 <BR>大湧沖tui3靠岸e5船，<BR>親像枵餓e5狼，<BR>搶食tuh眠e5羊仔子。 
孤單e5月色 <BR>照boe7明扑phu2 e5天色。 <BR>遠遠漁船ti7海面點燈， <BR>衝破掩密e5霧，收網倒轉。 <BR>Ti7沙埔頂赤腳走無停， <BR>五歲e5我teh走chhoe7甚mih？ 
Tauh8-tauh8 hou7糞圾絆倒，koh peh起， <BR>海湧沖--來， <BR>腳後tiN凍到冷ki-ki, <BR>身軀後兩排整齊e5腳跡 <BR>即時hou7湧沖散， 無留半跡。 
海中央出現一個美人， <BR>伊e5衫白sih-sih，<BR>贏過大埕--nih曝日e5鹽。 <BR>伊有兩支翼，展開teh iat8, 
親像beh chhiN5風飛--去。<BR>伊向我iat8手，手--nih gim7一粒星， <BR>燦爛那中晝e5日。 <BR>我向伊走--去， <BR>Boe7顧得烏濁e5海水淹過嘴墘。 <BR>我e5氣力用盡，teh-beh絕氣， <BR>忽然一個力量tui3海e5下面， <BR>Ka7我懸懸giah8起。 
2 
欠雨水e5熱天---- <BR>Ti7 Chicago,Michigan湖邊， <BR>E晡時<BR>日光親像皮鞭，<BR>Sut ti7 bak水褪腹裼e5肉體。 
無共種族集倚ti7共e5都市： <BR>三大湖交接e5所在， <BR>州kap州用水交界。 <BR>漂浪到一半， <BR>我ti7 chia暫toa3, <BR>Thang chhiau-chhoe7囡仔時故鄉e5影跡： 
聽講chia也有軟軟phu2色e5沙， <BR>Tui3湖e5這爿看boe7著隔岸， <BR>湖親像海hiah開闊。 <BR>沙埔燒燙燙，<BR>親像tu2斷燒過e5炭幼仔。 
糞圾ia7滿四界， <BR>這個國際出名e5大都會， <BR>Kap故鄉平平污穢。<BR>話語boe7-thong e5族群，<BR>Ti7 chia曝共粒日，<BR>浸共窟濁濁e5湖水。 <BR>湖近倚面前， <BR>我嘴礁，嚨喉teh-beh pit--開， <BR>卻chhoe7無thang lim e5水。 
湖湧起起落落，上--來koh去，<BR>親像沙漠e5幻影， <BR>擾亂疲勞e5視線。 <BR>湖湧一山續接一山， <BR>Hou7翻頭e5船， <BR>看boe7著靠岸e5向望。 <BR>我e5目珠霧， <BR>大湧沖--來，腳也企boe7在。 
忽然聽人teh喝： <BR>一個囡仔hou7水沖--去， <BR>當白蒼蒼e5身屍扛上岸， <BR>烏金e5頭毛iau2 teh滴水。 
我走進前看， <BR>死者就是早前e5家己。 <BR>我e5腳軟，身軀仆--落， <BR>由在烏暗ka7我吞沒。 
3 
初秋e5黃昏---- <BR>風颱雨洗清氣e5海邊， <BR>日tu2-tu2出， <BR>我牽囡仔e5手， <BR>散步到故鄉e5港邊， <BR>看掠魚人拚風湧e5收成， <BR>Tu2-chiah tui3漁船放落， <BR>竹khah--nih活跳跳， <BR>Te2 in滿腹e5心酸kap榮耀。 
腳步聲集倚ti7魚仔市， <BR>臭酸汗味lam7海產e5鮮甜， <BR>Ti7鹹鹹e5海風--nih湠開。 <BR>喝賣e5海口腔拖長--去， <BR>叫醒囡仔時遠遠e5記池。 <BR>漁船拋ti7港內，靜靜睏--去。 
經過一暝kap風湧交戰， <BR>In aN2 ti7溫柔e5日光--nih， <BR>親像嬰仔khiN5 ti7老母身邊， <BR>滿足睏--去。 <BR>沙埔chhun展到山腳， <BR>親像厚厚e5 kha-chiah-phiaN， <BR>倒ti7頂面看天， <BR>有無限e5安穩kap曠闊。 
我kap囡仔ti7沙埔放風吹， <BR>兩排參差e5腳跡印ti7沙頂。 <BR>囡仔e5笑聲回響ti7風--nih， <BR>Thang3到懸懸e5白雲--nih。 <BR>「Chia有一塊藍色e5螺仔殼neh！」 <BR>伊那報我看，那向燈塔走--去。 <BR>一個阿婆坐ti7燈塔頭前， <BR>伊那hoaN7漁網，那haiN拖長e5歌調。 
遠遠看著阮就喝： <BR>「Hit爿有痟狗湧，m7-thang過--去ouh！」<BR>囡仔kap我行倚伊身軀邊， <BR>看伊用jiau5-jiau5,大支骨e5指頭仔， <BR>一針一針，補網仔e5破空。 <BR>銀色e5頭鬃閃sih日落e5粉紅， <BR>親像有天使e5光環。 
我問伊：「阿婆你幾歲？Toa3 ti7 toh位？」 <BR>「我今年七十lah！ <BR>Toa3 ti7岸壁後面e5低厝寮仔。」 
伊帶重重e5海口腔， <BR>停目nih久koh講：<BR>「替人顧燈塔， <BR>加減補魚網仔度活。 <BR>做che穡頭--e5已經無濟。 <BR>少年--e5 m7學。 <BR>今我都做一世人--lah。」 
「阿婆，你有幾個子？」<BR>伊越頭看海，才慢慢回答， <BR>「我kan-ta一個孫，已經無子。 <BR>我e5孤子kap伊早過身e5老父， <BR>攏是討海一去無倒轉--來。 <BR>十年前我e5後生kap新婦做tin7出海， <BR>連身屍也chhoe7無著。 <BR>Kan-ta放一個孫，才兩歲外， <BR>Hou7我拖磨到今。 <BR>總是也kap我做伴。 <BR>已經teh讀初中--lah。」 
「阿婆，失禮。無應該ka7你問che。」 <BR>「無要緊--lah！上艱苦e5時， <BR>橫直已經過--lah！ <BR>人生就是an2-ni, <BR>親像海湧起起落落，攏無定著。<BR>有快樂，也有悲傷， <BR>有失--去-e5,也有得--著-e5。 <BR>我厝--nih討海幾若代， <BR>一世人toa3 ti7海邊， <BR>看著有e5 hou7海討--去， <BR>也有e5趁大錢，開公司。 <BR>討海人靠海lim食， <BR>有時煞也hou7海吞食。
總是我m7愛怨嘆， <BR>也m7 hou7歹環境加添苦難。 <BR>我iau2著chhiaN5一個孫， <BR>雖然趁食艱難， <BR>Iau2-ku2有淡薄向望。 <BR>我e5子kap新婦扑無--去hit-cham7, <BR>若m7是為著孫， <BR>Kiam2-chhai2 boe7活到這陣。 <BR>是--lah！伊是我e5擔，也是我所寄望。 <BR>我beh聽候到伊大漢。」
阿婆企--起來，收拾魚網kap ke-si。 <BR>「天teh-beh暗，我beh倒--去， <BR>煮飯hou7補習倒--來e5孫仔食。 <BR>Lin2也thang倒--轉去。 <BR>暝--時e5風真冷。」 
我看伊向岸壁行--去。<BR>木屐e5聲，kha3 ti7紅毛塗頂。 <BR>慢koh堅定。 <BR>囡仔beh拾一粒藍色e5螺仔殼。 
M7-ku2 ti7沙埔遍chhoe7無著。<BR>沙頂有兩支針叉仔，<BR>也有幾個塑膠lok仔。 <BR>囡仔ka7 in hiat入糞圾桶--nih。 <BR>伊講：「An2-ni別人就boe7 chhoaN--著。 <BR>沙埔也會變koh較sui2。」 
行ti7紅磚路，囡仔唱歌， <BR>看家己e5影，hou7月娘拖長長。 <BR>伊猶原掛意早前chhoe7無著e5螺仔殼。 <BR>「就hou7伊留ti7海邊， <BR>Kap sui2-sui2 e5沙仔做厝邊， <BR>Hou7別人也會得thang看伊。」 
我an2-ni ka7伊安慰。 <BR>Bun3入磅空， <BR>阮聽著海湧e5回音， <BR>Ti7遠遠e5出口， <BR>船螺聲當teh響。 
「咱kiam2會使koh來海墘仔？」 <BR>囡仔問我。 <BR>接接伊熱切e5目色， <BR>我向伊tim3頭。 <BR>「當然會使koh來， <BR>咱beh定定來chia, <BR>這個大都市邊緣e5海邊。」 
無論寒抑是熱，<BR>暗暝抑是天光， <BR>海tauh8-tauh8替換面貌， <BR>顯明逐樣e5奧妙。 
</HL>