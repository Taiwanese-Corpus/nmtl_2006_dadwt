<CL>
  Kau3 ti7 Gian2-kiu3 Tou5-su-koan2 e5 piN-a2 siau3-liam7 li2. <BR>  Bo5 chhiN-hoe, bo5 si-koa, bo5 ki3-liam7-pi. <BR>  Chi2-u7 <BR>  Thang3-jip8 kut-chhoe2 e5 thiaN3. 
  It-kiu2-pat-it goa2 jip8 Tai5-Tai7, <BR>  Li2 siong7-boe2 to2--loh8 e5 chhau2-pou iau2 chhiN-chhiN. <BR>  To3-peng5 Oah8-tang7 Tiong-sim e5 piah ang5-kih-kih, <BR>  Chhin-chhiuN7 tu2 lau5-koe3 e5 huih. 
  Bong5-bong5-tiong poe-koe3 Thai3-peng5-iuN5, <BR>  Te3 li2 poe-kau3 Hiu-lun5-ho5-piN. <BR>  Png-a2-hioh8 iau2 boe7 hu3 ang5, <BR>  Tong5-hiong tiam2 peh8-sek e5 lah8-chek, <BR>  Ti7 peh8-sek khiong2-pou3 e5 si5-tai7, <BR>  In ti3 peh8-sek e5 bin7-ta3 siau3-liam7 li2. 
  Kan-ta kaN2 thi2-khui <BR>  Sit-khi3 huih-sek e5 bak8-chiu, <BR>  Khau3 li2 e5 si2, <BR>  Kap goan2 e5 sin-se3. <BR>  Ki3-liam7-chheh--nih, <BR>  Li2 ti3 phok-su7-bo7, chhio3 kau3 hiah phiau-phiat. 
  Gou7--goeh8 AN Arbor seh tu2 iuN5, <BR>  Jit8-kng kio3-chhiN2 tang-bin5 e5 thou2-toe7. <BR>  Ti7 che seh-chui2 se2-chheng e5 i7-hiong, <BR>  SiaN2-lang5 teh ke3-oe7 <BR>  Bak-huih e5 te5-piaN2-hoe7? <BR>  Chap8-si3-ni5 au7 e5 koaN5-thiN, <BR>  To3-lai5 kang7-te3 chhau2-pou siau3-liam7 li2. 
  Oah8-tang7 Tiong-sim e5 piah am3 koh ang5, <BR>  Chhin-chhiuN7 huih kian-choe3 pa. <BR>  Sap8-sap8-hou7 tiong goa2 giah8-thau5 ng3 thiN, <BR>  Chhoe7 khoaN3 u7 kui2-liap8 liu5-chhiN, <BR>  Bat chio3-koe3 bo5 goeh8-kng e5 mi5. 
</CL>
<HL>

到ti7研究圖書館e5邊仔數念你。 <BR>無鮮花、無詩歌、無紀念碑。 <BR>只有 <BR>Thang3入骨髓e5疼。 
一九八一我入台大， <BR>你上尾倒--落e5草埔iau2青青。 <BR>倒爿活動中心e5壁紅kih-kih， <BR>親像tu2流過e5血。 
茫茫中飛過太平洋， <BR>Te3你飛到休倫河 邊。 <BR>楓仔葉iau2未赴紅， <BR>同鄉點白色e5蠟燭， <BR>Ti7白色恐怖e5時代， <BR>In戴白色e5面罩數念你。 
Kan-ta敢展開 <BR>失去血色e5目珠， <BR>哭你e5死， <BR>Kap阮e5身世。 <BR>紀念冊--nih， <BR>你戴博士帽，笑到hiah漂撇。 
五--月AN Arbor雪tu2溶， <BR>日光叫醒冬眠e5土地。 <BR>Ti7 che雪水洗清e5異鄉，<BR>啥人teh計畫 <BR>Bak血e5茶餅會？ <BR>十四年後e5寒天， <BR>轉來共塊草埔數念你。 
活動中心e5壁暗koh紅， <BR>親像血kian做疤。 <BR>Sap8-sap8雨中我giah8頭向天， <BR>Chhoe7看有幾粒流星， <BR>Bat照過無月光e5暝。 
</HL>