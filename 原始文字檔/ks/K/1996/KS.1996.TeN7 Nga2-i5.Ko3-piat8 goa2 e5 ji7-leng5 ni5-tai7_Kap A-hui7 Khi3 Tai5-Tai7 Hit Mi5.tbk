<CL>
  Li2 mng7 goa2 si7 an2-choaN2 siuN7 beh lai5 Tai5-Tai7. <BR>  “SiuN7 beh lai5 khoaN3-khoaN3 leh.” <BR>  SiuN7 beh kap goa2 e5 siau3-lian5-si5 saN-si5, <BR>  Ti7 chit-e5 loh8 sap8-sap8-hou7 e5 <BR>  KoaN5-lang5 am3-mi5. 
  Toe7-ha7-to7--nih cheng7-chhiN-chhiN, <BR>  Lau5-thui khi-khi, <BR>  Thian-pong5 teh tih-chui2. <BR>  Chiat8-un7 kang-theng5 tui3 thau5-khak-teng2 lu--koe3, <BR>  Koan5-tah-oe5 khok8-khok8 tah8--koe3, <BR>  Thou5-hun2 kap hoe5-im 
  Thang3-kau3 nau7-jiat8 e5 ki3-ti5; <BR>  Kai3-giam5 choe3-au7 si3-ni5, <BR>  Kha-pou7 siaN m7-bat ti7 chia tng7--khi3, <BR>  Kim3-chheh chit8-pun2 chit8-pun2 pai5 kau3 kha-kiN5. 
  ”Keng2-chhat lai5 lah.” <BR>  Hak8-seng kap boe7-chheh--e5 kin2-kin2 si3-soaN3. <BR>  Chhut-khau2 chiu7 ti7 hau7-mng5-piN. <BR>  ThiaN-kong2 ui5-chhiuN5-lai7 u7 chu7-iu5 e5 chhun-thiN, <BR>  Tak8-ni5 tou7-koan long2 toa7-khui. 
  Te7-it Lu2-sia3 tui3-bin7, <BR>  Li2-khui5-chhiu7 khia7 kui-tin7, <BR>  San2-thiu e5 seng-khu chhiN5-hong gih8-gih8-chun3. <BR>  Sam3-sam3 e5 hioh8 teh tih-chui2, <BR>  Chhin-chhiuN7 chit8-pai5 ak-hou7 e5 cha-bou2-kui2. 
  PoaN-jip8 siok-sia3 e5 te7-it-mi5, <BR>  Hou7 loh8 boe7-li7 e5 chhiu-thiN am3-mi5, <BR>  ThiaN i7-hiong e5 li2-khui5 chhauh8-chhauh8 haiN thong-mi5. <BR>  M7-chai in si7 teh oan3-hun7? <BR>  A2-si7 kap goa2 kang7-khoan2 teh sim-bun7? 
  Bun5-hak8-iN7 am3-am3, toa7-mng5 so2 an5-an5, <BR>  Kan-ta chhun chit8-pha kou-teng, <BR>  Bu7-bu7 chio3 ti7 oan-kiong-mng5-teng2. <BR>  Kiam2 u7 lang5 che7 ti7 thian-chiN2, <BR>  Na2 thak8 Shelley thau2-pang3 e5 si, <BR>  Na2 siuN7 Sturm und Drang e5 i3-gi7, <BR>  Tng Bi2-le7-to2 Su7-kiaN7 koe3-liau2 bo5 Ng7-ni5, <BR>  Tan5 Bun5-seng5 e5 sin-si lak ti7 tou5-su-koan2 piN? 
  Nng7-kai ang5-chng e5 phou2-thong kau3-sek bo5--khi3, <BR>  OaN7-choe3 chit8-pai5 khong3-ku-li2 kau3-hak8 toa7-lau5. <BR>  Ang5-chng-chhu3 tui3-bin7, <BR>  Joah8-thiN chhau2-pou chhiN-gin2-gin2. <BR>  SiuN-si-chhiu7 e7-kha, <BR>  Cha-bou2-gin2-a2 toaN5 gi-ta2 chhiuN3-koa. 
  Chhou-loan5 e5 sim-siaN chhin-chhiuN7 chhau2-iN2, <BR>  Te2 koh chhiN-siap, sng-bi5 koh kam-tiN. <BR>  Chui3-goat8-ou5 e5 chui2 lo5-lo5. <BR>  Chit8-tui3 chui2-ah siu5--koe3-khi3, <BR>  Hioh ti7 soa-pou-kiN5. 
  M7-bian2 khoa3-lu7 saN-tng3 e5 jit8-chi2, <BR>  Tong5-hak8 sio-chio lai5 ou5-piN chok si. <BR>  Chiu2 chit8-e7 lim, soa3 chhiuN3 koa-a2-hi3. <BR>  Chhiu7-chang5-lai7 iok-hoe7 e5 lang5-iaN2, <BR>  Chit8-tui3 chit8-tui3 li7-khui. 
  M7-chai kiam2 bat phah-kiaN <BR>  Chui2-kiN5 chit-tui3 oan-iuN-phoaN7? <BR>  Hou7 m7-chai ti7-si5 theng5. <BR>  “Eng2-koe3 Tai5-pak e5 hou7 kiam2 chiah-nih chio2?” <BR>  “Chit-kui2-ni5 Tai5-pak e5 hou7 khak-sit8 na2 chio2, <BR>  KoaN5-thiN e5 chu-bi7 ia7 na2 lai5 na2 poh8.” 
  HaN7-koe3 Sin-seng Lam5-lou7 e5 piN-a2-mng5, <BR>  Seh8-jip8 cha2-cheng5 soe3-chhu3 e5 hang7-a2-lai7, <BR>  Siang-peng5 e5 tiam3-bin7 goa2 long2 boe7 jin7--tit. <BR>  I2-cha2 e5 kong-hng5 giap8 ti7 toa7-lau5 tiong-ng. <BR>  Chiu7 an2-ni kap li2 saN-si5, <BR>  Goa2 e5 bu2-hau7, goa2 e5 chheng-chhun, <BR>  TaN goa2 chai li2 e5 kha-pou7 chit8-khi3 jiok boe7 to3-tng2. 
  U7 chit8-jit8 goa2 thau5-mng5 peh8 e5 si5, <BR>  Chiah koh tng2-lai5 chia <BR>  Siau3-liam7 li2 ut-chut, bi2-le7 e5 kha-jiah. 
</CL>
<HL>

你問我是an2-choaN2想beh來台大。 <BR>「想beh來看看--leh。」 <BR>想beh kap我e5少年時相辭， <BR>Ti7這個落sap8-sap8雨e5 <BR>寒人暗暝。 
地下道--nih靜chhiN-chhiN， <BR>樓梯khi-khi, <BR>天房teh滴水。<BR>捷運工程tui3頭殼頂lu--過，<BR>懸tah鞋khok8-khok8踏--過， <BR>塗粉kap回音 
Thang3到鬧熱e5記池； <BR>戒嚴最後四年， <BR>腳步聲m7-bat ti7 chia斷--去， <BR>禁冊一本一本排到腳墘。 
「警察來--lah。」<BR>學生kap賣冊--e5緊緊四散。 <BR>出口就ti7校門邊。 <BR>聽講圍牆內有自由e5春天， <BR>逐年杜鵑攏大開。 
第一女舍對面， <BR>履葵樹企歸陣， <BR>瘦抽e5身軀chhiN5風gih8-gih8-chun3。 <BR>Sam3-sam3 e5葉teh滴水， <BR>親像一排沃雨e5查某鬼。 
搬入宿舍e5第一暝， <BR>雨落boe離e5秋天暗暝， <BR>聽異鄉e5履葵chhauh8-chhauh8 haiN通暝。 <BR>M7知in是teh怨恨？ <BR>抑是kap我共款teh心悶？ 
文學院暗暗，大門鎖an5-an5, <BR>Kan-ta chhun一葩孤燈， <BR>霧霧照ti7彎弓門頂。 <BR>Kiam2有人坐ti7天井， <BR>那讀Shelley thau2放e5詩， <BR>那想Sturm Und Drang e5意義， <BR>當美麗島事件過了無兩年， <BR>陳文成e5身屍落ti7圖書館邊？ 
兩階紅磚e5普通教室無--去， <BR>換做一排khong7-ku-li2教學大樓。 <BR>紅磚厝對面， <BR>熱天草埔青gin2-gin2。 <BR>相思樹下腳， <BR>查某囡仔彈吉他唱歌。 
初戀e5心聲親像草iN2，<BR>短koh青澀，酸微koh甘甜。 <BR>醉月湖e5水濁濁。 <BR>一對水鴨泅--過去， <BR>歇ti7沙埔墘。 
M7免掛慮三頓e5日子， <BR>同學相招來湖邊作詩。 <BR>酒一下lim,續唱歌仔戲。 <BR>樹欉內約會e5人影， <BR>一對一對離開。 
M7知kiam2 bat扑驚 <BR>水墘這對鴛鴦伴？ <BR>雨m7知ti7時停。 <BR>「往過台北e5雨kiam2 chiah-nih少？」 <BR>「這幾年台北e5雨確實那少，<BR>寒天e5滋味也那來那薄。」 
HaN7過新生南路e5邊仔門， <BR>Seh8入早前稅厝e5巷仔內， <BR>雙爿e5店面我攏boe7認--得。 <BR>以早e5公園夾ti7大樓中央。 <BR>就an2-ni kap你相辭， <BR>我e5母校，我e5青春， <BR>今我知你e5腳步一去jiok boe7倒轉。 
有一日我頭毛白e5時， <BR>才koh轉來chia <BR>數念你鬱卒、美麗e5腳跡。 
</HL>