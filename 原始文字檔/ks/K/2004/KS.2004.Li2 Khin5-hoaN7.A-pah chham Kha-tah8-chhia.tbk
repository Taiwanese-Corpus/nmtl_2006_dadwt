<CL>
  --A-pah tiong3-hong liau2-au7 8 chi si3 
  A-pah che7 ti7 lun5-i2 teng2 <BR>  Tui3 hit tai5 i khia5 ji7 chap8 goa7 tang e5 <BR>  Ji7-si3-a2 kha-tah8-chhia <BR>  Hoat-seng3-te7 
  A-pah ji7 chap8 goa7 tang cheng5 <BR>  Chhia-ho7, chit8 ki kha tng7--khi3 <BR>  Tau3 ke2-kha <BR>  Be7-tang3 ke3-siok8 khia5 toa7-tai5--e5 <BR>  Ji7-peh-a2 bu2-chhia <BR>  Kai2 khia5 cha-bou2-lang5 khia5 e5 ji7-si3-a2 bun5-chhia 
  I khia5 hiah-nih8 se3-lian2 e5 chhia-a2 <BR>  Si3-ke3 khi3 <BR>  Sim7-chi2 khi5 khi3 gou7 chap8 kong-li2 goa7 <BR>  khoaN3 teh kan-khou2 e5 gou7-chek 
  A-pah tiong3-hong liau2-au7 <BR>  Chi2-ho2 che7 lun5-i2 <BR>  Hou7 lang5 sak-lai5 sak-khi3 <BR>  Be7-tang3 si3-ke3 khi3 <BR>  I e5 se3-kai3 hut-jian5-kan <BR>  Pian3 chiok se3 
  Hit-kang, i khoaN3-tioh8 hit tai5 kha-tah8-chhia <BR>  Lian2-kheng piN2-piN2 <BR>  Nng7 e5 lian2-a2 siau-hong tah-tah <BR>  Kui-e5 seng3-te7 it-tit8 gia5--khi2-lai5 
  “Kui-tai5 chhia pang3 kah nng2-ko-so5! <BR>  Goa2 liam5-piN toh8 lai5 ka7 li2 khia5! <BR>  Lian2-kheng pang3 hou7 piN2-piN2! <BR>  U7 kau3 pin5-toaN7! <BR>  U7 kau3 liau2-jian5! <BR>  Kam2 e7 khoaN3 che7-cheng2--tit? <BR>  Goa2 tan2--leh tioh8 ka7 li2 khia5--chhut-khi3! <BR>  Lian2-a2 pou2-pou2 ka7 li2 khia5--chhut-khi3!” 
  Goa2 koaN2-kin2 khi3 ka7 hit tai5 ji7-si3-a2 <BR>  Koan3-hong koan3 hou7 pa2-pa2 <BR>  Koh ka7 lian2-kheng eng7 iu5 chhit hou7 kim-kim <BR>  Khan lai5 a-pah e5 sin-khu-piN <BR>  Hou7 i sui5-si5 beh khia5 thang khia5 <BR>  Sui5-si5 thang khia5--chhut-khi3 
  “A-pah, li2 mai3 tui3 li2 e5 kha-tah8-chhia <BR>  Hoat hiah toa7 e5 seng3-te7, ho2 bo5?” 
</CL>
<HL>

--阿爸中風了後八之四 
阿爸坐ti7 輪椅頂 <BR>對hit台伊騎20十外冬e5 <BR>二四仔腳踏車 <BR>發性地 
阿爸20外冬前 <BR>車禍，一支腳斷去 <BR>鬥假腳 <BR>Be7當 繼續騎大台e5 <BR>二八仔武車 <BR>改騎查某人騎e5 二四仔文車 
伊騎hiah-nih8 細輪e5 車仔 <BR>四界去 <BR>甚至騎去50公里外 <BR>看teh 艱苦 e5 五叔ah 
阿爸中風了後 <BR>只好坐輪椅 <BR>Hou7人sak 來sak 去 <BR>Be7當四界去 <BR>伊e5 世界忽然間 <BR>變足細 
Hit工，伊看著hit台腳踏車 <BR>輪框扁扁 <BR>兩個輪仔消風tah-tah <BR>規個性地一直gia5起來 
「規台車放kah軟ko-so5! <BR>我 liam5-piN toh8來ka7 你騎！ <BR>輪框放hou7 扁扁！ <BR>有夠貧惰！ <BR>有夠了然！ <BR>Kam2會看che7-cheng2得？ <BR>我等leh tioh8 ka7 你騎出去！ <BR>輪仔pou2-pou2 ka7 你騎--出去！」 
我趕緊去ka7 hit台二四仔 <BR>灌風灌hou7 飽飽<BR>Koh ka7 輪框用油拭hou7 金金 <BR>牽來阿爸e5 身軀邊 <BR>hou7 伊隨時beh 騎thang騎 <BR>隨時thang騎出去 
「阿爸，你mai3 對你e5 腳踏車 <BR>發hiah 大e5 性地，好無？」 
</HL>