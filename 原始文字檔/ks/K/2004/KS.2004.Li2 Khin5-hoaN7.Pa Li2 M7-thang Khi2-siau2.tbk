<CL>
  --1999-ni5 Hu7-chhin-cheh goan2 cha-bou2-kiaN2 Ka-gi5 sang3 goa2 e5 le2-mih8 
  Pa, li2 m7-thang khi2-siau2 <BR>  Sui-jian5 lang5 long2 kong2 li2 i2-keng khi2-siau2 <BR>  Si3-chap8 goa7 hoe3 chiah teh thak8 phok-su7 <BR>  Kong2 ui5-tioh8 be cho3 san2-po5 <BR>  Ui5 Tai5-oan5 chiap-seN chit8 e5 <BR>  U7 bo2-gi2 bun5-hoa3 e5 ang5-eN-a2 
  Kui-e5 90 ni5-tai7 long2 chim3 ti7 <BR>  Ta-so3 e5 gi2-gian5-sou2 <BR>  Thak8 kah pian3-cho3 chit8 chiah thang5 <BR>  Kio3-cho3 Y2K 
  Pa, li2 m7-thang khi2-siau2 <BR>  Chhian-ban7, li2 m7-thang chin-chiaN3 khi2-siau2 <BR>  Sui-jian5 goa2 ma7 kam2-kak li2 i2-keng khi2-siau2 
  Li2 kong2 li2 si7 Siong7-te3 e5 kiaN2 <BR>  Koh kong2 li2 si7 chit8 tiau5 ko-sok-kong-lou7 <BR>  Na7 an3 li2 e5 sin-khu sai2--koe3-khi3 <BR>  Chin kin2 tioh8 e7 kau3 thian-tong5 
  Li2 lai5 se3-kan si7 beh chhi3-tham3 hia-e5 ke2-ho2-lang5 <BR>  In ho2-giah8 na2 soaN, chhui3 kong2 thiaN3-sim na2 hai2 <BR>  Khiok pang3 li2 iau2-be7 hou7 lang5 teng3 sip8-ji7-ke3 <BR>  Seng go7-si2 <BR>  Hou7 li2 oan5-choan5 bo5 ki-hoe7 kiu3-siok8 jin5-lui7 
  Pa, Li2 chhian-ban7 m7-thang khi2-siau2 <BR>  Ia5-sou sui-jian5 kong2 koe3 ho2-giah8-lang5 jip8 thian-tong5 <BR>  Pi2 lok8-to5 chhng chiam-soaN3 khah oh <BR>  Sui-jian5 li2 gin5-hang5 chun5-khoan2 e5 soa-po2 <BR>  ChhiaN5 hou7 chit8 eng2 chit8 eng2 e5 siau3-toaN <BR>  Im im--to2 <BR>  Tan7-si7 li2 beng5-beng5 m7-si7 Siong7-te3 e5 kiaN2 <BR>  Goa2 beng5-beng5 m7-si7 Siong7-te3 e5 sun 
  Pa, chhian-ban7 li2 m7-thang khi2-siau2 <BR>  M7-thang, chhian-ban7 m7-thang <BR>  Goa2 ka7 li2 lam2 an5-an5 <BR>  Goa2 chiok ai3 li2 <BR>  Li2 na7 khi2-siau2 <BR>  Goa2 boe7 khui-hoe e5 hoe-—<BR>  E7 pian3 te7-lui5 <BR>  E7 ma2-siong7 khui-hoe <BR>  Pok8-cha3 
</CL>
<HL>

--1999年父親節阮查某子嘉宜送我 e5 禮物 
爸，你 m7-thang起痟 <BR>雖然人攏講你已經起痟<BR>四十外歲才 teh 讀博士 <BR>講為著 beh 做產婆 <BR>為台灣接生一個 <BR>有母語文化 e5 紅嬰仔 
歸個90年代攏浸 ti7 <BR>乾燥 e5 語言所 <BR>讀 kah 變做一隻蟲 <BR>叫做 Y2K 
爸，你 m7-thang起痟 <BR>千萬，你 m7-thang真正起痟 <BR>雖然我ma7感覺你已經起痟 
你講你是上帝 e5子 <BR>你講你是一條高速公路 <BR>若按你 e5 身軀駛過去 <BR>真緊著會到天堂 
你來世間是beh 試探hia e5假好人 <BR>In好額若山，嘴講疼心若海<BR>卻放你iau2-be7 hou7 人釘十字架<BR>先餓死 <BR>Hou7 你完全無機會救贖人類 
爸，你千萬 m7-thang起痟 <BR>耶穌雖然講過好額人入天堂 <BR>比駱駝穿針線 khah oh <BR>雖然你銀行存款e5 沙堡 <BR>ChhiaN5 hou7 一湧一 湧e5數單 <BR>淹淹倒 <BR>但是你明明 m7 是上帝 e5子 <BR>我明明 m7 是上帝 e5 孫 
爸，千萬你 m7-thang起痟 <BR>M7-thang，千萬 m7-thang <BR>我 ka7 你攬 an5-an5 <BR>我足愛你 <BR>你若起痟 <BR>我未開花 e5 花蕾 <BR>會變地雷 <BR>會馬上開花 <BR>爆炸 
</HL>