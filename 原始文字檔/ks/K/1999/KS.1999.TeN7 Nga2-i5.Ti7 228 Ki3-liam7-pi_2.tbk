<CL>
  Khng3 chit8-ki pek-hap8-hoe, <BR>  Khng3 boe7-loh8 tui3 li2 e5 siau3-liam7. <BR>  Goa2 e5 chheng-chhun chhin-chhiuN7 sun5-peh8 e5 hoe-lui2, <BR>  Tu2-tu2 khui-hoe chiu7 hou7 lang5 at-chih8. 
  Lan2 sin-hun Ng7-goeh8-jit8 e5 cha2-khi2, <BR>  Chheng3-siaN jiau2-loan7 Tai5-pak IN5-khoan5 e5 chhun-thiN, <BR>  Ti7 piN7-iN7 kap tam5-phoaN3 hoe7-gi7 lai5-lai5-khi3-khi3, <BR>  Li2 han2-tit kap goa2 saN-kiN3. 
  Hit-mi5 lan2 eng7 seng-khu saN-an-ui3. <BR>  SoaN-kok e5 bu7 chhin-chhiuN7 phoe7, ka7 lan2 pau-ui5. <BR>  Un-loan2 e5 sip-khi3 hou7 lan2 kiong5 beh choat8-khui3, <BR>  Ia7 m7-goan7 ka7 bak8-chiu thi2-khui. 
  Pang5-keng-mng5 hiong5-hiong5 hou7 lang5 long3-khui, <BR>  Peng-a2 kiah8-chheng3 ka7 li2 thoa--khi3. <BR>  Lian5 goa7-saN ia7 m7 hou7 li2 oaN7, <BR>  Bin5-chhng5-piN kan-ta chhun chit8-siang chheng2-thoa. 
  Siang7-mi5 goa2 siong7-boe2-pai2 soe2 li2 e5 seng-khu. <BR>  Tui3 peh8-siak-siak e5 kha-chiah, <BR>  Bong chheng3-chi2 thang3--koe3 e5 huih-jiah. <BR>  Chhim kau3 bong-bo5-toe2 e5 khang-chhui3, <BR>  Eng2-kiu2 khap8 ti7 goa2 e5 ki3-ti5. <BR>  Bak8-sai2 bo5 lau5 poaN3-tih. 
  Choat8-bong7 hou7 goa2 e5 sim leng2-ki-ki, <BR>  Hou7 goa2 e5 bak8-chiu kou-ta na2 chha5. <BR>  Au5-kio3 ia7 boe7 chhut-siaN. <BR>  KiaN-hiaN5 sok-an5 goa2 e5 siaN-toa3, <BR>  Goa2 e5 sim boe7 koh chhiuN3-koa. 
  Ti7 bo5 chin7-pong7 e5 am3-mi5, <BR>  Chit8-liap8 cheng2-chi2 bo5 lang5 khoaN3--kiN3, <BR>  Tiam7-tiam7 ti7 goa2 e5 pak-lai7 puh-iN2. <BR>  Gin2-a2 ti7 hong-thai-mi5 cha2-san2 chhut-si3, <BR>  “Ah, cha-bou2--e5! “<BR>  Li2 e5 lau7-pe7 thiaN--tioh8 chiu7 haiN3-thau5 li7-khui. 
  Goa7-ke khng3 goa2 liong7-cha2 kai2-ke3, kong2 ho2-se3, <BR>  Gin2-a2 moa2-goeh8 chiu7 sang3 hou7 lang5 chhi7. <BR>  PoaN3-mi5 eN-a2 thi5-khau3, goa2 pho7 i kiaN5 kau3 thang-a2-khau2, <BR>  KhoaN3 i boan2-chiok suh-ni, cheng7-cheng7 khun3--khi3. 
  Goa2 e5 bak8-sai2 lau5 kau3 hi7-a2-kiN5, <BR>  M7-kam ka7 i pho7 li7-khui sin-piN. <BR>  Hit-tiap8 goa2 kak-chhiN2: <BR>  Gin2-a2 si7 goa2 ai3 poe7 e5 sip8-ji7-ke3, <BR>  Si7 lan2 bat saN-thiaN3 e5 in3-ki3, <BR>  Si7 choat8-bong7-tiong tok8-it e5 ng3-bang7, <BR>  Khou2-thang3-tiong siong7-toa7 e5 hoaN-hi2. 
  Gou7-chap8-ni5 chhin-chhiuN7 toa7-chui2 lau5--koe3, <BR>  Goa2 e5 chheng-chhun tui3 thoah-pang teng2-bin7 noa2--koe3, <BR>  Tui3 poaN3-mi5 chiam-soaN3 e5 khang-phang7 Ng3--koe3. <BR>  Cha-bou2-kiaN2 chiam7-chiam7 toa7-han3, <BR>  Chhin-chhiuN7 li2, u7 ou-peh8 hun-beng5 e5 bak8-chiu, <BR>  Hoan7-su7 u7 ka-ki7 e5 phoaN3-toan3. 
  Soe3-han3 i te3 goa2 khi3 the3 lang5 soe2-saN, <BR>  Be7 beh8-ge5-ko--e5 tiaN7-tiaN7 sang3 hou7 i thng5-a2. <BR>  U7 chit8-jit8 gin2-a2 mng7 goa2: <BR>  “Li2 kap be7 beh8-ge5-ko--e5 kiat-hun kiam2-ho2? <BR>  An2-ni, goa2 tak8-jit8 long2 u7 thng5-a2 thang chiah8.” <BR>  Soa3-chiap i kong2 soe3-soe3-siaN, <BR>  “An2-ni goa2 ia7 u7 chit8-e5 pa-pa, thang thiaN3 goa2.” 
  Cha-bou2-kiaN2 toa7-han3, bo5 su hou7 ta-pou gin2-a2, <BR>  Kap li2 kang7-khoan2, choe3 hu7-kho i-seng. <BR>  Ti7 goa7-kok khai-giap8, siN-kiaN2 teng7-ki, <BR>  Sui-bong2 siau3-liam7, iau2-si7 goa2 choe3-toa7 e5 an-ui3. <BR>  Goa2 iu5-goan5 chiu2 ti7 soaN-kha e5 chhu3--nih. 
  Gou7-chap8-ni5 au7 chiah kiaN5-jip8 koe-chhi7, <BR>  Khia7 ti7 li2 phah-piaN3 u7-hun7 e5 ki3-liam7-pi, <BR>  Thau5-chit8-pai2 iu5-chai7 bak8-sai2 teh lau5. <BR>  Ti7 cheng3-lang5 bin7-cheng5, <BR>  Chhut-siaN ui7 li2 thi5-khau3. 
  Thau5-chit8-pai2, <BR>  Goa2 e5 kha-chiah khia7 theng5-theng5, <BR>  Gou7-chap8-ni5 e5 thoa-boa5 bo5 hou7 goa2 le5-thau5. 
  Ku2-ni5 theng3-hau7 e5 cheng3-gi7 chit-tiap8 chiah kau3: <BR>  Lan2 e5 hi-seng m7-si7 choe7-cheng3, <BR>  Si7 lek8-su2 eng2-kiu2 e5 kian3-cheng3, <BR>  Chhin-chhiuN7 tiam2-toh8 e5 hoe2-pa2, <BR>  Chio3-koe3 thiN-kng cheng5 e5 khong3-ia2. <BR>  Khng3 chit8-ki pek-hap8-hoe, <BR>  khng3 boe7-loh8 tui3 li2 e5 siau3-liam7. 
  Lan2 e5 chheng-chhun chhin-chhiuN7 chheng-peh8 e5 hoe-lui2, <BR>  khui ti7 ku2-tng5 sou2-thiaN3 e5 thou2-toe7, <BR>  Siu7 at-chih8 ia7 bo5 oan3-hoe2. 
  (Tai5-bun5-thong-sin3 te7 62 ki5, 1999 ni5 3 goeh8) 
</CL>
<HL>

囥一支百合花， <BR>囥boe7落對你e5數念。 <BR>我e5青春親像純白e5花蕊， <BR>Tu2-tu2開花就hou7人at-chih8。 
咱新婚兩月日e5早起， <BR>銃聲擾亂台北圓環e5春天，<BR>Ti7病院kap談判會議來來去去， <BR>你罕得kap我相見。 
Hit暝咱用身軀相安慰。 <BR>山谷e5霧親像被，ka7咱包圍。 <BR>溫暖e5溼氣hou7咱強beh絕氣， <BR>也m7願ka7目珠thi2開。 
房間門雄雄hou7人long3開， <BR>兵仔kiah8銃ka7你拖--去。 <BR>連外衫也m7 hou7你換， <BR>眠床邊kan-ta chhun一雙chheng2拖。 
Siang7暝我上尾擺洗你e5身軀。 <BR>Tui3白siak-siak e5 kha-chiah， <BR>摸銃子thang3--過e5血跡。 <BR>深到摸無底e5空嘴， <BR>永久khap8 ti7我e5記池。 <BR>目屎無流半滴。 
絕望hou7我e5心冷ki-ki, <BR>Hou7我e5目珠枯礁若柴。 <BR>喉叫也boe7出聲。 <BR>驚惶束an5我e5聲帶， <BR>我e5心boe7 koh唱歌。 
Ti7無盡pong7 e5暗暝， <BR>一粒種子無人看--見， <BR>恬恬ti7我e5腹內puh-iN2。 <BR>囡仔ti7風颱暝早產出世， <BR>「Ah！查某--e5!」 <BR>你e5老父聽--著就haiN3頭離開。 
外家勸我量早改嫁，講好勢，<BR>囡仔滿月就送hou7人飼。 <BR>半暝嬰仔啼哭，我抱伊行到窗仔口， <BR>看伊滿足suh乳，靜靜睏--去。 
我e5目屎流到耳仔墘， <BR>M7甘ka7伊抱離開身邊。 <BR>Hit-tiap8我覺醒： <BR>囡仔是我ai3背e5十字架， <BR>是咱bat相疼e5印記， <BR>是絕望中獨一e5向望， <BR>苦痛中上大e5歡喜。 
五十年親像大水流--過， <BR>我e5青春tui3 thoah枋頂面noa2--過， <BR>Tui3半暝針線e5空縫Ng3--過。 <BR>查某子漸漸大漢， <BR>親像你，有烏白分明e5目珠， <BR>凡事有家己e5判斷。 
細漢伊te3我去替人洗衫， <BR>賣麥芽膏--e5定定送hou7伊糖仔。 <BR>有一日囡仔問我： <BR>「你kap賣麥芽膏--e5結婚kiam2好？ <BR>An2-ni,我逐日攏有糖仔thang食。」 <BR>續接伊講細細聲， <BR>「An2-ni我也有一個爸爸，thang疼我。」 
查某子大漢，無輸hou7查甫囡仔， <BR>Kap你共款，做婦科醫生。 <BR>Ti7外國開業，生子定居， <BR>雖罔數念，iau2是我最大e5安慰。 <BR>我猶原守ti7山腳e5厝--nih。 
五十年後chiah行入街市， <BR>企ti7你扑拚有份e5紀念碑， <BR>頭一擺由在目屎teh流。 <BR>Ti7眾人面前， <BR>出聲為你啼哭。 
頭一擺， <BR>我e5 kha-chiah企挺挺， <BR>五十年e5拖磨無hou7我le5頭。 
久年聽候e5正義chit-tiap8 chiah到： <BR>咱e5犧牲m7是罪證， <BR>是歷史永久e5見證， <BR>親像點著e5火把， <BR>照過天光前e5曠野。 <BR>囥一支百合花， <BR>囥boe7落對你e5數念。 
咱e5青春親像清白e5花蕊，<BR>開ti7久長所疼e5土地， <BR>受at-chih8也無怨悔。 
（台文通訊第62期，1999年3月） 
</HL>