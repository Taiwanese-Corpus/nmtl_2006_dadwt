<CL>
  Tioh8 kou3 bang7-lai7 hi5 
  Chui2-lai7 sou2 u7 e5 hi5-pih, <BR>  Phi3-ju7 sin3 Chu2 e5 hiaN-ti7; <BR>  I2-keng jip8 lan2 e5 bang7-lai7, <BR>  Eng-kai ka7 in siu khi2-lai5. 
  M7-thang tiau5-ti5 kong2 tang-sai, <BR>  Boh8-tit ka-ki7 hun ho2-phaiN2; <BR>  Tak8 be2 ho2 lou7-eng7 tioh8 chai, <BR>  Tek-khak ka7 in he7 khah-lai7. 
  Pat8-jit8 hun lui7 bo5 lan2 tai7, <BR>  Long2 si7 thau5-ke teh chhui-pai5; <BR>  U7 e5 siu khng3 beng5-kiong-seng3, <BR>  U7 e5 hiat ti7 he2-lou5 cheng5. 
  Sou2-i2 li2 goa2 tioh8 hun3-hoat, <BR>  Theng3-hau7 boat8-jit8 siu7 phoaN3-koat; <BR>  Thoe3 in ki5-to2 bang7 lip8-chi3, <BR>  Kau3 be2 kiam2-chhai2 oe7 Seng5-khi3. 
  Seng3 Sin5 na7 lim5-kau3 ti7 in, <BR>  Oe7 chhoa7 lang5 khi3 ke2 kui chin; <BR>  Lan2 na7 khou2-sim chai-poe5 in, <BR>  Chu2 iah8 hoaN-hi2 kap in chhin. 
  Khng3 lan2 m7-thang siuN ang2-lang2, <BR>  Kan-ta si5-si5 siuN7 hai2-ang. <BR>  Hai2-ang sin-khu hiah-nih8 toa7, <BR>  Na7 beh liah8 i bang7 tioh8 khoah. 
  Ian2-soat pou3-to7 e5 ng3-bang7, <BR>  Choan-choan chu3-sin5 ui5 hai2-ang; <BR>  Chhin-chhiuN7 ai3-chio koan5-ui7 koaN, <BR>  Iah8 tioh8 kam2-hoa3 chio lou5-moa5. 
  I sui-bong2 cheng5 u7 phaiN2-toe2, <BR>  Iah8 u7 hoan2-hoe2 e5 ki-hoe7; <BR>  Chui2-khut lai7-bin7 na7 bo5 hi5, <BR>  Sam-kai3-niu5-a2 si7 chong2-li2 . 
  Hoe7-lai7 na7 u7 leng2-sim chia2, <BR>  Tioh8 eng7 chin-li2 hou7 i chiah8; <BR>  Si5-si5 khek-khek saN chiau3-kou3, <BR>  Ng3-bang7 tit8-tit8 oe7 chin3-pou7, 
  Sin3-chia2 long2 si7 bang7-lai7 hi5, <BR>  Pin5-chian7 hu3-kui3 piN5-piN5 si7; <BR>  Iok-han7 hiaN-ti7 teh tho2-hi5, <BR>  Pi2-tek iah8 si7 tang5 keng-ki2. 
  Ia5-sou chhin-chhui3 lai5 kio3 i, <BR>  Ai3 i liah8 lang5 na2 liah8 hi5; <BR>  Li2 goa2 long2 si7 I peh-siN3, <BR>  Eng-kai sun7-than3 lai5 te3 I . 
  Jit8-jit8 kio3 lang5 sin3 to7-li2, <BR>  Au7-lai5 an-sim hiong2 hok-khi3; <BR>  Ia5-sou chai7-se3 u7 kong2-khi2, <BR>  Eng2-oan2 kap lan2 bo5 saN-li7, 
  Po3-thoan5 hok-im chin to7-li2, <BR>  Chi3-kui3 chi3-po2 bo5 thang pi2; <BR>  Kiu3 leng5 siok8-choe7 e5 kong-lo5, <BR>  Ia5-sou i2-goa7 choan5-se3 bo5. 
  Ia5-sou choe3 lan2 e5 toa7 hiaN5; <BR>  Tioh8 ho2-taN2 lai5 te3 I kiaN5; <BR>  Lan2 chiu7 oe7 an-un2 bo5 kiaN, <BR>  Kau3 be2 iah8 thang kau3 thiN-siaN5. 
  (Tai5-oan5 Kau3-hoe7-po3 te7 555 koan3, 1931 ni5 6 geh8) 
</CL>
<HL>

著顧網內魚 
水內所有e5 魚鱉， <BR>譬喻信主e5兄弟； <BR>已經入咱e5網內， <BR>應該ka7 in 收--起-來。 
M7-thang刁持講東西， <BR>莫tit家己分好歹； <BR>逐尾好路用著知，<BR>的確ka7 in 下較內。 
別日分類無咱事， <BR>攏是頭家teh 推排； <BR>有e5 收囥明宮seng2, <BR>有e5 hiat ti7 火爐前。 
所以你我著奮發，<BR>聽候末日受判決； <BR>替in 祈禱望立志， <BR>到尾kiam2-chhai2會成器。 
聖神若臨到ti7 in， <BR>會chhoa7 人去假歸真； <BR>咱若苦心栽培in， <BR>主亦歡喜kap in 親。 
勸咱m7-thang 傷ang2-lang2, <BR>Kan-ta時時想海翁。 <BR>海翁身軀hiah-nih8大， <BR>若beh 掠伊網著闊。 
演說佈道e5向望， <BR>專專注神為海翁； <BR>親像ai3 招懸位官， <BR>亦著感化招流氓。 
伊雖罔前有歹底，<BR>亦有反悔e5機會； <BR>水窟內面若無魚， <BR>三界娘仔是總理。 
會內若有冷心者， <BR>著用真理hou7 伊食； <BR>時時刻刻相照顧， <BR>向望直直會進步。 
信者攏是網內魚， <BR>貧賤富貴平平是； <BR>約翰兄弟teh 討魚， <BR>彼得亦是同經紀。 
耶穌親嘴來叫伊， <BR>Ai3伊掠人若掠魚； <BR>你我攏是伊百姓， <BR>應該順趁來te3--伊。 
日日叫人信道理， <BR>後來安心享福氣； <BR>耶穌在世有講起，<BR>永遠kap咱無相離。 
報傳福音真道理，<BR>至貴至寶無thang 比； <BR>救靈贖罪e5功勞， <BR>耶穌以外全世無。 
耶穌做咱e5 大兄，<BR>著好膽來te3 伊行； <BR>咱就會安穩無驚， <BR>到尾亦thang 到天城。 
（台灣教會報第555卷，1931年6月） 
</HL>