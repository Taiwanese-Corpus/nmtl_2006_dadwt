<CL>
  Iu2-in tap-in 
  Ki5-au7 
  1.Tap-sia7 Sin5-hak8 leng-bo2 in, <BR>  Lam5-lu2 jip8-hak8 e7 chhut-sin; <BR>  Sia7-hoe7 bo5 lang5 e7 khoaN3-khin, <BR>  Te3 Chu2 chiaN5-cho3 thian-kok bin5. 
  2.Chhut-hak8 chiu7 cho3 Hok-im-sai3, <BR>  Po3-iong5 Kiu3-chu2 hou7 lang5 chai; <BR>  Hok-im tioh8 thoan5 pian3 su3-hai2, <BR>  Chhin-chhiuN7 Jit8-kong chio3 tang-sai. 
  3.Hak8-bun7 cheng5-kong bak8-thau5 kha2, <BR>  In-ui7 bak8-chui2 chiah8 chin pa2; <BR>  Chhim-san na5-lai7 khi3 phah-lah8, <BR>  KiN3-tioh8 chhai5-long5 khui chheng3 phah. 
  4.Seng3-keng bo5 heng5 e5 chheng3-chi2, <BR>  Put-si5 put-chun7 eng7 bo5 li7; <BR>  Mou5-kui2 khoaN3-kiN3 kiaN siam2-pi7, <BR>  PhaiN2 lang5 kau3-boe2 siang pai2 si2. 
  5.Hak8-seng oh8 Chu2 ho2 bou5-iuN7, <BR>  Chin7-sim the3 Chu2 chiau3-kou3 iuN5; <BR>  Put-si5 thak8-keng cho3 to-chhiuN, <BR>  Thai5-iaN5 tui3-tek8 u7 po3-siuN2. 
  6.Chin7-sim hou7 Chu2 cho3 chhe-eng7, <BR>  Keng-eng5 chhan5-hng5 gau5 ia7 cheng2; <BR>  Sou2 chhut koe2-chi2 liap8-liap8 teng7, <BR>  Thang hou7 ThiN Pe7 toa7 siu-seng5. 
  7.Sin5-hak8 leng-bo2 chin iong2-kiaN7, <BR>  Sou2 chhut jin5-but8 u7 mia5-siaN, <BR>  Ji7-ui7 sian-su ho2 sou2 kiaN5, <BR>  Kap goan2 tai7-ke chin saN-thiaN3. 
  8.Ji7-ui7 long2-chong2 u7 jin5-ai3, <BR>  Chhut-chai7 leng-bo2 e5 sou2 phai3; <BR>  Chit8-mia5 moa2-jim7 chit8-mia5 lai5, <BR>  Nng7-mia5 long2-si7 ho2 jin5-chai5. 
  9.Goan7 Chu2 pang-chan7 gau5 cho3 kang, <BR>  Na2 cho3 sim-sin5 na2 oah8-tang7; <BR>  Tai7-the2, siau2-the2 ia7 khin-sang, <BR>  Ti7 te7 ti7 thiN mia5 chin phang. 
  10.Phi2-jin5 sit8-chai7 tng be7-khi2 <BR>  KaN2 cho3 chit siu2 tok8-chau3 Si; <BR>  Lai5 ka7 ji7-ui7 toa7 chan3-bi2, <BR>  Pang-chan7 kau3-hoe7 toa7 heng-khi2. 
  (Tai5-oan5 Kau3-hoe7 Kong-po3 te7 600 koan3, 1935 ni5 3 geh8) 
</CL>
<HL>

有恩答恩 
旗後 
1.答謝神學奶母恩， <BR>男女入學會出身； <BR>社會無人會看輕， <BR>Te3 主成做天國民。 
2.出學就做福音使， <BR>報揚救主hou7 人知；<BR>福音著傳遍四海， <BR>親像日光照東西。 
3.學問精光目頭巧，<BR>因為墨水食真飽； <BR>深山林內去扑獵， <BR>見著豺狼開銃扑。 
4.聖經無形e5銃子， <BR>不時不陣用無離； <BR>魔鬼看見驚閃避， <BR>歹人到尾雙擺死。 
5.學生學主好模樣， <BR>盡心替主照顧羊； <BR>不時讀經做刀鎗， <BR>Thai5 贏對敵有報賞。 
6.盡心hou7 主做差用， <BR>經營田園gau5 ia7種； <BR>所出果子粒粒teng7, <BR>Thang hou7 天父大收成。 
7.神學奶母真勇健， <BR>所出人物有名聲；<BR>二位先師好所行， <BR>Kap阮逐家真相疼。 
8.二位攏總有仁愛， <BR>出在奶母e5所派； <BR>一名滿任一名來， <BR>2名攏是好人才。 
9.願主幫贊gau5 做工， <BR>那做心神那活動； <BR>大體、小體也輕鬆， <BR>Ti7 地ti7 天名真芳。 
10.鄙人實在當be7起， <BR>敢做這首獨奏詩； <BR>來ka7 二位大讚美， <BR>幫贊教會大興起。 
(台灣教會公報第600卷，1935年3月) 
</HL>