<CL>
  Keng3 Ho2-hiaN-ti7-a2 
  1. Chhit goeh8 keng3-hong7 Ho2-hiaN-ti7 <BR>  Chit chan5 tai7-chi3 kek8 put-gi7 <BR>  Seng3-jin5 e5 chheh u7 chi2-si7 <BR>  Keng3-tiong7 kui2-sin5 ji5 oan7-chi 
  2. Iau3-kin2 jin5-gi7 toa7 iu2-ek <BR>  Lun7 kau3 keng3 kui2 bo5 ti3-sek <BR>  Kui2-a2 bo5-heng5 ia7 bo5-siong7 <BR>  SiaN2-su7 keng3 I hiah tui3-tiong7? 
  3. Hian7-hian7 e5 lang5 oh hok8-sai7 <BR>  Bo5-heng5 e5 hui2 an3-choaN2 pai3 <BR>  Tak8-hang7 tai7-chi3 tioh8 seng2-chhat <BR>  Chu7-jian5 na2 ku2 chiu7 na2 bat 
  4. Lang5-kheh kau3 chhu3 beh khoan2-thai7 <BR>  Tai7-seng mng7 I toh-loh8 lai5 <BR>  Tit chai mia5-seN3 kap sou2-chai7 <BR>  Jian5-au7 hong3-sim saN khoan2-thai7 
  5. Che si7 sian-peng ji5-hou7 le2 <BR>  Ti5-hong5 kong-kun3 kap chhat8-be2 <BR>  Kau lang5 siong7-chhiaN2 tioh8 seng2-chhat <BR>  Kau kui2 koh-khah tioh8 saN-bat 
  6. Che kui2 khi2-thau5 si7 chi7-chui7? <BR>  Chiu7-si7 se3-kan e5 jin5-lui7 <BR>  Kui2-a2 boe7 si2 iah8 si7 lang5 <BR>  Kap lan2 tai7-ke long2 saN-tang5 
  7. Chong2-si7 cho3 lang5 kek8-ki5 san3 <BR>  Chiu7-si7 khit-chiah8 kap lo5-han3 <BR>  Kau3 chhu3 kiu5-khit kek8-ki5 mi5 <BR>  Khah pun iah8 si7 chit8 nng7-iN5 
  8. Chit8 pai2 nng7 pai2 chiu7 sia2-si3 <BR>  SaN pai3 si3 pai2, koaN2 I khi3 <BR>  Khit-chiah8 lo5-han3 lin2 chin khi7 <BR>  Kau3 si2 kio3 I Ho2-hiaN-ti7 
  9. Boe7-si2 lang5 khoN3 bo5 bak8-te7 <BR>  Si2-liau2 sio hiuN teh ka7 he7 <BR>  Thiam2-mi7 kui2-sin5 kiu5 hok-khi3 <BR>  Che si7 choe7-ok e5 tai7-chi3 
  10.Mui5-ni5 chhit-goeh8 chiau3 ku7-le7 <BR>  Mih8-kiaN7 pai5 kau3 bo5 tang3 he7 <BR>  Iu7 kong2 kui2-a2 lai5 iong5-kan <BR>  Bo5 hau3 iau-kui2 e7 kio3-chhan 
  11.Siat-su2 kui2-a2 na7 u7 chiah8 <BR>  Jim7 li2 khah hau3 bo5 kau3-giah8 <BR>  Na7 kui2 e7 chiah8 kui-toh sau3 <BR>  Au7-ni5 bo5 lang5 kaN2 koh hau3 
  12.Lin2 taN sio-hiuN teh hou-chhiaN2 <BR>  Siat-su2 kui2-a2 na7 u7-iaN2 <BR>  M7-ku2 chhit-goeh8 chiah hau3 khi2 <BR>  Pat8 goeh8 iau kau3 poaN3 sio2 si2 
  13.Sui-si7 lang5-lang5 long2 teh hau3 <BR>  Kheng5-chin si7 lang5 siuN7 m7-kau3 <BR>  Sui-bong2 mih8-kiaN7 pai5 che5-pi7 <BR>  SiaN2-lang5 khoaN3-kiN3 Ho2-hiaN-ti7? 
  14.”It-sim seng5-keng3”sia2 chai7 ki5 <BR>  Ng3-bang7 kui2-a2 boh8 the-si5 <BR>  Liong7-iok sio-hiuN teh hou-chhiaN2 <BR>  Ki-sit8 kui2-a2 si7 bo5-iaN2 
  15.Lang5 kong2, Kau chhat8 chiah8-liau2 bi2 <BR>  Kau kui2 kiam2 bo5 chhoa7 khi3 si2 <BR>  Peng5-an hok-khi3 Thian su3--lai5 <BR>  M7-si7 kui2-a2 e7 phou-pai5 
  16.Jin5-gi7 le2-ti3 na7 heng-khi2 <BR>  ThiN chiong peng5-an siuN2-su3 li2 <BR>  Tiong-hau3 liam5-chiat na7 tui3-tiong7 <BR>  Thian su3 hok-khi3 bo han7-liong7 
  17.Cho3 ho2 e5 lang5 kang3 pek-siong5 <BR>  Cho3 phaiN2 e5 lang5 kang3 pek-iong <BR>  M7-si7 keng3-kui2 thang kiu5 hok <BR>  Si7 khoaN3 sou2 kiaN5 e5 sian7-ok 
  18.Hau3 kui2 tai7-ke kek hong-sin5 <BR>  Li7-ek si7-bo5; peh8-liau2 gin5 <BR>  Chhai3, png7, koe-chi2, long2 ke2-khang <BR>  Kui2-a2 khoaN3-kiN3 khiu2 thau5-chang 
  19.An2-ni sou2 choe3 bo5 sit8-chai7 <BR>  Siat-su2 u7 kui2 koh-khah hai7 <BR>  Ng3-bang7 keng3 kui2 kiu5 po2-pi3 <BR>  Hoan2-tng2 jia2 I toa7 siu7-khi3 
  20.Kui2-a2 u7-e5 chin phaiN2-phiah <BR>  M7-na7 m7-chiah8 soa3 hoah-liah8 <BR>  Kui2-a2 pi2 lang5 khah m7-ho2 <BR>  KhoaN3 teh phian3 I soa3 chhia-to2 
  21.Phian3-lang5 siong7-chhiaN2 phian3 be7 khi3 <BR>  Ho5-hong3 phian3 kui2 e5 tai7-chi3 <BR>  Goan2 kong2 hau3-liau2 mih8 goan5-chai7 <BR>  Lin2 kogn2 hau3 kui2 mih8 khoai3-hai7 
  22.Tioh8 chai chhit-goeh8 joah8-thiN si5 <BR>  Tak8-hang7 mih8-kiaN7 khoai3 sit-bi7 <BR>  M7-si7 bak kui2 chhui3-noa7-choaN5 <BR>  Si7 lang5 ka-ti7 teh saN-moa5 
  23.Goa2 taN kong2 che si7 phi3-ju7 <BR>  M7-si7 ko2-jian5 u7 che su7 <BR>  Chiau3 lin2 sou2 chai lai5 kong2-khi2 <BR>  Chi2-beng5 chit8 chan5 bo5 to7-li2 
  24.Phi3-ju7 lang5 khi3 pat8 sou2-chai7 <BR>  Ho2-i3 chhiaN2 i lai5 khoan2-thai7 <BR>  Png7-tau2 e7-te2 he7 chhou-khng <BR>  Teng2-bin7 chi2-u7 tam7-poh8 png7 
  25.Lang5-kheh phang5 oaN2 beh khi3 te2 <BR>  Chiah chai chu2-lang5 teh khau-se2 <BR>  Lang5-kheh siu7-khi3 chin bo5-kiok8 <BR>  “SiaN2-su7 kio3 goan2 lai5 leng5-jiok8?” 
  26.Li2 taN m7-thang kau3 goan2 tau <BR>  Khou kau2 jiok li2 kha-chhng-au7 <BR>  Lan2 lang5 siong7-chhiaN2 u7 che tai7 <BR>  Khi-phian3 kui2-a2 koh-khah hai7 
  27.Lang5 kong2 teh hau3 ho2-hiaN-ti7 <BR>  Hau3-lai5 hau3-khi3 hau3 ka-ti7 <BR>  Chiong lang5 phi3-ju7 Ho2-hiaN-ti7 <BR>  Che si7 leng5-jiok8 a2 m7-si7? 
  28.Siong7-te3 to7-li2 lai5 thoan5-po3 <BR>  Kong2 lang5 keng3 kui2 toa7 choe7-ko7 <BR>  Lin2 chhiaN2 hoe5-siuN7 lai5 chiuN7-cho7 <BR>  Ng3-bang7 peng5-an siau chai-ho7 
  29.Thak8-sou3 beng5-pek8 hiu3 cheng7-chui2 <BR>  Phian3-lang5 kong2 i khoaN3-kiN3 kui2 <BR>  Eng7 chhiu2 lang7-lai5 iu7 lang7-khi3 <BR>  Beng5-pek8 e5 lang5 u7 ki-chhi3 
  30.KiN3 kui2 sai-kong peh8-chhat8-hi3 <BR>  Che si7 be5-hek8 gong7 peh-siN3 <BR>  Khun2-kiu5 ThiN-pe7 su3 ti3-sek <BR>  Hou7 lang5 kin2-kin2 tioh8 beng5-pek8 
  (Tai5-oan5 Kau3-hoe7-po3 Te7 487 ho7, 1925 ni5 10 geh8) 
</CL>
<HL>

敬好兄弟仔 
1.7月敬奉好兄弟， <BR>這層事誌極不義， <BR>聖人e5冊有指示， <BR>敬重鬼神而遠之。 
2. 要緊仁義大有益， <BR>論到敬鬼無智識； <BR>鬼仔無形也無相， <BR>啥事敬伊hiah 對重？ 
3. 現現e5人oh服侍， <BR>無形e5鬼 an2-choaN2拜； <BR>逐項事誌著省察， <BR>自然那久就那bat 。 
4. 人客到厝beh 款待， <BR>代先問伊佗落來； <BR>得知名姓佮所在， <BR>然後放心相款待。 
5. Che是先兵而後禮， <BR>持防光棍佮賊馬； <BR>交人尚且著省察， <BR>交鬼koh較著相bat 。 
6. Che鬼起頭是是誰 ？<BR>就是世間e5人類； <BR>鬼仔boe7死亦是人， <BR>佮咱逐家攏相同。 
7. 總是做人極其散， <BR>就是乞食佮羅漢； <BR>到厝求乞極其綿， <BR>較分亦是一兩圓。 
8. 一擺兩擺就捨施， <BR>3擺4擺，趕伊--去； <BR>乞食羅漢lin2真忌 ，<BR>到死叫伊好兄弟。 
9. 未死人看無目地， <BR>死了燒香teh ka7 he7; <BR>諂媚鬼神求福氣， <BR>Che是罪惡e5事誌。 
10. 每年7月照舊例， <BR>物件排到無tang3下； <BR>又講鬼仔來陽間， <BR>無孝枵鬼會叫chhan。 
11. 設使鬼仔若有食， <BR>任你較孝無夠額； <BR>若鬼會食歸桌掃， <BR>後年無人敢koh孝。 
12. Lin2今燒香teh 呼請， <BR>設使鬼仔若有影， <BR>M7-ku2 7月才孝起， <BR>別月枵到半小死。 
13. 雖是人人攏teh 孝， <BR>Kheng5真是人想m7 到； <BR>雖罔物件排齊備， <BR>啥人看見好兄弟？ 
14. 「一心誠敬」寫在旗， <BR>向望鬼仔莫推辭， <BR>量約燒香teh 呼請，<BR>其實鬼仔是無影。 
15. 人講：「交賊食了米， <BR>交鬼敢無chhoa7 去死？」 <BR>平安福氣天賜--來， <BR>M7是鬼仔會鋪排。 
16. 仁義禮智若興起， <BR>天將平安賞賜--你； <BR>忠孝廉節若對重， <BR>天賜福氣無限量。 
17. 做好e5人降百祥，<BR>做歹e5人降百殃， <BR>M7是敬鬼thang求福， <BR>是看所行e5善惡。 
18. 孝鬼逐家極風神， <BR>利益是無，白了銀； <BR>菜飯果子攏假空， <BR>鬼仔看見khiu2 頭鬃。 
19. An2-ni所做無實在， <BR>設使有鬼koh較壞， <BR>向望敬鬼求保庇， <BR>反轉惹伊大受氣。 
20. 鬼仔有e5真歹癖， <BR>M7-na7 m7 食續喝掠； <BR>鬼仔比人較m7 好， <BR>看teh 騙伊續車倒。 
21. 騙人尚且騙be7去， <BR>何況騙鬼e5事誌； <BR>阮講孝了物原在， <BR>Lin2講孝鬼物快壞。 
22. 著知7月熱天時， <BR>逐項物件快失味； <BR>M7 是bak鬼嘴瀾泉， <BR>是人家己teh 相瞞。 
23. 我今講che是譬喻， <BR>M7 是果然有che事； <BR>照lin2所知來講起， <BR>指明這層無道理。 
24. 譬喻人去別所在， <BR>好意請你伊來款待； <BR>飯斗下底下粗糠， <BR>頂面只有淡薄飯。 
25. 人客捧碗beh 去te2, <BR>才知主人teh khau洗， <BR>人客受氣真無kiok8 ： <BR>「啥事叫阮來凌辱？」 
26. 你今m7-thang到阮兜， <BR>呼狗jiok你kha-chhng後。」 <BR>咱人尚且有che事， <BR>欺騙鬼仔koh較壞。 
27. 人講teh 孝好兄弟，<BR>孝來孝去孝家己； <BR>將人譬喻好兄弟，<BR>Che是凌辱抑m7 是？ 
28. 上帝道理來傳播， <BR>講人敬鬼大罪過；<BR>Lin2請和尚來上座， <BR>向望平安消災禍。 
29. 讀sou3明白hiu3淨水， <BR>騙人講伊看見鬼； <BR>用手弄來又弄去， <BR>明白e5人有譏刺。 
30. 見鬼司公白賊戲， <BR>Che是迷惑憨百姓； <BR>懇求天父賜智識， <BR>Hou7人緊緊著明白。 
(台灣教會報第487號，1925年10月) 
</HL>