<CL>
  3 
  Phau3-a2 ti7 tiaN5-lai7 piak--khui, pou3-phang5 chiong chhiah-iam7 e5 jit8-thau5 chah8--khi2-lai5, lang5-kheh chit8-toh chit8-toh che7 kah moa2-moa2, hai2-lang5 chin lok8-thiong3, toa7-siaN tih kong2-oe7, mai3-khu3 chiaN3 tih hong3-sang3 lau7-jiat8 e5 lam5-koan2, ang5-li5 kah hiuN-khou koa3 ti7 thiaN-mng5-khau2. 
  Goa2 hou7 an-pai5 che7 ti7 in chhin-tong5 hit toh, ti7 in ho5-mai7 e5 chhio3-siaN lai7-toe2, goa2 khoaN3-tioh8 se3-kan e5 sui2 kah chin-seng5. 
  “Ah.” Chit8-e5 chhoa7-thau5 e5 lau7 chhin-tong5 chin khiam-hi: “Chia5 si7 kan2-tan e5 sou2-chai7, sian-siN m7-thang kheh-khi3--ou.” 
  Goa2 tim3-thau5, tap-sia7 in chhin-chhiat e5 ho2-i3. Tiong-tau3 si5-a2 jit8-thau5 tng iam7, sui-jian5 hai2-siong7 hng7-hng7 e5 sou2-chai7 ta3-tioh8 bu7-bu7 e5 chui2-khi3, m7-koh kang2-khau2 kah chhun-loh8 e5 keng2-ti3 iu5-goan5 khoaN3 kah chin hun-beng5. 
  Ian3-hoe7 khai-si2--a, in chiau3 lun5 lai5 hoah-kun5, kong2-khi2 tioh8 chin choe7 tai7-chi3. 
  “Gun2 chek-peh-sun-a2 chit chan5 hun-su7 sit8-chai7 chin bo5 kan2-tan.” Chit8-e5 thau5-mng5 choan5 peh8, tai7-khai3 si7 a-kong hit te7 e5 lau7-he3-a2 kong2: “Che mah siau3-lian5-lang5 khi3 pak-toe7, chit8 khi3 to7 si7 chap8-goa7-tang, bo5 lang5 tng2-lai5 ke3-chhoa7--a. Chiau-bi2 chit pian3 tng2--lai5, ui7 lan2 hai2-phiN7 e5 lang5 lip8 chit8-e5 bou5-hoan7, piau2-si7 iah-koh liam7-tioh8 lan2 kou3-hiong.” 
  Kong2 ah kong2, lai5 chham-ka e5 lau7-he3-a2 long2 chhio3--a. 
  “ThiaN kong2 cha-pou--e5 si7 koan7-gi7-oan5 e5 hau7-siN.” Chit8-e5 kah sin-niu5 ti7 pak-toe7 tho2 seng-oah8 e5 lu2-phoaN7 kong2: “Chiau-bi2 u7 tai7-chi3 long2 ka7 lang5 siong-moa5, i si7 gun2 lai7-toe2 siong7 sui2--e5, eng3-kai ke3 hou7 chit8-e5 ian5-tau5 koh u7 chai5-cheng5 e5 sin-long5 chiah tioh8, na7 bo5, iah8 bo5 koai3 gun2 chit koa2 lu2-phoaN7 e7 siu7-khi3.” 
  “Mh.” Tiong-lian5 e5 chhun-tiuN2 tim3-thau5, kong2: “Chiau3-bi2 chu7 se3 to7 chin tit lang5 thiaN3.” 
  ThiaN ah thiaN, in-ui7 chiu2-cheng e5 chhi3-khek, sin5-keng hui-siong5 e5 oah8-tong7. In e5 o-lo2, hou7 goa2 chiok siuN7 beh kin2 lai5 khoaN3-tioh8 chit e5 chhun-lai7 siong7 sui2 e5 sin-niu5. Goa2 siuN7, mui2 chit8-e5 lang5 it-seng tiong long2 e7 u7 siong7 sui2, siong7 kiau-ngou7 e5 hit bak8-nih-a2, khia7 tiam3 hun-le2 siong7 hit bak8-nih-a2. Chong-giam5 e5 cheng-kou2-siaN ti7 goa2 sim-lai7 hiang2-khi2. 
  Tut8-jian5-kan, phau3-a2-siaN koh khah toa7--a, chit8-pai5 kiau-chhia theng5 ti7 mng5-khau2, chhia-thang iong7 bi2-le7 e5 hoe-sek lai5 chng-pan7. Sin-niu5 kah sin-long5 ui3 thiaN-mng5-khau2 kiaN5--chhut-lai5, sin-long5 chheng7 chit8-su chhim-na5-sek e5 se-chong, sin-niu5 chheng7 peh8-sek le2-hok8, chiong3 chhin-tong5 te3 ti7 au7-piah. Sin-niu5 chiaN3 chun2-pi7 beh li7-khui chit e5 siN-iong2 ji7-chap8-kui2-tang e5 niu5-ke, i khia7 toa3 thiaN-mng5-khau2, tiu5-tu5, liu5-lian5. 
  Ko2-jian5 si7 chit8-e5 sui2-tang-tang e5 sin-niu5, i khia7 tiam3 hia5, bak8-khou chhim, chhui3-tun5 kau7, chit8-e7 chhio3 to7 lou7 chhut chin-cheng5, bin7-iong5 chheng-siu3, an3 le2-hok8, iah e7-tang3 khoaN3 chhut i tau3-tah e5 the2-thai3, chhiuN7 chit8-chang5 bou7-seng7 e5 hoe-chhiu7, tai3-tioh8 bi2-le7 e5 soaN-chhoan hong-chu, i khia7 tiam3 hia5. 
  tak8-ke sio-chiN phah phok8-a2 o-lo2. 
  Tut8-jian5-kan, chit8-e5 chhin-tong5 kong2: “Li2 khoaN3, sin-niu5 koa3 nng7-koaN7 phoa7-lian7!” 
  In-ui7 hit e5 chhin-tong5 e5 oe7, tak8-ke chiong si7-soaN3 soa2 tui3 sin-niu5 bi2-le7 bin7-iong5 e7-kha soat-peh8 e5 am7-kun2, ti7 am7-kun2-a2 teng2-koan5, gun2 khoaN3-tioh8 sin-niu5 koa3 chit8-koaN7 bi2-le7 e5 peh8-chu phoa7-lian7, m7-koh peh8-chu phoa7-lian7 lai7-toe2 koh khah oa2 am7-kun2 e5 sou2-chai7, iah u7 chit8-koaN7 kim-ng5-sek e5 phoa7-lian7, ti7 jit8-chio3 kah kim-phoa7-lian7 e5 poe5-chhin3, peh8-chu-a2 pian3-tit koh khah soat-peh8, kim-phoa7-lian7 iah8 pian3-tioh8 koh khah kim-ng5. Chit e5 bi5-soe3 e5 hoat-hian7, to7 chhin-chhiuN7 hut-jian5-kan chhin-bak8-chiu khoaN3-tioh8 se3-kan bi2-le7 e5 pi3-bit8, hou7 lang5 chan3-than3. 
  “Ou5!” Hut-jian5-kan sin-niu5 e5 lu2-phoaN7 kong2: “He m7-si7 kim-phoa7-lian7.” 
  Tak8-e5 lang5 thiaN--tioh8, chun3 chit8-e7. 
  “HeN3 ah, he m7-si7 phoa7-lian7.” Tiong-lian5 e5 chhun-tiuN2 iah8 tim3-thau5: “Lin2 chim-chiok ka7 khoaN3, he m7-si7 kim-phoa7-lian7, chit e5 pi3-bit8 i2-keng chin ku2--a.” 
  Tak8-ke koh chun3 chit8-e7, m7-koh chim-chiok ka7 khoaN3 hit koaN7 kim-phoa7-lian7, iah si7 khoaN3 boe7 chhut chit8-sut-a2 phoa3-cham7, hit khoan2 thiap-chhiat, iu3-kha2 e5 bou5-iuN7, na7 chun2 m7-si7 phoa7-lian7, to7 m7 chai-iaN2 u7 siaN2-me2 thang ho2 tai7-the3--a. 
  “Si7 chit8-to7 pa-hun5.” Tut8-jian5-kan a-kong hit te7 hit e5 chhin-tong5 ma7 kong2-oe7--a: “ChiaN3 chhin-chhiuN7 chhoan-tiuN2 sian-siN kong2--e5, chit kiaN7 tai7-chi3 i2-keng chin ku2--a, goa2 chiong5-lai5 m7-pat koh chai3 the5-khi2--ke3.” 
  Chit e5 lau7 chhin-tong5 kong2 liau2, tak8-ke koh chun3 chit8-e7, hoat chhut “ah” chit8-siaN, liau2-au7 to7 long2 tiam7--khi3. 
  Ke3 bak8-nih-a2, hit e5 peh8-thau5-mng5 e5 lau7-he3-a2 koh giah8-thau5, in-ui7 chiu2, i kui-liap8 bin7 ang5-kong3-kong3, tai7-khai3 si7 siuN7-tioh8 siaN2-me2, hoan-thau5 ka7 tu2-chiah kong2-oe7 e5 sio2-chia2 kah chhoan-tiuN2 kong2: “U7-iaN2, chit e5 pi3-bit8 i2-keng chiaN5 ku2--a, si7 kong2 lin2 nng7-e5 nah e7 chai-iaN2--leh? Goa2 soah siuN7 beh thiaN khoaN3-mai7-a2, lin2 si7 an2-choaN2 chai-iaN2 hit koaN7 kim-phoa7-lian7 e5 tai7-chi3.” 
  Chit si5-chun7 tak8-ke long2 tiam7--a. Chit chan5 siuN7 boe7 kau3 e5 tai7-chi3, chit8-e7-a2 hou7 lang5 tng2 boe7 ke3--lai5, soah hiong5-hiong5 kam2-kak thau5-khak e7 gong5. Kang2-khau2 iu5-goan5 ti7 chhiah-iam7 e5 jit8-thau5 ha7. 
  Kong2-oe7 hit e5 sin-niu5 e5 lu2-phoaN7 tam7-poh8-a2 tih tiu5-tu5, m7-koh tak8-ke long2 tiam7-tiam7, gan2-sin5 lai7-toe2 chhiong-boan2 tioh8 houN3-ki5. I kaN2-na2 the3 sin-niu5 kam2-kak ui2-khut, lou7-be2 chiah un5-un5-a2 lai5 kong2-khi2: 
  “Si7--lah, goa2 si7 saN-tang cheng5 koaN5--lang5 si5-chun7 ham i sek8-sai7, hit chun7 gun2 te3 lang5 khi3 kau3 pak-toe7 e5 tian7-chu2 kang-chhiuN2 choe3-kang. Gun2 toa3 ti7 sok-sia7 lai7, chit8-kou3-geh8 soe3-kim gou7-pah-khou, sin-niu5 to7 toa3 gun2 keh-piah. In-ui7 siong7-ha7-pan e5 koan-he7, be2 ia7 gun2 nng7-e5 pian3 choe3 siong7 ho2 e5 peng5-iu2. Sin-niu5 e5 sui2 si7 thong lang5 chai, gun2 long2 chai-iaN2 i si7 an3 lam5-pou7 hai2-piN lai5 e5 cha-bou2 gin2-a2, sou2-i2 chiah u7 chiah-ni7 siu3-le7 e5 bin7-iong5 kah tau3-tah e5 sin-toan7. Hit si5-chun7, gun2 kang-chhiuN2 u7 chit8-e5 ki-su, chiah ji7-chap8-kui2-hoe3, si7 chit8-keng chhut-mia5 e5 tai7-hak8 pit-giap--e5, ian5-tau5, m7-koh kan-khiau2 a2 kan-khiau2. 
  “In siong-ai3--a. To7 an2-ni, tak8-ke long2 e7 e5, iah8 bo5 lang5 kam2-kak ki5-koai3, him-sian7 si7 it-teng7--e5. Gun2 tiaN7-tiaN7 beh kah i kong2-sng2-chhio3, kho2-pi2 kong2 the3 Chiau-bi2 siuN7 chit8-koa2 phiat-pou7 lai5 ka7 hit e5 ngou7-ban7 e5 ki-su tiau-lan5 chit8-e7, m7-koh, Chiau-bi2 si7 hiah-ni7-a2 hian5-hui7, sian7-liong5, i chiong5-lai5 m7-pat hou7 chit e5 ki-su kam2-kak ui5-lan5. 
  “U7 chit8-kang, gun2 ka7 kong2: Chiau-bi2 ah, li2 chit khoan2 loan7-ai3 hong-sek e7 chiah8-khui--ou, i si7 tai7-hak8-seng, koh si7 ui5-it chit8-e5 hong-liu5 e5 ki-su, m7-koh cha-bou2 gin2-a2 soah u7 chheng pah e5. Chiau-bi2 thiaN liau2-au7 chhio3-chhio3, kong2: m7-thang khoaN3 goa2 bo5-khi2--ou, goa2 m7-si7 chit8-e5 hiah-ni7 gau5 hoan2-hoe2 kah loan2-jiok8 e5 cha-bou2 gin2-a2! 
  “Keng-ke3 chit8-toaN7 jit8-chi2 liau2-au7, kang-chhiuN2 e5 lang5 siuN7 kong2 in beh kiat-hun--a, i e5 heng7-hok pian3 choe3 cheng3-lang5 him-sian7 e5 tui3-siong7. M7-koh bo5 goa7 ku2, gun2 thiaN kong2, hit e5 ki-su koh kah leng7-goa7 chit8-e5 lu2 chit-oan5 siong-ho2--a. 
  “Chiau-bi2 iu5-goan5 chhio3-chhio3, kong2: ah! Goa2 m7-si7 chit8-e5 chiah-ni7 loan2-jiok8 e5 cha-bou2 gin2-a2! 
  “M7-koh, ti7 chit8-e5 bo5 ka-pan e5 le2-pai3-jit8, goa2 chiong i kuiN-tiau5-tiau5 e5 mng5 phah--khui, hoat-hian7 Chiau-bi2 to2 ti7 bin5-chhng5 teng2, am7-kun2-a2 long2 si7 huih, chit8-ki to-a2 he7 tiam3 bin5-chhng5 piN. 
  “Goa2 chai-iaN2 i kiaN5 te2-lou7, koaN2-kin2 sang3 i khi3 piN7-iN7. 
  “Be2--a2 i hoe-hok8 cha2-cheng5 e5 lok8-koan oah8-phoat, khoaN3 boe7 chhut pat siu7-ke3 siaN2-me2 chhong3-siong. 
  “M7-koh gun2 khai-si2 khoaN3-tioh8 i tiaN7-tiaN7 koa3-tioh8 phoa7-lian7 e5 am7-kun2-a2, teng2-koan5 hit to7 pa-hun5.” 
  Chit e5 sin-niu5 e5 lu2-phoaN7 kong2 liau2--a, bak8-chiu kim-kim tih khoaN3 lau7-jiat8 e5 hun-le2, chin pi-siong e5 khoan2, bo5 koh chai3 chiah8 siaN2-me2 mih8-kiaN7. Tak8-ke ma7 kaN2-na2 siu7-tioh8 i e5 kam2-jiam2, tiam7-tiam7-a2 sio-tui3-siong3, oaN2-ti7 khiak8, khiak8, khiak8 e5 siaN-im ma7 pian3 khah soe3-siaN--a. 
  “Ou5, kam2 si7 an2-ni?” Chhoan-tiuN2 thiaN liau2-au7 chhio3-chhio3, ma7 bo5 pat8-lang5 e5 ai-chhiu5, kong2: “Goa2 chai-iaN2--e5 m7-si7 an2-ni.” 
  “Ou5?” Tak8-ke koh chun3 chit8-e7. 
  “Lin2 kam2 siuN7 beh thiaN goa2 kong2 goa2 sou2 chai-iaN2, iu2-koan sin-niu5 am7-kun2-a2 hun5 e5 kou3-su7?” 
  Tiong-lian5 e5 chhoan-tiuN2 chiong ti7 khng3--loh8-lai5, tiam2 chit8-ki hun, jian5-au7 un5-un5-a2 lai5 kong2-khi2: 
  “He si7 chap8-tang cheng5 e5 tai7-chi3--a, hit si5-chun7 lan2 Long7-peh8 hai2-phiN7 iah bo5 chhin-chhiuN7 chit-ma2 chiah-ni7 hoat-tian2, san3-chhiah gin2-a2 pit-su ai3 khi3 hai2-piN-a2 e5 soan-ou5-chioh8 hia5 khioh le5-a2-khak, boe7 chit8-koa2 chiN5 tau3 thiap chhu3-lai7. Chhun-lai7 e5 lang5 ui7-tioh8 beh chou2-chi2 in kiaN5 jip8 chhim-hai2, to7 ti7 gui5-hiam2 e5 ta-chioh8 tiong-ng, iong7 chhak8--lang5 e5 thih-soaN3 ui5--khi2-lai5. 
  “Hit tang-chun7, chhiuN7 gun2 chit te7 e5 lang5 khiong2-kiaN leh bo5 lang5 e7-tang3 boe7 ki3-tit hit pai2 to2-siong7 siong7 beng2 e5 hong-chai. Hong ui3 lam5-peng5 e5 hai2-kiap teng-liok8, chin kin2 to7 kau3 lan2 chit e5 hai2-phiN7. Hai2-phiN7 e5 lang5 peng7 bo5 siuN7-tioh8 hong e7 lai5 chiah kin2, chit8-koa2 tek-pai5, hi5-chun5 long2 iah ti7 goa7-hai2. Hun-thiN am3-toe7 chi-tiong chhun-lai7-lang5 koaN2 beh chiong chun5 thoa jip8 kang2, toa7 hong-eng2 chin kin2 to7 lai5 kau3 kang2 goa7, hong-u2 chi-tiong, chit8-koa2 tek-pai5, chun5-chiah hou7 bo5-cheng5 e5 hong-eng2 tai3-chau2. 
  “Hong-chai ke3 liau2, tak8-ke chiah hiong5-hiong5 siuN7-khi2 hit chun7 ti7 soan-ou5-chioh8 tiong khioh le5-a2-khak e5 gin2-a2. In chhit-kha peh-chhiu2 koaN2--koe3-lai5, m7-koh gin2-a2 cha2 to7 hou7 hai2-eng2 kng2-chau2--a, ta-chioh8 tiong kan-na chhe7-tioh8 chit8-e5, i e5 thau5-khak tu2-a2-ho2 giap ti7 ta-chioh8 tiong-ng, kui-e5 lang5 phak ti7 tiN5-poaN3 e5 thih-soaN3 teng2-koan5, ti7 ou-sek e5 hai2-eng2 tiong poaN3-phu5 poaN3-tim5. In chiong chit e5 gin2-a2 thau2--khui, to7 khoaN3-tioh8 chhak8--lang5 e5 thih-soaN3-bang7 ti7 i seng-khu teng2 oe7 liau2 chiok choe7 sun5--e5, am7-kun2-a2 ma7 u7 chit8-tiau5 chhim-chhim, tng5-tng5 e5 siong-hun5, keng-ke3 hai2-chui2 e5 chim3-phau3, bah hoan2 peh8--a, un5-un5-a2 tih lau5-huih. 
  “Koh koe3 liau2 kui2-kang, hong-eng2 theng5--a, jit8-thau5 koh chai3 chhut-hian7 ti7 chit te3 bi2-le7 e5 hai2-phiN7, i tai3-tioh8 sio2-khoa2 chhang-peh8, chiah tu2 hoe-hok8 e5 bin7-iong5, ke3-siok8 ti7 ta-chioh8 tiong-ng chin kut-lat8 tih khioh le5-a2-khak. 
  “Goa2 siuN7, chit to7 pa-hun5 to7 si7 hit pai2 hai2-lan7 sou2 lau5--loh8-lai5 chham2-thong3 e5 in3-ki3.” 
  Tiong-lian5 chhoan-tiuN2 kong2 soah, chiong tai3 u7 sng-khou2-bi7 e5 siau7-heng lim loh8 pak, chai7-cho7 e5 lang5 long2 tim3-thau5 lai5 bek8-jin7, chhin-chhiuN7 siuN7-khi2 chit8-pian3 koh chit8-pian3 e5 hai2-lan7. 
  “Che chin chhu3-bi7.” ThiaN liau2 chhoan-tiuN2 kong2 e5 kou3-su7 liau2-au7, a-kong hit te7 hit e5 chhin-tong5 iong7 hoai5-gi5 e5 gan2-kong khoaN3 tak8-ke, kong2: “Goa2 sou2 chai--e5, kah li2 e5 koh bo5-kang5.” 
  “Ou5!” Tak8-ke thiaN-tioh8, bak8-chiu pian3 chiok toa7-lui2--e5. 
  “Tong-jian5.” Lau7-he3-a2 kong2: “Li2 sou2 chai-iaN2 e5 pi3-bit8 long2 si7 chin choe7 lang5 u7 khoaN3--tioh8, ji5-chhiaN2 e7-tang3 chhe7-tioh8 cheng3-jin5--e5, m7-koh goa2 sou2 kong2 e5 pi3-bit8, tu5-liau2 goa2 i2-goa7, to7 bo5 lang5 thang lai5 cho3-cheng3--a.” 
  Lou7-be2, chit e5 lau7-he3-a2 iong7 sau-siaN a2 sau-siaN e5 kou2-cha2 khiuN-khau2, kong2-khi2 i sou2 chai-iaN2 e5 kou3-su7. 
  “Lin2 chai-iaN2, sin-niu5 Chiau-bi2 in tau, it-hiong3 long2 si7 lang5-teng heng-ong7, ti7 gun2 hit ian5, hiaN-ti7 chi2-be7 long2-chong2 kau2-e5, goa2 u7 lak8-e5 hau7-siN; sin-niu5 in chit pang5, hiaN-ti7 chi2-be7 u7 peh-e5, lang5-teng heng-ong7. Pun2-chiaN5 che si7 ho2 tai7-chi3, m7-koh ah, sin-niu5 am7-kun2-a2 siong-hun5 e5 pi3-bit8 to7 pit-su ai3 ui3 chit tiam2 lai5 kong2-khi2. 
  “Ji7-chap8-gou7-tang cheng5 hit e5 se3-tai7, kho2-leng5 chai7-cho7 tak8-ke, bo5 kui2-e5 pat keng-ke3 hit khoan2 e5 sin-sng, he choan5-jian5 si7 chit8-e5 tek8-piat8 e5 si5-tai7, lan2 ka-chok8 kui2-e5 chong7-teng chian3 si2 ti7 hai2-goa7, lau5--loh8-lai5 e5 lang5, to7 ti7 chit e5 hai2-phiN7 chhoa7-bou2 siN-kiaN2. I7-kok thong2-ti7-chia2 li7-khui--a, chiong chit te3 san3-chhiah e5 sou2-chai7 lau5--loh8-lai5, hai2-phiN7 e5 jin5-khau2 iah8 chin chio2, m7-koh, lang5 e5 san3-chhiah, u7-si5-a2 m7-si7 iong7 jin5-khau2 e5 choe7-chio2 lai5 koat-teng7, hit chun7, hai2-phiN7 tai7-khai3 iah bo5 kah chit8-pah-hou7 e5 jin5-ke, soah long2 chiah8 boe7 pa2. Lan2 sin-sin khou2-khou2 liah8--lai5 e5 hi5-a2 kan-na e7 eng7-tit khi3 tin3-siong7 oaN7 chit8-si-a2 han-chu5 kah tau7-a2, ke3-tioh8 kiau2 iam5 phe3 be5 e5 jit8-chi2. 
  “M7-koh keng-ke3 kan-lan5 e5 khoan5-keng2, cheng2-chok8 e5 siN3-mia7 u7-si5-a2 iah8 e7 ke3-siok8 loh8--khi3. To7 si7 ti7 hit ni5, gun2 chek-peh-sun-a2 chiong chit-ma2 e5 sin-niu5 siN--loh8-lai5, iah i i2-keng si7 te7 peh-e5 gin2-a2--louh. 
  “Ke3-tang7 e5 jin5-khau2 ap-lek8, hou7 kui-ke-khau2-a2 ham7 jip8 ou-am3, kan-khou2 e5 se3-kai3, iah8 bo5 lang5 the5-khi2 siu-iong2 e5 tai7-chi3, tak8-ke khoaN3-tioh8 gin2-a2 to7 boe7 su khoaN3-tioh8 san3-chhiah-sin5. Se3-kan siong7 pi-siong e5 tai7-chi3, khiong2-kiaN e5 to7 si7 bak8-chiu kim-kim khoaN3-tioh8 ka-ki7 e5 kiaN2-ji5, ui7-tioh8 bo5 mih8-kiaN7 thang chiah8 soah lai5 thi5-khau3. 
  “U7 chit8-e5 am3-mi5, thiN-teng2 e5 chhiN lan5-lan5-san-san, u7 chit8-e5 lang5 lai5 kau3 hai2-phiN7 siong7 kai3 chiam-tut8 e5 sou2-chai7, i phaiN7 chit8-e5 pau-hok8, lai5 kau3 chia5 khin-khin-a2 he7--loh8-lai5. Than3-tioh8 chhiN-kng, e7-sai2 khoaN3 chhut hit e5 lang5 he3-sou3 i2-keng chin toa7--a, i seng khoaN3 si3-chiu, jian5-au7 eng7 siang-chhiu2 khi3 chhih8 hit e5 pau-hok8, tiam7-cheng7 e5 hai2 thiN chi-kan hiang2-khi2 ang5-iN-a2 e5 thi5-khau3-siaN. Chit e5 lang5 chit8-e7 kip, ui3 io-chiah-kut piN ia7 thiu chhut chit8-chat hong-lai7 e5 thih-phiaN2, chin kiaN-hiaN5 ti7 tih ku3 pau-hok8 teng2-koan5 e5 mih8-kiaN7. I si7 hai2-phiN7 chit8-e5 khi2-siau2 e5 lang5, ti7 chia5 choe3 chhut ui5-gek8 thiN-li2 e5 choe7-ok. Chit e5 si5-chun7, u7 chit8-e5 lang5 thiau3 loh8-khi3 hit e5 sou2-chai7, chiong hit e5 khi2-siau2 e5 lang5 phah to2 chai7 te7, i chiong pau-hok8 hian--khi2-lai5, hoat-hian7 lai7-toe2 to2 chit8-e5 ang5-iN-a2, am7-kun2-a2 i2-keng hou7 hong-lai7 e5 to-khau2 tang7-tang7 oe7 chit8-sun5, i chim-chiok ka7 khoaN3, chiah khoaN3 chhut to7 si7 ka-ki7 sun-a2 e5 cha-bou2-kiaN2, lou7-be2-a2 i hui-siong5 e5 siu7-khi3, liah8-kong5--khi2-lai5 tang7-tang7-a2 phah hit e5 tian-kong5 e5 kui2-koai3. 
  “Chu7-jian5,” Lau7-he3-a2 in-ui7 kong2 liau2 siuN kin2, sio2-khoa2 tih chhoan2: “Chu7-jian5, chit e5 khi2-siau2 e5 lang5 i2-keng si2--khi3 tih beh ji7-chap8-tang--a, bo5 lang5 e7 ki3-tit i kio3 siaN2-me2 mia5, kiu3-keng3 si7 siaN2 lang5 chiong gin2-a2 kau hou7 pat8-lang5 khi3 biat8-khau2, che si7 goa2 m7 goan7-i3 lai5 kong2--e5, sou2-u7 e5 m7-tioh8, na7 chun2 beh koai3, to7 ai3 koai3 hit e5 khou2-lan7 e5 se3-tai7. Chit-ma2 lin2 tong-jian5 chai-iaN2 ang5-iN-a2 si7 siaN2 lang5, kiu3--i-e5 iu7 koh si7 siaN2 lang5.” 
  Kong2 liau2, lau7-he3-a2 chiong i chhun--e5 e5 poaN3-poe chiu2 thun loh8 pak, hoan-thau5--ke3-khi3, tiam7-tiam7-a2 tih khoaN3 lau7-jiat8 e5 hun-le2, bo5 koh chai3 kong2 poaN3-ku3 oe7. 
  4 
  Beh-am3-a2 si5-chun7, chan5-iong5 koa3 se-thian, chhai2-he5 huiN5 thiN-teng2, pho-kong hoan2-chiau3, kui-e5 hai2-phiN7 chhin-chhiuN7 chit8-liap ng5-kim-to2, goa2 chiong chhau2-bo7-a2 ti3--khi3-lai5, koaN7 chit8-kha heng5-li2, ui3 hai2-phiN7 kiaN5 tng2 sio2-tiam3 lai5 che7 chhia. Goa2 e5 peng5-iu2 kiaN5 ti7 goa2 piN--a2, chin lok8-thiong3, put-si5 kong2-khi2 lam5-pou7 e5 hong-thou2 kah keng2-ti3: 
  “Leng7-kang, goa2 chiah chhoa7 li2 ian5 hai2-piN e5 kong-lou7 seh8 chit8-lin3, ui3 Pang-liau5, Hong-kang2 kau3 Tai5-tang, am3-si5 e5 lou7-tou5 m7 chiah si7 chan2! Tih, tih, tah, tah, lou7-teng toh8--a, am3-lau5 lai5--a, li2 iu5-mng5 ka7 chhui--loh8, to7 na2-chhiuN7 chiong chhia sai2 ti7 bo5 chou2-lan5 e5 hai2-bin7, hit khoan2 e5 song2-khoai3, li2 it-teng7 m7-pat keng-giam7--ke3.” 
  Jian5-au7 i koh kong2-khi2 hong-but8 tui3 jin5-cheng2 e5 eng2-hiong2. 
  “Ki-pun2 siong7,” I kong2: “Lang5 iah8 si7 hong-thou2 e5 chit8-chiong2 kiat-ko2 kah seng5-chiu7.” 
  “Si7--lah.” Goa2 tiam7-tiam7-a2 tih tim3-thau5, chong2-sng3 e7-tang3 liau2-kai2 peng5-iu2 kong2 e5 oe7, ji5-chhiaN2 goa2 tih siuN7, bo5-lun7 tak8-ke tui3 sin-niu5 am7-kun2-a2 teng2-koan5 e5 pa-hun5 u7 goa7 choe7 khoan2 kong2-hoat, i khak-khak sit8-sit8 i2-keng chhim-chhim khek ti7 hai2-phiN7 mui2 chit8-e5 lang5 am7-kun2-a2 teng2-koan5, put-koan2 i si7 khoaN3 e7 tioh8--e5 iah si7 khoaN3 boe7 tioh8--e5. Goa2 siuN7, che iah8 si7 oah8 ti7 hai2-phiN7 e5 mui2 chit8-e5 lang5 bo5 eng3-kai ka7 pang3 boe7 ki3--e5. 
  Gun2 kiaN5 kau3 tiam3-a2 thau5-cheng5, chhia tu2-tu2 lai5. Goa2 ti7 chhia-thang iah8-chhiu2 ka7 peng5-iu2 ti3-sia7. Chhia au7 chiam7-chiam7 siau-sit e5 oe7-bin7 kam2-tong7 tioh8 goa2, bo5 tiuN-ti5 sio2-khoa2 chun3 chit8-oe7, koh khin-khin-a2 tiam2 chit8-ki kin-chio-hun. 
  Song3 Tek8-lai5 goan5-tu3<BR>IuN5 Un2-gian5 ek8 
</CL>
<HL>

3 
炮仔 ti7 埕內piak--開，布棚將赤炎 e5 日頭chah8--起-來，人客一桌一桌坐 kah 滿滿，海人真樂暢，大聲 tih 講話，mai3-khu3正 tih 放送鬧熱 e5 南管，紅縭 kah 香箍掛 ti7 廳門口。 
我 hou7 安排坐 ti7 in 親堂 hit 桌， ti7 in 豪邁 e5 笑聲內底，我看著世間 e5 sui2 kah 真誠。 
「啊。」一個 chhoa7 頭 e5 老親堂真謙虛：「 Chia5 是簡單 e5 所在，先生 m7-thang客氣--哦。」 
我 tim3 頭，答謝 in 親切 e5 好意。中晝時仔日頭當炎，雖然海上遠遠 e5 所在罩著霧霧 e5 水氣，m7-koh港口 kah 村落 e5 景緻猶原看 kah 真分明。 
宴會開始--a ， in 照輪來hoah拳，講起著真 choe7 代誌。 
「阮叔伯孫仔這層婚事實在真無簡單。」一個頭毛全白，大概是阿公 hit 代 e5 老歲仔講：「這嗎少年人去北地，一去 to7 是十外冬，無人轉來嫁娶--a 。昭美這遍轉--來，為咱海鼻 e5 人立一個模範，表示 iah-koh 念著咱故鄉。」 
講啊講，來參加 e5 老歲仔 long2 笑--a 。 
「聽講查甫--e5 是縣議員 e5 後生。」一個 kah 新娘 ti7 北地 討生活 e5 女伴講：「昭美有代誌 long2 ka7 人相瞞，伊是阮內底 siong7 sui2--e5 ，應該嫁 hou7 一個緣投 koh 有才情 e5 新郎 chiah 著，若無，亦無怪阮這 koa2 女伴會受氣。」 
「嗯。」中年 e5 村長 tim3 頭，講：「昭美自細 to7 真得人疼。」 
聽啊聽，因為酒精 e5 刺激，神經非常 e5 活動。 In e5 呵咾， hou7 我足想 beh 緊來看著這個村內 siong7 sui2 e5 新娘。我想，每一個人一生中 long2 會有 siong7 sui2 、 siong7 驕傲 e5 hit 目 nih 仔， khia7 tiam3婚禮上 hit 目 nih 仔。莊嚴 e5 鐘鼓聲 ti7 我心內響起。 
突然間，炮仔聲 koh khah 大--a ，一排轎車停 ti7 門口，車窗用美麗 e5 花飾來裝扮。新娘 kah 新郎 ui3 廳門口行--出-來，新郎穿一軀深藍色 e5 西裝，新娘穿白色禮服，眾親堂 te3 ti7 後壁。新娘正準備 beh 離開這個生養二十幾冬 e5 娘家，伊 khia7 toa3 廳門口，躊躇、流連。 
果然是一個 sui2-tang-tang e5 新娘，伊 khia7 tiam3 hia5 ，目箍深、嘴唇厚，一下笑 to7 露出真情，面容清秀，按禮服， iah 會tang3 看出伊鬥搭 e5 體態，像一欉茂盛 e5 花樹，帶著美麗 e5 山川風姿，伊 khia7 tiam3 hia5 。 
Tak8 家相chinn phah phok8仔o-lo2。 
突然間，一個親堂講：「你看，新娘掛兩 koann7 phoa7鍊！」 
因為 hit個親堂 e5 話， tak8 家將視線 soa2 對新娘美麗面容下腳雪白 e5 頷頸， ti7 頷頸仔頂 koan5 ，阮看著新娘掛一 koann7 美麗 e5 白珠phoa7鍊，m7-koh白珠phoa7鍊內底 koh khah 倚頷頸 e5 所在， iah 有一 koann7 金黃色 e5 phoa7鍊， ti7 日照 kah 金phoa7鍊 e5 陪襯，白珠仔變得 koh khah 雪白，金phoa7鍊亦變得 koh khah 金黃。這個微細 e5 發現， to7 親像忽然間親目睭看著世間美麗 e5 秘密， hou7 人讚嘆。 
「哦！」忽然間新娘 e5 女伴講：「彼 m7 是金phoa7鍊。」 
Tak8 個人聽--著， chun3 一下。 
「 Henn3 啊，彼 m7 是phoa7鍊。」中年 e5 村長亦 tim3 頭：「 Lin2 斟酌 ka7 看，彼 m7 是金phoa7鍊，這個秘密已經真久--a 。」 
Tak8 家 koh chun3 一下，m7-koh斟酌 ka7 看 hit koann7 金phoa7鍊， iah 是看 boe7 出一屑仔破綻， hit 款貼切、幼巧 e5 模樣，若準 m7 是phoa7鍊， to7 m7 知影有 siann2-me2 通好代替--a 。 
「是一道疤痕。」突然間阿公 hit 代 hit個親堂 ma7 講話--a ：「正親像村長先生講--e5 ，這件代誌已經真久--a ，我從來 m7-pat koh 再提起--過。」 
這個老親堂講了， tak8 家 koh chun3 一下，發出「啊」一聲，了後 to7 long2 tiam7--去。 
過目 nih 仔， hit個白頭毛 e5 老歲仔 koh giah8 頭，因為酒，伊歸粒面紅貢貢，大概是想著 siann2-me2 ，翻頭 ka7 tu2-chiah 講話 e5 小姐 kah 村長講：「有影，這個秘密已經 chiann5 久--a ，是講 lin2 兩 e5 那會知影--leh ？我 soah 想 beh 聽看眛仔， lin2 是按怎知影 hit koann7 金phoa7鍊 e5 代誌。」 
這時陣 tak8 家 long2 tiam7--a 。這層想 boe7 kau3 e5 代誌，一下仔 hou7 人轉 boe7 過--來， soah 雄雄感覺頭殼會gong5。港口猶原 ti7 赤炎 e5 日頭下。 
講話 hit個新娘 e5 女伴淡薄仔 tih 躊躇， m7-koh tak8 家 long2 tiam7-tiam7 ，眼神內底充滿著好奇。伊 kann2-na2 替新娘感覺委屈，路尾 chiah 勻勻仔來講起： 
「是--啦，我是三冬前寒--人時陣 ham 伊熟 sai7 ， hit 陣阮 te3 人去 kau3 北地 e5 電子工廠做工。阮 toa3 ti7 宿舍內，一個月稅金五百箍，新娘 to7 toa3 阮隔壁。因為上下班 e5 關係，尾也阮兩 e5 變做 siong7 好 e5 朋友。新娘 e5 sui2 是通人知，阮 long2 知影伊是按南部海邊來 e5 查某囡仔，所以 chiah 有 chiah-ni7 秀麗 e5 面容 kah 鬥搭 e5 身段。 Hit 時陣，阮工廠有一個技師， chiah 二十幾歲，是一間出名 e5 大學畢業--e5 ，緣投， m7-koh 奸巧仔奸巧。 
「 In 相愛--a 。 To7 按呢， tak8 家 long2 會 e5 ，亦無人感覺奇怪，欣羨是一定--e5 。阮定定 beh kah 伊講sng2笑，可比講替昭美想一 koa2 撇步來 ka7 hit個傲慢 e5 技師刁難一下， m7-koh ，昭美是 hiah-ni7 仔賢慧、善良，伊從來 m7-pat hou7 這個技師感覺為難。 
「有一工，阮 ka7 講：昭美啊，你這款戀愛方式會食虧--哦，伊是大學生， koh 是唯一一個風流 e5 技師， m7-koh 查某囡仔 soah 有千百 e5 。昭美聽了後笑笑，講： m7 通看我無起--哦，我 m7 是一個 hiah-ni7 gau5反悔 kah 軟弱 e5 查某囡仔！ 
「經過一段日子了後，工廠 e5 人想講 in beh 結婚--a，伊 e5 幸福變做眾人欣羨 e5 對象。 M7-koh 無外久，阮聽講， hit個技師 koh kah 另外一個女職員相好--a 。 
「昭美猶原笑笑，講：啊！我 m7 是一個 chiah-ni7 軟弱 e5 查某囡仔！ 
「M7-koh， ti7 一個無加班 e5 禮拜日，我將伊關 tiau5-tiau5 e5 門 phah--開，發現昭美倒 ti7 眠床頂，頷頸仔 long2 是血，一支刀仔下tiam3眠床邊。 
「我知影伊行短路，趕緊送伊去病院。 
「尾--a2伊恢復早前 e5 樂觀活潑，看 boe7 出 pat 受過 siann2-me2 創傷。 
「M7-koh阮開始看著伊定定掛著phoa7鍊 e5 頷頸仔，頂 koan5 hit 道疤痕。」 
這個新娘 e5 女伴講了--a ，目睭金金 tih 看鬧熱 e5 婚禮，真悲傷 e5 款，無 koh 再食 siann2-me2 物件。 Tak8 家 ma7 kann2-na2 受著伊 e5 感染， tiam7-tiam7 仔相對相，碗箸khiak8、khiak8、khiak8 e5 聲音 ma7 變 khah 細聲--a 。 
「哦，kam2是按呢？」村長聽了後笑笑， ma7 無別人 e5 哀愁，講：「我知影--e5 m7 是按呢。」 
「哦？」 Tak8 家 koh chun3 一下。 
「 Lin2 敢想 beh 聽我講我所知影，有關新娘頷頸仔痕 e5 故事？」 
中年 e5 村長將箸 khng3--落-來，點一支薰，然後勻勻仔來講起： 
「彼是十冬前 e5 代誌--a ， hit 時陣咱浪白海鼻 iah 無親像 chit-ma2 chiah-ni7 發展，散赤囡仔必須愛去海邊仔 e5 珊瑚石 hia5 khioh 螺仔殼，賣一 koa2 錢鬥貼厝內。村內 e5 人為著 beh 阻止 in 行入深海， to7 ti7 危險 e5 礁石中央，用刺--人 e5 鐵線圍--起-來。 
「 Hit 當陣，像阮這代 e5 人恐驚 leh 無人會tang3 boe7 記得 hit 擺島上 siong7 猛 e5 風災。風 ui3 南 peng5 e5 海峽登陸，真緊 to7 kau3 咱這個海鼻。海鼻 e5 人並無想著風會來 chiah 緊，一 koa2 竹排、漁船 long2 iah ti7 外海。昏天暗地之中村內人趕 beh 將船拖入港，大風湧真緊 to7 來 kau3 港外，風雨之中，一 koa2 竹排、船隻 hou7 無情 e5 風湧帶走。 
「風災過了， tak8 家 chiah 雄雄想起 hit 陣 ti7 珊瑚石中 khioh 螺仔殼 e5 囡仔。 In 七腳八手趕--過-來， m7-koh 囡仔早 to7 hou7 海湧捲走--a ，礁石中 kan-na chhe7 著一個，伊 e5 頭殼 tu2 仔好夾 ti7 礁石中央，歸 e5 人仆 ti7 纏絆 e5 鐵線頂 koan5 ， ti7 烏色 e5 海湧中半浮半沉。 In 將這個囡仔thau2--開， to7 看著刺--人 e5 鐵線網 ti7 伊身軀頂劃了足 choe7 巡--e5 ，頷頸仔 ma7 有一條深深、長長 e5 傷痕，經過海水 e5 浸泡，肉反白--a ，勻勻仔 tih 流血。 
「 Koh 過了幾工，風湧停--a ，日頭 koh 再出現 ti7 這塊美麗 e5 海鼻，伊帶著小khoa2 蒼白、 chiah tu2 恢復 e5 面容，繼續 ti7 礁石中央真搰力 tih khioh 螺仔殼。 
「我想，這道疤痕 to7 是 hit 擺海難所留--落-來慘痛 e5 印記。」 
中年村長講 soah ，將帶有酸苦味 e5 紹興飲落腹，在座 e5 人 long2 tim3 頭來默認，親像想起一遍 koh 一遍 e5 海難。 
「這真趣味。」聽了村長講 e5 故事了後，阿公 hit 代 hit個親堂用懷疑 e5 眼光看 tak8 家，講：「我所知--e5 ， kah 你 e5 koh 無 kang5 。」 
「哦！」 Tak8 家聽著，目睭變足大蕊--e5 。 
「當然。」老歲仔講：「你所知影 e5 秘密 long2 是真 choe7 人有看--著，而且會tang3 chhe7 著證人--e5 ， m7-koh 我所講 e5 秘密，除了我以外， to7 無人通來做證--a 。」 
路尾，這個老歲仔用sau聲仔sau聲 e5 古早腔口，講起伊所知影 e5 故事。 
「 Lin2知影，新娘昭美 in tau ，一向 long2 是人丁興旺， ti7 阮 hit 沿，兄弟姊妹 long2 總九 e5 ，我有六 e5 後生；新娘 in 這房，兄弟姊妹有八 e5 ，人丁興旺。本chiann5 這是好代誌， m7-koh 啊，新娘頷頸仔傷痕 e5 秘密 to7 必須愛 ui3 這點來講起。 
「二十五冬前 hit個世代，可能在座 tak8 家，無幾 e5 pat 經過 hit 款 e5 辛酸，彼全然是一個特別 e5 時代，咱家族幾 e5 壯丁戰死 ti7 海外，留--落-來 e5 人， to7 ti7 這個海鼻娶某生囝。異國統治者離開--a ，將這塊散赤 e5 所在留--落-來，海鼻 e5 人口亦真少， m7-koh ，人 e5 散赤，有時仔 m7 是用人口 e5 choe7 少來決定， hit 陣，海鼻大概 iah 無 kah 一百戶 e5 人家， soah long2 食 boe7 飽。咱辛辛苦苦 liah8--來 e5 魚仔 kan-na 會用得去鎮上換一絲仔番藷 kah 豆仔，過著攪鹽配糜 e5 日子。 
「M7-koh經過艱難 e5 環境，種族 e5 性命有時仔亦會繼續落--去。 To7 是 ti7 hit 年，阮叔伯孫仔將 chit-ma2 e5 新娘生--落-來， iah 伊已經是第八 e5 囡仔--囉。 
「過重 e5 人口壓力， hou7 歸家口仔陷入烏暗、艱苦 e5 世界，亦無人提起收養 e5 代誌， tak8 家看著囡仔 to7 boe7 輸看著散赤神。世間 siong7 悲傷 e5 代誌，恐驚 e5 to7 是目睭金金看著家己 e5 囝兒，為著無物件通食 soah 來啼哭。 
「有一個暗暝，天頂 e5 星lan5-lan5-san-san，有一個人來 kau3 海鼻 siong7 界尖突 e5 所在，伊揹一個包袱，來 kau3 chia5 輕輕仔下--落-來。趁著星光，會使看出 hit個人歲數已經真大--a ，伊先看四周，然後用雙手去 chhih8 hit個包袱， tiam7 靜 e5 海天之間響起紅嬰仔 e5 啼哭聲。這個人一下急， ui3 腰脊骨邊也抽出一節鋒利 e5 鐵phiann2，真驚惶 ti7 tih 鋸包袱頂 koan5 e5 物件。伊是海鼻一個起 siau2 e5 人， ti7 chia5 做出違逆天理 e5 罪惡。這個時陣，有一個人跳落去 hit e5 所在，將 hit個起 siau2 e5 人 phah 倒在地，伊將包袱掀--起-來，發現內底倒一個紅嬰仔，頷頸仔已經 hou7 鋒利 e5 刀口重重劃一巡，伊斟酌 ka7 看， chiah 看出 to7 是家己孫仔 e5 查某囝，路尾仔伊非常 e5 受氣， liah8 狂--起-來重重仔 phah hit個癲狂 e5 鬼怪。 
「自然，」老歲仔因為講了 siunn 緊，小khoa2 tih 喘：「自然，這個起 siau2 e5 人已經死--去 tih beh 二十冬--a ，無人會記得伊叫 siann2-me2 名，究竟是啥人將囡仔交 hou7 別人去滅口，這是我 m7 願意來講--e5 ，所有 e5 m7 著，若準 beh 怪， to7 愛怪 hit個苦難 e5 世代。 Chit-ma2 lin2 當然知影紅嬰仔是啥人，救--伊-e5 又 koh 是啥人。」 
講了，老歲仔將伊 chhun--e5 e5 半杯酒吞落腹，翻頭過去， tiam7-tiam7 仔 tih 看鬧熱 e5 婚禮，無 koh 再講半句話。 
4 
Beh 暗仔時陣，殘陽掛西天，彩霞橫天頂，波光反照，歸 e5 海鼻親像一粒黃金島，我將草帽仔戴--起-來， koann7 一腳行李， ui3 海鼻行轉小店來坐車。我 e5 朋友行 ti7 我邊--a2，真樂暢，不時講起南部 e5 風土 kah 景緻： 
「另工，我 chiah chhoa7 你沿海邊 e5 公路 seh8 一 lin3 ， ui3 枋寮、楓港 kau3 台東，暗時 e5 路途 m7 chiah 是chan2！滴、滴、答、答、路燈 toh8--a ，暗流來--a ，你油門 ka7 摧--落， to7 那像將車駛 ti7 無阻攔 e5 海面， hit 款 e5 爽快，你一定 m7-pat 經驗過。」 
然後伊 koh 講起風物對人種 e5 影響。 
「基本上，」伊講：「人亦是風土 e5 一種結果 kah 成就。」 
「是--啦。」我 tiam7-tiam7 仔 tih tim3 頭，總算會tang3 了解朋友講 e5 話，而且我 tih 想，無論 tak8 家對新娘頷頸仔頂 koan5 e5 疤痕有外 choe7 款講法，伊確確實實已經深深刻 ti7 海鼻每一個人頷頸仔頂 koan5 ，不管伊是看會著--e5 iah 是看 boe7 著--e5 。我想，這亦是活 ti7 海鼻 e5 每一個人無應該 ka7 放 boe7 記--e5 。 
阮行 kau3 店仔頭前，車 tu2-tu2 來。我 ti7 車窗 iat8 手 ka7 朋友致謝。車後漸漸消失 e5 畫面感動著我，無張持小khoa2 chun3 一下， koh 輕輕仔點一支芎蕉薰。 
宋澤萊原著<BR>楊允言譯 
</HL>