<CL>
  1 
  Ui7-tioh8 beh chham-ka Long7-peh8 hai2-phiN7 chit8-e5 peng5-iu2 in sio2-moe7 e5 hun-le2, cheng5 chit8-am3, goa2 ti7 Long7-peh8 hai2-phiN7 tui3-bin7 e5 sio2-tiam3 hioh-khun3. Chit khoan2 keng2-ti3, goa2 chiong5-lai5 m7-pat khoaN3--ke3. 
  Thau3-cha2, chhau3-chho e5 hai2-hong chhoe tui3 pin-nng5-na5, jit8-thau5 tu2 peh--khi2-lai5, si3-koe3 long2 si7 chiuh-chiuh-chiuh e5 chiau2-a2-siaN. ChhiN2--lai5 liau2-au7, goa2 chiong chhau2-bo7-a2 koa3 ti7 piah-teng2, heng5-li2 kheng5-kheng5 leh, che7 toa3 sio2-tiam3 e5 tha-tha2-mi3 teng2-koan5, khoaN3 thang-goa7 e5 kong-keng2, khoaN3 khi2-khi2 loh8-loh8 e5 hai2-eng2, in-ui7 tan2-thai7 peng5-iu2, sim-sek sim-sek, khin-khin-a2 lai5 tiam2 chit8-ki liang5-liang5 e5 kin-chio-hun. 
  Chia5 e5 hai2-hoaN7, si7 Heng5-chhun hu7-kun7 jiat8-tai3 e5 chit8-chiong2 keng2-ti3, kong2--khi2-lai5, che si7 soan-ou5-chioh8 cho7-seng5 e5 chit8-chiong2 keng2-ti3. Lian5-soa3 kui2-lo7 pah kong-chhioh e5 hai2-phiaN5 long2 si7 chit khoan2 heng5-mau7 tek8-chhut e5 chioh8-thau5, u7 e5 thong2--chhut-lai5 na2 hiuN-kou, u7 e5 lap--loh8-khi3 chhiuN7 oe5-hun5, u7 e5 chit8-sun5 chit8-sun5 chhiuN7 lau5-thui. Hai2-eng2 ui3 goa7-hai2 phah--ke3-lai5, phah kau3 hai2-hoaN7 to7 soaN3 choe3 iu3-iu3 e5 gin5-sek chui2-pho, khin-khin-a2 ti7 soan-ou5-chioh8 tiong tih tin2-tang7, chhian2-hai2 e5 sou2-chai7 long2 si7 thai-lui7 kah chi2-chhai3, hou7 jit8-thau5 chit8-oe7 phak8, khah chhian2 e5 hai2-chui2 pian3 choe3 phek-lek8-sek. Sui-jian5 saN-geh8-thiN iah-koh sio2-khoa2 e7 koaN5, m7-koh i2-keng u7 lang5 phaiN7 hi5-chheng3 tih chhang3-chui2-bih, ti7 ta-chioh8 tiong chau2-chhe7 chioh8-phang7 e5 pau-hi5. 
  Long7-peh8 hai2-phiN7 to7 si7 chit koa2 hai2-chioh8 lai7-toe2 siong7 toa7 e5 chit8-e5, i chit8-peng5 chiap liok8-toe7, chit8-peng5 thang3 tui3 toa7-hai2, kaN2-na2 chit8-chiah theng5-tiau5 e5 hi5-chun5, tiau5 ti7 hia5 boe7 tin2 boe7 tang7. 
  Hit si5-chun7 pho-peng5 long7-cheng7, hai2-bin7 long2 si7 kng-siak-siak e5 chui2-hun5, hai2-phiN7 e7-kha u7 chit8-e5 kang2-khau2, theng5 chiaN5 choe7 hi5-chun5, bo5-kang5 e5 sek-ti7, hou7 lang5 khoaN3--khi2-lai5 kam2-kak kang2-khau2 lau7-jiat8 chhai2-chhai2. 
  Hai2-phiN7 e5 thiN-teng2 chiaN5 chheng-song2, chhin-chhiuN7 chit8-bin7 na5-sek e5 kiaN3, kui2-phiN3 peh8-hun5 ti7 ki5-tiong, chit phiN3 na5-thiN lian5 tui3 thau5-cheng5 e5 toa7-hai2, ti7 chiok hng7 e5 sou2-chai7 kah toa7-hai2 chiap cho3-hoe2, chiap-cho3 chit8-tiau5 iN5-iN5 e5 soaN3, kan-na khoaN3-tioh8 i ti7 hia5 sio2-khoa2 tih tin2-tang7, pun boe7 chhut si7 thiN si7 hai2. 
  Hai2-phiN7 tu2-tu2 si7 hai2 thiN chi-kan chit8-e5 tok8-lip8 e5 keng2-ti3, chit e5 thau3-cha2, i tiam7-tiam7-a2 ti7 hia5 tih hioh-khun3, saN, si3 pah keng chhu3-ke khoaN3-tit chin hun-beng5, kui2-keng bio7 bio7-teng2 e5 hui-chiN5 thiau3-jip8 khong-tiong, khoaN3--khi2-lai5 kim-siak-siak, ia5-chi2-chhiu7 kau-chit ti7 teng2-thau5, chiong chhoan-chng ta3-tiau5. 
  Goa2 in-ui7 khoaN3-tioh8 chiah-ni7 siu3-le7 e5 soaN-chhoan, lian5-tai3 lai5 siuN7-khi2 to leng2-loan2 e5 se3-su7, bo5 tiuN-ti5 soah chiong hun suh kah pit8-pok8-hiang2. 
  Bo5 goa7 ku2, peng5-iu2 ui3 hai2-phiN7 kiaN5--loh8-lai5, i si7 toa3 chia5 toa7-han3 e5 hai2-lang5, in-ui7 tho2-than3 chau2-khi3 Tai5-pak, choe3 bun5-kau3 su7-giap. I si7 chit8-e5 kheng2 oh8 kheng2 choe3 e5 lang5, u7 chit8-pian3 khai-kang2, goa2 ham5 i sek8-sai7, i e5 chhou-iong2 kah kiong5-lun7, piau2-hian7 chhut hai2-lang5 tek8-chhut e5 seng3-keh, goa2 siu7 iau-chhiaN2 chian5 lai5, chu2-iau3 si7 ui7-tioh8 se3-kan iu2-cheng5 e5 kam2-tiau3, ji5-chhiaN2, goa2 iah8 goan7-i3 lai5 tham3-bong7 i e5 kou3-hiong, bo5 tek-khak chit pian3 pai3-hong2, goa2 e7-tang3 liau2-kai2 peng5-iu2 i chin-chiaN3 e5 siN3-mia7 goan5-lau5. 
  I khoaN3-tioh8 goa2 chin hoaN-hi2, ha-ha-ha chhio3 chhut-siaN. Gun2 kang7-choe5 kiaN5-ke3 jit8-chio3 ha7 e5 pin-nng5-na5, kha-toe2 e5 soa sit8-sit8 sut8-sut8, kiaN5 kau3 chit8-te3 toa7 soan-ou5-chioh8 piN, i chi2 chhun-tiam3 thau5-cheng5 chit8-te3 chioh8-pi, chin tit-i3 lai5 ka7 goa2 kong2: “Sui-jian5 li2 ti7 chia5 toa3 chit8-am3, m7-koh li2 it-teng7 m7 chai-iaN2 li2 si7 lai5 kau3 siaN2-me2 sou2-chai7.” 
  “Ah!” In-ui7 i e5 the5-chhiN2, goa2 chiah khoaN3-tioh8 chit te3 chioh8-pi teng2-thau5 sia2 e5 mih8-kiaN7. Tai7-khai3 si7 tih kong2 hang5-hai2 si5-tai7 chhit-e5 ou-lou5, in-ui7 hoan2-khong3 Ho5-lan5 chu2-lang5 e5 ap-pek, chian3 si2 ti7 chhu2-toe7 e5 kou3-su7. Goa2 kiaN chit8-tio5, kong2: “Ah, goa2 tai7-khai3 si7 hou7 bi2-le7 e5 keng2-ti3 be5--khi3-a, siuN7 boe7 kau3 chia5 iah8 u7 chiah-ni7 chhi-liang5 e5 ong2-su7.” 
  “Ha ha.” I ui3 hai2-phiN7 kiaN5--ke3-khi3, kong2: “Bi2-le7 e5 keng2-ti3, mh, li2 beh khoaN3 chit khoan2 keng2-ti3 choe7 louh, li2 pat khi3-ke3 Chioh8-mng5--bo5? Chioh8-mng5 iah8 ti7 chia5 hu7-kun7.” 
  “Ou5, it-teng7 chin sui2 houN7.” 
  “He tong-jian5, hia5 e5 soaN......hia5 e5 Bou2-tan-sia7 si7 lek8-su2 siong7 e5 kou2-chian3-tiuN5 leh.” 
  “Kou2-chian3-tiuN5? Chit e5 kou3-su7 goa2 soah chin siuN7 beh lai5 thiaN.” 
  M7-koh, i peng7 bo5 ka7 goa2 kong2-khi2 chit e5 kou3-su7. I koh chi2 hai2-phiN7 lam5-peng5 khah hng7 e5 chit8-ui7 sou2-chai7, kong2: “Ti7 hit tah, phu5-chhut chui2-bin7, chui2-bu7 ta3-tiau5 hit kak-a2, ho7 choe3 Pak-si3 hai2-phiN7, i ham5 Long7-peh8 hai2-phiN7 keng2-ti3 kang7-khoan2, gun2 chia5 e5 keng2-ti3 kah Tam7-chui2 hit peng5 pi2-kau3--khi2-lai5 siaN2 khoan2?” 
  “Chin ho2 ah, chia5 jit8-thau5 khah iam7.” 
  “HeN3 ah, he tong-jian5.” I koh chit8-pai2 chin tit-i3 ti7 tih kong2: “Tam7-chui2 kou2-cha2 si7 Eng-kiat-li7-hoan phah iaN5 liau2-au7 chou-chiam3 e5 sou2-chai7, m7-koh bo5 lang5 chai-iaN2, ti7 Pak-si3 hai2-phiN7, hia5 pat chau5-biat8 ke3 Eng-hoan.” 
  “Ou5, si7 an2-ni.” Goa2 tim3-thau5, kong2: “Che goa2 siong-sin3, chiah-ni7 sui2 e5 sou2-chai7 it-teng7 u7 i bo5 peng5-hoan5 e5 ong2-su7.” 
  “Lai5!” I bo5 koh chai3 kong2--a, chi2 hit choa7 ti7 chui2-bin7 siong7 e5 lou7: “Lan2 lai5-khi3 lah, ui3 chai5 liau5-chui2--ke3-khi to7 kau3 chhun-lai7. Gun2 sio2-moe7 kin-a2-jit8 si7 sin-niu5 leh, lim-chiu2 e5 si5-chun7, goa2 chiah-koh kong2 gun2 lam5-pou7 e5 thoan5-soat hou7 li2 thiaN.” 
  “Ho2 ah.” Goa2 kong2. 
  2 
  Goa2 e5 peng5-iu2 kah goa2 tiam2-tioh8 hun kiaN5 ti7 chhun-lai7 pin-nng5-chhiu7 sio2-lou7, jit8-iaN2 phian3-te7, soaN kng hai2 am3 pi2-pheng7 hun-beng5. Ui3 chit e5 te7-se3 khah koan5 e5 hai2-phiN7 khoaN3--loh8-khi3, koh si7 leng7-goa7 chit8-hoan kam2-siu7. In-ui7 chia5 e5 te7-se3 koan5, hiong3 pak, hit choa7 ian5 hai2-piN-a2 siu-tiok8 e5 kong-lou7 khoaN3 kah chiaN5 chheng-chho2, ian5 hit choa7 lou7, i chiaN3-peng5 e5 soaN, hou7 jit8-thau5 phak8 kah phe5-hu pian3 thih-ang5-sek, soaN-phiaN5 long2 si7 kheng5-moa5 kah chhiu7-chu5; i to3-peng5 e5 hai2-eng2, it-tit8 tih chhiang5 kong-lou7 e5 lou7-ki. Chit e5 hai2-phiN7 chiaN3 si7 ian5-hai2 kong-lou7 e5 iau3-cham7, sun7 hai2-phiN7 e5 te7-se3, chheN-a2 chit8-pai5 cheng3 koe3 chit8-pai5, chhu3 ma7 sun7 chit e5 te7-se3 chit8-pai5-a2 chit8-pai5-a2 pai5 lai5 kau3 hai2-phiN7 e7-kha e5 kang2-khau2, kang2-khau2 u7 chit8-tiau5 peh8-sek hai2-the5 ui5--khi2-lai5, the5-hoaN7 goa7-khau2 e5 hai2-chui2 chhiN-iN2-iN2, chhin-chhiuN7 meh8-phok tih thiau3-tong7. 
  Gin2-a2 kah kui-tin7 e5 lang5 khai-si2 ui3 oeh8-oeh8 e5 chioh8-chhu3-a2 kiaN5--chhut-lai5, chit8-pou7-hun7 lang5 khi3 tho2-hai2, ki5-thaN e5 lang5, ti7 hai2-the5 teng2-bin7 e5 tiam3-a2 khai-kang2, kiaN5-ki5, iah si7 pou2 hi5-bang7. 
  In-ui7 hi2-su7, goa2 e5 peng5-iu2 chin lok8-thiong3, i ham5 chhun-lai7-lang5 sio chioh-mng7, in e5 phe5-hu, hou7 chhun-thiN e5 jit8-thau5 phak8 kah ou-kim a2 ou-kim. Tai7-khai3 si7 li7-khui kou3-hiong siuN ke3 ku2, i e5 gan2-sin5 tai3-tioh8 su-hiong e5 tham-loan5. Ti7 gun2 kiaN5 tui3 in tau e5 lou7 siong7, i tng7-tioh8 chin choe7 lang5, ka7 goa2 kong2-khi2 in chhun-lang5 e5 iu-tiam2. 
  “KhoaN3-tioh8 gun2 chhun-lai7 e5 lang5, li2 u7 siaN2-me2 kam2-siong2--bo5?” I mng7. 
  “In chin chhin-chhiat, chin oah8-phoat.” Goa2 kong2: “Chit8-chiong2 chin khip-in2--lang5 e5 iu2-sian7.” 
  “Kam2 kan-na an2-ni nia5?” I kong2. 
  “Mh, tai7-khai3 to7 si7 an2-ni.” Goa2 na2 kiaN5 na2 tih kong2: “Iah u7 chit8-koa2 si7 khah bo5 khak-teng7--e5, kho2-pi2 kong2 in e5 sin-the2 kiat-sit8, ji5-chhiaN2 long2 chin tau3-tah.” 
  “Tioh8.” I hiong5-hiong5 kio3--chhut-lai5: “Li2 kong2 liau2 chin tioh8, an2-ni kong2--lai5, li2 e5 bak8-chiu khak-sit8 u7-kau3 lai7. Li2 chu3-i3 ka7 khoaN3, ham5 pat8-ui7 e5 lang5 pi2--khi2-lai5, in e5 kha khah tng5, io sio2-khoa2 hiong3 au7, seng-khu khah te2, bin7 khah khoah khah iN5, bak8-chiu khah ou khah kim. Mh, li2 kam2 bo5 kam2-kak gun2 chhun-lai7 e5 lang5 khah sui2?” 
  “Ou5, si7 an2-ni?” Goa2 un5-un5-a2 tih siuN7, chiong chiaN3-chhiu2 e5 hun kau hou7 to3-chhiu2, kong2: “Chiau3 li2 an2-ni kong2, soah hou7 goa2 kam2-kak si7 lai5 kau3 chit8-e5 chhiong-boan2 i7-kok cheng5-tiau3 e5 sou2-chai7.” 
  “U7 iaN2 to tioh8.” I tim3-thau5, kong2: “Iu2-koan te7-hng hong-thou2 chit hong-bin7, khiong2-kiaN leh lan2 long2 ai3 koh teng5 oh8 chit8-pian3. Goa2 pat peng2 koe3 chit e5 sou2-chai7 e5 chok8-phou2, kho2-pi2 kong2 Pak-si3 hai2-phiN7, in toa7-pou7-hun7 siN3 ThiaN5, Lim5, Ng5, in e5 chou2-sian long2 si7 pak-kok e5 toa7-chok8. M7-koh, kun-ku3 goa2 e5 liau2-kai2, an3 jin5-cheng2 lai5 kong2, iu5-ki5 si7 seng-but8 e5 i3-gi7 siong7, siN3 siaN2-me2 m7-si7 choat8-tui3 e5 iau3-sou3.” 
  “Ou5 ou5.” Goa2 koh un5-un5-a2 tih su-kho2, chiong to3-chhiu2 e5 hun kau hou7 chiaN3-chhiu2, kong2: “Li2 kong2 siN3 siaN2-me2 m7-si7 choat8-tui3 e5 iau3-sou3?” 
  “ChiaN3 si7.” I piau2-cheng5 jin7-chin tih kong2: “Chit te3 san3-chhiah, to pian3-chhian e5 thou2-te7, pat hou7 lam5 Tiong-kok e5 sian-chu7-bin5, Se-pan-ga5-lang5, Ho5-lan5-lang5, pak-te7 Ho7-lo2-lang5, Jit8-pun2-lang5 sou2 ku3-siu2, ti7 sng3 boe7 chheng e5 hai2-iuN5 kiap-lan7 kah boa5-lian7 tiong, in chhoa7-bou2 siN-kiaN2, tiam3 chia5 siN, tiam3 chia5 biat8, chham jip8 chiok choe7 bo5-kang5 e5 huih-thong2, pian3 choe3 hai2-phiN7 e5 lang5------chit8-chiong2 chhiong-boan2 toe7-hng hong-thou2 e5 jin5-cheng2. Goa2 siuN7, che chiah si7 tat8-tit lan2 khi3 chu3-i3--e5.” 
  “Si7--lah,” Goa2 khai-si2 kam2-kak u7 to7-li2, jin7-chin tih siuN7 peng5-iu2 chhou-iong2 kah kiong5-lun7 e5 siN3-mia7, kong2: “U7 li2.” 
  “Li2 ai3 chai-iaN2, Pak-si3 hai2-phiN7 kah Long7-peh8 hai2-phiN7 e5 lang5 long2 khah cha2-sek8, m7-koh boe7 chin kin2 to7 lian--khi3, chhin-chhiuN7 chia5 sou2-u7 e5 chhau2-a2 chhiu7-chang5 kang7-khoan2, cha2-sek8 m7-koh kui-ni5 thang3-thiN long2 chhiN-iN2-iN2.” 
  “Tong-jian5.” Goa2 kong2: “Chia5 si7 a-jiat8-tai3 oa2 jiat8-tai3 e5 sou2-chai7.” 
  “Li2 eng3-kai lai5 khoaN3 gun2 sio2-moe7.” I kong2: “Khah-cha2 i si7 chia5 siong7 sui2 e5 cha-bou2 gin2-a2 leh! Be2 ia7 khi3 pat-toe7 tho2 seng-oah8, i u7 hai2-phiN7 sou2-u7 bi2-le7 e5 thoan5-thong2.” 
  “ChiaN3 si7.” Goa2 kong2: “Goa2 chiaN3 si7 beh lai5 khoaN3 sin-niu5.” 
</CL>
<HL>

1 
為著 beh 參加浪白海鼻一個朋友 in 小妹 e5 婚禮，前一暗，我 ti7 浪白海鼻對面 e5 小店歇睏。這款景緻，我從來 m7-pat 看--過。 
透早，臭臊 e5 海風吹對檳榔林，日頭 tu2 peh--起-來，四界 long2 是啾啾啾 e5 鳥仔聲。醒--來了後，我將草帽仔掛 ti7 壁頂，行李kheng5-kheng5 leh ，坐 toa3 小店 e5 tha-tha2-mi3頂 koan5 ，看窗外 e5 光景，看起起落落 e5 海湧，因為等待朋友，心適心適，輕輕仔來點一支涼涼 e5 芎蕉薰。 
Chia5 e5 海岸，是恆春附近熱帶 e5 一種景緻，講--起-來，這是珊瑚石造成 e5 一種景緻。連 soa3 幾 lo7 百公尺 e5 海坪 long2 是這款形貌特出 e5 石頭，有 e5 thong2--出-來那香菇，有 e5 lap--落-去像鞋痕，有 e5 一巡一巡像樓梯。海湧 ui3 外海 phah--過-來， phah kau3 海岸 to7 散做幼幼 e5 銀色水波，輕輕仔 ti7 珊瑚石中 tih tin2動，淺海 e5 所在 long2 是苔類 kah 紫菜， hou7 日頭一下曝， khah 淺 e5 海水變做碧綠色。雖然三月天 iah-koh 小khoa2 會寒， m7-koh 已經有人揹魚槍 tih 藏水 bih ， ti7 礁石中走 chhe7 石縫 e5 鮑魚。 
浪白海鼻 to7 是這 koa2 海石內底 siong7 大 e5 一個，伊一 peng5 接陸地，一 peng5 thang3 對大海， ka2-na2 一隻停 tiau5 e5 漁船， tiau5 ti7 hia5 boe7 tin2 boe7 動。 
Hit 時陣波平浪靜，海面 long2 是光siak-siak e5 水痕，海鼻下腳有一個港口，停 chiann5 choe7 漁船，無 kang5 e5 色緻， hou7 人看--起-來感覺港口鬧熱彩彩。 
海鼻 e5 天頂 chiann5 清爽，親像一面藍色 e5 鏡，幾片白雲 ti7 其中，這片藍天連對頭前 e5 大海， ti7 足遠 e5 所在 kah 大海接做伙，接做一條圓圓 e5 線， kan-na 看著伊 ti7 hia5 小khoa2 tih tin2動，分 boe7 出是天是海。 
海鼻 tu2-tu2 是海天之間一個獨立 e5 景緻，這個透早，伊 tiam7-tiam7 仔 ti7 hia5 tih 歇睏，三、四百間厝家看得真分明，幾間廟廟頂 e5 飛簷跳入空中，看--起-來金siak-siak ，椰子樹交織 ti7 頂頭，將村庄罩 tiau5 。 
我因為看著 chiah-ni7 秀麗 e5 山川，連帶來想起多冷暖 e5 世事，無張持 soah 將薰 suh kah pit8-pok8響。 
無外久，朋友 ui3 海鼻行--落-來，伊是 toa3 chia5 大漢 e5 海人，因為討趁走去台北，做文教事業。伊是一個肯學肯做 e5 人，有一遍開講，我 ham5 伊熟 sai7 ，伊 e5 粗勇 kah 強韌，表現出海人特出 e5 性格，我受邀請前來，主要是為著世間友情 e5 感召，而且，我亦願意來探望伊 e5 故鄉，無得確這遍拜訪，我會tang3 了解朋友伊真正 e5 性命源流。 
伊看著我真歡喜，哈哈哈笑出聲。阮 kang7 齊行過日照下 e5 檳榔林，腳底 e5 沙sit8-sit8 sut8-sut8，行 kau3 一塊大珊瑚石邊，伊指村店頭前一塊石碑，真得意來 ka7 我講：「雖然你 ti7 chia5 toa3 一暗， m7-koh 你一定 m7 知影你是來 kau3 siann2-me2 所在。」 
「啊！」因為伊 e5 提醒，我 chiah 看著這塊石碑頂頭寫 e5 物件。大概是 tih 講航海時代七 e5 烏奴，因為反抗荷蘭主人 e5 壓迫，戰死 ti7 此地 e5 故事。我驚一 tio5 ，講：「啊，我大概是 hou7 美麗 e5 景緻迷--去-a ，想 boe7 kau3 chia5 亦有 chiah-ni7 凄涼 e5 往事。」 
「哈哈。」伊 ui3 海鼻行--過-去，講：「美麗 e5 景緻，嗯，你 beh 看這款景緻 choe7 囉，你 pat 去過石門--無？石門亦 ti7 chia5 附近。」 
「哦，一定真 sui2 hounn7。」 
「彼當然， hia5 e5 山… hia5 e5 牡丹社是歷史上 e5 古戰場 leh 。」 
「古戰場？這個故事我 soah 真想 beh 來聽。」 
M7-koh ，伊並無 ka7 我講起這個故事。伊 koh 指海鼻南 peng5 khah 遠 e5 一位所在，講：「 Ti7 hit 搭，浮出水面，水霧罩 tiau5 hit 角仔，號做北勢海鼻，伊 ham5 浪白海鼻景緻 kang7 款，阮 chia5 e5 景緻 kah 淡水 hit peng5比較--起-來啥款？」 
「真好啊， chia5 日頭 khah 炎。」 
「 Henn3 啊，彼當然。」伊 koh 一擺真得意 ti7 tih 講：「淡水古早是英吉利番 phah 嬴了後租佔 e5 所在， m7-koh 無人知影， ti7 北勢海鼻， hia5 pat 剿滅過英番。」 
「哦，是按呢。」我 tim3 頭，講：「這我相信， chiah-ni7 sui2 e5 所在一定有伊無平凡 e5 往事。」 
「來！」伊無 koh 再講--a ，指 hit choa7 ti7 水面上 e5 路：「咱來去啦， ui3 chia5 撩水過去 to7 kau3 村內。阮小妹今仔日是新娘 leh ，飲酒 e5 時陣，我chiah-koh 講阮南部 e5 傳說 hou7 你聽。」 
「好啊。」我講。 
2 
我 e5 朋友 kah 我點著薰行 ti7 村內檳榔樹小路，日影遍地，山光海暗比並分明。 Ui3 這個地勢 khah koan5 e5 海鼻看--落-去， koh 是另外一番感受。因為 chia5 e5 地勢 koan5 ，向北， hit choa7沿海邊仔修築 e5 公路看 kah chiann5 清楚，沿 hit choa7 路，伊正 peng5 e5 山， hou7 日頭曝 kah 皮膚變鐵紅色，山坪long2 是瓊麻 kah 樹藷；伊倒 peng5 e5 海湧，一直 tih chhiang5公路 e5 路基。這個海鼻正是沿海公路 e5 要站，順海鼻 e5 地勢，青仔一排種過一排，厝 ma7 順這個地勢一排仔一排仔排來 kau3 海鼻下腳 e5 港口，港口有一條白色海堤圍--起-來，堤岸外口 e5 海水青inn2-inn2，親像脈搏 tih 跳動 。 
囡仔 kah 歸陣 e5 人開始 ui3 oeh8-oeh8 e5 石厝仔行--出-來，一部分人去討海，其他 e5 人， ti7 海堤頂面 e5 店仔開講、行棋， iah 是補魚網。 
因為喜事，我 e5 朋友真樂暢，伊 ham5 村內人相借問， in e5 皮膚， hou7 春天 e5 日頭曝 kah 烏金仔烏金。大概是離開故鄉 siunn 過久，伊 e5 眼神帶著思鄉 e5 貪戀。 Ti7 阮行對 in tau e5 路上，伊 tng7 著真 choe7 人， ka7 我講起 in 村人 e5 優點。 
「看著阮村內 e5 人，你有 siann2-me2 感想--無？」伊問。 
「 In 真親切，真活潑。」我講：「一種真吸引--人 e5 友善。」 
「敢 kan-na 按呢 nia5 ？」伊講。 
「嗯，大概 to7 是按呢。」我那行那 tih 講：「 Iah 有一 koa2 是 khah 無確定--e5 ，可比講 in e5 身體結實，而且 long2 真鬥搭。」 
「著。」伊雄雄叫--出-來：「你講了真著，按呢講--來，你 e5 目睭確實有夠利。你注意 ka7 看， ham5 別位 e5 人比--起-來， in e5 腳 khah 長，腰小khoa2 向後，身軀 khah 短，面 khah 闊 khah 圓，目睭 khah 烏 khah 金。嗯，你敢無感覺阮村內 e5 人 khah sui2 ？」 
「哦，是按呢？」我勻勻仔 tih 想，將正手 e5 薰交 hou7 倒手，講：「照你按呢講， soah hou7 我感覺是來 kau3 一個充滿異國情調 e5 所在。」 
「有影 to 著。」伊 tim3 頭，講：「有關地方風土這方面，恐驚 leh 咱 long2 愛 koh 重學一遍。我 pat peng2 過這個所在 e5 族譜，可比講北勢海鼻， in 大部分姓程、林、黃， in e5 祖先 long2 是北國 e5 大族。 M7-koh ，根據我 e5 了解，按人種來講，尤其是生物 e5 意義上，姓啥麼 m7 是絕對 e5 要素。」 
「哦哦。」我 koh 勻勻仔 tih 思考，將倒手 e5 薰交 hou7 正手，講：「你講姓 siann2-me2 m7 是絕對 e5 要素？」 
「正是。」伊表情認真 tih 講：「這塊散赤、多變遷 e5 土地， pat hou7 南中國 e5 先住民、西班牙人、荷蘭人、北地鶴佬人、日本人所據守， ti7 算 boe7 清 e5 海洋劫難 kah 磨鍊中， in 娶某生囝，tiam3 chia5 生，tiam3 chia5 滅，摻入足 choe7 無kang5 e5 血統，變做海鼻 e5 人─一種充滿地方風土 e5 人種。我想，這 chiah 是值得咱去注意--e5 。」 
「是--啦， 」我開始感覺有道理，認真 tih 想朋友粗勇 kah 強韌 e5 性命，講：「有理。」 
「你愛知影，北勢海鼻 kah 浪白海鼻 e5 人 long2 khah 早熟， m7-koh boe7 真緊 to7 lian--去，親像 chia5 所有 e5 草仔樹欉 kang7 款，早熟 m7-koh 歸年 thang3 天 long2 青inn2-inn2。」 
「當然。」我講：「 Chia5 是亞熱帶倚熱帶 e5 所在。」 
「你應該來看阮小妹。」伊講：「 Khah 早伊是 chia5 siong7 sui2 e5 查某囡仔 leh ！尾也去北地討生活，伊有海鼻所有美麗 e5 傳統。」 
「正是。」我講：「我正是 beh 來看新娘。」 
</HL>