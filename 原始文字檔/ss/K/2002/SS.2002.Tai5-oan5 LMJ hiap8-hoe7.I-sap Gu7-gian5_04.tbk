<CL>
  31. Hou5-li5 kap SoaN-iuN5 
  Hou5-li5 phaiN2-un7 poah8-loh8 chhim-cheN2, thiau3 be7 chhut--lai5. 
  Bo5 joa7-ku2, soaN-iuN5 tui3 hia kiaN5--koe3, mng7 Hou5-li5 ti7 e7-bin7 teh chhong3 siaN2. 
  “Ouh, li2 kiam2 bo5 thiaN lang5 kong2?” Hou5-li5 an2-ne ka7 in3, “Beh kho2-hoaN7 lah! Goa2 m7-chiah e7 thiau3-loh8-lai5 chia. Ti7 chia bian2 kiaN e7 bo5 chui2. Li2 na2 m7 tang5-che5 lai5?” 
  SoaN-iuN5 chim-chiok kho2-li7 chit8-e7-a2, chiu7 thiau3-jip8 cheN2-lai7. Hou5-li5 sui5 peh-chiuN7 i e5 kha-chiah-phiaN, kha tah8 i e5 tng5-kak, chiu7 an2-ne thiau3-chhut cheN2 goa7. 
  “Chai3-hoe7 lah! Peng5-iu2!” Hou5-li5 kong2, “au7-pai2 ai3 e7 ki3--tit, “Chhian-ban7 m7-thang siong-sin3 loh8-lan7 e5 lang5.” 
  32. Chng-kha-lang5 Kap Choa5 
  Chit8-e5 chng-kha-lang5 e5 kiaN2 tah8-tioh8 chit8-boe2 choa5 e5 boe2-liu. Choa5 oat8-thau5 ka7 ka7--loh8--khi3. In hau7-seN chiu7 an2-ni si2--khi3. Cho3 lau7-pe7--e5 chit8-e7 liah8-kong5--khi2--lai5, theh8 i e5 pou2-thau5 khi3 jiok choa5, ka7 choa5 e5 boe2-liu tok-tiau7 chit8-chat. Chu7 hit-si5 khi2, choa5 khai-si2 khi3 ka7 chng-kha-lang5 chhi7 e5 cheng-seN, cho3-seng5 chng-kha-lang5 chin-toa7 e5 sng2-sit. 
  Chit-e5 chng-kha-lang5 siuN7-kong2 an2-ne m7-si7-se3, bo5 kap choa5 kong2-ho5 be7 iong7--tit. I chiu7 chun2-pi7 chit8-koa2-a2 chiah8--e5 kap phang-bit8, lai5 kau3 choa5 e5 chau5-khut, ka7 choa5 kong2, “Lan2 lai5 ka7 oan-siu5 pang3 hou7 be7 ki3--tit, hou7-siong7 goan5-liong7. Li2 ka7 goa2 e5 cheng-seN, si7 ui7-tioh8 beh po3-siu5, in-ui7 goa2 ka7 li2 e5 boe3-liu tok-tng7. M7-ku2, li2 ka7 si2 goa2 e5 hau7-seN, goa2 po3-siu5 ma7 bo5 siaN2m7-tioh8! TaN, lan2 hou7-siong7 bo5 sio-khiam3-che3, si7 an2-choaN2 lan2 be7-tang3 cho3 peng5-iu2 leh?” 
  Choa5 kong2, “Be7-tang3! Be7-tang3! Ka7 li2 e5 mih8-kiaN7 theh8--tng2--khi3. Lin2 hau7-seN hou7 goa2 ka7 si2 e5 tai7-chi3, li2 bo5 kho2-leng5 ka7 pang3 be7 ki3--tit, chiu7 chhin-chhiuN7 goa2 be7-tang3 pang3 be7 ki3-tit goa2 e5 boe2-liu hou7 li2 tok-tng7 kang7-khoan2.” 
  I2-keng cho7-seng5 e5 siong-hai7 e7-tang3 goan5-liong7; m7-ku2, bo5 kho2-leng5 pang3 be7 ki3--tit. 
  33. Chng-kha Niau2-chhi2 kap Tou-chhi7 Niau2-chhi2 
  U7 chit8-chiah tou-chhi7 niau2-chhi2 khi3 chhoe7 i toa3 ti7 chng-kha e5 chhin-chiaN5. Chng-kha niau2-chhi2 lau2-sit8 koh tiau5-tit8, i chin ai3 chit-e5 tou-chhi7 chhin-chiaN5, jiat8-cheng5 ka7 khoan2-thai7. I an3-nai7 tou-chhi7 niau2-chhi2 chiah8 bin2-tau7, lah8-bah, chhi3-suh kap siok8-phang2. 
  Chit-e5 tou-chhi7 niau2-chhi2 iong7 chiam phiN7-a2 ka7 chiah-e5 chng-kha chiah8-mih8 phiN7-phiN7 leh, kong2, “Goa2 sit8-chai7 be7-tang3 liau2-kai2, li2 na2 e7-tang3 jim2-siu7 chiah-nih8 phaiN2-chiah8 e5 chiah8-mih8. M7-ku2, che si7 it-teng7--e5, ti7 chit-chiong2 chng-kha sou2-chai7, li2 be7-tang3 ng3-bang7 u7 sim2-mih8 khah-ho2 e5 mih8-kiaN7 thang chiah8.” 
  “KiaN5lah! Kap goa2 cho3-tin7 lai5-khi3 tou-chhi7, goa2 beh hou7 li2 khoaN3 mai7 leh, an2-choaN2 chiah-si7 chiaN3-kang2 e5 seng-oah8. Li2 na7 ti7 tou-chhi7 toa3--chit8--le2--pai3 ah, li2 chiu7 e7 kam2-kak kong2, ki5-koai3, i2-cheng5 na2-e7 ti7 chng-kha toa3 e7 tiau5?” 
  ThiN beh am3 e5 si5, chit 2 chiah niau2-chhi2 chiu7 lai5 kau3 tou-chhi7. Tou-chhi7 niau2-chhi2 chin u7 le2-sou3, kong2, “Keng-koe3 chiah-tng5 e5 lou7-tou5, li2 it-teng7 siuN7 beh chiah8 chit8-koa2 tiam2-sim lah.” Kong2 soah, chiu7 chhoa7 chng-kha niau2-chhi2 jip8-khi3 chit8-keng chin-toa7 keng e5 chau3-kha. Ti7 hia, in khoaN3-tioh8 chin-che7 chheN-chhau--e5, chiu7 toa7-chhui3 toa7-chhui3 khai-si2 chiah8 ke-nng7-ko, chhai3-ian3 kap ki5-tha e5 ho2-chiah8 mih8-a2. 
  Bo5 tiuN bo5 ti5, in thiaN-tioh8 ki5-koai3 e5 kio3-siaN, chng-kha niau2-chhi2 chin kin2-tiuN, mng7 kong2, “He si7 sim2-mih8 siaN?” Tou-chhi7 niau2-chhi2 ka7 in3 kong2, “He si7 chhu3-lai7 e5 kau2-a2 teh kio3 na7-tiaN7.” “Sim2-mih8!?” Chng-kha niau2-chhi2 toa7-siaN hoah--chhut--lai5. “Goa2 chiah bo5-ai3 ti7 chiah8 am3-tng2 e5 si5 thiaN-tioh8 chit-khoan2 im-gak8!” Chit-e5 si5-chun7, mng5 hiong5-hiong5 khui--khui, 2 chiah kau2-a2 chhiong--jip8--lai5. In chiu7 koaN2-kin2 soan louh. 
  Chng-kha niau2-chhi2 kong2, “Goa2 beh lai5 tng2 lah!” Tou-chhi7 niau2-chhi2 kong2, “Na2-e7 chiah-kin2 chiu7 beh chau2?” “ Goa2 kam-goan7 tng2-khi3 chng-kha un2-sim-a2 chiah8 tau7-a2 kap lah8-bah, ma7 bo5 siuN7 beh tiam3 tou-chhi7 the5-sim tiau3-taN2 chiah8 ke-nng7-ko, lim bih-luh!” 
  34. Hou5-li5 kap Ou-a 
  U7 chit8-pai2, chit8-chiah hou5-li5 khoaN3-tioh8 chit8-chiah ou-a hioh-ti7 chhiu7-ki, chhui3 ka7 chit8-te3 chhi3-suh. I chiaN5 hoaN-hi3, siuN7 kong3, ”Che ho2 chhin-chhiuN7 si7 ui7 goa2 chun2-pi7--e5.” 
  I kiaN5-kau3 chhiu7-a2 kha, hoah kong2, ”Gau5-cha2, ou-a sio2-chia2. Li2 kin-a2-jit8 khoaN3--khi2--lai5 chin sui2. Li2 e5 mou si7 hiah-nih8-a2 ou-kim, bak8-chiu si7 hiah-nih8-a2 kng. Goa2 siuN7, li2 e5 siaN it-teng7 kap li2 e5 goa7-piau2 kang7-khoan2, pi2 ki5-tha e5 chiau2-a2 koh-khah ho2-thiaN. ChhiuN3 chit8-tiau5 koa hou7 goa2 thiaN khoaN3 mai7 leh, goa2 chiu7 e7-tit-thang kheng2-teng7 li2 chiu7-si7 chiau2-lui7 e5 koa-hio7.” 
  Hit-chiah ou-a chiu7 ka7 i e5 thau5 gia5 koan5-koan5, khai-si2 toa7-siaN a-a-kio3. M7-ku2, ti7 i khui-chhui3 hit tang-chun7, hit-te3 chhi3-suh soah lok8-loh8 thou5-kha, hou7 hou5-li5 ka7 khi3 louh. 
  Hou5-li5 kong2,” an2-ne chiu7 tioh8 lah, che chiu7-si goa2 beh tih8--e5. Ki3-jian5 li2 sang3 goa2 chit8-te3 chhi3-suh, goa2 ma7 sang3 li2 chit8-ku3 oe7. M7-thang siong-sin3 ou-peh8 ka7 li2 po, ou-peh8 ka7 li2 pa-kiat e5 lang5.” 
  35. Phoa3-peN7 e5 Sai 
  Chit8-chiah phoa3-peN7 kau3 teh-beh si2--khi3 e5 sai, to2 ti7 i ka-ki7 e5 tong7-khau2, kan-ta chhun chit8-sut-a2 khui3-si-a2. Hu7-kin7 e5 ia2-siu3 long2 lai5 ui5 ti7 i e5 sin-piN. Sai ju2 bo5 kui3-lat8, in chiu7 ju2 oa2-kin7--i. 
  Chiah-e5 tong7-but8 khoaN3-tioh8 sai kiong5-beh si2--khi3, sim-lai7 siuN7 kong2, “Po3-siu5 e5 si5-ki i2-keng kau3 lah!” SoaN-ti iong7 i e5 tng5-ge5 ka7 sai tuh--loh8--khi3, gu5 ma7 iong7 i e5 kak ka7 sai tak --loh8--khi3. Sai iu5-goan5 long2 bo5 poaN3-tih khui3-lat8 thang ti2-khong3, be7-tin2 be7-tang7 to2 ti7 hia. 
  Chit-si5, li5-a2 kam2-kak sai i2-keng tui3 i bo5 gui5-hiam3-seng3 lah, chiu7 boe2-liu ng3 sai, iong7 kha-te5-a2 tui3 sai e5 bin7 that--loh8--khi3. 
  Sai toa7-siaN ai, kong2, “Siu7-tioh8 chit-khoan2 e5 bu2-jiok8 sit8-chai7 si7 pi2 si2 koh-khah thong3-khou2.“ 
  Ah! Kan-ta joan2-jiok8 bo5-taN2 e5 lang5 chiah e7 khi3 kong-kek teh-beh si2 e5 thau5-ong5. 
  36. Li5-a2 Kap Chhit-tho5 kau2 
  U7 chit8-kang, chit8-e5 cho3-sit lang5 lai5 kau3 i chhi7 cheng-seN e5 liau5-a2, khoaN3 i e5 cheng-seN. Liau5-a2 lai7 u7 chit8-chiah i siong7 kah-i3 e5 li5-a2. Chit-chiah li5-a2 tak8-kang chiah8-pa2 eng5-eng5, chai3 chu2-lang5 si3-ke3 khi3 chhit-tho5. 
  Chit-pian3, chu2-lang5 chhoa7 li5-a2 kap chit8-chiah chhit-tho5 kau2-a2 cho3-hoe2 chhut--khi3. Chit-chiah kau2-a2 chin hoaN-hi2, ti7 chu2-lang5 e5 sin-piN thiau3-lai5 thiau3-khi3, koh iong7 chih8 chiN7 chu2-lang5 e5 chhiu2. Chu2-lang5 che7--loh8--lai5, tui3 i e5 lak-te7-a2 jim5 ho2-chiah8 mih8 hou7 kau2-a2 chiah8. Kau2-a2 thiau3-chiuN7 chu2-lang5 e5 toa7-thui2, hou7 chu2-lang5 ka7 so hiN7-a2, hoaN-hi2 kau3 tit8-tit8 nih bak8-chiu. 
  Li5-a2 khoaN3 ti7 gan2-lai7, khai-si2 kun2-liong3, liong3 khui pak8 ti7 sin-khu e5 soh-a2, oh8 kau2-a2 gia5-thau5 toa7-pou7 toa7-pou7 tit8-tit8 kiaN5. Chu2-lang5 khoaN3-chit8-e7 jim2-be7-tiau5 soah chhio3--chhut-- lai5. Li5-a2 hoaN-hi2 chit8-e7, kiaN5 oa2 chu2-lang5 e5 sin-piN, ka7 cheng5-kha ta3 ti7 chu2-lang5 e5 keng-kah-thau5, siuN7 beh peh-chiuN7 chu2-lang5 e5 toa7-thui2. 
  Chit-si5, chu2-lang5 e5 tng5-kang koaN2-kin2 giah8 kun3-a2 tui3 li5-a2 e5 sin-khu ka7 kong3--loh8--khi3, kong2, “ Ou-peh8 lai5! Li2 teh kun2 sim2-mih8 sng2-chhio3!” 
  37. Lok8-a2 kap Phah-lah8 e5 Lang5 
  U7 chit8-pai2, lok8-a2 ti7 chui2-ti5-a2 piN teh lim-chui2. I khoaN3-tioh8 chui2--nih8 ka-ki7 e5 heng5-iaN2, o-lo2 kong2, “Beh khi3 to2-ui7 chhoe7 chhiuN7 chit-khoan2 chiah-nih8 sui2 koh ko-siong2, chhin-chhiuN7 chit8-teng2 ong5-koan e5 lok8-kak leh? Goa2 hi-bang7 koh-u7 bi2-le7 e5 kha lai5 phoe3 goa2 e5 ong5-koan. Goa2 e5 kha siuN san2, siuN se3-khou, u7 chit8-tiam2-a2 kho2-sioh.” 
  Chit-e5 si5-chun7, Phah-lah8 e5 lang5 tu2-ho2 kau3-ui7. “Siu2”--chit8--e7, chit8-ki chiN3 tu2-ho2 sia7-kau3 Lok8-a2 e5 au7-piah. Lok8-a2 khi2-kha chiu7 chau2. 
  Lok8-a2 kho3 i hiam5 se3-khou e5 kha, sui5 chau2-kau3 hou7 Phah-lah8 e5 lang5 khoaN3 be7-tioh8. Bo5 tiuN-ti5 soa3 chau2-jip8-khi3 eh8-eh8 e5 chhiu7-na5 lai7, ko-kui3 e5 lok8-kak hou7 chhiu7-oe ke5-tiau5 leh, chiu- an2-ne hou7 Phah-lah8 e5 lang5 liah8--tioh8. 
  Lok8-a2 na2 khau3 na2 kong2, “Sui2 koh ko-siong2 e5 mih8-kiaN7, bo5 it-teng7 u7 lou7-iong7; u7 lou7 iong7 e5 mih8-kiaN7, lan2 tian-to3 khoaN3 be7 chiuN7 bak8.” 
  38. Ia7-po5 
  Chiau2-lui7 kap Siu3-lui7 u7 chit8-tiuN5 chiok toa7 e5 chhiong-tut8 teh beh pok8-hoat. Nng7-peng5 e5 kun-tui7 teh chip8-hap8, chun2-pi7 beh sio-chian3 e5 si5, Ia7-po5 sam-sim liong2-i3 m7-chai beh ka-jip8 to2 chit8-peng5. 
  Chit8-tin7 Chiau2-lui7 poe-kau3 i hioh e5 chhiu7-a2-teng2, ka7 kong2, “Kap goan2 tang5-che5 lai5-khi3.” I in3 kong2, “Goa2 si7 Siu3-lui7.” 
  Koe3 bo5 joa7-ku2, chit8-koa2 Siu3-lui7 kiaN5-kau3 i hioh e5 chhiu7-a2-kha, gia5-thau5 ka7 kong2, “Kap goan2 tang5-che5 lai5-khi3.” M7-ku2 i kong2, “Goa2 si7 Chiau2-lui7.” 
  Ho2-ka-chai3, au7--lai5 nng7-peng7 bo5 sio-chian3, chhiong-tut8 tit-tioh8 ho5-peng5 kai2-koat. Tai7-ke long2 chin hoaN-hi2 cho3-tin7 teh kheng3-chiok. Ia7-po5 chiu7 chau2 khi3 Chiau2-lui7 hia, siuN7 beh chhap--chit8--kha. M7-ku2, in bo5 hoan-geng5 i. I hoan-thau5 koh chau2 khi3 Siu3-lui7 hia, soah hou7 Siu3-lui7 phah, hiam2-hiam2-a2 hou7 in oah8-oah8 phah--si2. 
  Ia7-po5 chau2-kau3 chin liong5-poe7, bo5-bin7 thang kiN3-lang5, kong2, “ Goa2 chit8-ma2 chai-iaN2 lah! Siang-kha tah8 siang-chun5, siang-thau5 bo5 chit8-ngauh. TaN, goa2 i2-keng bo5 poaN3-e5 peng5-iu2 lah!” 
  39. Hoe2-ke kap Khong2-chhiok 
  U7 chit8-chiah hoe2-ke toa7-taN2 chau2-jip8-khi3 khong2-chhiok e5 te7-poaN5. I khoaN3-tioh8 chin-che7 khong2-chhiok mng5, he si7 khong2-chhiok oaN7-mng5 e5 si5 lak--loh8--lai5--e5. I ka7 khong2-chhiok-mng5 pak8-ti7 boe2-liu, ke2-iaN2 ka-ki7 si7 khong2-chhiok. Chiok u7 chu7-sin3 toa7-pan7 toa7-pan7 kiaN5 khi3 khong2-chhiok hia, siuN7 beh kap in cho3-tin7. 
  Tng i kiaN5-oa2 e5 si5, hit-tin7 khong2-chhiok sui5 hoat-hian7 i si7 ke2-pau5--e5; chiu7 kui-tin7 chau2-khi3 ka7 tok, ka7 thong2; koh ka7 i pak8-ti7 boe2-liu e5 khong2-chhiok-mng5 long2 poeh8-poeh8--loh8--lai5. Hoe2-ke chin kian3-siau3, m7-kaN2 tng2-khi3 i e5 tong5-phoaN7 hia. 
  I e5 tong5-phoaN7 ti7 hng7-hng7 e5 sou2-chai7, ka7 it-chhe3 khoaN3 kau3 chheng-chheng chho2-chho2, long2 chin khi2-mou bai2, ma7 the3 i kam2-kak chin kian3-siau3. Tui3 i kong2, “ Beh cho3 chit8-chiah ko-kui3 e5 chiau2-a2, kan-ta u7 sui2-sui2 e5 u2-mou5 si7 bo5 kau3--e5.” 
  Iam-ke than3 hong7 poe, m7-na7 bo5 kho2-leng5, koh si7 kian3-siau3 tai7. 
  40. Chui2-ke kap Gu5-kang2 
  Chit8-chiah lau7 chui2-ke che7 ti7 chui2-khut-a2-piN teh tuh-ku. Se3-kiaN2 toa7-kiaN sio2-koai3 chau2-koe3-lai5 ka7 tau5 kong2, “Goa2 khoaN3-tioh8 chit8-chiah chiok kho2-pha3 e5 tong7-but8, chiok toa7 chiah, chhin-chhiuN7 chit8-lap8 soaN hiah-nih8 toa7. Thau5-khak-teng2 hoat nng7-ki kak. U7 chit8-ki tng5 boe2-liu, kha-te5-a2 pun-cho3 nng7-te3.” 
  “Gong7 gin2-a2, goa2 kong2 hou7 li2 thiaN. He si7 Ong5--sian--seN e5 gu5-kang2. I ma7 bo5 chhiuN7 li2 kong2 e5 hiah-nih8 toa7, kan-ta pi2 goa2 khah toa7 sio2-khoa2-a2 na7-tiaN7. Chin kan2-tan, goa2 ma7 u7 hoat-tou7 pian3 hiah toa7 hou7 li2 khoaN3.” 
  Kong2-liau2, i chiu7 khai-si2 ka7 pak-tou2 kek hou7 phong3--khi2--lai5, mng7 in kiaN2 kong2, “I kiam2 u7 chhiuN7 goa2 e5 pak-tou2 chiah-nih8 toa7?” “U7 nouh! Pi2 li2 toa7 chiok che7 leh!” Hit chiah lau7 chui2-ke koh chai3 kek, na2 kek na2 mng7, “An2-ne u7 kau3 toa7--bo5?” “Koh khah toa7 leh! Koh khah toa7 leh!” Lau7 chui2-ke chiu7 suh chit8-e7 toa7-khui3, koh kek, koh-chai3 kek, it-tit8 kek. I e5 sin-khu ma7 tit8-tit8 phong3-toa7, phong3-toa7, koh phong3-toa7. 
  “Goa2 kaN2 khak-teng7 gu5-kang2 choat8-tui3 bo5 chhiuN7 goa2 chit-ma2 chiah-toa7.” Oe7 tu2 kong2 soah, lau7 chui2-ke e5 pak-tou2 sui5 piak--phoa3 lah. 
  Phong3-hong chui2-ke thai5 bo5 bah. Chu7-khoa chu7-toa7 e5 lang5 kan-ta e7 hai7-si2 ka-ki7. 
</CL>
<HL>

31、狐狸 kap 山羊 
狐狸歹運跋落深井，跳 be7 出--來。 
無外久，山羊對hia 行--過，問狐狸ti7 下面 teh 創啥。 
「Ouh！你kiam2無聽人講？」 狐狸an2-ne ka7 應：「beh kho2岸lah！我 m7 才會跳落來 chia，ti7 chia 免驚會無水。你哪 m7 同齊來？」 
山羊斟酌考慮一下仔，就跳入井內。狐狸隨 peh上伊 e5 kha-chiah phiaN，腳踏伊 e5 長角，就an2-ne 跳出井外。 
「再會lah！朋友！」 狐狸講：「後擺ai3會記得，千萬 m7-thang相信落難 e5人。」 
32、庄腳人 Kap 蛇 
一個庄腳人 e5 子 踏著一尾蛇 e5尾溜，蛇越頭 ka7 咬--落--去。In 後生就an2-ne 死--去。做老父--e5 一下掠狂--起--來，提伊 e5 斧頭去 jiok 蛇， ka7蛇 e5 尾溜tok掉一節。自hit 時起，蛇開始去咬庄腳人飼 e5 精牲，造成庄腳人真大 e5 損失。 
這個庄腳人想講an2-ne m7是勢，無 kap 蛇講和 be7 用tit。伊就準備一寡仔食--e5 kap 蜂蜜，來到蛇 e5 巢窟，ka7 蛇講：「咱來 ka7 冤仇放hou7 be7 記tit ，互相原諒。你咬我 e5 精牲，是為著beh 報仇，因為我 ka7 你 e5 尾溜tok斷。M7-ku2,你咬死我 e5 後生，我報仇 ma7 無啥 m7著！今，咱互相無相欠債，是an2-choaN2咱 be7當做朋友leh？」 
蛇講：「Be7 當！ Be7 當！Ka7 你 e5 物件提--轉--去。Lin2 後生hou7 我咬--死 e5 代誌你無可能 ka7 放 be7 記tit，就親像我 be7 當放 be7 記得我 e5 尾溜hou7 你tok 斷共款。」 
已經造成 e5 傷害，會當原諒；m7-ku2,無可能放 be7 記得。 
33、庄腳老鼠 kap 都市老鼠 
有一隻都市老鼠去chhoe7 伊toa3 ti7 庄腳 e5 親情。庄腳老鼠老實koh 條直，伊真愛這個都市親情，熱情 ka7 款待。伊案內都市 niau2 鼠食敏豆、 臘肉、chhi3-suh kap 俗 phang2。 
這個 都市老鼠用尖鼻仔 ka7 chia-e5 庄腳食物鼻鼻leh，講：「我實在 be7 當了解，你哪會當忍受chiah-nih8歹食 e5 食物。M7-ku2,這是一定-- e5,ti7 這種庄腳所在，你 be7 當向望有甚mih 較好 e5 物件thang 食。」 
「行--lah ！Kap 我做陣來去都市，我beh hou7 你看 mai7 leh，an2-choaN2才是正港 e5 生活。你若ti7 都市toa3 --一--禮--拜--仔，你就會感覺講，奇怪，以前哪會ti7 庄腳toa3 會 tiau5?」 
天beh 暗 e5 時，這兩隻老鼠就來到都市。都市老鼠真有禮數，講：「經過 chiah 長 e5 路途，你一定想beh 食 一寡仔點心lah。」講煞，就chhoa7 庄腳 老鼠入去一間真大間 e5 灶腳。Ti7 hia，in 看著真濟腥臊--e5,就大嘴大嘴開始食雞卵糕、菜燕 kap 其他 e5 好食物仔。 
無張無持，in 聽著奇怪 e5 叫聲。庄腳老鼠真緊張，問講：「He 是甚mih 聲？」都市老鼠 ka7 應講：「He 是厝內 e5 狗 仔 teh叫 na7-tiaN7。」「甚mih！？」 庄腳老鼠大聲喝--出--來：「我才無ai3 ti7 食暗頓 e5 時聽著這款音樂！」這個時陣，門雄雄開--開，兩隻狗仔衝--入--來， in 就趕緊 soan--louh。 
庄腳老鼠講：「我beh 來轉lah ！」 都市老鼠講：「哪會 chiah 緊就beh 走？」「我甘願轉去庄腳穩心仔食豆仔 kap 臘肉，ma7 無想beh tiam3 都市提心吊膽食雞卵糕、lim bih-luh。」 
34、狐狸 kap 烏鴉 
有一擺， 一隻狐狸看著一隻烏鴉歇ti7 樹枝，嘴咬一塊 chhi3-suh。伊誠歡喜，想講：「這好親像是為我準備--e5。」 
伊行到樹仔腳，喝講：「Gau5 早，烏鴉小姐，你今仔日看--起--來真sui2。你 e5 毛是hiah-nih8 a2 烏金，目珠是hiah-nih8 a2 光。我想，你 e5 聲一定 kap 你 e5 外表共款，比其他 e5 鳥仔koh 較好聽。唱一條歌hou7 我聽看 mai7 leh，我就會tit thang 肯定你就是鳥類 e5 歌后。」 
Hit 隻烏鴉就 ka7伊 e5 頭gia5 懸懸，開始大聲a a 叫。M7-ku2,ti7 伊開嘴hit 當陣，hit 塊 chhi3-suh 煞落落塗腳，hou7 狐狸咬--去 louh。 
狐狸講：「An2-ne 就對lah ！Che 就是我beh tih8-- e5。既然你送我一塊 chhi3-suh，我 ma7 送你一句話。『M7-thang相信烏白 ka7 你褒、烏白 ka7 你巴結 e5 人。』」 
35、破病 e5 獅 
一隻破病到tit-beh 死去 e5 獅，倒ti7 伊家己 e5 洞口，kan-taN chhun一屑 仔氣絲仔。附近 e5 野獸攏來圍ti7 伊 e5 身邊。獅愈無氣力，in 就愈倚近--伊。 
Chia-e5 動物看著獅強beh 死--去， 心內想講：「報仇 e5 時機已經到lah！」 山豬用伊 e5 長牙 ka7 獅 tuh--落--去，牛 ma7 用伊 e5 角 ka7 獅tak --落--去。獅猶原攏無半滴氣力thang 抵抗，be7振 be7 動倒ti7 hia。 
這時，驢仔感覺獅已經對伊無危險性lah，就尾溜向獅，用腳蹄仔對獅 e5 面踢--落--去。 
獅大聲哀，講：「受著這款 e5 侮辱實在是比死koh 較痛苦。」 
Ah！Kan-taN軟弱無膽 e5 人，才會去攻擊tit-beh 死 e5 頭王。 
36、驢仔 Kap Chhit-tho5 狗 
有一工，一個作穡人來到伊飼精牲 e5 寮仔，看伊 e5 精牲。寮仔內有一隻伊上合意 e5 驢仔。這隻驢仔逐工食飽閒閒， 載主人四界去chhit- tho5 。 
這遍，主人 chhoa7 驢仔 kap 一隻 chhit-tho5 狗仔做伙出--去。這隻狗仔真歡喜，ti7 主人 e5 身邊跳來跳去，koh 用舌舐主人 e5 手。主人坐--落--來，對伊 e5 落袋仔 jim5 好食物hou7 狗仔食。狗仔跳上主人 e5 大腿，hou7 主人 ka7 搓耳仔，歡喜到直直nih 目珠。 
驢仔看ti7 眼內，開始滾 liong3,liong3 開縛ti7 身軀 e5 索仔，學狗仔gia5 頭大步大步直直行。主人看一下忍未tiau5 煞笑--出--來。 驢仔歡喜一下，行倚主人e5 身邊，ka7 前腳搭ti7 主人 e5 肩胛頭，想beh peh 上主人 e5 大腿。 
這時，主人 e5 長工趕緊giah8 棍仔對驢仔 e5 身軀 ka7--落--去，講：「烏白來！你 teh 滾甚mih sng2 笑！」 
37、鹿仔 kap 扑獵 e5 人 
有一擺 ，鹿仔ti7 水池仔邊 teh lim 水。伊看著水nih8 家己 e5 形影，o-lo2 講：「beh 去to2 位chhoe7 像這款chiah nih8 sui2 koh 高尚，親像一頂王冠 e5 鹿角leh ？我希望koh 有美麗 e5 腳來配我 e5 王冠 。我 e5 腳siuN 瘦、 siuN 細箍，有一點仔可惜。」 
這個 時陣，扑獵 e5 人tu2 好到位。「siu2 」--一--下，一枝箭Tu2好射到鹿仔e5 後壁。鹿仔起腳就走。 
鹿仔靠伊嫌細箍 e5 腳隨走到hou7 扑獵 e5 人看 be7 著。無張持煞走入去隘隘 e5 樹林內，高貴 e5 鹿角hou7 樹椏 ke5-tiau5 leh，就an2-ne hou7 扑獵 e5 人掠--著。 
鹿仔那哭那講：「Sui2 koh高尚 e5 物件，無一定有路用；有路用 e5 物件，咱顛倒看be7 上目。」 
38、夜婆 
鳥類 kap 獸類有一場足大 e5 衝突teh beh 爆發。兩爿e5 軍隊 teh 集合，準備beh 相戰 e5 時，夜婆三心兩意m7 知beh 加入to2 一爿。 
一陣鳥類飛到伊歇 e5 樹仔頂， ka7 講：「Kap 阮同齊來去。」 伊應講：「我是獸類。」 
過無外久，一 寡獸類行到伊歇 e5 樹仔腳，gia5 頭ka7 講：「Kap 阮同齊來去。」M7-ku2,伊講：「我是鳥類。」 
好佳哉，後--來兩爿無相戰，衝突得著和平解決。大家攏真歡喜做陣teh 慶祝。夜婆就走去鳥類hia，想beh chhap --一--腳。M7-ku2,in 無歡迎--伊。伊翻頭koh 走去獸類hia，煞hou7 獸類扑，險險仔hou7 in 活活扑--死。 
夜婆走到真狼狽，無面thang 見人，講：「我chit-ma2 知影lah！雙腳踏雙船，雙頭無一 ngauh。今，我已經無半個朋友lah ！。」 
39、火雞 kap 孔雀 
有一隻火雞大膽走入去孔雀 e5 地盤。 伊看著真濟孔雀毛，he 是孔雀換毛 e5 時落落來--e5。伊 ka7 孔雀毛縛ti7 尾溜，假影家己是孔雀，足有自信大扮大扮行去孔雀hia，想beh kap in 做陣。 
當伊行倚 e5 時，hit 陣孔雀隨發現伊是假pau5--e5;就歸陣走去 ka7 啄、ka7 thong2;koh ka7 伊縛ti7 尾溜 e5 孔雀毛攏poeh8-poeh8--落--來。火雞真見笑，m7 敢轉去伊 e5 同伴hia 。 
伊 e5 同伴ti7 遠遠 e5 所在ka7 一切看到清清楚楚，攏真khi mou bai2,ma7 替伊感覺真見笑。對伊講：「Beh 做一隻高貴 e5 鳥仔，kan-taN有sui2 sui2 e5 羽毛是無夠-- e5 」 
閹雞趁鳳飛，m7-na7 無可能，koh 是見笑代。 
40、水雞 kap 牛kang2 
一隻老水雞坐ti7 水窟仔邊 teh tuh-ku。細子大驚小怪走過來 ka7 tau5 講：「我看著一隻足可怕 e5 動物，足大隻，親像一粒山hiah-nih8 大。頭殼頂發兩支角，有一支長 尾溜，腳蹄仔分做兩塊。」 
「憨囡仔，我講hou7 你聽。He 是王--先--生 e5 牛kang2。伊 ma7 無像你講 e5 hiah-nih8 大。Kan-taN比我較大小可仔 na7-tiaN7。真簡單，我 ma7 有法度變 hiah 大hou7 你看。」 
講了，伊 就開始 ka7 腹肚激hou7 膨--起--來，問in 子講：「伊kiam2有像我 e5 腹肚chiah-nih8 大？」 「有--nouh3!比你大足濟leh！」Hit 隻老水雞koh 再激，那激那問：「An2-ne 有夠大--無？」 「Koh 較大 leh！Koh 較大leh ！」老水雞就吸一個大氣，koh 激，koh 再激，一直激。伊 e5 身軀ma7 直直膨大，膨大，koh 膨大。 
「我敢確定牛kang2絕對無像我chit-ma2 chiah 大。」話tu2 講煞，老水雞 e5 腹肚隨 piak--破lah ！ 
膨風水雞thai5 無肉。自誇自大 e5 人kan-taN會害死家己。 
</HL>