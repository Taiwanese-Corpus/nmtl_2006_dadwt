<CL>
  11 Ia2-thou3 kap Si3-kha-a2 
  Ia2-thou3 tiaN7-tiaN7 hou7 ki5-tha e5 ia2-siu3 pek-sat kau3 chau2 bo5-lou7, m7-chai beh bih tui3 to2-ui7 khi3. KiN3-na7 khoaN3-tioh8 jim7-ho5 chit8-chiah e5 tong7-but8 chiap-kin7, in chiu7 e7 koaN2-kin2 liu-soan. 
  U7 chit8-jit8, in khoaN3-tioh8 chit8-tin7 ia2-be2 chau2 kau3 chin chheN-kong5. Chit-khoan2 cheng5-keng2 hou7 ia2-thou3 chin tioh8-kiaN. In choan5-pou7 chau2 tui3 hu7-kin7 e5 ou5 khi3, siuN7 beh cho3-tin7 thiau3-ou5 chu7-sat, kam-goan7 si2 ia7 bo5-ai3 koh koe3 chit-khoan2 kiaN-hiaN5 e5 seng-oah8. Ou5-piN u7 chit8-tin7 si3-kha-a2 khoaN3-tioh8 ia2-thou3 chau2 oa2--lai5, soa3 kiaN kau3 long2-chong2 thiau3 loh8-khi3 chui2--nih8. 
  U7 chit8-chiah ia2-thou3 khoaN3--tioh8, kong2, “Su7-sit8-siong7, tai7-chi3 peng7 bo5 giam5-tiong7 kau3 su-iau3 thiau3-chui2 chu7-sat.” 
  Chong2 u7 lang5 chong7-hong2 pi2 lan2 koh-khah bai2. 
  12. Ke-kak-a2 kap Chin-chu 
  Cho3-sit-lang5 e5 mng5-khau2-tiaN5, chit8-chiah ke-kak-a2 gia5-thau5 tian2-sit8, ti7 chit8-tin7 ke-noa5-a2--nih8 kiaN5 koe3-lai5, seh8 koe3-khi3, chin iang7-khi3 e5 khoan2-sit. 
  I hiong5-hiong5 hoat-hian7 chhek-a2-tui--nih8 u7 mih8-kiaN7 teh siam2-sih. I hoaN7-hi2 kau3 toa7-siaN hoah, “Lin2 tai7-ke kin2 lai5 khoaN3 ou5 ! Goa2 chhoe7-tioh8 po2-poe3 lah!” Chiu7 iong7 chiam-chiam e5 chhui3 chin chhut-lat8 ka7 hit-liap8 kim-sih-sih e5 mih8-kiaN7 thong2 --chhut--lai5. Goan5-lai5 si7 chu2-lang5 phah-bo5-khi3 chin-ku2 e5 chin-chu. Ke-kak-a2 chin sit-bong7 kong2, “Li2 si7 chu2-lang5 e5 po2-poe3; m7-ku2, goa2 jin7-ui5 chit8-liap8 chhek-a2 pi2 li2 koh-khah po2-kui3.” 
  Tin-kui3 e5 mih8-kiaN7 kan-ta tui3 su-iau3 e5 lang5 chiah u7 lou7-iong7. 
  13. Ia2-long5 kap IuN5-a2-kiaN2 
  Kou2-cha2 kou2-cha2, chit8-chiah toa7 ia2-long5 ti7 koaN5-thiN khun3 chit8 toa7 chheN2, tu2 khi2--lai5, pak-tou2 chin-iau. Ia2-long5 tui3 soaN-teng2 khoaN3--loh8--khi3, khoaN3-tioh8 chit8-chiah iu5-a2 kiaN2 ti7 khe-piN teh lim-chui2. I chin hoaN-hi2, siuN7 beh ka7 liah8 lai5 chiah8. Iu7-koh kiaN lang5 kong2 i kiong5 khi jiok8, chiu7 koaN2-kin2 chhoe7 li2-iu5. 
  “Oe2! oe2! kho2-ouN3 e5 iuN5-a2-kiaN2! Li2 na2-e7 ka7 goa2 beh lim e5 chui2 la7 kiaN-lang5?” 
  “Goa2 bo5-goa2 bo5-m7-si7 goa2. Li2 ti7 soaN-teng2, goa2 ti7 soaN-kha, goa2 na2-e7 ka7 li2 beh lim e5 chui2 la7 kiaN-lang5?” 
  “Koh u7, ku7-ni5 li2 iong7 phaiN2-oe7 ka7 goa2 me7, goa2 iau2-boe7 kap li2 li2-lun7!” Ia2-long5 na2 kong2 na2 tui3 soaN-teng2 chong5--loh8--lai5. 
  “Oan-ong2! Oan-ong2! M7-si7 goa2, goa2 chiah chhut-si3 lak8 goeh8-jit8 na7-tiaN7.” 
  “An2-ne it-teng7 si7 lin2 lau7-pe7, li2 ai3 the3 i chiah8-choe7.” Ia2-long5 kong2 soah, khui-chhui3 chiu7 ka7 chiah8--loh8--khi3. 
  Ai3! Ai2! Nge7 beh ka7 lang5 teng7-choe7, bian2 kiaN e7 chhoe7 bo5 li2-iu5 lah! 
  14. Kau2 kap Chui2-iaN2 
  Chit8-chiah kau2-a2 khioh-tioh8 chit8-te3 bah, toa7-te3 koh pui5-nng2, chin ho2-chiah8 e5 khoan2-sit, beh ka7 tng2-khi3 un2-sim-a2 ge3. lai5-kau3 chit8-cho7 chha5-kio5 teng2, khoaN3-kiN3 chui2--nih8 u7 leng7-goa7 chit8 chiah kau2, chhui3-lai7 ma7 ka7 chit8-te3 toa7 pui5-bah, khoaN3--khi2--lai5 iau2-koh khah ho2-chiah8! Chit8-si5 tham-sim siuN7 beh ka7 chhiuN2, bak8-chiu ka7 gin5, khui chhui3 ka7 pui7, chiui3-lai7 e5 bah soa3 lak-loh8 chui2. 
  Ai3! Cho3-lang5 m7-thang siuN tham-sim, chiah be7 “siau2-tham nng3 ke-lang, siang-thau5 khang.” 
  15. Sai e5 Chu2-tiuN 
  U7 chit8-jit8, sai, hou5-li5, chha5-long5 kap ia2-long5 cho3-tin7 khi3 phah-lah8. In ti7 chhau2-iuN5 teng2-bin7 chau2-chong5 kui-jit8, chiah liah8-tioh8 chit8-chiah lok8-a2. In ka7 lok8-a2 thai5--si2 liau2-au7, bun7-toe5 tioh8 lai5 lah. Chit chiah lok8-a2 ai3 an2-choaN2 pun chiah e7 kong-peN5? 
  Sai toa7-siaN hoah kong2, i beh tih8 choan5-pou7 e5 si3-hun7-chi-it. In chiu7 ka7 hit-chiah lok8-a2 thiah cho3 si3-te3. Sai kiaN5-koe3-khi3 khia7 ti7 lok8-a2-bah thau5-cheng5 beh cho3 chhai5-phoaN3. 
  I kong2, “Te7-it-e5 si3-hun7-chi-it ai3 sang3 hou7 Pah-siu3-chi-ong5; te7-ji7-e5 si3-hun7-chi-it ai3 hou7 cho3 chhai5-phoaN3--e5; te7-saN-te3 si7 goa2 e5, in-ui7 goa2 chham-ka chit-pai2 e5 phah-lah8; boe2-a2 chit-te3, goa2 siuN7 beh khoaN3 lin2 sim2-mih8 lang5 kaN2 ka7 theh8 khi3 chiah8!” 
  “Hngh8!” hou5-li5 chin put-boan2 kiaN5 li7-khui. Na2 kiaN5 na2 seh8-seh8-liam7, “Goan2 goan7-i3 kap li2 cho3-tin7 phah-piaN3, m7-ku2 li2 bo5 eng3-kai ka-ki7 hiang2-siu7 seng5-ko2.” 
  16. Long5 kap Hoh8 
  Chit8-chiah long5 teh hiang2-siu7 i e5 lah8-mih8. Bo5 tiuN-ti5, chit8-ki kut-thau5 khe5 ti7 na5-au5-kng2--nih8, thun be7 loh8--khi3, ma7 khak8 be7 chhut--lai5. I kam2-kak na5-au5 chin thiaN3, chin thong3-khou2. Ti7 hia chong5-lai5 chong5-khi3, na2 chong5 na2 ai. I si3-koe3 khi3 tho2 kiu3-peng. I kong2 na7 u7 lang5 e7-tit-thang ka7 hit-ki kut-thau5 theh8--chhut--lai5, m7-koan2 sim2-mih8 tiau5-kiaN7, i long2 goan7-i3 tap-eng3. 
  Chit8-chiah hoh8 kong2 beh chhi3 khoaN3 mai7. I kio3 long5 to2--loh8--khi3, ka7 chhui3 khui hou7 toa7-toa7-e5. Hoh8 ka7 tng5-tng5 e5 chiam-chhui3-kong2 kap am7-kun2 chhun-jip8-khi3 long5 e5 na5-au5-kng2--nih8, ka7 hit ki kut-thau5 ngeh--chhut--lai5. Hoh8 tui3 long5 kong2, “Kiam2 u7-iaN2 kong2 goa2 beh ai3-tih8 sim2-mih8 mih8-kiaN7 long2 e7-sai2--tit?” 
  Long5 ge5-a2 giang3-giang3, iong7 im-tim5 e5 siaN kong2, “Li2 ai3 ti-chiok ah lah! Li2 ka7 li2 e5 thau5 khng3 jip8-khi3 long5 e5 chhui3 lai7, e7-tang3 peng5-an kiu--chhut--lai5, an2-ni kiam2 bo5 kau3 ho2-un7? Chit-khoan2 po3-tap kiam2 bo5-kau3 giah8?” 
  Ah-pa3 e5 lang5 si7 bo5 kho2-leng5 e7 kam2-un--e5. 
  17. Cha-pou-lang5 kap I e5 Nng7-e5-bou2 
  Kou2-cha2 si5-tai7, cha-pou-lang5 e7-sai2 u7 kui2-na7-e5 bou2. Chit8-e5 tiong-lian5-lang5 u7 chit8-e5 lau7-bou2 kap chit8-e5 siau3-lian5-bou2; nng7-e5 bou2 long2 kap i chiok ho2, ma7 long2 hi-bang7 tit-tioh8 ang-sai3 e5 thiaN3-sioh. 
  Tng chit-e5 cha-pou-lang5 thau5-mou chiam7-chiam7 pian3 phu2-sek e5 si5, siau3-lian5-bou2 chin bo5 hoaN-hi2, in-ui7 i bo5-ai3 i e5 ang-sai3 khoaN3--khi2--lai5 siuN lau7. Sou2-i2 mui2-am3 i long2 li7-iong7 ka7 ang-sai3 loah8 thau5-mou e5 si5, ka7 peh8-thau5-mou ban2--khi2--lai5. M7-ku2 khah lau7 e5 bou2 chin hoaN-hi2 khoaN3-tioh8 i e5 ang-sai3 thau5-mou chiam7-chiam7 pian3 phu2-sek, in-ui7 i bo5 ai3 hou7 lang5 liah8-cho3 si7 ang-sai3 e5 lau7-bu2. Sou2-i2 i mui2 cha2-khi2 long2 li7-iong7 cheng2-li2 ang-sai3 thau5-mou e5 si5-chun7, chin7-liong7 ka7 che7-che7 e5 ou-thau5-mou chhoah--khi2--lai5. Kiat-ko2, chit-e5 cha-pou-lang5 bo5 joa7-ku2 chiu7 bo5 poaN3 ki thau5-mou lah, chit8-liap8 thau5-khak kim-sih-sih, chhiuN7 tian7-hoe2 kiu5-a2! 
  U7-tit, chiu7 u7-sit. 
  18. Ni-bu2 kap Ia2-long5 
  “Tiam7--khi3,” chit8-e5 Ni-bu2 ka7 che7 ti7 i e5 kha-thau5-u e5 gin2-a2 an2-ne kong2. “Li2 na7 koh hau2, goa2 chiu7 ka7 li2 tan3 hou7 ia2-long5 chiah8!” 
  Chin tu2-ho2, u7 chit8-chiah ia2-long5 tui3 thang-a2-kha kiaN5--koe3. I thiaN-tioh8 chiah-e5 oe7, chiu7 bih tiam3 hia tan2. “Goa2 kin-a2-jit8 e5 un7-khi3 chin ho2!” I an2-ne siuN7, “Bo5-joa7-ku2 hit-e5 gin2-a2 it-teng7 e7 koh khau3, an2-ne goa2 chiu7 u7 gin2-a2 bah thang chiah lah! Goa2 i2-keng chin ku2 bo5 chiah8-tioh8 chiah-nih8 ho2-liau7--e5 lah!” 
  I chiu7 tiam7-tiam7 ti7 hia tan2, koh-tan2, tit8-tit8-tan2, khok8-khok8-a2 tan2. Tan2 kau3 gin2-a2 koh khai-si2 khau3, ia2-long5 chiu7 oa2-lai5 thang-a2-khau2, liah8 Ni-bu2 kim-kim khoaN3, boe2-liu it-tit8 io5. SiuN7-be7-kau3 Ni-bu2 soah ka7 thang-a2-mng5 kuiN--khi2--lai5, chau2 khi3 tho2 kiu3-peng. Chhu3-lai7 e5 kau2-a2 long2 chong5-chhut-lai5 kong-kek ia2-long5. 
  “Ouh!” ia2-long5 na2 chau2 na2 kong2, “Jin5-lui7 e5 oe7 si7 be7-tit-thang siong-sin3--e5.” 
  19. Ku kap Lai7-hioh8 
  U7 chit8-chiah ku chiok siuN7 beh oaN7 chit8-e5 toa3 e5 sou2-chai7, chiu7 iau-kiu5 lai7-hioh8 chhoa7 i khi3 chhoe7 sin-chhu3. Ku tap-eng3 su7-au7 beh ho2-ho2-a2 po3-tap--i. Lai7-hioh8 chiu7 iong7 kha-jiau2 ka7 ku liah8-tiau5 leh, poe chiuN7 thiN si3-ke3 khi3 chhoe7. 
  Ti7 lou7--nih8, in tng7-tioh8 chit8-chiah ou-a, ou-a ka7 lai7-hioh8 kong2, “Ku-bah chin ho2-chiah8 neh.” “M7-ku2,” lai7-hioh8 in3 kong2, “ku-khak hiah-teng7 beh an2-choaN2 chiah8?” “Giam5-chioh8 lai7 koh teng7, e7-tang3 ka7 ku-khak long3 hou7 phoa3.” Lai7-hioh8 tit-tioh8 chit-e5 am3-si7, chiu7 ka7 ku tui3 poaN3 khong-tiong tan3--loh8--khi3. Ku-khak long3-tioh8 giam5-chioh8 chiaN-sit8 phoa3--khi3. Lai7-hioh8 kap ou-a nng7-e5 chiu7 un2-sim-a2 chiah8 chit8-tng3 phong-phai3 e5 ku-bah-chhan. 
  Choat8-tui3 m7-thang ou-peh8 siong-sin3 pat8-lang5, sui5-pian7 ng3-bang7 lang5 pang-chan7. 
  20. Nng7-chiah Chim5-a2 
  U7 chit8-jit8, thiN-khi3 chin-ho2. Nng7-chiah chim5-a2 chhut-mng5 beh khi3 hai2-piN e5 soa-pou thit-tho5. 
  “An2 kiaN2--e5, ” lau7-bu2 kong2, “Li2 an2-ne kiaN5-lou7 bo2 ho2-khoaN3. KiaN5-lou7 tioh8-ai3 tit8-tit8 kiaN5, m7-thang kiaN5 than2-hoaiN5. ” 
  ”An2-niaN5, pai3-thok li2 seng kiaN5 hou7 goa2 khoaN3, sun7-soa3 ka7 goa2 ka3.” Chim5-a2-kiaN2 an2-ne kong2, “li2 na7 cho3 e7-kau3, goa2 chiu7 toe3 li2 cho3.” 
  Cho3 ho2 bou5-iuN7 si7 siong7-ho2 e5 kau3-iok8. 
</CL>
<HL>

11、野兔 kap 四腳仔 
野兔定定hou7 其他 e5 野獸逼殺到走無路， m7 知beh bih 對to2 位去。見若看著任何一隻動物接近，in 就會趕緊溜 soan。 
有一日，in 看著一陣野馬走到真青狂。這款情景hou7 野兔真著驚。In 全部走tui3 附近 e5 湖去，想beh 做陣跳湖自殺，甘願死，也無ai3 koh 過這款驚惶 e5 生活。湖邊有一陣四腳仔看著野兔走倚--來，煞驚到攏總跳落去水--nih8 。 
有一隻野兔看--著，講：「事實上，代誌並無嚴重到需要跳水自殺。」 
總有人狀況比咱koh 較 bai2! 
12、雞 kak 仔 kap 真珠 
作穡人 e5 門口埕，一隻雞 kak 仔gia5 頭展翼，ti7 一陣雞 noa5 仔--nih8 行過來，seh8 過去，真 iang7 氣 e5 款式。 
伊雄雄發現粟仔堆-- nih8有物件 teh 閃sih 。伊歡喜到大聲喝：「Lin2 大家緊來看ou5!我chhoe7 著寶貝lah！」 就用尖尖 e5 嘴真出力 ka7 hit 粒金sih-sih e5 物件thong2 --出--來。原來是主人扑無去真久 e5 真珠。雞 kak 真失望，講：「你是主人 e5 寶貝；m7-ku2,我認為一粒粟仔比你koh 較寶貴。」 
珍貴 e5 物件kan-taN對需要 e5 人才有路用。 
13、野狼 kap 羊仔子 
古早古早， 一隻大野狼ti7 寒天睏一大醒，tu2 起--來，腹肚真枵。野狼對山頂看--落--去，看著一隻羊仔子ti7 溪邊 teh lim水。伊真歡喜，想beh ka7 掠來食。又koh 驚人講伊強欺弱，就趕緊chhoe7 理由。 
「Oe2!Oe2!可惡 e5 羊仔子！你哪會 ka7 我beh lim e5 水 la7 驚人？」 
「我無－我無－m7 是我！你ti7 山頂，我ti7 山腳，我哪會 ka7 你beh lim e5 水 la7 驚人？」 
「koh 有，舊年你用歹話 ka7 我罵，我iau2 未 kap 你理論！」野狼那講那對山頂chong5 落--來。 
「冤枉！冤枉！M7 是我！我才出世六月日 na7-tiaN7。」 
「An2-ne 一定是lin 老父，你ai3替伊食罪。」野狼講煞，開嘴就 ka7 食--落--去。 
Ai3!Ai3!硬beh ka7人定罪，免驚會chhoe7 無理由lah ！ 
14、狗 kap 水影 
一隻狗仔拾著一塊肉，大塊koh 肥軟，真好食 e5 款式，beh 咬轉去穩心仔 ge3。來到一座柴橋頂，看見水--nih8另外一隻狗，嘴內 ma7 咬一塊大肥肉，看--起--來iau2 koh 較好食！一時貪心想beh ka7 搶，目珠ka7 gin5，開嘴 ka7 吠，嘴內 e5 肉煞落落水。 
Ai3！做人 m7-thang siuN 貪心，才 be7 「痟貪nng3 雞籠，雙頭空。」 
15、獅 e5 主張 
有一日， 獅、 狐狸、 豺狼 kap 野狼做陣去扑獵。In ti7 草原頂面走chong5 歸日，才掠著一隻鹿仔。In ka7 鹿仔thai5 死了後，問題就來lah。這隻鹿仔ai3 an2-choaN 分才會公平？ 
獅大聲喝講，伊beh tih8 全部 e5 四分之一。In 就 ka7 hit 隻鹿仔拆做四塊。 獅行過去企ti7 鹿仔肉頭前beh 做裁判。 
伊講：「第 一個四分之一ai3送hou7 百獸之王；第二個四分之一ai3 hou7 做裁判-- e5;第三塊是我-- e5,因為我參加這擺 e5 扑獵；尾仔這塊，我想beh 看lin2 甚mih 人敢 ka7 提去食！」 
「Hngh8!」狐狸真不滿行離開。那行那 seh8-seh8 唸：「阮願意 kap 你做陣扑拼，m7-ku2 你無應該家己享受成果。」 
16、狼 kap 鶴 
一隻狼 teh 享受伊 e5 獵物。無張持，一支骨頭 khe5 ti7 嚨喉管--nih8,吞 be7落--去，ma7 咯 be7 出--來。伊感覺嚨喉真疼，真痛苦。Ti7 hia chong5 來chong5 去， 那chong5 那ai。伊四界去討救兵。伊講若有人會tit thang ka7 hit 支骨頭提--出--來， m7 管甚mih 條件，伊攏願意答應。 
一隻鶴講beh 試看 mai7。伊叫狼倒--落--去，ka7 嘴開hou7 大大個。鶴 ka7 長長 e5 尖嘴管 kap 頷頸伸入去狼 e5 嚨喉管--nih8,ka7 hit 支骨頭挾--出--來。鶴對狼講：「Kiam有影講我beh ai3 tih8 甚mih 物件攏會使-tit ？」 
狼牙仔 giang3-giang3,用陰沈 e5 聲，講：「你ai3知足ah lah ！你 ka7 你 e5 頭囥入去狼 e5 嘴內，會當平安縮--出--來，an2-ne kiam2無夠好運？這款報答敢iau2 無夠額？」 
壓霸 e5 人是無可能會感恩--e5。 
17、查甫 人 kap 伊 e5 兩個某 
古早時代，查 甫 人會使有幾 na7 個 某。一個 中年人有一個老某 kap 一 個少年某；兩個某攏 kap 伊足好，ma7 攏希望得著翁婿 e5 疼惜。 
當這個查甫人頭毛漸漸變phu2 色 e5 時，少年某真無歡喜，因為伊無ai3伊 e5 翁婿看--起--來 siuN 老。所以每暗伊攏利用 ka7 翁婿loah8 頭毛 e5 時，ka7 白頭毛挽--起--來。M7-ku2較老 e5 某真歡喜看著伊 e5 翁婿頭毛漸漸變phu2 色，因為伊無ai3 hou7 人掠做是翁婿 e5 老母。所以，伊每早起攏利用整理翁婿頭毛 e5 時陣，盡量 ka7 濟濟 e5 烏頭毛 chhoah--起--來。結果，這個查甫人無外久就無半支頭毛lah！一粒頭殼金sih-sih ，像電火球仔。 
有得，就有失。 
18、奶母 kap 野狼 
「恬--去！」一個奶母 ka7 坐ti7 伊腳頭 u e5 囡仔an2-ne 講：「你若koh 哮，我就 ka7 你 tan3 hou7 野狼食！」 
真tu2 好，有一隻野狼tui3 窗仔外行--過。伊聽著 chia-e5 話，就bih tiam3 hia 等。「我今仔日e5 運氣真好！」 伊an2-ne 想：「無外久，hit 個囡仔一定會koh 哭，an2-ne 我就有囡仔肉thang 食lah！我已經真久無食著chiah-nih8 好料--e5 lah！」 
伊就恬恬ti7 hia 等，koh 等，直直等，khok8-khok8-a2等。等到囡仔koh 開始哭，野狼就倚來窗仔口，掠奶母金金看，尾溜一直搖。想 be7 到奶母煞 ka7 窗仔門關--起--來，走去討救兵。厝內 e5 狗仔攏chong5 出來攻擊野狼。 
「Ouh！」野狼那走那講：「人類 e5 話是 be7 tit thang 相信--e5。」 
19、龜 kap Lai7-hioh8 
有一隻龜足想beh 換一個toa3 e5 所在，就要求 lai7-hioh8 chhoa7 伊去chhoe7 新厝。龜答應事後beh 好好仔報答--伊。Lai7-hioh8 就用腳爪 ka7 龜掠 tiau5 leh ， 飛上天四界去chhoe7 。 
Ti7 路nih8 in tng7著一 隻烏鴉，烏鴉 ka7 Lai7-hioh8 講：「龜肉真好食neh 。」「 M7-ku2 ，」Lai-hioh8應講：「龜殼 hiah teng7,beh an2-choanN2食？」「岩石利koh teng7,會當 ka7 龜殼撞hou7 破。」 Lai7-hioh8 得著這個暗示，就 ka7 龜tui3 半空中 tan3落--去。龜殼撞著岩石，chiaN5 實破--去。Lai7-hioh8 kap 烏鴉兩個就穩心仔食一頓豐沛 e5 龜肉餐。 
絕對 m7-thang 烏白相信別人，隨便向望人幫贊。 
20、兩隻蟳仔 
有一日，天氣真好。兩隻蟳仔出門beh 去海邊 e5 沙埔 thit-tho5。 
「An2 子--e5,」老母講：「你an2-ne 行路無好看。行路著ai3直直行，m7-thang 行坦橫。」 
「An2 娘，拜託你先行hou7 我看，順續 ka7 我教。」蟳仔子an2-ne講：「你若做會到，我就 toe3 你做。」 
做好模樣是上好 e5 教育。 
</HL>