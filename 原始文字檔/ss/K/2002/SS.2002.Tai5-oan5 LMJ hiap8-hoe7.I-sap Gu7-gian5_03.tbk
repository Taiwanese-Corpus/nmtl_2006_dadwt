<CL>
  21. Chheng7 Sai-phoe5 e5 Li5-a2 
  Chit8-chiah li5-a2 khoaN3-tioh8 chit8-nia2 sai-phoe5. He si phah-lah8 e5 lang5 ne5 ti7 goa7-khau2 beh phak8 hou7 ta--e5. Chit-chiah li5-a2 ka7 hiahN khi2-lai5 chheng7. Toa7-pan7 toa7-pan7 kiaN5 tng2-khi3 i toa3 e5 chng--nih8. KiaN5 kau3-ui7 e5 si5, chng--nih8 e5 lang5 kap cheng-seN liah8-chun2 i si7 chin-chiaN3 e5 sai, longkiaN2 kau3 phih8-phih8-chhoah, siam2 kau3 bo5 khoaN3 kiN3 iaN2. I kam2-kak chin iang7, chin hong-sin5. Chit8 hoaN-hi2, chiu7 khui-chhui3 kio3 chhut-siaN. 
  Chit-si5, tai7-ke chiah hoat-hian7 goan5-lai5 si7 i. Chu2-lang5 khi2-mou bai2, chiu7 gia5 kun3-a2 ka7 kong3. Chit8-chiah hou5-li5 oa2-khi3 i e5 sin-piN ka7 kong2, “ThiaN li2 e5 siaN chiu7 chai-iaN2 li2 si7 sim2-mih8 lang5.” 
  Sui2-saN e7-tit-thang jia lang5 e5 bak8, m7-ku2 gian5-gi2 e7 siap8-lau7 gong7-lang5 e5 chin bin7-bok8. 
  22. Li2-heng5 e5 Lang5 kap Him5 
  Nng7-e5 lang5 cho3-hoe2 khi3 li2-heng5, kiaN5-koe3 chhiu7-na5 e5 si5-chun7, chit8-chiah him5 hiong5-hiong5 chong5--chhut--lai5. KiaN5 ti7 thau5-cheng5 hit-e5 sui5 peh chiuN7 chhiu7-a2, ka7 ka-ki7 chhang3 tiam3 chhiu-oe--nih8. Leng7-goa7 hit-e5 be7-hu3 thang siam2-pi7, chiu7 kui-sin-lang5 phiaN-loh8-khi3 phak ti7 thou5-kha. 
  Him5 chongl5ai kau3 i sin-piN, aN3 loh8-khi3 ka7 phiN7-phiN7 leh, kan-ta io5-thau5, “HouN5” chit8-siaN, chiu7 li7-khui. 
  Chhiu7-teng2 hit-e5 loh8--lai5, kiaN5 oa2 i e5 tong5-phoaN7, chhio3-chhio3-a2 ka7 mng7-kong2, “Hit-chiah Him5--sian--siN tau3-te2 tui3 li2 kong2 sim2-mih8?” 
  “I ka7 goa2 kong2, ti7 gui5-hiam2 e5 si5, cho3 i liu-soan e5 peng5-iu2, choat8-tui3 m7-thang koh kap i kau-poe5.” 
  23.Sai, Hou5-li5, kap Pat8-e5 Ia2-siu3 
  U7 chit8-kang, Sai kong2 i peN7 kau3 teh-beh si2 lah, kio3 sou2-u7 e5 tong7-but8 long2 lai5 thiaN i e5 kau-tai3. 
  SoaN-iuN5 lai5-kau3 Sai e5 tong7-khau2, khia7 tiam3-hia, thiaN i kong2 chit8-khun3. Mi5-iuN5 ma7 lai5 ti7 hia, iau2-boe7 li7-khui. Koh u7 chit8-chiah gu5-a2-kiaN2 ma7 lai5 lah. Tai7-ke long2 beh lai5 thiaN tai7-ong5 e5 kau-tai3. 
  Bo5-joa7-ku2, Sai u7 khah ho2 lah. I chhut-lai5 kau3 tong7-khau2, khoaN3-tioh8 Hou5-li5 ti7 goa7-khau2 teh tan2-hau7. “Li2 na2-e7 bo5 jip8-lai5 khoaN3--goa2?” Sai mng7 Hou5-li5. 
  “Tai7-ong5 ah, chhiaN2 li2 liong7-kai2. ” Hou5-li5 kong2, “Goa2 khoaN3-tioh8 che7-che7 tong7-but8 e5 kha-jiah, kan-ta u7 jip8--khi3--e5, bo5 chhut--lai5--e5. Ti7 jip8--khi3 e5 tong7-but8 iau2-boe7 chhut--lai5 chin3-cheng5, goa2 iau2-si7 lau5 tiam3 goa7-khau2 khah tho3-tong3.” 
  Beh tiong3-ke3 khah kin2, beh thoat-sin khah oh. 
  24. Li5-a2 e5 Thau5-nau2 
  Sai chham Hou5-li5 tang5-che5 beh khi3 phah-lah8. Hou5-li5 sian3-tong7 Sai, kio3-lang5 khi3 chio Li5-a2 cho3-tin7 khi3. Li5-a2 thiaN-kong2 Tai7-ong5 beh kap i kau-poe5, chin hoaN-hi2, sui5 khi3. 
  M7-ku2 tan2 i kau3-ui7 e5 si5, Sai sui5 ka7 Li5-a2 khian--si2, tui3 Hou5-li5 kong2, “Che chiu7-si7 lan2 e5 am3-tng3. Li2 seng kou3 leh, goa2 khi3 khun3--chit8--chheN2. Li2 na7 kaN2 tang7 goa2 e5 Li5-a2, li2 chiu7 kai-si2.” 
  Sai kiaN5-chau2, chhun Hou5-li5 ti7 hia tan2; tan2 chin-ku2 bo5 khoaN3-kiN3 Sai tng2--lai5, Hou5-li5 chiu7 thau-thau-a2 ka7 Li5-a2 e5 thau5-nau2 chiah8-tiau7. 
  Sai tng3--lai5 e5 si5, khoaN3 Li5-a2 e5 thau5-nau2 bo5--khi3, toa7 siaN mng7 Hou5-li5 kong2, “li5-a2 e5 thau5-nau2 to2-ui7 khi3?” “Thau5-nau2? Tai7-ong5 ah! I pun2-lai5 chiu7 bo5 thau5-nau2 lah! Na7 u7, i chiu7 be7 loh8 ti7 li2 e5 ham7-cheN2 louh.” 
  “Khiau2, Hou5-li5 chit-ku3-oe7 in3 liau2 chin sui2-khui3!” 
  25. Lai7-hioh8 Kap ChiN3 
  U7 chit8-chiah Lai7-hioh8 ti7 thiN-teng2 poe, hiong5-hiong5 thiaN-tioh8 ChiN3-siaN “siu2”--chit8--e7, i chai-iaN2 ka-ki7 i2-keng hou7 ChiN3 sia7--tioh8, siu7 tang7-siong, teh-beh si2 lah. 
  I e5 siang-sit8 phiat8 leh, phiat8 leh, ban7-ban7-a2 tui7-loh8 thou5-kha, khang-chhui3 e5 hoeh chhop8-chhop8-tih. I aN3-thau5 khoaN3 hit-ki sia7-tioh8 i e5 ChiN3, siuN7 be7 kau3 ChiN3-boe2 pak8--e5 keng3-jian5 si7 i ka-ki7 e5 u2-mou5. 
  “Aih-iah!” i ai chit8-siaN, chiu7 an2-ne si2--khi3. 
  Tui3-chhiu2 iong7 lai5 phah--lan2 e5 bu2-khi3, tiaN7-tiaN7 si7 lan2 ka-ki7 sang3 hou7--i e5. 
  26. Be7 Gu5-leng e5 Cha-bou2 Gin2-a2 
  Patty si7 be7 gu5-leng e5 cha5-bou2-gin2-a2, i thau5-khak teng2 gia5 chit8-thang2 gu5-leng beh khi3 chhi7-a2. I na2 kiaN5 na2 an3-sng3 be7 gu5-leng e5 chiN5 beh an2-choaN2 iong7. 
  “Goa2 beh ka7 Brown be2 koa2 ke-a2,” i kong2, “in e7 tak8-kang seN ke-nng7; goa2 beh ka7 nng7 be7 hou7 Parson in bou2. Be7 ke-nng7 e5 chiN5, goa2 beh theh8-lai5 be2 chit8-su sin saN kap chit8-teng2 sui2 bo7-a2. Goa2 na7 chng hou7 sui-sui2 khi3 chhi7-tiuN5, hiah-e5 siau3-lian5-ke choat8-tui3 long2 e7 sio-cheN beh lai5 chhoe7 goa2 khai-kang2! Polly Shaw tiaN7-tioh8 e7 khoaN3-kau3 bak8-khang chhiah. He si7 in-tau e5 tai7-chi3, goa2 chiah bo5 teh kiaN--i. Goa2 chiu7 ka7 khoaN3--chit8--e7, thau5-khak oat8 tui3 piN--a2 khi3.” 
  I na2 kong2 na2 oat8-thau5, thang2-a2 soa3 lak--loh8--khi3, gu5-leng chhia-to2 liau2-liau2. 
  I chi2-ho2 tng2-khi3 chhu3, ka7 a-bu2 kong2 gu5-leng chhia-to2 e5 in-toaN. 
  “Ah, gong7 gin2-a2,” a-bu2 na2 ka7 an-ui3, na2 ka7 thiah-beng5, “Ke-a2-kiaN2 iau2-boe7 pu7--chhut--lai5 chin3-cheng5, be7-tang3 an3-sng3--tit.” 
  27. Niau-a2 Sin-niu5 
  U7-chit8-kang, thiN-sin5 teh sio-cheN3, kong2 tong7-but8 e5 pun2-seng3 kiam2 u7 kho2-leng5 e7 kai2-pian3. 
  Jupiter kong2, “E7!” M7-ku2, Venus kong2, “Be7!” 
  Sou2-i2, in koat-teng7 beh chhi3-giam7--chit8--e7. Jupiter ka7 chit8-chiah Niau-a2 pian3-cho3 chit8-e5 cha-bou2-gin2-a2, an-pai5 i khi3 kap chit8-e5 siau3-lian5-ke kiat-hun. 
  Kiat-hun-sek chin seng7-tai7, tai-ke long2 chin hoaN-hi2, sin-niu5 e5 piau2-hian7 ma7 hou7 tai7-ke chiok o-lo2. Tai7-ke cho3-tin7 chiah8 chheN-chhau e5 si5, Jupiter ka7 Venus kong2, “Li2 khoaN3, sin-niu5 piau2-hian7 liau2 chiaN5 ho2. SiaN2-lang5 e7 chai i cha5-hng iau2-si7 chit8-chiah Niau-a2? I-e5 pun2-seng3 tiaN7-tioh8 i2-keng kai2 lah! Kiam2 m7-si7 leh?” 
  “Tan2--chit8--e7,” Venus in3 chit8-siaN, chiu7 pian3 chit8-chiah niau2-chhi2--chhut--lai, pang3 jip8-khi3 chhu3-lai7. Sin-niu5 chit8-khoaN3-tioh8 niau2-chhi2, chiu7 tui3 i2-a2-teng2 thiau3--khi2--lai5, chong5-tui3 niau2-chhi2 khi3. 
  “Ah, li2 khoaN3,” Venus kong2, “Goa2 kong2 liau2 bo5 m7-tioh8, tong7-but8 e5 pun2-seng3 bo5 kho2-leng5 e7 kai2-pian3!” 
  28. Be2-a2 kap Li5-a2 
  Be2-a2 kap Li5-a2 tang5-che5 toe3 chu2-lang5 chhut-mng5. Be2-a2 chheng7-chhah chin sui2, ian5-lou7 kiaN5 ian5-lou7 thiau3-lang7, sim-cheng5 chin khin-sang. Li5-a2 phaiN7 tang7-mih8 chin chiah8-lat8, ian5-lou7 kiaN5, ian5-lou7 phiN7-pheN7 chhoan2, sim-cheng5 chin ut-chut. 
  Li5-a2 thou2 chit8-e5 toa7-khui3, an2-ne ka7 Be2-a2 kong2, “Goa2 na7-si7 li2 chiu7 ho2 lah! Kui-kang chiah8-pa2-pa2, eng5-sian-sian, koh thang chheng7 kau3 sui2-tang-tang.” 
  Te7-ji7-kang, u7 chit8-tiuN5 toa7 chian3-iah8. Siong7 boe2-pai2 chhut-chian3 e5 si5, Be2-a2 tioh8 tang7-siong, to2 ti7 lou7-piN, teh-beh si2 lah. Li5-a2 kiaN5 tui3 hia koe3, khoaN3-tioh8 Be2-a2 kan-ta chun chit8-tiam2-a2 khui3-si-a2, kam2-kak i chin kho2-lian5. 
  “Goa2 chho3 lah,” Li5-a2 kong2, “Iau2-si7 peng5-hoan5 khah an-choan5!” 
  29. Pun5 kou2-chhoe--e5 
  Chit8-e5 kun-tui7 e5 kou2-chhoe-chhiu2 ti7 chian3-tiuN5 e5 chian5-soaN3 hou7 tek8-jin5 liah8--khi3. 
  Tek8-jin5 beh ka7 chhu2-si2, i ka7 kiu5-cheng5, “Goa2 peng7 bo5 chah bu2-khi3 kap lin2 chok-chian3, kan-ta pun5 kou2-chhoe nia5, si7 an2-choaN2 beh ka7 goa2 thai5--si2?” 
  “Li2 sui-jian5 bo5 chhin-sin chok-chian3,” tek8-jin5 in3 kong2, “m7-ku2, li2 kou2-chhui koh nia2 -chhoa7 lin2 e5 kun-tui7 kap goan2 chok-chian3.” 
  Chhut-chhui3 be7-su chhut-chhiu2. 
  30. Siau2-thiu2-a2 kap Chng-kha-lang5 
  Chng-kha nau7-jiat8 e5 si5, u7 chit8-e5 siau2-thiu2-a2 teh piau2-ian2 bou5-hong2 tak8-chiong2 tong7-but8 e5 kio3-siaN, tak8-e5 long2 khoaN3-kau3 chhio3-ha-ha. Siong7 lou7-boe2, i koh oh8 ti-a2 ki-ki kio3, oh8 kau3 chiok seng5. KhoaN3 nau7-jiat8 e5 lang5 long2 siuN7-kong2 i sin-khu tiaN7-tioh8 u7 chhang3 chit8-chiah ti-a2. 
  M7-ku2, u7 chit8-e5 goa7-chng-lang5 khia7 ti7 piN--a2 kong2, “He na2-si7 ti-a2 e5 kio3-siaN! Chit8-tiam2-a2 tioh8 bo5 seng5. Bin5-a2-chai3 goa2 chiah hou7 lin2 thiaN khoaN3 ti-a2 e5 kio3-siaN si7 seN-cho3 siaN2-khoan2.” 
  Keh-tng2-kang, hit-e5 lang5 chiaN5-sit8 peh-chiuN7 bu2-tai5, thau5-khak le5-le5, oh8 ti-a2 ki-ki-kio3, kio3 bo5 theng5 koh chin chho3-hiN7. Koan-chiong3 thiaN liau2 chin sit-bong7, long2 ka7 me7, koh ka7 tim3 chioh8-thau5-a2 kio3 i tiam7--khi3. 
  “Lin2 chiah-e5 gian3-thau5--e5!” i khui-chhui3 toa7-siaN jiang2, “Li2 tau3-te2 si7 bat siaN2!”. I na2 jiang2 na2 ka7 chhang3 ti7 hiu5-a2 lai7 e5 ti-a2-kiaN2 liah8--chhut--lai5, chhiu2 ka7 ti-hiN7-a2 khiu2 tiau5-tiau5. Goan5-lai5 si7 chiaN3-kang2 e5 ti-a2 teh ki-ki-kio3. 
  Ke2--e5 thong-lang5 o-lo2, chin--e5 lang5 soah hiam5 chhau3--chho. 
</CL>
<HL>

21、穿獅皮 e5 驢仔 
一隻驢仔看著一領獅皮。He 是扑獵 e5人 ne5 ti7 外口beh 曝hou7乾--e5。這隻驢仔 ka7 hiahN 起來穿，大扮大扮行轉去伊toa3 e5 庄nih8。行到位 e5 時，庄nih8 e5 人 kap 精牲掠準伊是真正 e5 獅，攏驚到 phih8-phih8-chhoah，閃到無看見影。伊感覺真 iang7、真風神。一歡喜，就開嘴叫出聲。 
這時，大家才發現原來是伊。主人khi mou7 bai2,就giah8 棍仔 ka7 摃。一隻狐狸倚去伊 e5 身邊 ka7 講：「聽你 e5 聲就知影你是甚mih 人。」 
Sui2 衫會tit thang 遮人 e5 目，m7-ku2 言語會洩漏憨人 e5 真面目。 
22、旅行 e5 人 kap 熊 
兩個人做伙去旅行，行過樹林 e5 時陣，一隻熊雄雄chong5 出--來。行ti7 頭前hit--個，隨 peh 上樹仔，ka7 家己藏 tiam3 樹椏nih8。另外hit --個 be7 赴thang 閃避，就歸身人 phiaN 落去仆ti7 塗腳。 
熊chong5 來到伊身邊，aN3 落去ka7 鼻鼻leh，kan-taN搖頭，「Hou5 N ~ 」一 聲，就離開。 
樹頂hit--個落--來， 行倚伊 e5 同伴，笑笑仔ka7 問講：「Hit 隻熊--先--生到底對你講甚mih ？」 
「伊 ka7 我講，ti7 危險 e5 時，做伊溜 soan e5 朋友，絕對 m7-thang koh kap 伊交陪。」 
23. 獅、狐狸、kap 別 e5 野獸 
有一工，獅講伊病到tit--beh死lah ，叫所有 e5 動物攏來聽伊 e5 交代。 
山羊來到獅 e5 洞口，企 tiam3 hia，聽伊講一睏。綿羊 ma7 來ti7 hia，iau2 未離開。Koh 有一隻牛仔子 ma7 來lah，大家攏beh 來聽大王 e5 交代。 
無外久，獅有較好lah，伊出來到洞口，看著狐狸ti7 外口teh 等候。「你哪會無入來看--我？」 獅問狐狸。 
「大王ah ，請你諒解。」狐狸講：「我看著濟濟動物 e5 腳跡，kan-taN有入--去--e5 ，無出--來--e5 。Ti7入--去 e5 動物iau2 未出--來進前， 我iau2 是留 tiam3 外口較妥當。」 
Beh 中計較緊，beh 脫身較oh。 
24、驢仔 e5 頭腦 
獅chham狐狸同齊beh 去扑獵。 狐狸煽動獅，叫人去招驢仔做陣去。 驢仔聽講大王beh kap 伊交陪，真歡喜，隨去。 
M7-ku2 等伊到位 e5 時，獅隨 ka7 驢仔 khian--死，對狐狸講：「Che 就是咱 e5 暗頓。你先顧leh！ 我beh 去睏--一--醒。你若敢動我 e5 驢仔， 你就該死。」 
獅行走，剩狐狸ti7 hia 等；等真久無看見獅轉--來，狐狸就偷偷仔ka7 驢仔 e5 頭腦食掉。 
獅轉--來 e5 時，看驢仔 e5 頭腦無--去，大聲問狐狸講：「驢仔 e5 頭腦to2 位去?」「頭腦？大王啊！伊本來就無頭腦lah ！若有，伊就 be7 落ti7 你 e5 陷阱louh ！」 
巧！狐狸這句話應了真sui2 氣！ 
25、Lai7-hioh8 Kap 箭 
有一隻 Lai7-hioh8 ti7 天頂飛，雄雄聽著箭聲「siu2 」-- 一 --下，伊知影家己已經hou7 箭射--著，受重傷，tit-beh 死lah。 
伊 e5 雙翼 phiat8--leh 、phiat8--leh ，慢慢仔墜落塗腳，空嘴 e5 血 chhop8-chhop8 滴。伊 aN3 頭看hit 支射著伊 e5 箭，想 be7 到箭尾縛--e5竟然是伊家己 e5 羽毛。 
「Aih-iah !」 伊ai 一聲，就an2-ne 死--去。 
對手用來扑咱 e5 武器，定定是咱家己送hou7 --伊-- e5。 
26、賣牛奶 e5 查某囡仔 
Patty 是賣牛奶 e5 查某囡仔，伊頭殼頂gia5 一桶牛奶beh 去市仔。 伊那行那按算賣牛奶 e5 錢beh an2-choaN2用。 
「我beh ka7 Brown買寡雞仔，」伊講：「In 會逐工生雞卵；我beh ka7 卵賣hou Parson in 某。賣雞卵 e5 錢，我beh 提來買一 su 新衫 kap 一頂sui2 帽仔。我若菆ou7 sui2 sui2 去市場，hia e5 少年家絕對攏會相爭來chhoe7 我開講！Polly Shaw 定著會看到目孔赤，he 是in 兜 e5 代誌，我才無 teh 驚--伊。我就 ka7 看-- 一--下，頭殼越對邊仔去。」 
伊那講那越頭，桶仔煞落--落--去，牛奶chhia倒了了。 
伊只好轉去厝，ka7 阿母講牛奶chhia 倒 e5 因端。 
「Ah！ 憨囡仔，」阿母那 ka7 安慰，那 ka7 拆明：「雞仔子iau2未孵--出--來進前，be7 當按算tit 。」 
27、貓仔新娘 
有一工， 天神 teh相cheN3，講動物 e5 本性kiam2有可能會改變。 
Jupiter講：「會！」 M7-ku2,Venus 講：「Be7 ！」 
所以，in 決定beh 試驗--一-- 下。Jupiter ka7 一隻貓仔變做一個查某囡仔，安排伊去 kap一 個少年家結婚。 
結婚式真盛大，大家攏真歡喜新娘 e5 表現 ma7 hou7 大家足o-lo2。大家做陣食腥臊 e5 時，Jupiter ka7 Venus 講：「你看，新娘表現了誠好。啥人會知影伊昨昏iau2 是一隻貓仔？ 伊 e5 本性定著已經改lah！Kiam2 m7 是leh ？」 
「等一下，」Venus 應一聲，就變一隻老鼠出--來，放入去厝內。新娘一看著老鼠，就對椅仔頂跳--起--來，chong5 對老鼠去。 
「Ah ！ 你看，」Venus 講：「我講了無 m7 著，動物 e5 本性無可能會改變！」 
28、馬仔 kap 驢仔 
馬仔 kap 驢仔同齊 toe3 主人出門。馬仔穿插真sui2 ，沿路行沿路跳弄，心情真輕鬆。驢仔揹重物真食力，沿路行沿路 phiN7-pheN7 喘，心情真鬱卒。 
驢仔吐一個大氣，an2-ne ka7 馬仔講：「我若是你就好lah！歸工食飽飽，閒仙仙，koh thang 穿到sui2 tang-tang。」 
第二工，有一場大戰役。上尾擺出戰 e5 時，馬仔著重傷，倒ti7 路邊tit-beh 死lah。驢仔行對hia 過，看著馬仔kan-taN chhun一點仔氣絲仔，感覺伊真可憐。 
「我錯lah！」 驢仔講 ：「iau2 是平凡較安全。」 
29、Pun5 鼓吹--e5 
一個軍隊 e5 鼓吹手ti7 戰場 e5 前線hou7 敵人掠--去。 
敵人beh ka7 處死，伊 ka7 求情：「我並無 chah 武器 kap lin2 作戰，kan-taN pun5 鼓吹 nia5,是an2-choaN2 beh ka7 我thai5 --死？」 
「你雖然無親身作戰，」敵人應講：「m7-ku2,你鼓吹koh 領chhoa7 lin2 e5 軍隊 kap 阮作戰。」 
出嘴 be7 輸出手。 
30、小丑仔 kap 庄腳人 
庄腳鬧熱 e5 時，有一個小丑仔 teh 表演模仿逐種動物 e5 叫聲，逐個攏看到笑哈哈。上路尾，伊koh 學豬仔ki ki 叫，學到足成。看鬧熱 e5 人攏想講伊身軀定著有藏一隻豬仔。 
M7-ku2,有一個外庄人企ti7 邊仔講：「He 哪是豬仔 e5 叫聲！一點仔都無成。 明仔再我才hou7 lin2 聽看豬仔 e5 叫聲是生作啥款。」 
隔轉工，hit 個人chiaN5 實 peh上舞台，頭殼犁犁，學豬仔ki ki叫，叫無停koh 真噪耳。觀眾聽了真失望，攏 ka7 罵，koh ka7擲石頭仔叫伊恬--去。 
「Lin2 chia e5 gian3 頭--e5!」伊開嘴大聲嚷：「Lin2 到底是bat啥！」伊那嚷那 ka7 藏ti7 裘仔內 e5 豬仔子掠--出--來，手 ka7 豬耳仔 khiu2-tiau5-tiau5。原來是正港 e5 豬仔 teh ki ki 叫。 
假--e5 通人o-lo2 ，真--e5 人煞嫌臭臊。 
</HL>