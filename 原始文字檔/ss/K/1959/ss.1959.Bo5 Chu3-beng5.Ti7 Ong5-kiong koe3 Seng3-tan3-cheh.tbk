<CL>
“Sian-siN, chhat-e5!”  Chit8 e5 se3-siaN e5 gin2-na2 siaN, ti7 jin5-kun5 tiong teh hoah.  Chit e5 iong2-kam2 e5 chhat-e5 gin2-na2, ti7 sng-seh e5 ke-lou7 teh kiaN5.
Lou5-pek sian-siN hut-jian5-kan theng5-chi2 i e5 kha-pou7, i chu3-bak8 khoaN3 hit e5 chhong-peh8 e5 bin7-iong5.  Hit-tui3 toa3-tioh8 khun3-khou2 siong-cheng5 e5 bak8-chiu-jin5, sui-jian5 u7 kam5 bak8-sai2, iau2-ku2 sia7-chhut tam7-poh8 e5 chhio3-iong5.
“Sio2 peng5-iu2, ti7 chiah-nih8 koaN5 loh8 sng-seh e5 thiN-khi3, goa2 bo5 su-iau3 chhat-e5, in-ui7 chhat kim ia7 liam5-piN bo5 lou7-iong7.  Chong2-si7, sio2 peng5-iu2 li2 oe7 iau boe7?”  Lou5-pek chu3-i3 khoaN3 i hit-tui3 iu-chhiu5 e5 toa7-lui2 bak8-chiu.
“Si7 la3!  Sian-siN, goa2 ...... goa2 tui3 cha-hng e7-pou chiu7 bo5 chiah8-mih8.”
“Lai5, khah oa2 lai5 mng5-khau2 chia khah boe7 koaN5.  Si7 la3!  Li2 it-teng7 thang chhat goa2-e5 e5. ---- Li2 chit e5 iong2-kam2 e5 gin2-na2, ui7 ka-ki7 than3-chiN5 tou7-oah8.  Goa2 siuN7 lan2 thang saN pang-chan7, li2 ka7 goa2 chhat-e5, goa2 kang-chiN5 hou7 li2.”  I e5 oe7 moa2 u7 an-ui3, i e5 chhio3-iong5 koh-khah ke-thiN gin2-na2 e5 sin3-sim, che tui3 ti7 chit8 e5 iau-go7 bo5 oa2-kho3 e5 gin2-na2 si7 ho5-teng2 e5 an-ui3. Sit8-chai7 si7 an2-ni, in-ui7 chit e5 Lou5-pek sian-siN si7 chit8 e5 hok8-sai7 hit e5 Ban7-ong5 e5 Ong5 e5 lang5.
“Sian-siN, to-sia7!”  Hit e5 gin2-na2 bian2-kiong2 kim3 i e5 bak8-sai2, “Goa2 tu2-tu2 am3-liam7 goa2 e5 lau7-bo2 ti7 Lun5-tun ka3 goa2 e5 ki5-to2-bun5, pa-pa kio3 goa2 eng2-oan2 m7-thang boe7-ki3-tit, chit e5 ki5-to2-bun5 tui3 ti7 goa2 chit-khoan2 ui7 ka-ki7 than3-chiN5 tou7-oah8 e5 gin2-na2, u7 tam7-poh8 ki5-koai3, chong2-si7 goa2 ia7 m7-bat boe7-ki3-tit liam7: Un-jiu5 chu5-ai3 e5 Ia5-sou, kiu5 Li2 khoaN3-kou3 chit e5 se3-kiaN2... ... hou7 goa2 koai-koai; koh kiu5 Siong7-te3 khoaN3-kou3 choan5 se3-kai3.”
Lou5-pek sian-siN e5 bak8-chiu, hut-jian5 siu7 bak8-sai2 sip-tam5.  “Goan7 Siong7-te3 su3-hok li2, se3-kiaN2!  KhoaN3-kou3 choan5 se3-kai3, che si7 chit e5 toa7 e5 ki2-kiu5, chong2-si7 ti7 Siong7-te3 peng3 bo5 thai3 khun3-lan5 seng5-chiu7 e5 su7.Siong7-te3 i2-keng u7 thiaN li2 e5 ki5-to2 e5 chit-pou7 hun7 mah?”
I tim3-thau5, chit8-bin7 koh-khah chhut-lat8 chhat hit siang siong-tong ku7 e5 phoe5-e5.
“U7 chit8 pai2 goa2 ti7 Lun5-tun, ti7 chit8-e5 ta3-bong5-bu7 e5 lou7-tiong be5-lou7.”  Goa2 kiaN5 kau3 be2-thau5 e5 chin7-thau5, goa2 long2 bo5 khoaN3-kiN3 sim2-mih8, chi2-u7 khoaN3-kiN3 am3-bu7.”  Au7-lai5 goa2 chiu7 liam7 hit phiN ki5-to2-bun5: “Un-jiu5 chu5-ai3 e5 Ia5-sou, kiu5 Li2 khoaN3-kou3 chit e5 soe3-kiaN2......hou7 goa2 koai-koai; koh kiu5 Siong7-te3 khoaN3-kou3 choan5 se3-kai3.”  Hut-jian5 ti7 goa2 e5 au7-bin7 u7 chit8 e5 chin toa7 e5 siaN-im hoah kong2: “Oe2!  Li2 chit e5 gin2-na2 siaN2-su7 kiaN5 kau3 be2-thau5 e5 chin7-thau5 lai5?  Li2 na7 koh chin3-cheng5 kiaN5 chit8-pou7, chiu7 poah8 tui3 hai2-te2 loh8-khi3 la3.  Li2 kiu5 Siong7-te3 khoaN3-kou3 choan5 se3-kai3, chong2-si7 goa2 mng7 li2, u7 sim2-mih8 lang5 lai5 khoaN3-kou3 li2 nih?”  Goan5-lai5 si7 chit8-ui7 keng2-chhat khia7 ti7 goa2 e5 au7-bin7, i chit8-chhiu2 khiu2 goa2, kiu3 goa2 thoat-li7 gui5-hiam2.  Goa2 chiu7 toa7 siaN chhio3 kong2: “Li2 kiam2 m7 si7 teh khoaN3-kou3 goa2 mah?”  Au7-lai5 goa2 ka7 i kong2 goa2 e5 ma-ma phoa3-piN7, goa2 beh khi3 chhoe7 pa-pa, kio3 i tng2-lai5.  I chiu7 thoe3 goa2 khi3 chhoe7 pa-pa, koh ka7 i kong2 goa2 hiam2-hiam2 poah8-loh8 hai2-tiong.  Goa2 kap pa-pa tng2-khi3, chong2-si7 ma-ma si2 khi3 la3!  Pa-pa kong2 i kau3 chit8 e5 chin sui2 e5 sou2-chai7, si7 ti7 thiN-teng2, ti7 hia bo5 koh phoa3-piN7, ia7 bo5 koh u7 thong3-khou2, au7-lai5 pa-pa bo5 koh hau2, i pho7 goa2 kong2: “Hit e5 sou2-chai7 chiu7-si7 ong5-kiong la3!”
Hit e5 san2-jiok8 e5 bin7 kong2 kau3 chia, hut-jian5 hoat-chhut hi2-lok8 e5 kong-chhai2, Lou5-pek sian-siN hoaN7-chhiu2 ti7 gin2-na2 e5 thau5-khak kong2: “Choe3-toa7 e5 Ong5, chiu7-si7 li2 e5 ma-ma ka3 li2 ki5-kiu5 hit-ui7, I si7 lan2 e5 Ong5, lan2 na7 sin3-kho3 I, chin7 lan2 e5 pun2-hun7 cho3 kang, chiu7-si7 pang-chan7 I khoaN3-kou3 choan5 se3-kai3.  Sio2 peng5-iu2!  Li2 m7-thang boe7 ki3-tit ouh!”
E5 i2-keng chhat ho2, i khia7 khi2-lai5, thng3 i hit teng2 ku7 bo7-a2.  Kim-sek e5 thau5-mng5 ti7 sng-seh tiong siam2-siam2 hoat kng, i e5 bin7 ia7 chin kng-beng5.
“Sian-siN, goa2 tek-khak boe7 boe7-ki3-tit, chong2-si7 goa2 iau2-boe7 ka7 li2 kong2, goa2 e5 pa-pa ia7 si2-khi3 la3, si7 goan2 che7 chun5 tui3 Eng-kok lai5 Bi2-kok i2-au7, sou2-i2 goa2 tioh8 ka-ki7 than3-chiN5 tou7-oah8.  Goa2 e5 pa-pa si2-au7, goa2 chiu7 kiah8-bak8 bo5 chhin, u7 lang5 tam7-poh8 chiN5 hou7 goa2 be2 chiah e5 chhat-e5 e5 khi3-khu7.”
Lou5-pek sian-siN chin tioh8 kiaN, tian2 toa7 i e5 bak8-chiu, mng7 kong2: “Li2 iau2-si7 chiah se3-han3, li2 hian7-chai7 tiam3 ti7 to2-ui7?  Khun3 ti7 sim2-mih8 sou2-chai7?  Li2 ho7 choe3 sim2-mih8 mia5?”
“Goa2 mia5 cho3 Ji7-mi2, goa2 toa3 ti7 chit8-kha toa7 siuN e5 lai7-bin7, toa7-siuN si7 khng3 ti7 chit8-keng chap8-hoe3-tiam3 au7-bin7, siuN-a2 lai7 u7 khng3 ta-chhau2 kap phoa3-choa2, am3-si5 goa2 nng3-jip8-khi3, ti7 hia u7 kau3-giah8 un-loan2 la3!”
“Ji7-mi2, e7-am3 li2 jip8-khi3 e5 si5, tek-khak u7 phoe7 kap saN, chhiaN2 li2 ka7 goa2 kong2 hit keng chap8-hoe3-tiam3 e5 mng5-pai5-ho7, goa2 chiu7 thang sang3 khi3, i2-au7 goa2 tek-khak pang-chan7 li2.  Hian7-chai7 goa2 beh khi3 cho3 kang, in-ui7 goa2 ia7 tioh8 hu7-tam ka-teng5 e5 seng-oah8-hui3, che si7 li2 chhat-e5 e5 kang-chiN5, li2 kin2 khi3 be2 chit8-oaN2-thng thang lim.”
“Sian-siN!  Ouh!  Sian-siN!”  Ji7-mi2 kam2-kek kau3 kong2 boe7 chhut.
“Ji7-mi2!  Ouh!  Ji7-mi2!”  Lou5-pek sian-siN chhit i e5 bak8-chiu, chiu7 kin2-kin2 li7-khui khi3.  Tui3 hit jit8 i2-au7, Lou5-pek sian-siN chha-put-to tak8-jit8 tu2-tioh8 Ji7-mi2, i sang3 i chit8-siang-e5, chit8-nia2 toa7-i, kap chit8-nia2 un-loan2 e5 phoe7.
Seng3-tan3-cheh cheng5 saN-jit8, Lou5-pek tui3 Ji7-mi2 kong2: “Koh koe3 3 jit8 chiu7-si7 Seng3-tan3-cheh, chhiaN2 li2 lai5 goan2 e5 chhu3 saN-kap koe3 Seng3-tan3.  Seng3-tan3-chhiu7-teng2 tek-khak u7 li2 e5 le2-mih8.”
“Ouh!  Sian-siN, li2 si7 chit8 e5 ong5-chu2 mah?”
“M7-si7, goa2 put-ko3 si7 chit8 e5 peng5-siong5 lang5, tioh8 cho3 kang lai5 i5-chhi5 seng-oah8.”
“Chong2-si7 goa2 chai-iaN2 li2 si7 chit8 e5 sim2-mih8 khoan2 e5 ong5-chu2.  Sian-siN, goa2 cheng5-jit8 u7 ka7 chit8 e5 sin peng5-iu2 kong2, li2 chit-chiong2 ong5-chu2 peng5-sou3 bo5 lang5 chai, tioh8 kau3 li2 si2 hit-jit8 lang5 chiah chai li2 chin chiaN3 si7 ong5-chu2.”
Koe3 kui2-jit8 Lou5-pek sian-siN tu2-tioh8 chit8 e5 keng2-chhat.
“Keng2-koaN, li2 bat goa2 e5 peng5-iu2 Ji7-mi2 mah? －－Hit e5 chhat-e5 e5 gin2-na2?  ChhiaN2 li2 pang-chan7 goa2 chiau3-kou3 i, na7 u7 sim2-mih8 su7, chhiaN2 li2 chiah sui5-si5 thong-ti goa2,” i chiu7 theh8 i e5 beng5-chi3 hou7 keng2-chhat.
Hit e5 keng2-koaN thiaN-liau2 chiu7 ai3 chhio3 kong2: “Si7 la3!  Goa2 tu2-chiah bat i bo5 kui2-jit8, u7 chit8 jit8 goa2 ti7 sip8-ji7-lou7 teh chi2-hui kau-thong, u7 chit8 e5 bo5 siu2 kui-ki2 beh chaN2 lou7 koe3, goa2 toa7 siaN me7 i.  Hut-jian5 chit8 e5 chin se3 e5 siaN-im ti7 goa2 e5 piN-a2 tui3 goa2 kong2: Sian-siN, li2 na7 eng7 chit e5 ki5-to2 ‘Un-jiu5 Chu2 Ia5-sou kiu5 Li2 khoaN3-kou3 chit e5 se3-kiaN2...... hou7 goa2 koai-koai, koh kiu5 Li2 khoaN3-kou3 choan5 se3-kai3’.  Li2 na7 an2-ni ki5-to2, goa2 siong-sin3 li2 oe7 khah iong5-iN7 pang-chan7 I khoaN3-kou3 chin choe7 lang5.”  Goa2 kap i iok-sok beh chhi3-eng7 chit e5 ki5-to2-bun5, goa2 siong-sin3 li2 chiu7-si7 hit-ui7 i sou2 ka7 goa2 kong2 e5 ho2 peng5-iu2.  I kong2 li2 si7 chit8 e5 ong5-chu2!”
Lou5-pek sian-siN thiaN kau3 chia ia7 soa3 ai3 chhio3.
Seng3-tan3-cheh cheng5 chit8-jit8, Ji7-mi2 e5 seng-li2 tek8-piat8 ho2, i i2-keng than3 6 kak-poaN3, i ke3-oe7 beh be2 chit8 hang7 le2-mih8 sang3 Lou5-pek sian-siN.  Hut-jian5 ti7 ke-lou7 u7 toa7 soan-jiong2 e5 siaN, u7 lang5 toa7 siaN teh ai-kio3, goan5-lai5 u7 nng7-chiah be2 thoa chit8-tai5 bo5 lang5 sai2 e5 chhia ti7 ke-lou7 teh kong5-chau2, u7 chit8 e5 soe3-han3 gin2-na2 tu2-tu2 ti7 ke-lou7 teh kiaN5, be2-chhia chiam7-chiam7 kun7-oa2, ti7 che chhian-ki it-hoat e5 si5, chit e5 iong2-kam2 e5 gin2-na2 thiau3 jip8-khi3 pho7 soe3-han3 gin2-na2 hiat hou7 i e5 lau7-bo2, chong2-si7 i pun2-sin soa3 to2 ti7 be2-chhia-e7.  Chit8 e5 keng2-chhat chin3-cheng5 khi3 pho7 hit e5 gin2-na2 khi2--lai5, sui-jian5 iau2 u7 meh8, chong2-si7 bo5 ng3-bang7 la3!  In ka7 i kou5 ioh8 e5 si5 hoat-kian3 u7 chit8-pau chiN5 pau 6 kak-poaN3, goa7-bin7 sia2 kong2, “Ji7-mi2 sou2 tit e5 kang-chiN5.”  Hit e5 keng2-chhat kin2 eng7 tian7-oe7 thong-ti Lou5-pek sian-siN.
“HaN5?  Ji7-mi2...... hou7 chhia kauh-tioh8?”  I koaN2-kin2 kau3 peN7-iN7 e5 si5, Ji7-mi2 i2-keng m7-chai lang5.
“Ji7-mi2, ....... goa2 ti7 chia, li2 e5 peng5-iu2 ti7 chia.”
“Ji7-mi2!  Li2 kiu3 chit8 e5 se3-han3 gin2-na2 e5 siN3-mia7.”
I thi2-khui bak8-chiu mng7 kong2: “Gin2-na2 peng5-an mah?  Ho2!  Peng5-an chiu7 ho2,” i bak8-chiu kheh-loh8, hut-jian5 koh thi2-khui, i chhiN-peh8 e5 bin7 ia7 hoat-chhut ki5-iN7 e5 kong-chhai2.  “Un-jiu5 chu5-ai3 e5 Ia5-sou, kiu5 Li2 khoaN3-kou3 chit e5 se3-kiaN2.... hou7 goa2 koai-koai, koh kiu5 Li2 khoaN3-kou3 choan5 se3-kai3.  Ah!  Chiah-nih8 sui2 e5 hoe, u7 chiau2-a2, chia si7 ong5-kiong ouh!”
“Si7 la3!  Ji7-mi2, si7 Ban7-ong5 e5 Ong5 e5 ong5-kiong!”  Tu5-liau2 Lou5-pek sian-siN thi5-khau3 e5 siaN i2-goa7, si3-bin7 siok-jian5 bo5 siaN.
“Ji7-mi2, li2 sit8-chai7 si7 hit e5 ong5-chu2 ---- ti7 li2 si2 i2-cheng5, bo5 lang5 chai-iaN2 li2 si7 ong5-chu2.”  I hau2 kau3 bo5 hoat-tou7 thang koh kong2 loh8-khi3.
Ji7-mi2 i2-keng kau3 hit e5 khoaN3-kou3 choan5 se3-kai3 e5 Ong5 e5 sou2-chai7 la3!  Ti7 hia i bo5 koh iau-go7, bo5 koh kou-toaN.  I kau3 Ong5-kiong khi3 koe3 Seng3-tan3-cheh la3!
(Ka-teng5 e5 peng5-iu2 te7 22 ki5, 1959 ni5 12 geh8)
</CL>
<HL>

「先生，擦鞋！」1個細聲 e5囡仔聲，ti7人群中teh喝。這個勇敢e5擦鞋囡仔，ti7霜雪e5街路teh行。
Lou5-pek先生忽然間停止伊e5腳步，伊注目看hit個蒼白e5面容。Hit對toa3著困苦傷情e5目珠仁，雖然有含目屎，iau2-ku2射出淡薄 e5笑容。
「小朋友，ti7 chiah-nih8 寒落霜雪 e5天氣，我無需要擦鞋，因為擦金也 liam5-piN無路用。總是，小朋友你會枵boe7？」Lou5-pek注意看伊hit對憂愁e5大蕊目珠。
「是la3！先生，我......我tui3 cha-hng e7晡就無食物。」
「來，較倚來門口 chia較boe7寒。是la3！你一定thang擦我e5鞋。----你這個勇敢e5囡仔，為家己趁錢渡活。我想咱thang相幫贊，你ka7我擦鞋，我工錢hou7你。」伊e5話滿有安慰，伊e5笑容 koh-khah 加添囡仔e5信心，che對ti7 1個枵餓無倚靠e5囡仔是何等e5安慰。實在是an2-ni，因為這個Lou5-pek先生是1個服事hit e5萬王e5王e5人。
「先生，多謝！」Hit個囡仔勉強禁伊e5目屎：「我tu2-tu2暗唸我e5 老母 ti7 倫敦ka3 我e5祈禱文，爸爸叫我永遠m7-thang boe7記得，這個祈禱文 tui3 ti7我這款為家己趁錢度活e5囡仔，有淡薄奇怪，總是我也m7-bat boe7記得唸：溫柔慈愛e5耶穌，求你看顧這個細子... ... hou7 goa2 乖乖； koh求上帝看顧全世界。」
Lou5-pek先生e5目珠、忽然siu7目屎溼tam5。「願上帝賜福你，細子！看顧全世界，che是這個大e5 ki2求，總是ti7上帝並無太困難成就e5事。上帝已經有聽你e5祈禱e5這部份mah？」
I tim3-thau5，1面koh-khah出力擦hit雙相當久e5皮鞋。
“有1擺我ti7倫敦，ti7 1個罩濛霧e5 路中迷路。”我行到碼頭e5盡頭，我攏無看見啥物，只有看見暗霧。”後來我就唸hit篇祈禱文：“溫柔慈愛e5耶穌，求你看顧這個細子... hou7 我乖乖； koh求上帝看顧全世界。”忽然ti7我e5後面有1個真大e5聲音喝講：「Oe2！你這個囡仔啥事行到碼頭e5盡頭來？你若koh進前行 1步，就poah8 tui3海底落去la3。你求上帝看顧全世界，總是我問你，有啥物人來看顧你nih？」原來是1位警察企ti7我e5後面，伊一手khiu2我，救我脫離危險。我就大聲笑講：「你kiam2 m7是teh看顧我mah？」後來我ka7伊講我e5媽媽破病，我beh去chhoe7爸爸，叫伊轉來。伊就替我去chhoe7爸爸，koh ka7 伊講 我險險poah8落海中。我kap爸爸轉去，總是媽媽死去la3！爸爸講伊到1個真sui2 e5 所在，是ti7天頂，ti7 hia無koh破病，也無koh有痛苦，後來爸爸無koh哮，伊抱我講：「Hit個所在就是王宮la3！」
Hit個san2弱e5面講到chia，忽然發出喜樂e5光彩，Lou5-pek 先生hoaN7手 ti7囡仔e5頭殼講：「最大e5王，就是你e5媽媽教你祈求hit位，伊是咱e5王，咱若信靠伊，盡咱e5本分做工，就是幫贊伊看顧全世界。 小朋友！你m7-thang boe7記得ouh！ 」
鞋已經擦好，伊企起來，褪伊hit頂舊帽仔。金色e5頭毛ti7霜雪中閃閃發光，伊e5 面也真光明 。 
「先生，我的確boe7 boe7記得，總是我iau2-boe7 ka7你講，我e5爸爸也死去la3，是阮坐船tui3英國來美國以後，所以我著家己趁錢度活。我e5爸爸死後，我就舉目無親，有人淡薄錢hou7我買chiah e5 擦鞋e5器具。」
Lou5-pek先生真著驚，tian2大伊e5目珠，問講：「你 iau2-si7 chiah 細漢，你現在tiam3 ti7 to2位？睏 ti7啥物所在？你號做啥物名？」
「我名做Ji7-mi2，我toa3 ti7 1-kha大箱e5 內面，大箱是囥 ti7 1間雜貨店後面，箱仔內有囥礁草kap破紙，暗時我nng3入去，ti7 hia有夠額溫暖la3！」
「Ji7-mi2，e7暗你入去 e5時，的確有被kap衫，請你ka7我講hit間雜貨店e5 門牌號，我就thang送去，以後我的確幫贊你。現在我beh去做工，因為我也著負擔家庭e5生活費，這是你擦鞋e5工錢，你緊去買1碗湯thang lim。」
「先生！Ouh！先生！」Ji7-mi2感激到講boe7出。
「Ji7-mi2！Ouh！Ji7-mi2！」Lou5-pek 先生拭伊e5目珠，就緊緊離開去。Tui3 hit日以後，Lou5-pek先生差不多逐日tu2著Ji7-mi2，伊送伊1雙鞋，1領大衣，kap 1領溫暖e5被。
聖誕節前三日，Lou5-pek tui3 Ji7-mi2 講：「Koh 過三日就是聖誕節，請你來阮e5厝相kap過聖誕。聖誕樹頂的確有你 e5禮物。」
「Ouh！先生，你是1個王子mah？」
「M7是，我不過是1個平常人，著做工來維持生活。」
「總是我知影你是1個啥物款e5王子。先生，我前日有ka7 1個新朋友講，你這種王子平素無人知，著到你死hit日人才知你真正是王子。」
過幾日 Lou5-pek先生tu2-tioh8 1個警察。
「警官，你bat我e5朋友Ji7-mi2 mah？－－Hit個擦鞋e5囡仔？請你幫贊我照顧伊，若有啥物事，請你chiah隨時通知我，」伊就提伊e5 beng5-chi3 hou7警察。
Hit個警官聽了就愛笑講：「是la3！我 tu2-chiah bat伊無幾日，有1 日我ti7十字路teh指揮交通，有1個無守規矩beh chaN2 路過，我大聲罵伊。忽然 1個真細e5聲音 ti7我e5 邊仔tui3 goa2講：先生，你若用這個祈禱“溫柔主耶穌求你看顧這個細子... hou7 我乖乖，koh求你看顧全世界。”你若an2-ni祈禱，我相信你會khah容易幫贊伊看顧真濟人。」我kap伊約束beh試用這個祈禱文，我相信你就是hit位伊所ka7我講e5好朋友。伊講你是1個王子！」
Lou5-pek先生聽到chia也續愛笑。
聖誕節前1日，Ji7-mi2 e5生理特別好，伊已經趁6角半，伊計畫beh買1項禮物送 Lou5-pek先生。忽然ti7街路有大喧嚷e5聲，有人大聲 teh哀叫，原來有2隻馬拖1台無人駛e5車ti7街路teh狂走，有1 個細漢囡仔 tu2-tu2 ti7街路teh行，馬車漸漸近倚，ti7這千鈞一髮e5時，這個勇敢e5 囡仔跳入去抱細漢囡仔hiat hou7伊e5老母，總是伊本身煞倒ti7馬車下。一個警察進前去抱hit個囡仔起--來，雖然iau2有脈，總是無向望la3！In ka7伊kou5藥e5時發見有1包錢包6角半，外面寫講，「Ji7-mi2所得 e5工錢。」Hit個警察緊用電話通知Lou5-pek先生。
「HaN5？Ji7-mi2 ...... hou7車kauh著？」伊趕緊到病院e5時，Ji7-mi2已經m7知人。
「Ji7-mi2，...... 我 ti7 chia，你e5朋友 ti7 chia。」
「Ji7-mi2！你救1個細漢囡仔e5性命。」
I thi2開目珠問講：「囡仔平安 Mah？好！平安就好，」伊目珠kheh落，忽然koh thi2開，伊青白e5面也發出奇異e5光彩。「溫柔慈愛e5 耶穌，求你看顧這個細子...... hou7我乖乖，koh求你看顧全世界！Ah。Chiah-nih8 sui2 e5花，有鳥仔，chia是王宮ouh！」
「是la3！Ji7-mi2，是萬王e5王e5王宮！」除了Lou5-pek先生啼哭e5聲以外，四面肅然無聲。
「Ji7-mi2，你實在是hit個王子－ti7你死以前，無人知影你是王子。」伊哮到無法度thang koh講落去。
Ji7-mi2已經到hit個看顧全世界e5王e5所在la3！Ti7 hia伊無koh 枵餓，無koh孤單。伊到王宮去過聖誕節la3！
(家庭e5朋友第22期，1959年12月)
</HL>