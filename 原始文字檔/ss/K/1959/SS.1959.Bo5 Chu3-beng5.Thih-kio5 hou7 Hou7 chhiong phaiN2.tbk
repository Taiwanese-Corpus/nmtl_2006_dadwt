<CL>
  U7 chit8-pai2 loh8 toa7-hou7, chiong chit8-tiau5 thih-lou7 e5 thih-kio5 chhiong phaiN2. Chit e5 chhau2-toe7 e5 lau7-toa7 lang5 keng-ke3 hia, khoaN3-kiN3 thih-kio5 phaiN2-khi3, chiu7 siuN7-tioh8 kin-a2-jit8 e5 he2-chhia na7 sai2-lai5, tek-khak oe7 hoat-seng chin chhiN-chham2 e5 chai-ho7. I teh siuN7 e5 si5, hut-jian5 thiaN-tioh8 hng7-hng7 e5 sou2-chai7, u7 he2-chhia siaN hong7-hong7-kio3 teh sai2 lai5. Chit e5 si5-chun7, i ui7-tioh8 beh kiu3 choan5 chhia-lai7 e5 lang5 e5 siN3-mia7, chiu7 eng7 to koah ka-ki7 e5 kha-thui2, koh thng3 chit8-nia2 peh8-saN ni2 ti7 i sou2 lau5 chhut-lai5 e5 huih. Tui3 an2-ni, i chiu7 khi3 khia7 ti7 khah koaiN5 e5 sou2-chai7, chit8-bin7 toa7-siaN au5-kio3, chit8-bin7 ko-ku2 hit nia2 bak huih kau3 ang5-ang5 e5 peh8-saN, ti7 poaN3 khong-tiong iat8-lai5 iat8-khi3. Bok8-tek si7 beh hou7 su-ki khoaN3-kiN3 ang5-sek e5 ki5-a2, thang sui5-si5 tong3-tiam7 teh. 
  Che7 ti7 chhia-teng2 e5 lang5, u7 e5 chiah8-hun, u7 e5 khoaN3 sin-bun5, u7 e5 chiah8 mih8-kiaN7, u7 e5 kong2 tang kong2 sai, ia7 u7 e5 siuN7 kong2 koh ke3 chit8 tiap-a2-ku2 chiu7 oe7 kau3 bok8-tek toe7, khiok bo5 chit8 lang5 oe7 siuN7-tioh8 ti7 thau5-cheng5 u7 chin toa7 e5 put-heng7, in beh ti7 chit-pai2 put-heng7 e5 tiong-kan lai5 si2-siong! 
  Lau7-toa7-lang5 e5 chhiu2 iau2 teh iat8, i e5 huih iau2 teh lau5 e5 si5, i e5 siaN-im khiok chiam7-chiam7 soe3-siaN. Na7-si7 he2-chhia ia7 chiam7-chiam7 oa2-kun7. Tng su-ki khoaN3-kiN3 thau5-cheng5 ang5-sek e5 ki5, chiu7 sui5-si5 tong3 khi2-lai5, chong2-si7 chit e5 lau7-toa7-lang5 khiok in-ui7 lau5-huih ke3 choe7 soa3 to2-loh8-khi3. Che7 ti7 chhia-teng2 e5 lang5 tai7-ke long2 chin ki5-koai3, m7-chai-iaN2 he2-chhia siaN2-su7 theng5-khun3. Tng in tai7-ke long2 loh8-chhia e5 si5, in chiah chai-iaN2 thih-kio5 phaiN2. Ti7 chit si5 in tai7-ke chiah chhiN2-ngou7 hui-siong5 kam2-kek chit-ui7 lau7-toa7-lang5 lau5-huih pang3-sak siN3-mia7 lai5 chin2-kiu3 in. Tui3 an2-ni choe3 chit8 e5 bong7 chiong i bai5-chong3. Ti7 i e5 bong7-teng2 u7 lip8 chit8-te3 chioh8-pi, sia2 kong2: “I thoe3 goan2 si2!” 
  Peng5-iu2! Ti7 chhia-teng2 e5 lang5 tu2-tu2 chhin-chhiuN7 li2, hit e5 lau7-toa7-lang5 si7 Ia5-sou. I in-ui7 khoaN3-kiN3 li2 tit8-tit8 chau2 tui3 te7-gek8 hia khi3, sou2-i2 ti7 sip8-ji7-ke3 teng2, pang3-sak I ka-ki7 e5 siN3-mia7 lau5-huih lai5 kiu3 li2. Ng3-bang7 li2 m7-thang koh kiaN5 hit tiau5 si2-lou7, hian7-chai7 chiu7 sin3-kho3 I. 
  (Ka-teng5 e5 peng5-iu2 te7 16 ki5, 1959 ni5 6 geh8) 
</CL>
<HL>

有1擺落大雨，將1條鐵路e5鐵橋沖歹。這個草地e5老大人經過hia，看見鐵橋歹去，就想著今仔日e5 火車若駛來，的確會發生真 chhiN慘e5災禍。伊 teh想e5 時，忽然聽著遠遠e5所在，有火車聲hong7-hong7叫teh 駛來。這個時陣，伊為著beh救全車內e5人e5性命，就用刀割家己e5 腳腿，koh 褪1領白衫ni2 ti7 伊所流出來e5血。Tui3 an2-ni，伊就去企ti7較懸e5所在，1面大聲喉叫，1面高舉hit領沐血到紅紅e5白衫，ti7 半空中 iat8來 iat8去。目的是beh hou7司機看見紅色e5旗仔，thang隨時擋恬teh。
坐ti7車頂e5人，有e5食薰，有e5看新聞，有e5食物件，有e5講東講西，也有e5 想講 koh 過一tiap仔久就會到目的地，卻無1人會想著ti7頭前有真大e5不幸，in beh ti7 這擺不幸e5中間來死傷！ 
老大人e5手 iau2 teh iat8，伊e5血iau2 teh流e5時，伊e5聲音卻漸漸細聲。 若是火車也漸漸倚近。Tng司機看見頭前紅色e5旗，就隨時擋起來， 總是這個老大人卻因為流血過濟煞倒落去。坐 ti7 車頂e5人逐家攏真奇怪，m7知影火車啥事停睏。Tng in逐家攏落車e5時，in才知影鐵橋歹。Ti7這時in逐家才醒悟非常感激這位老大人流血放sak性命來 拯救 in。Tui3 an2-ni做 1 個墓將伊埋葬。Ti7 伊e5墓頂有立1塊石碑，寫講： 「伊替阮死！」 
朋友！Ti7 車頂e5人tu2-tu2親像你，hit個老大人是耶穌。伊因為看見你直直走tui3地獄hia去，所以ti7十字架頂，放sak伊家己e5性命流血來救你。向望你m7-thang koh行hit條死路，現在就信靠伊。
(家庭e5朋友第16期，1959年6月) 
</HL>