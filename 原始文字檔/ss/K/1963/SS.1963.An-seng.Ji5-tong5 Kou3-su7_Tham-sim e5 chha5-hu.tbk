<CL>
  I2-cheng5 u7 chit8 e5 chha5-hu (khioh chha5 e5 lang5), toa3 ti7 soaN-kha, tak8-jit8 jit8-thau5 chhut-lai5, i chiu7 toa3 png7-pau kap i sou2 oa2-kho3 lai5 chho3-chha5 e5 chit8 ki pou2-thau5, chiuN7 soaN chho3 chha5. 
  U7 chit8 jit8, i chiau3 siong5 khi3 soaN-nih8 chho3 chha5, kau3 tiong-tau3 hioh-khun3, siuN7 beh che7 teh chiah8-png7 e5 si5, hut-jian5-kan thiaN-tioh8 tui3 soaN-kok tiong u7 hou-kiu3 e5 siaN, “Kiu3-mia7! Kiu3-mia7 leh!” I thiaN chin beng5, sim-lai7 siuN7 kong2, it-teng7 u7 lang5 tu2-tioh8 gui5-hiam2 e5 tai7-chi3, chiu7 sui5-si5 chiong png7-pau he7-teh, ng3 hoat-chhut siaN-im e5 sou2-chai7 chau2-khi3.Ko2-jian5 khoaN3-tioh8 chit8 e5 lau7 a-po5 poah8 ti7 khiN-kham3 te2, khiN-kham3 te2 u7 chui2 teh lau5, sui-jian5 bo5 chhim, chong2-si7 chui2 lau5 chin kin2. Lau7 a-po5 siang-chhiu2 lam2 ti7 chit8 liap8 toa7 chioh8-thau5, siuN7 beh peh khi2-lai5, chong2-si7 bo5 hoat-tou7. Chit e5 chha5-hu khoaN3-kiN3, koaN2-kin2 loh8-khi3, kiu3 i khi2-lai5. Lau7 a-po5 e5 kha tioh8-siong, huih tit8-tit8 lau5, chha5-hu sui5-si5 eng7 i e5 chhiu2-kin pak8 a-po5 siu7 siong e5 sou2-chai7 koh chiong ka-ki7 e5 png7 chit8 poaN3 pun i chiah8. 
  Chiah8-png7 au7, lau7 a-po5 tui3 chha5-hu kong2, “Goa2 e5 kha tioh8 siong, be7 kiaN5 lou7, chhiaN2 li2 aiN7 goa2 tng2-khi3!” Chha5-hu khoaN3 i e5 khoan2-sit chin kho2-lin5, chiu7 aiN7 i tng2-khi3. 
  Chha5-hu beh to3-khi3 e5 si5, a-po5 ui7-tioh8 po3-tap chha5-hu e5 thiaN3-sim, chiu7 chiong chit8 chiah ke-bo2 sang3 i, koh tui3 i kong2, “Chit chiah ke-bo2 tak8-jit8 e7 siN chit8 liap8 nng7, na7 u7 chit chiah ke-bo2, li2 chiu7 m7 bian2 koh khi3 soaN-nih8 chho3-chha5, chong2-si7 bo5-lun7 chaiN2-iuN7 m7-thang thai5 i.” Chha5-hu sim-lai7 siuN7, chit8 liap8 nng7 chiah tat8 joa7 che7 chiN5! Chong2-si7 a-po5 e5 ho2-i3, i chiu7 liah8 tng2-khi3. Te7 2 jit8, ke-bo2 ko2-jian5 siN chit8 liap8 nng7, chha5-hu tui3 ke-siu7 nih8 theh8 nng7 lai5 khoaN3, kam2-kak chit liap8 nng7 chin tang7, chu3-i3 khoaN3-mai7, ah, goan5-lai5 si7 chit8 liap8 kim ke-nng7, i hoaN-hi2 kau3 thiau3 khi2-lai5, chhio3 gi7-gi7! Chha5-hu chiong kim ke-nng7 theh8 khi3 ke-nih8 be7 chin che7 chiN5. Chhin-chhiuN7 an2-ni, ke-bo2 tak8 jit8 long2 siN chit8 liap8 kim ke-nng7, chha5-hu chin kin2 chiu7 piN3 chit8 e5 ho2-giah8 lang5, i chiu7 long2 m7 bian2 koh khi3 soaN-nih8 chho3 chha5 lah. 
  Chong2-si7 lang5 e5 sim siong5-siong5 si7 bo5 han7, ti7 bo5 e5 si5 ng3-bang7 u7, u7 e5 si5, ng3-bang7 koh khah che7, be7 kam2-kak boan2-chiok, u7 chit8 jit8 i che7 teh siuN7, ke-bo2 tak8-jit8 chi2 u7 siN chit8 liap8, an2-ni chin chio2, na7 e7-thang cho3 chit8 pai2 tit-tioh8 kui2-na7 liap8 si7 khah ho2, i siuN7-lai5 siuN7-khi3, siuN7-tioh8 na7 chiong ke-bo2 thai5 si2, chiong sou2 u7 e5 kim ke-nng7 long2 theh8 chhut-lai5, m7-bian2 tak8-jit8 teh theng3-hau7 chit8 liap8 chit8-liap8. I soa3 be7 ki3-tit lau7 a-po5 tui3 i kong2 e5 oe7, sui5-si5 gia5 to thai5 ke-bo2, chong2-si7 i phoa3-khui ke-bo2 e5 pak-tou2 e5 si5, lai7-bin7 khang-khang, lian5 chit8 liap8 ia7 bo5. I chiah chin hou7-hoe2 ka-ki7 thai3 tham-sim. 
 (Ka-teng5 e5 peng5-iu2 te7 69 ki5, 1963 ni5 11 goeh8) 
</CL>
<HL>

以前有1個柴夫（拾柴e5人），toa3 ti7山腳，逐日日頭出來，伊就帶飯包kap伊所倚靠來剉柴e5 1支斧頭，上山剉柴。 
有1日，伊照常去山nih8 剉柴，到中晝歇睏，想beh坐teh食飯e5時，忽然間聽著 tui3山谷中有呼救e5聲，「救命！救命leh！」伊聽真明，心內想講，一定有人tu2著危險e5代誌，就隨時將飯包he7-teh，向發出聲音e5所在走去。果然看著1個老阿婆跋ti7溪崁底，溪崁底有水teh流，雖然無深，總是水流真緊。老阿婆雙手lam2 ti7 1粒大石頭，想beh peh起來，總是無法度。這個柴夫看見，趕緊落去，救伊起來。老阿婆e5腳著傷，血直直流，柴夫隨時用伊e5手巾縛阿婆受傷e5所在koh將家己e5飯一半分伊食。 
食飯後，老阿婆tui3柴夫講，「我e5腳著傷、be7行路，請你aiN7我轉去！」柴夫看伊e5款式真可憐，就aiN7伊轉去。
柴夫beh倒去e5時，阿婆為著報答柴夫e5疼心，就將1隻雞母送伊，koh tui3伊講，「這隻雞母逐日會生1粒卵，若有這隻雞母，你就m7免koh去山nih8 chho3柴，總是無論怎樣m7-thang thai5伊。」柴夫心內想，1粒卵才值偌濟錢！總是阿婆e5好意，伊就掠轉去。第2日，雞母果然生1粒卵，柴夫tui3雞siu7 nih8提卵來看，感覺這粒卵真重，注意看mai7，ah，原來是1粒金雞卵，伊歡喜到跳起來，笑gi7-gi7！柴夫將金雞卵提去街nih8賣真濟錢。親像an2-ni，雞母逐日攏生1粒金雞卵，柴夫真緊就變1個好額人，伊就攏m7免koh去山--nih8 chho3柴lah。 
總是人e5心常常是無限，ti7無e5時向望有，有e5時、向望koh較濟，be7感覺滿足，有1日伊坐teh想，雞母逐日只有生1粒，an2-ni真少，若會thang做1擺得著幾若粒是較好，伊想來想去，想著若將雞母thai5死，將所有e5金雞卵攏提出來，m7免逐日teh聽候1粒1粒。伊煞be7記得老阿婆tui3伊講e5話，隨時gia5刀thai5雞母，總是伊剖開雞母e5腹肚e5時，內面空空，連1粒也無。伊才真後悔家己太貪心。 
(家庭e5朋友第69期，1963年11月) 
</HL>