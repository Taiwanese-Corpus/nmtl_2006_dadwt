<CL>
  Sin3-kiat e5 pa-pa si7 teh kou3 thih-lou7--e5, hoe2-chhia beh koe3 e5 si5, i tioh8 giah8 ang5 kap peh8 e5 ki5 khia7 ti7 thih-lou7 piN. Sin3-kiat e5 chhu3 si7 ti7 thih-lou7 piN e5 se3-keng chhu3, chong2-si7 i chin ai3 tong7-but8, ti7 thih-lou7 piN e5 chit8-te3-a2 khang-te7 chhi7 7 chiah ke kap 3 chiah thou3-a2. 
  Sin3-kiat kin-ni5 chiah seng khi3 3 ni5-kip e5 hak8-seng. I e5 ma-ma si7 ti7 Sin3-kiat 4 hoe3 e5 si5 li7-khui se3-kan. I kap pa-pa poaN lai5 kou3 thih-lou7 si7 7 hoe3 e5 si5. 
  Chit8 e5 chin koaN5 e5 tang-thiN e5 am3-si5, m7 chai tui3 to2-loh8 lai5, chit8 chiah ia2-niau chau2 jip8-lai5 in e5 chhu3-lai7, Sin3-kiat khoaN3-tioh8 ia2-niau chin thiaN3 i, chong2-si7 m7 chai chaiN2-iuN7 m7 jip8 chhu3-lai7, tiaN7-tiaN7 to khun3 ti7 chhu3-teng2 thou2 ian-tang5 chhut-lai5 e5 sou2-chai7. 
  Bo5 joa7-ku2, Sin3-kiat kio3 i, i chiu7 tui3 chhu3-teng2 loh8-lai5 kap i saN-kap san3-pou7. Chong2-si7 pa-pa bo5 ai3 niau-a2, sou2-i2 Sin3-kiat tak8-jit8 am3-chiN7 tui3 chau3-kha chiong chhun e5 png7 kap chhai3, theh8 khi3 au7-bin7 hou7 i chiah8. Sin3-kiat ka7 i ho7 mia5 kio3 “A-giok8”. Sin3-kiat mui2 le2-pai3 hou7 peng5-iu2 chio khi3 hu7-kin7 e5 le2-pai3-tng5 hu3 Chu2-jit8-oh8. Ti7 Chu2-jit8-oh8 i thiaN-tioh8 chin-choe7 koan-he7 Siong7-te3 e5 oe7, kap tioh8 chaiN2-iuN7 thiaN3 lang5. 
  Kau3 12 geh8, seh loh8 beh kau3 chit8-chhioh, ti7 chhu3-lai7 tioh8 khi2 hoe2-lou5 e5 si5-chun7. Sin3-kiat tu2 tui3 hak8-hau7 to3-lai5, pa-pa theh8 5 khou-gin5 hou7 i, kio3 i khi3 be2 chit8-te3 tau7-hu7. Sin3-kiat thiaN-tioh8 A-giok8 ti7 chhu3-teng2 teh hau2, chiu7 kio3 i loh8-lai5, ka7 i khng3 ti7 i saN-a2 lai7, i chiu7 tit8-tit8 chau2 khi3 tau7-hu7-tiam3. To3-tng2-lai5 e5 si5 i khoaN3-kiN3 chit8 e5 lau7 a-peh-a3 chheng7 phoaN3-saN, seng-khu chun3-leh chun3-leh tui3 i kong2 “Gin2-na2 hiaN, goa2 pak-tou2 chin iau, li2 sou2 theh8 e5 tau7-hu7 hou7 goa2 ho2 bo5?” Sin3-kiat hou7 i kio3 chit8-e7 tioh8 chit8 kiaN, chong2-si7 sui5-si5 siuN7 tioh8 ti7 Chu2-jit8-oh8 sou2 thiaN e5 ka3-si7, kong2 “A-peh-a3, tau7-hu7 si7 pa-pa hoan-hu3 e5, goa2 chiN5 hou7 li2 lah”. Kong2 an2-ni chiu7 chiong sou2 chau7 e5 4 khou-gin5 long2 hou7 i. A-peh-a3, kong2, “To-sia7, to-sia7”, koh ka7 i kiaN5 2, 3 e5 le2, chiu7 bo5 koh khoaN3-kiN3. 
  Sin3-kiat khoaN3 i na2 kiaN5 chiu7 to3-lai5 kau3 chhu3-nih8. Tng2-lai5 kau3 chhu3-nih8, Sin3-kiat chiah siuN7-tioh8 pa-pa si7 chin song3-hiong e5 lang5, tak8 geh8-jit8 sou2 nia2 e5 chiN5 chin chio2, lian5 1 khou-gin5 ia7 chin po2-poe3, i bo5 eng-kai chiong sou2 chau7 e5 chiN5 hou7 pat8-lang5. “Hai7 lah, tng2-khi3 chhu3-nih8 pa-pa e7 me7 ......!” Sou2-i2 chiu7 tui3 chhu3 au7-bin7 e5 sio2 mng5 jip8-khi3. Pa-pa mng7 i kong2 “Chau7 e5 chiN5 leh?” Sin3-kiat in3 kong2, “U7 chit8 e5 kho2-lin5 e5 lau7 a-peh-a3, goa2 chiong hiah-e5 chiN5 hou7 i”. Pa-pa thiaN-liau2 chin siu7-khi3 kong2, “Ti7 chit khoan2 phaiN2 than3 chiN5 e5 si5, ia7 u7 chiong 4 khou-gin5 hou7 khit-chiah8 e5 ah?” 
  Chong2-si7 ti7 Sin3-kiat e5 nau2-lai7, Chu2-jit8-oh8 e5 lau7-su sou2 kong2 e5 oe7 bo5 be7 ki3-tit khi3, chiu7 tui3 pa-pa kong2, “Pa-pa, m7-ku2 lan2 tak8-jit8 long2 chiah8 3 tng3, hit-e5 lang5 chin ku2 bo5 chiah8-png7. Goa2 siuN7 na7 chit8-tng3 mai3 chiah8, hou7 i 4 khou-gin5 bo5 iau3-kin2, sou2-i2 chiah hou7 i.” Pa-pa kong2, “Li2 na7 an2-ni tak8-hang7 hou7 lang5, chiN5 khah che7 ma7 bo5 kau3, an2-ni li2 e7-hng mai3 chiah8-png7 ho2! ......” Hou7 pa-pa me7 e5 Sin3-kiat na2 khau3 pho7 hit chiah niau-a2 chhut-khi3 goa7-bin7. Pa-pa khoaN3-kiN3 kong2, “Sin3-kiat, li2 kan-ta hou7 hit chiah niau chiah8 e5 png7 kap chhai3, chit8-jit8 tioh8 chit8-nng7 khou neh. Na7 chit8 ko3-geh8 chiu7 chin che7 chiN5, hit khoan2 niau tan3 hiat-kak8 ho2 lah!” 
  Sin3-kiat ia7 chai-iaN2 song3-hiong e5 pa-pa, ui7-tioh8 beh hou7 i thak8-chheh be2 phou7-a2 ian5-pit, ia7 chin khun3-lan5, sou2-i2 pa-pa kong2 an2-ni ia7 si7 bo5 m7-tioh8. Chong2-si7 beh chiong 3 ni5 ku2 cho3-hoe2 e5 A-giok8 hiat-kak8 ti7 chit-e5 leng2 e5 seh-tiong sit8-chai7 chin m7 kam, i chiu7 pho7 niau-a2 kiaN5 kau3 li7 u7 chit8-kong-li2 e5 tian7-hoe2-thiau7 e5 e7-bin7 ti7 hia teh khau3. 
  Hut-jian5-kan ti7 heng-cheng5 e5 niau-a2 tui3 i kong2-oe7, “Sin3-kiat hiaN, Sin3-kiat hiaN, to-sia7 li2 chin ku2 iuN2-chhi7 goa2, goa2 beh chhoa7 li2 lai5-khi3 chit8 e5 ho2 sou2-chai7, chhiaN2 toe3 goa2 lai5”. Niau-a2 chiu7 thiau3 chhut-lai5, chhin-chhiuN7 thou3-a2 ti7 seh e5 teng2-bin7 tit8-tit8 thiau3-khi3, chau2 tui3 soaN-teng2 khi3. Sin3-kiat chiu7 toe3 i tit8-tit8 khi3. 
  Ti7 soaN-nih8 u7 chin che7 toa7 chang5 e5 chhiu7-a2, Ng3 tui3 hit lai7-bin7 tit8-tit8 kau3 soaN lai7. Ti7 chek chin che7 seh e5 sou2-chai7 u7 chit8 e5 se3-se3 e5 khang, niau-a2 chiu7 ka7 i pe5-pe5--leh, chiu7 nng3 tui3 lai7-bin7 jip8-khi3. “Eh! Eh! He tioh8 chin ki5-koai3 ti7 chia na2 u7 chit8 e5 khang?” Teh khoaN3 e5 si5, tui3 lai7-bin7 u7 chit8 chiah toa7-chiah him5 oa2-lai5 khang-khau2 tui3 i kong2, “Sin3-kiat hiaN, ti7 chiah koaN5 e5 thiN li2 ia7 lai5 ah, taN chhiaN2 jip8-lai5”. Ti7 tong7-but8-hng5 sou2 khoaN3 e5 him5 chin hou7 lang5 kiaN, chong2-si7 chit chiah him5 thai2 e7 an2-ni, i teh tioh8-kiaN e5 si5, him5 eng7 i e5 toa7 ki cheng5-jiau2 pe5 seh, hou7 i piN3 khah toa7 khang, hou7 Sin3-kiat thang jip8-khi3. 
  Ti7 him5 e5 tong7-hiat8 lai7, tu5-liau2 toa7 him5 i2-goa7, u7 i e5 thai3-thai3 kap chit8 chiah se3-chiah him5-a2-kiaN2, che7 kau3 chin ho2-se3, kap niau-a2 A-giok8 chin siong-ho2 teh kong2 oe7, him5 thai3-thai3 chiu7 tui3 toa7 him5 kong2. Toa7-him5 chhio3-chhio3 tui3 Sin3-kiat kong2, “Sin3-kiat hiaN, ti7 3 ni5-ku2 li2 chin thiaN3 goan2 e5 ho2 peng5-iu2 A-giok8. TaN goan2 chia u7 koh siN sin e5 eN-a2, chhiaN2 li2 un5-un5-a2 thit-tho5. Ti7 chit hu7-kin7 u7 hun5-chhiok, sian5 long2 teh hioh koaN5, lai5 khi3 chhiaN2 in lai5.” Toa7-him5 chiu7 hoan-hu3 se3-chiah him5 khi3 kio3 in lai5. In lai5 liau2-au7 toa7-him5 chiu7 tui3 in kong2-oe7. 
  Oe7 kong2 soah hun5-chhiok kap sian5 chin hoaN-hi2, thiau3 lai5 Sin3-kiat e5 bin7-cheng5 ka7 i kiaN5 3, 4 pai2 le2. A-giok8 chiu7 tui3 Sin3-kiat kong2 “Sin3-kiat hiaN, hun5-chhiok kap sian5, thiaN-tioh8 li2 chin thiaN3 tong7-but8, beh ka7 li2 seh-sia7, kim-mi5, tai7-ke ti7 chia beh saN-kap lai5 iu5-hi3.” Sian5 chiu7 hau2 kau3 “ji2-ji2 ... ”, hun5-chhiok ia7 tit8-tit8 chhiuN3-koa poe-koan5 poe-ke7, se3-chiah him5 ia7 toe3 hiah-e5 koa-siaN thiau3-bu2, toa7-him5 kap him5-bu2 chin hoaN-hi2 teh hau2. Niau-a2 ia7 chham-ka loh8-khi3 thiau3-bu2, nng7-chiah toa7-him5 ia7 jim2 be7 tiau5, khai-si2 chhiuN3 koa. In-ui7 chin sim-sek, Sin3-kiat soa3 be7 ki3-tit i si7 ti7 him5 e5 tong7-hiat8, ka-ki7 ia7 phah-chhiu2 chham-ka in e5 thiau3-bu2. Hut-jian5 A-giok8 hoah kong2 “Sit, sit ...... ” kio3 tai7-ke soah. 
  Sian5 mng7 kong2, “Sim2-mih8 tai7-chi3?” 
  Hun5-chhiok seng-khu chun3 chit8-e7 kong2, “U7 lang5 e5 kha-pou7 siaN, m7 chai si7 phah-lah8--e5 a2 m7 si7?” ThiaN tioh8 an2-ni, toa7-him5 koaN2-kin2 chiong jip8-khau2 piN e5 seh lai5 that ti7 jip8-khau2--nih8. Toa7-him5 kong2, “Lang5 sit8-chai7 chin phaiN2, khoaN3-tioh8 goan2 chiu7 sui5-si5 phah chheng3, sou2-i2 be7-thang an-sim chiong jip8-khau2 khui-khui. Chong2-si7, ti7 hiah phaiN2 e5 lang5 e5 tiong-kan, ia7 u7 chhin-chhiuN7 Sin3-kiat hiaN chiah-nih8 ho2 e5 lang5, sit8-chai7 ia7 thang kam2-sia7”. Sian5 hoaN-hi2 an2-ni kong2. 
  Lang5 e5 kha-pou7 siaN bo5 thiaN-kiN3 i2-au7, Sin3-kiat siuN7-tioh8, he kiam2-chhai2 si7 i e5 pa-pa khoa3-lu7 i e5 tok8-siN kiaN2, chiah lai5 chhoe7, chiu7-kong2 “Goa2 beh to3-khi3 chhu3-nih8, chin to-sia7, kim-mi5 chin sim-sek, soa3 m7 chai si5-kan teh koe3-khi3.” 
  Toa7-him5 kam2-kak chin m7 kam-sim kong2, “Li2 beh to3-khi3 lah, goan2 kio3-si7 li2 kim-mi5 beh toa3 chia, chong2-si7 ia7 khoa3-lu7 lin2 pa-pa e5 tai7-chi3. Goan2 ai3 mih8-kiaN7 sang3 li2 cho3 ki3-liam7, Sin3-kiat hiaN li2 ai3 sim2-mih8?” Sin3-kiat in3 kong2, “Goa2, bo5 ai3 sim2-mih8, chong2-si7 goa2 siuN7 ai3 chiong chiah8-mih8 sang3 hou7 hiah-e5 keng-koe3 hoe2-chhia-lou7 e5 bo5 thau5-lou7 e5 lang5. Goan2 tau chin san3, sou2-i2 siuN7 ai3 hou7 in, ia7 bo5 pan7-hoat, kin-a2-jit8 chiong be2 tau7-hu7 sou2 chau7 e5 chiN5 hou7 lang5, sou2-i2 hou7 pa-pa me7.” “Hit-e5 tai7-chi3, goan2 i2-keng tui3 A-giok8 thiaN liau2 lah, goan2 u7 chit8 hang7 ai3 chhiaN2 li2 theh8 tng2 khi3 chhu3, chiu7-si7 “Ou5-tho5”. KhoaN3 li2 ai3 joa7 che7, chiu7 e7 chau2 joa7 che7 chi2 chhut-lai5.” Toa7-him5 na2 kong2, chiu7 tui3 tong7-hiat8 e5 lai7-bin7 kak theh8 chit8-liap8 ou5-tho5 chhut-lai5. Ti7 Sin3-kiat e5 bin7-cheng5, chhui3 m7 chai teh liam7 sim2-mih8, chiu7 io5 ou5-tho5. Chin ki5-koai3, se3 liap8 tho5-a2-chi2 tit8-tit8 chau2 chhut-lai5. “Li2 khoaN3 chau2 chiah che7 chhut-lai5, chiong che am3-chiN7 cheng3 ti7 lin2 pa-pa e5 hoe2-chhia liau5-a2 piN, cheng3 ti7 thih-lou7 e5 siang-peng5 piN. Teh cheng3 e5 si5 be7 eng7-tit hou7 lang5 khoaN3-kiN3, na7 am3-chiN7 ti7 am3-si5 cheng3, chit8 mi5 e5 tiong-kan chiu7 toa7 chang5 kiat-sit8. Chiong hiah-e5 chip8 cho3-hoe2 sang3 hou7 hiah-e5 bo5 kang-chok e5 lang5, ou5-tho5 pi2 png7 khah u7 chu-iong2-hun, sou2-i2 na7 chiah8 10 liap8 chiu7 bo5 khah su chit8 oaN2 png7.” Sin3-kiat thiaN liau2 chin hoaN-hi2, chiu7 theh8 khi2-lai5 haiN3, chong2-si7 long2 haiN3 bo5. Toa7-him5 khoaN3-tioh8 an2-ni toa7 siaN chhio3 “Hah, hah....... Be7 ki3-tit, be7-ki3-tit. Beh haiN3 i2-cheng5 tioh8 eng7 Chu2 e5 ki5-to2-bun5 ki5-to2, tho5-a2-chi2 chiah e7 chau2 chhut-lai5. Li2 ia7 bat khi3 Chu2-jit8-oh8, sou2-i2 tui3 Siong7-te3 e5 tai7-chi3 chin chai chiah tioh8. Na7 chhut-ti7 tham-sim lai5 ki5-to2, Siong7-te3 be7 chiong ou5-tho5 hou7 lan2. Li2 na7 sim siuN7, kiu5 Siong7-te3 chiong ou5-tho5 lai5 siuN2-su3 hiah-e5 kho2-lin5 e5 song3-hiong lang5, lai5 ki5-to2, chiu7 Siong7-te3 e7 hou7 chit8-liap8 ou5-tho5 chau2-chhut li2 sou2 ai3 e5 ou5-tho5-a2.” Sin3-kiat thiaN-liau2 chin kam2-kek. 
  Theh8 hit liap8 tho5-a2 beh chhut-khi3 goa7-bin7 e5 si5, hun5-chhiok tui3 i kong2, “Sin3-kiat hiaN, goa2 ia7 chiong chit8 ki ‘chhau2-tek8’ hou7 li2, chit-e5 chhau2-tek8, bo5-lun7 sim2-mih8 lang5 pun5, thiN-tiong e5 poe-chiau2 long2 e7 poe lai5 kap li2 cho3 peng5-iu2. Hian7-chai7 siuN7 ai3 pun5, chong2-si7 chhiu7-na5 lai7 e5 chiau2-lui7 long2 teh khun3, na7 ka7 in phah-chhiN2 chin phaiN2-se3. TaN chit-ki hou7 li2, na7 bo5 phoaN7 e5 si5 li2 thang pun5, na7 beh khou ke-a2 lai5, pun5 ia7 chin ho2 eng7.” Sin3-kiat toa7 ka7 i seh to-sia7. Chit si5 sian5 eng7 chhou-chhou ke7-ke e5 siaN tui3 i kong2 “Sin3-kiat hiaN, goa2 m7 chai sim2-mih8 si5 chiah e7 koh tu2-tioh8 li2, sou2-i2 ai3 chiong ‘sian5 e5 sit8-a2’ hou7 li2, li2 na7 koa3 ti7 seng-khu, chiu7 e7-thang chhin-chhiuN7 goan2 an2-ni ti7 khong-tiong chu7-iu5 lai5 poe”. I kong2 an2-ni chiu7 poe2 thou5, tui3 thou5-te2 theh8 sian5 e5 khak hou7 i kong2 “Che tioh8 ti7 beh pang-chan7 lang5 e5 si5 chiah thang eng7, na7 siuN7 ai3 than3 chiN5, a2-si7 hou7 lang5 o-lo2 chiu7 bo5 hau7, chhiaN2 li2 e7 ki3-tit.” Sin3-kiat theh8 chit 3 hang7 po2-poe3 tui3 tong7-hiat8 chhut-lai5 e5 si5, niau-a2 A-giok8 chau2 lai5 ka7 i seh-sia7 kong2, “Sin3-kiat hiaN, chin ku2 siu7 li2 e5 chiau3-kou3 chin to-sia7, goa2 chiam7-si5 e7 kap toa7-him5 in cho3-hoe2 toa3, chhiaN2 m7 bian2 khoa3-lu7.” 
  Sin3-kiat na2 kiaN5 na2 hoaN-hi2, “Heh, chin hoaN-hi2, tit-tioh8 3 hang7 po2-poe3”. Ti7 seh tiong i tit8-tit8 kiaN5 kau3 chhu3-nih8. Pa-pa tu2-tu2 giah8 teng beh theng3-hau7 choe3 am3 e5 hoe2-chhia koe3, tui3 i kong2 “Sin3-kiat, li2 chau2-khi3 to2-loh8, pa-pa chin hoan5-lo2, siuN7 beh khi3 chhoe7 li2. In-ui7 bo5 lang5 the3 goa2, sou2-i2 siuN7 li2 khoaN3 e7 koaN2-kin2 tng2-lai5. Ah, chin kai-chai3.” Kong2 an2-ni chiu7 tui3 te7-a2-te2 theh8 sio han5-chi5 lai5 hou7 i. 
  “Pa-pa, goa2 the3 li2, li2 seng khi3 khun3.” Iu2-hau3 e5 Sin3-kiat kong2 an2-ni chiu7 tui3 pa-pa e5 chhiu2 chiap teng-hoe2. Bo5 joa7 ku2 choe3 am3 e5 chhia chiu7 koe3-khi3. “TaN, tioh8 khai-si2 lai5 cho3, chhu3-piN, thih-lou7-piN, kim-am3 long2 lai5 ka7 i cheng3 ou5-tho5-a2, bin5-a2 cha2-khi2 hou7 pa-pa tioh8-kiaN chit8-e7”. I siuN7 an2-ni chiu7 tui3 te7-a2 te2 theh8 ou5-tho5-a2 chhut-lai5, chiau3 toa7-him5 sou2 kong2, liam7 Chu2 e5 ki5-to2-bun5, chiu7 tit8-tit8 haiN3. “Khok, khok......”, tho5-a2-chi2 tit8-tit8 lin3 chhut-lai5, Sin3-kiat chiu7 chiong hiah-e5 cheng3 ti7 chhu3 e5 si3-piN, kap thih-lou7 e5 nng7-peng5, chin ki5-biau7, chit8-e7 cheng3 loh8-khi3, sui5-si5 puh-ge5, piN3-cho3 chhiu7 tit8-tit8 toa7 chang5, koh kiat chin che7 koe2-chi2, hou7 Sin3-kiat tioh8 chit8-kiaN. 
  Sin3-kiat siuN7-tioh8 ti7 soaN-teng2 bo5 chhiu7-a2 e5 soaN, lai5 cheng3 ou5-tho5 thang pang-chan7 song3-hiong e5 lang5, na7 khah hng7 chiah eng7 ‘sian5 e5 sit8-a2’. Sin3-kiat chiu7 ti7 am3-mi5, ti7 seh e5 tiong-kan, ti7 thih-lou7 piN tit8-tit8 cheng3, chiaN5-cho3 chhiu7-na5. Keh chit8-mi5, thau3-cha2 khi2-lai5, ou5-tho5-a2 lak-loh8 tioh8 chhu3-teng2, chhin-chhiuN7 teh tim3 chioh8-thau5. Pa-pa tioh8 chit8-kiaN chhut-khi3 khoaN3-mai7, koh khah tioh8-kiaN, chit8 mi5 e5 tiong-kan chhu3-piN long2 piN3-cho3 ou5-tho5 e5 chhiu7-na5, chiu7 chau2 jip8 chhu3-lai7 kong2, “Sin3-kiat, Sin3-kiat chin ki5-koai3 ah, cha-mi5 chit8-mi5 e5 tiong-kan lan2 chia chiu7 piN3 ou5-tho5 e5 chhiu7-na5 lah. Hou3! Goa2 taN na7 khioh chiah-e5 ou5-tho5, chiu7 pi2 nia2 geh8-kip khah ho2.” 
  Sin3-kiat long2 bo5 chiong cha-mi5 e5 tai7-chi3 ka7 pa-pa kong2, tiN3 m7 chai-iaN2, chhut-khi3 kau3 goa7-bin7, ti7 ke tiau5-a2-piN pun5 chhau2-tek8, “Pi-pi......”. Heh chin chhu3-bi7, thiN-tiong e5 poe-chiau2 long2 poe-lai5. Pang-kah, ou-a, chhiN-ti-a2, chap8-chi2-moe7,...i2-goa7 joa7-che7 i m7-bat mia5 e5, in hioh ti7 i e5 keng-thau5 teng2, chhiu2 teng2, koh ia7 hioh ti7 i e5 thau5-khak teng2, khoaN3-tioh8 an2-ni tioh8-kiaN e5 pa-pa kong2, “Sin3-kiat, siaN2-su7 cha2-khi2 hiah che7 chiau2-a2 poe-lai5. In-ui7 li2 thiaN3 in chiah beh lai5 e5 houh? Ho2, goa2 ia7 chhi3 khoaN3-mai7, khoaN3 e7 poe lai5 goa2 chia a2-be7?” Pa-pa chiu7 ia7 khou chiau2-a2, chong2-si7 chiau2-a2, khi2 tioh8-kiaN, long2 poe-khi3 chhiu7-a2 teng2. Sin3-kiat siuN7 beh koh hou7 pa-pa khoaN3 chit8 hang7 ki5-koai3 e5 tai7-chi3, chong2-si7 siuN7 “M7-thang, m7-thang, na7 an2-ni chiu7 bo5 chiau3 sian5 e5 iok-sok”, chiu7 theng5-chi2. Sin3-kiat chiu7 tui3 pa-pa kong2, “Pa-pa, ti7 seh e5 tiong-kan che7-che7 bo5 kang-chok e5 lang5, lan2 chiong chiah-e5 ou5-tho5-a2 lai5 pun hou7 in, goa2 siuN7 in chin kho2-lin5.” Pa-pa ia7 toa7 chan3-seng5. Sin3-kiat chiu7 tak8-jit8 chiong ou5-tho5-a2 pun hou7 hiah-e5 be7-thang khi3 cho3 kang e5 lang5, chiong in sou2 ai3 e5 giah8 pun hou7 in. 
  Seh iuN5 lah, seh e5 chui2 chiu7 chiaN5-choe3 toa7 chui2, pa-pa tak8-jit8 ui7-tioh8 hiah-e5 siu7 chui2-chai e5 cho3-sit-lang5 khoa3-lu7. Sin3-kiat chiah siuN7-tioh8 “sian5 e5 sit8-a2” tioh8 ti7 chit-e5 si5-chun7 lai5 eng7, chiu7 tui3 pa-pa kong2 beh chhut-khi3 chit8-e7, tui3 au7-bin7 chhut-khi3 sui5-si5 koa3 “sian5 e5 sit8-a2”. 
  Ki5-biau7 ah, Sin3-kiat chhin-chhiuN7 hui-ki chiu7 poe-khi3, koh chhin-chhiuN7 se3-chiah chiau2-a2 kap sian5 e7-thang theng5 ti7 kek8 se3-ki e5 chhiu7-boe2. Chong2-si7 Sin3-kiat siuN7-tioh8 i m7-thang cho3 ka-ki7 e5 lou7-eng7, chiu7 tak8 sou2-chai7 poe beh chiong ou5-tho5-a2 pun hou7 hiah-e5 bo5 mih8 thang chiah8 e5 lang5. Ti7 e7-bin7 chin che7 thih-lou7 e5 kang-lang5 teh siu-li2 thih-lou7, chong2-si7 ia7 bo5 khoaN3-kiN3 Sin3-kiat, in-ui7 Sin3-kiat e5 seng-khu piN3 chhin-chhiuN7 sian5 hiah-nih8 se3. 
  Sin3-kiat chiu7 poe-kau3 hiah-e5 in-ui7 toa7-chui2 bo5 mih8 thang chiah8 e5 lang5 e5 chhu3-teng2, tui3 lai7-bin7 hoah kong2 “Oeh, oeh! Lin2 u7 khiam3-eng7 chiah8-mih8 bo5?” Tui3 lai7-bin7 in3 kong2, “Ouh, sim2-mih8 lang5 ah, u7 khiam3-kheh ouh, bo5 chui2 thang lim, ia7 bo5 chiah8-mih8.” Sin3-kiat chiu7 sui5-si5 tui3 te7-a2 lai7 theh8-chhut i e5 “ou5-tho5-a2” chhut-lai5 ki5-to2, ti7 lang5 bo5 khoaN3-kiN3 e5 chhu3-teng2 haiN3 chhut ou5-tho5-a2 chha-put-to chit8 tau2. Chiong hiah-e5 theh8 jip8-khi3 hou7 in kong2, chhiaN2 lin2 chiah8 che. “Chui2 na7 the3, lin2 chiong chi2 cheng3 ti7 chhan5-hng5 chiu7 e7 pang-chan7 lin2 e5 seng-oah8”. Sin3-kiat chhin-chhiuN7 an2-ni seh8 chha-put-to 100 keng e5 chhu3, keh-jit8 Sin3-kiat tui3 hak8-hau7 tng2-lai5, ka7 pa-pa kong2 beh chhut-khi3 thit-tho5, chiu7 koh khi3 tham3 hiah-e5 siu7 chai-hai7 e5 cho3-sit-lang5, chiong chiah8-mih8 pun hou7 in. Chit-e5 tai7-chi3 chiaN5-cho3 toa7 hong-siaN: “He si7 thiN-sai3 lah, hit-e5 gin2-na2 u7 hoat-sit8 neh!” 
  Tui3 an2-ni chiu7 be7-thang ti7 jit8-si5 poe ti7 khong-tiong khi3 tham3 hiah-e5 cho3-sit-lang5, jit8 loh8-soaN i2-au7 am3-chiN7 khi3. Chong2-si7 cho3-sit-lang5 in-ui7 kiaN bo5 lang5 kaN2 ka7 i khui mng5. Sin3-kiat chiu7 chiong chit8 tau2 ou5-tho5-a2 khng3 ti7 chhu3-teng2. Sin3-kiat pun ou5-tho5-a2 hou7 siu7 chui2-chai e5 cho3-sit-lang5 e5 te7 7 mi5, u7 cho3-sit-lang5 siuN7 beh liah8 thiN-sai3 cho3 sim-sek, chiu7 chio-chip8 chng lai7 e5 chheng-lian5 3, 4 e5 bih ti7 hia teh theng3-hau7 Sin3-kiat khi3. Sin3-kiat long2 m7 chai-iaN2, kau3-ui7 kong2, “Oeh, bo5 chiah8-mih8, ou5-tho5-a2 hou7 lin2”, beh jip8-khi3 e5 si5, in chiu7 ka7 i liah8-teh kong2, “Li2 u7 hoat-sit8, u7-iaN2 bo5?” U7-e5 mng7 kong2 “Li2 si7 lang5 a2-si7 kui2? Li2 thai2 u7 hiah che7 ou5-tho5-a2? Li2 ia7 bo5 chun5, ia7 bo5 chhia, tui3 to2-ui7 chai3 lai5?” Toa7 siaN se3 siaN teh ka7 i mng7. In chiu7 ka7 i chhia-to2, chiong saN long2 ka7 i thng3 khi2-lai5, kong2 “Li2 to bo5 hoat-sit8 ah!” “Chit-e5 ma7 bo5 siN boe2, chong2-si7 u7 ki5-koai3 e5 mih8, ou5-tho5-a2, chhau2-tek8 kap sian5 e5 sit8-a2. Ki5-koai3 e5 gin2-na2 ah, che beh cho3 sim2-mih8?” In lun5-liu5 khoaN3 hiah-e5 mih8. Ki5-tiong chit8 e5 khui2-khiat e5 chheng-lian5 kong2, “Chit liap8 tho5-a2, kiam2-chhai2 si7 teh pian3 ki5-sut8 e5, lan2 lai5 ka7 cham7 hou7 phoa3 khoaN3-mai7”. Sin3-kiat giong7 beh khau3, ka7 in kong2, “ChhiaN2 goan5-liong7 leh, he si7 goa2 e5 po2-poe3, m7-thang ka7 goa2 long3 hai7.” 
  Hit si5 e5 chheng-lian5 chiu7 ju2 ai3 beh long3 phoa3 ou5-tho5-a2, Sin3-kiat siuN7, na7 hou7 in long3 phoa3 chiu7 hai7 lah, koaN2 kin2 khioh lak ti7 thou5-kha e5 chhau2-tek8 pun5 chit8 siaN, “Pit8-pit8”. Hut-jian5-kan chin iong2 e5 chhin-chhiuN7 eng-a2, niau-thau5-chiau2......poe lai5 thong2 hiah-e5 chheng-lian5, chheng-lian5 tioh8 chit8-kiaN chiong ou5-tho5-a2 hiat tui3 chui2-te2 loh8-khi3, Sin3-kiat chiu7 koh koaN2-kin2 khioh sit8-a2 poe tui3 khong-tiong khi3, chhiaN2 chiau2-a2 ka7 i khioh ou5-tho5-a2 khi2-lai5. KhoaN3 kau3 gang7 e5 chheng-lian5 kong2, “Aih ah! Be7-thang cho3 phaiN2 tai7-chi3, Siong7-te3 teh heng5-hoat8 lan2. Chha chit8-sut-a2 goa2 e5 bak8-chiu chiu7 khi3 hou7 thong2 chhiN-mi5!” Chit-e5 siau-sit thoan5 kau3 tak8 sou2-chai7, chiu7 chin che7 lang5 beh lai5 khoaN3 chit-e5 ki5-koai3 e5 e7 poe e5 lang5. 
  Chit8 hong-bin7, ti7 thih-lou7 hu7-kin7, ti7 chit8-mi5 e5 tiong-kan chiaN5-cho3 ou5-tho5-a2 chhiu7-na5, ia7 chin chhut-mia5, sou2-i2 Sin3-kiat chiu7 bo5 hoat-tou7 koh chhut-khi3 pang-chan7 song3-hiong-lang5. U7 chit8 am3 pa-pa mng7 kong2, “Sin3-kiat, tak8-am3 teh pun ou5-tho5-a2 e5 si7 li2 mah?” Sin3-kiat chiau3 sit8 ka7 pa-pa kong2. Pa-pa chiu7 kong2, “Sin3-kiat, lan2 poaN lai5 soaN-lai7, ka7 lang5 chou soaN lai5 cho3 ou5-tho5-a2 e5 chhiu7-na5, chiong ou5-tho5-a2 pun hou7 song3-hiong-lang5 ho2 bo5?” Pa-pa chiu7 khi3 si5 kou3 thih-lou7 e5 kang, kap Sin3-kiat sio-chhoa7 poaN tui3 toa7-seh soaN-kha khi3. Tak8-jit8 pa-pa teh cho3 kang e5 si5, Sin3-kiat chiu7 am3-chiN7 ia7 ou5-tho5-a2 chi2, tak8 sou2-chai7 cho3 ou5-tho5-a2 chhiu7-na5. Ti7 soaN-lai7 kam2-kak bo5 phoaN7 kou-toaN e5 si5, chiu7 pun5 chhau2-tek8, kap chiau2-a2 saN-kap thit-tho5. 
  Sin3-kiat u7 chit8-e5 ng3-bang7, chiu7-si7 kap chiau2-a2 peng5-iu2 kau3 chin-hng7 khi3 thit-tho5. U7 chit8-jit8 pa-pa khi3 ke-nih8 be2 mih8 e5 si5, Sin3-kiat pun5 chhau2-tek8 chio-chip8 chiau2-a2 phoaN7 chiu7 eng7 sian5 e5 sit8-a2 khi3 soaN-lai7 thit-tho5. 
  Hit jit8 thiN-khi3 chin ho2 sit8-chai7 chin ho2 thit-tho5 e5 jit8, Sin3-kiat soah be7 ki3-tit sian5 e5 hoan-hu3, ti7 soaN-lai7 chau2-sio-jiok, ng-kok8-ke, thiau3-bu2. Kau3 tiong-tau3 e5 si5, Sin3-kiat soah phah m7-kiN3 po2-poe3 e5 ou5-tho5-a2. “Ah! Hai7 lah, po2-poe3 phah m7-kiN3 lah!” It-tit8 chhoe7, chhoe7 bo5, chiau2-a2-phoaN7 ia7 ka7 i tau3 chhoe7, in-ui7 soaN chin toa7, khah chhoe7 to chhoe7 bo5. Teh chhoe7 e5 tiong-kan chin po2-poe3 e5 “sian5 e5 sit8-a2” koh bo5--khi3, Sin3-kiat chiu7 bo5 hoat-tou7 koh poe khi3 khong-tiong, Sin3-kiat chiah siuN7-tioh8 sian5 e5 hoan-hu3. Sin3-kiat chiu7 ti7 hia kiu5 Siong7-te3 sia3-bian2. Siu7 hoan-hu3 tioh8 eng7 cho3 pang-chan7 lang5 e5, i theh8-lai5 cho3 ka-ki7 thit-tho5 e5 khi3-khu7, sit8-chai7 m7 tioh8. I siuN7 an2-ni chiu7 tng2-khi3 chhu3-nih8, pa-pa thiaN-tioh8 an2-ni, ia7 tak8 sou2-chai7 khi3 chhoe7, chong2-si7 long2 chhoe7 bo5. 
  Chong2-si7, kai-chai3, i2-keng u7 cho7 chin-che7 ou5-tho5-a2 e5 chhiu7-na5, Sin3-kiat kap pa-pa m7-bian2 hoan5-lo2 chiah8-mih8, koh e7-thang pang-chan7, khiam3-khoeh chiah8-mih8 e5 lang5, hou7 in hoaN-hi2. 
  Sin3-kiat chiam7-chiam7 toa7-han7 chiu7 ti7 Toa7-seh soaN-kha khui chit8 e5 chin khoah e5 bok8-tiuN5, chit8-si3-lang5 eng7 ‘chhau2-tek8’ kap soaN-lai7 e5 chiau2-a2 cho3 peng5-iu2. 
  (Ka-teng5 e5 peng5-iu2 te7 60-62 ki5, 1963 ni5 2-4 geh8) 
</CL>
<HL>

信傑e5爸爸是teh顧鐵路--e5，火車beh過e5時，伊著 giah8紅kap白e5旗企ti7鐵路邊。信傑e5厝是ti7鐵路邊e5細間厝，總是伊真愛動物，ti7鐵路邊e5 1塊仔空地飼7隻雞kap 3隻兔仔。 
信傑今年才升去3年級e5學生。伊e5媽媽是ti7信傑4歲e5時離開世間。伊kap爸爸搬來顧鐵路是7歲e5時。 
1個真寒e5冬天e5暗時，m7知tui3 to2-loh8來，1隻野貓走入來in e5厝內，信傑看著野貓真疼伊，總是m7知怎樣m7入厝內，定定to睏ti7厝頂吐煙筒出來e5所在。 
無偌久，信傑叫伊，伊就tui3厝頂落來kap伊相kap散步。總是爸爸無愛貓仔，所以信傑逐日暗靜tui3灶腳將chhun e5飯kap菜，提去後面hou7伊食。信傑ka7伊號名叫「阿玉」。信傑每禮拜hou7朋友招去附近e5禮拜堂赴主日學。Ti7主日學伊聽著真濟關係上帝e5話，kap 著怎樣疼人。 
到12月，雪落beh到1尺，ti7厝內著起火爐e5時陣。信傑tu2 tui3學校倒來，爸爸提5箍銀hou7伊，叫伊去買1 塊豆腐。信傑聽著阿玉ti7厝頂teh哮，就叫伊落來，ka7伊囥ti7伊衫仔內，伊就直直走去豆腐店。 倒轉來e5時伊看見1個老阿伯仔穿破衫，身軀chun3-leh chun3-leh tui3伊講「囡仔兄，我腹肚真枵，你所提e5豆腐hou7我好無？」信傑hou7伊叫一下著一驚，總是隨時想著ti7主日學所聽e5教示，講「阿伯仔，豆腐是爸爸吩咐e5，我錢hou7你lah。」講an2-ni就將所找e5 4箍銀攏hou7伊。阿伯仔，講，「多謝，多謝」，koh ka7伊行2、3個禮，就無koh看見。 
信傑看伊na2行就倒來到厝nih8。轉來到厝nih8，信傑才想著爸爸是真散hiong e5人，逐月日所領e5錢真少，連1箍銀也真寶貝，伊無應該將所找e5錢hou7別人。「害lah，轉去厝nih8爸爸會罵 ......！」所以就tui3厝後面e5小門入去。爸爸問伊講「找e5錢leh？」信傑應講，「有1個可憐e5老阿伯仔，我將hiah-e5錢hou7伊。」爸爸聽了真受氣講，「Ti7這款歹趁錢e5時，也有將4箍銀hou7乞食e5 ah？」 
總是ti7信傑e5腦內，主日學e5老師所講e5話無be7記得去，就tui3爸爸講，「爸爸，m7-ku2咱逐日攏食3頓，hit-e5人真久無食飯。我想若1頓mai3食，hou7伊4箍銀無要緊，所以才hou7伊。」爸爸講，「你若an2-ni逐項hou7人，錢較濟ma7無夠，an2-ni你e7昏mai3食飯好！......」Hou7爸爸罵 e5信傑那哭抱hit隻貓仔出去外面。爸爸看見講，「信傑，你kan-ta hou7 hit隻貓食e5飯kap菜，1日著 一二箍neh。若1個月就真濟錢，hit款貓tan3 hiat-kak8好lah！」 
信傑也知影散hiong e5爸爸，為著beh hou7伊讀冊買簿仔鉛筆，也真困難，所以爸爸講an2-ni也是無m7-tioh8。總是beh將3年久做伙e5阿玉hiat-kak8 ti7這個冷e5雪中實在真m7甘，伊就抱貓仔行到離有1公里e5電火柱e5下面ti7 hia teh哭。 
忽然間ti7胸前e5貓仔tui3伊講話，「信傑兄，信傑兄，多謝你真久養飼我，我beh chhoa7你來去1個好所在，請toe3我來。」貓仔就跳出來，親像兔仔ti7雪e5頂面直直跳去，走tui3山頂去。信傑就toe3伊直直去。 
Ti7山nih8有真濟大欉e5樹仔，Ng3 tui3 hit內面直直到山內。Ti7積真濟雪e5所在有1個細細e5空，貓仔就ka7伊pe5-pe5--leh，就nng3 tui3內面入去。「Eh！Eh！He著真奇怪ti7 chia哪有1個空？」Teh看e5時，tui3內面有1隻大隻熊倚來空口tui3伊講，「信傑兄，ti7 chiah寒e5天你也來ah，今請入來。」Ti7動物園所看e5熊真hou7人驚，總是這隻熊thai2會an2-ni，伊teh 著驚e5時，熊用伊e5大支前爪pe5雪，hou7伊變較大空，hou7信傑thang入去。 
Ti7熊e5洞穴內，除了大熊以外，有伊e5太太kap 1隻細隻熊仔子，坐到真好勢，kap貓仔阿玉真相好teh講話，熊太太就tui3大熊講。大熊笑笑tui3信傑講，「信傑兄，ti7 3年久你真疼阮e5好朋友阿玉。今阮chia有koh生新e5嬰仔，請你勻勻仔thit-tho5。Ti7這附近有雲雀、蟬攏teh歇寒，來去請in來。」大熊就吩咐細隻熊去叫in來。In來了後大熊就tui3 in講話。 
話講煞雲雀kap蟬真歡喜，跳來信傑e5面前ka7伊行3、4擺禮。阿玉就tui3信傑講「信傑兄，雲雀kap蟬，聽著你真疼動物，beh ka7你說謝，今暝，大家ti7 chia beh相kap來遊戲。」蟬就哮到「ji2-ji2 ...」，雲雀也直直唱歌飛懸飛低，細隻熊也toe3 hiah-e5歌聲跳舞，大熊kap熊母真歡喜teh哮。貓仔也參加落去跳舞，2隻大熊也忍be7 tiau5，開始唱歌。因為真心適，信傑煞be7記得伊是ti7熊e5洞穴，家己也扑手參加in e5跳舞。忽然阿玉喝講「Sit，sit ......」叫大家煞。 
蟬問講，「甚物代誌？」 
雲雀身軀chun3 1下講，「有人e5腳步聲，m7知是扑獵--e5 抑m7是？」 聽著an2-ni，大熊趕緊將入口邊e5雪來that ti7入口--nih8。大熊講，「人實在真歹，看著阮就隨時扑銃，所以be7-thang安心將入口開開。總是，ti7 hiah歹e5人e5中間，也有親像信傑兄chiah-nih8好e5人，實在也thang感謝。」蟬歡喜an2-ni講。 
人e5腳步聲無聽見以後，信傑想著，he kiam2-chhai2是伊e5爸爸掛慮伊e5獨生子，才來chhoe7，就講「我beh倒去厝nih8，真多謝，今暝真心適，煞m7知時間teh過去。」 
大熊感覺真m7甘心講，「你beh倒去lah，阮kio3-si7你今暝beh toa3 chia，總是也掛慮lin2爸爸e5代誌。阮ai3物件送你做紀念，信傑兄你ai3甚物？」信傑應講，「我，無ai3甚物，總是我想ai3將食物送hou7 hiah-e5經過火車路e5無頭路e5人。阮兜真san3，所以想ai3 hou7 in、也無辦法，今仔日將買豆腐所找e5錢hou7人，所以hou7爸爸罵。」「Hit-e5代誌，阮已經tui3阿玉聽了lah，阮有1項ai3請你提轉去厝，就是『胡桃』。看你ai3偌濟、就會走偌濟子出來。」大熊那講，就tui3洞穴e5內面角提1粒胡桃出來。Ti7信傑e5面前，嘴m7知teh唸甚物，就搖胡桃。真奇怪，細粒桃仔子直直走出來。「你看走chiah濟出來，將這暗靜種ti7 lin2爸爸e5火車寮仔邊，種ti7鐵路e5雙爿邊。Teh種e5時be7 eng7-tit hou7人看見，若暗靜ti7暗時種，1暝e5中間就大欉結實。將hiah-e5集做伙送hou7 hiah-e5無工作e5人，胡桃比飯較有滋養分，所以若食10粒就無較輸1碗飯。」 信傑聽了真歡喜，就提起來haiN3，總是攏haiN3無。大熊看著an2-ni大聲笑「Hah，hah...... Be7記得，be7記得。Beh haiN3以前著用主e5祈禱文祈禱，桃仔子才會走出來。你也bat去主日學，所以tui3上帝e5代誌真知才著。若出ti7貪心來祈禱，上帝be7將胡桃hou7咱。你若心想，求上帝將胡桃來賞賜hiah-e5可憐e5散hiong人、來祈禱，就上帝會hou7 1粒胡桃走出你所ai3 e5胡桃仔。」信傑聽了真感激。 
提hit粒桃仔beh出去外面e5時，雲雀tui3伊講，「信傑兄，我也將1支『草笛』hou7你，這個草笛，無論甚物人pun5，天中e5飛鳥攏會飛來kap你做朋友。現在想ai3 pun5，總是樹林內e5鳥類攏teh睏，若ka7 in扑醒真歹勢。今這支hou7你，若無伴e5時你thang pun5，若beh khou雞仔來，pun5也真好用。」信傑大ka7伊說多謝。這時蟬用粗粗低低e5聲tui3伊講「信傑兄，我m7知甚物時才會koh tu2-tioh8你，所以ai3將『蟬e5翅仔』hou7你，你若掛ti7身軀，就會thang親像阮an2-ni ti7空中自由來飛」。 伊講an2-ni就poe2土，tui3土底提蟬e5殼hou7伊講「Che著 ti7 beh幫贊人e5時才thang用，若想ai3趁錢、抑是hou7人o-lo2就無效，請你會記得。」 信傑提這3項寶貝tui3洞穴出來e5時，貓仔阿玉走來ka7伊說謝講，「信傑兄，真久受你e5照顧真多謝，我暫時會kap大熊in做伙toa3，請m7免掛慮。」 
信傑那行那歡喜，「Heh，真歡喜，得著3項寶貝。」Ti7雪中伊直直行到厝nih8。爸爸tu2-tu2 giah8燈beh聽候最暗e5貨車過，tui3伊講「信傑，你走去to2-loh8，爸爸真煩惱，想beh去chhoe7你。因為無人替我，所以想你看會趕緊轉來。Ah，真佳哉。」講an2-ni就tui3袋仔底提燒蕃薯來hou7伊。 
「爸爸，我替你，你先去睏。」有孝e5信傑講an2-ni就tui3爸爸e5手接燈火。無偌久最暗e5車就過去。「今，著開始來做，厝邊、鐵路邊，今暗攏來ka7伊種胡桃仔，明仔早起hou7爸爸著驚1下。」伊想an2-ni就tui3袋仔底提胡桃仔出來，照大熊所講，唸主e5祈禱文，就直直haiN3。 「Khok，khok......」，桃仔子直直lin3出來，信傑就將hiah-e5種ti7厝e5四邊、kap鐵路e5兩爿，真奇妙，1下種落去，隨時puh芽、變做樹直直大欉，koh結真濟果子，hou7信傑著一驚。 
信傑想著ti7山頂無樹仔e5山，來種胡桃thang幫贊散hiong e5人，若較遠才用『蟬e5翅仔』。信傑就ti7暗暝、ti7雪e5中間、ti7鐵路邊直直種，成做樹林。隔1暝，透早起來，胡桃仔lak落著厝頂，親像teh tim3石頭。爸爸著一驚出去看mai7，koh較著驚，1暝e5中間厝邊攏變做胡桃e5樹林，就走入厝內講，「信傑，信傑真奇怪ah，cha暝1暝e5中間咱chia就變胡桃e5樹林lah。Hou3！我taN若拾chiah-e5胡桃，就比領月給較好。」 
信傑攏無將cha暝e5代誌ka7爸爸講，tiN3 m7知影，出去到外面，ti7雞tiau5仔邊pun5草笛，「Pi-pi......」。Heh真趣味，天中e5飛鳥攏飛來。班甲、烏鴉、青ti仔、十姊妹，...以外偌濟伊m7-bat名e5，in歇ti7伊e5肩頭頂、手頂，koh也歇ti7伊e5頭殼頂，看著an2-ni 著驚e5爸爸講，「信傑，啥事早起hiah濟鳥仔飛來。因為你疼in才beh來e5 houh？好，我也試看mai7，看會飛來我chia a2-be7？」爸爸就也khou鳥仔，總是鳥仔，起著驚，攏飛去樹仔頂。信傑想beh koh hou7爸爸看1項奇怪e5代誌，總是想「M7-thang，m7-thang，若an2-ni就無照蟬e5約束」，就停止。信傑就tui3爸爸講，「爸爸，ti7雪e5中間濟濟無工作e5人，咱將chiah-e5胡桃仔來分hou7 in，我想in真可憐。」爸爸也大贊成。信傑就逐日將胡桃仔分hou7 hiah-e5 be7-thang去做工e5人，將in所ai3 e5額分hou7 in。 
雪融lah，雪e5水就成做大水，爸爸逐日為著hiah-e5受水災e5做穡人掛慮。信傑才想著『蟬e5翅仔』著 ti7這個時陣來用，就tui3爸爸講beh出去1下，tui3後面出去隨時掛『蟬e5翅仔』。 
奇妙ah，信傑親像飛機就飛去，koh親像細隻鳥仔kap蟬會thang停ti7極細支e5樹尾。總是信傑想著伊m7-thang做家己e5路用，就逐所在飛beh將胡桃仔分hou7 hiah-e5無物thang食e5人。Ti7下面真濟鐵路e5工人teh修理鐵路，總是也無看見信傑，因為信傑e5身軀變親像蟬hiah-nih8細。 
信傑就飛到hiah-e5因為大水無物thang食e5人e5厝頂，tui3內面喝講「Oeh，oeh！Lin2有欠用食物無？」Tui3內面應講，「Ouh，甚物人ah，有欠缺ouh，無水thang lim、也無食物。」信傑就隨時tui3袋仔內提出伊e5「胡桃仔」出來祈禱，ti7人無看見e5厝頂haiN3出胡桃仔差不多1斗。將hiah-e5提入去hou7 in講，請lin2食這。「水若退，lin2將子種ti7田園就會幫贊 lin2 e5生活。」信傑親像an2-ni seh8差不多100間e5厝，隔日信傑tui3學校轉來，ka7爸爸講beh出去thit-tho5，就koh去探hiah-e5受災害e5做穡人，將食物分hou7 in。這個代誌成做大風聲：「He是天使lah，hit-e5囡仔有發翅neh！」 
Tui3 an2-ni就be7-thang ti7日時飛ti7空中去探hiah-e5做穡人，日落山以後暗靜去。總是做穡人因為驚無人敢ka7伊開門。信傑就將1斗胡桃仔囥ti7厝頂。信傑分胡桃仔hou7受水災e5做穡人e5第7暝，有做穡人想beh掠天使做心適，就招集庄內e5青年3、4個bih ti7 hia teh聽候信傑去。 信傑攏m7知影，到位講，「Oeh，無食物，胡桃仔hou7 lin2」，beh入去e5時，in就ka7伊掠teh講，「你有發翅，有影無？」有e5問講「你是人抑是鬼？你thai2有hiah濟胡桃仔？你也無船、也無車，tui3 to2位載來？」 大聲細聲teh ka7伊問。In就ka7伊chhia倒，將衫攏ka7伊褪起來，講「你to無發翅ah！」「這個ma7無生尾，總是有奇怪e5物，胡桃仔、草笛kap蟬e5翅仔。奇怪e5囡仔ah，這beh做甚物？」In輪流看hiah-e5物。其中1個khui2-khiat e5青年講，「這粒桃仔，kiam2-chhai2是teh變奇術e5，咱來ka7 cham7 hou7破看mai7。」信傑giong7 beh哭，ka7 in講，「請原諒leh，he是我e5寶貝，m7-thang ka7我long3害。」 
Hit時e5青年就ju2 ai3 beh弄破胡桃仔，信傑想，若hou7 in弄破就害lah，趕緊拾落ti7塗腳e5草笛pun5 1聲，「Pit8-pit8」。忽然間真勇e5親像鷹仔、貓頭鳥......飛來thong2 hiah-e5青年，青年著一驚將胡桃仔hiat tui3水底落去，信傑就koh趕緊拾翅仔飛tui3空中去，請鳥仔ka7伊拾胡桃仔起來。看到gang7 e5青年講，「Aih ah！Be7-thang做歹代誌，上帝teh刑罰咱。差一屑仔我e5目珠就去hou7 thong2青瞑！」這個消息傳到逐所在，就真濟人beh來看這個奇怪e5會飛e5人。 
1方面，ti7鐵路附近，ti7 1暝e5中間成做胡桃仔樹林，也真出名，所以信傑就無法度koh出去幫贊散hiong人。有1暗爸爸問講，「信傑，逐暗teh分胡桃仔e5是你mah？」信傑照實ka7爸爸講。爸爸就講，「信傑，咱搬來山內，ka7人租山來做胡桃仔e5樹林，將胡桃仔分hou7散hiong人好無？」爸爸就去辭顧鐵路e5工，kap信傑相chhoa7搬tui3大雪山腳去。逐日爸爸teh做工e5時，信傑就暗靜ia7胡桃仔子，逐所在做胡桃仔樹林。Ti7山內感覺無伴孤單e5時，就pun5草笛，kap鳥仔相kap thit-tho5。 
信傑有1個向望，就是kap鳥仔朋友到真遠去thit-tho5。有1日爸爸去街nih8買物e5時，信傑pun5草笛招集鳥仔伴就用蟬e5翅仔去山內thit-tho5。 
Hit日天氣真好實在真好thit-tho5 e5日，信傑煞be7記得蟬e5吩咐，ti7山內走相掠、ng-kok8雞、跳舞。到中晝e5時，信傑煞扑m7見寶貝e5胡桃仔。「Ah！害lah，寶貝扑m7見lah！」一直chhoe7，chhoe7無，鳥仔伴也ka7伊tau3 chhoe7，因為山真大，較chhoe7 to chhoe7無。Teh chhoe7 e5中間真寶貝e5『蟬e5翅仔』koh無去，信傑就無法度koh飛去空中，信傑才想著蟬e5吩咐。信傑就ti7 hia求上帝赦免。受吩咐著用做幫贊人e5，伊提來做家己thit-tho5 e5器具，實在m7 tioh8。伊想an2-ni就轉去厝nih8，爸爸聽著an2-ni，也逐所在去chhoe7，總是攏chhoe7無。 
總是，佳哉，已經有cho7真濟胡桃仔e5樹林，信傑kap爸爸m7免煩惱食物，koh會thang幫贊，欠缺食物e5人，hou7 in歡喜。 
信傑漸漸大漢就ti7大雪山腳開1個真闊e5牧場，1世人用「草笛」kap山內e5鳥仔做朋友。 
(家庭e5朋友第60-62期，1963年2-4月) 
</HL>