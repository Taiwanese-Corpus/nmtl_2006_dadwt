<CL>
  Seng3-tan3-cheh kin7 lah, ti7 ke-nih8 e5 tiam3-nih8 long2 u7 tah che7-che7 “Seng3-tan3-cheh le2-phin2” e5 kong2-ko3, ti7 tiam3-lai7 e5 po-le5-tu5 ia7 u7 chin sui2 e5 seng3-tan3-chhiu7, ti7 tiam3-khau2 ia7 tiau3 che7-che7 peh8 chhui3-chhiu e5 seng3-tan3 lau7-lang5. 
  “Goa2 tioh8 chiong sim2-mih8 sang3 hou7 Kiong-it cho3 Seng3-tan3 le2-phin2 khah ho2 ah?” 
  Bi2-tin tui3 kui2-jit8 cheng5 chiu7 kan-ta teh siuN7 chit-e5 tai7-chi3. Kiong-it e5 chhu3 chin ho2-giah8, ti7 i e5 pang5-keng u7 chin che7 ho2 e5 bun5-khu7 － ian5-pit kng3-pit phou7-a2 ian5-pit-ap-a2 .... Bi2-tin kap Kiong-it si7 chhin-chiaN5, chong2-si7 Bi2-tin e5 chhu3 bo5 ho2-giah8. Bi2-tin chiu7 tit8-tit8 siuN7, koh chhut khi3 ke-nih8 khoaN3 hiah-e5 tiam3-nih8 teh be7 e5 mih8. 
  “Ah, hit hang7 chin sui2! Chiong hit-e5 sang3 hou7 i chin ho2”. M7-ku2 mih8-kiaN7 chin kui3, i bo5 chiN5 thang be2. 
  ※ ※ ※ ※ 
  Bi2-tin e5 chhu3 ti7 chhi7 goa7, i beh to3-khi3 chhu3-nih8 tioh8 che7 tian7-chhia, koh tioh8 tui3 chhia-thau5 kiaN5, keng-koe3 chit8 e5 se3-se3 e5 chhiu7-na5. Bi2-tin tng2-lai5 e5 si5, i2-keng am3 lah, chong2-si7 i long2 chin koan3-si3, sou2-i2 be7 kiaN. Hut-jian5-kan khoaN3-tioh8 chit8 hang7 peh8-peh8 e5 mih8 ti7 thou5-kha. “Eh8! Che si7 sim2-mih8?” I chit8-e7 khioh khi2-lai5 khoaN3, goan5-lai5 si7 chit8 pun2 chin sui2 e5 se3-pun2 phou7-a2. In-ui7 am3-am3 khoaN3 m7 chai lai7-bin7 sia2 sim2-mih8, i chiu7 chiong phou7-a2 he7 ti7 te7-a2 lai7, chiu7 tng2-khi3. 
  Am3-tng3 chiah8 pa2 au7, in saN-kap kong2 chin sim-sek e5 oe7, thiaN siu-im-ki, au7-lai5 chiu7 khi3 khun3. Bi2-tin chit si5 chiah siuN7-tioh8 i sou2 khioh-tioh8 e5 phou7-a2. Hian-khui chit8-e7 khoaN3 tioh8 chit8-kiaN. “Seng3-tan3 lau7-lang5 e5 chhiu2-chheh,” eng7 chin sui2 e5 ji7 sia2 an2-ni. Lai7-bin7 koh sia2 “Na7 chiong chit pun2 phou7-a2 khng3 ti7 chim2-thau5 e7, chiu7 e7 siuN7 tioh8 choe3-ho2 e5 le2-phin2”. 
  “Ah, chin hoaN-hi2!” Bi2-tin chhiu2 theh8 chit pun2 phou7-a2 chin hoaN-hi2, chiu7 chiong phou7-a2 khng3 ti7 chim2-thau5 e7, chiu7 khun3-khi3. Am3-si5 tit8-tit8 koe3-khi3, u7 thiaN-kiN3 i teh khun3 e5 siaN.... 
  ※ ※ ※ ※ 
  Ti7 Bi2-tin e5 chim2-thau5 piN u7 “khok8” chit8-e7 e5 siaN, Bi2-tin chhiN2 khi2-lai5. Ah! Seng3-tan3 lau7-lang5 tu2 khui thang-a2-mng5 beh chhut-khi3. Bi2-tin tioh8 chit8-kiaN, koaN2-kin2 thiau3 khi2-lai5, “Seng3-tan3 lau7-lang5 a-peh-a3, li2 beh khi3 to2-loh8?” Seng3-tan3 lau7-lang5 thiaN-tioh8 i e5 siaN, oat8-koe3 lai5 bin7 chin chhio3-iong5 kong2, “Oah! Soa3 hou7 li2 khoaN3-tioh8, taN tioh8 chaiN2-iuN7?” “A-peh-a3, li2 beh khi3 sim2-mih8 lang5 in tau?” “Goa2 ah? Goa2 beh theh8 le2-mih8 khi3 Kiong-it in tau”. “Na7 an2-ni, li2 soa3 chhoa7 goa2 khi3 ho2 bo5?” “Ho2 lah, li2 chin koai, goa2 chhoa7 li2 lai5 khi3!” 
  Seng3-tan3 lau7-lang5 chiu7 chhoa7 Bi2-tin tit8-tit8 kiaN5. Ti7 thiN-teng2 u7 chin-choe7 kim e5 chhiN teh sih. 
  “A-peh-a3, li2 beh hou7 Kiong-it sim2-mih8 ah? Li2 e5 te7-a2 kiam2 m7-si7 khang-khang?” Bi2-tin khoaN3-tioh8 Seng3-tan3 lau7 lang5 e5 te7-a2 an2-ni hoah. Lau7 a-peh-a3 sio2-khoa2 jiau3 thau5-khak, “Oh, tioh8, long2 bo5 poaN3-hang7 lah, chiong sim2-mih8 hou7 Kiong-it khah ho2?” “An2-ni beh chaiN2-iuN7?” “Ho2, goa2 beh khioh le2-mih8 hou7 Kiong-it. Li2 khoaN3, hia kiam2 bo5 le2-mih8 lak ti7 hia?” 
  Seng3-tan3 lau7-lang5 chiu7 po3 i khoaN3 lou7-piN e5 chhau2-tui. In-ui7 chin am3 bo5 sim2-mih8 beng5, chong2-si7 u7 khoaN3-kiN3 sim2-mih8 teh tin2-tang7, koh teh hau2 “ku2-ku2 ... ” “A-peh-a3 he si7 sim2-mih8, goa2 chin kiaN.” “M7 bian2 kiaN, he si7 kau2-a2-kiaN2, chin kho2-lin5, lang5 bo5 ai3 tih8. Ho2, chiong chit chiah kau2 sang3 i cho3 le2-mih8!” A-peh-a3 chhun chhiu2, kau2-a2-kiaN2 chin hoaN-hi2 io5 boe2 chiu7 chau2 oa2-lai5. A-peh-a3 chiu7 chiong kau2-a2 lok tui3 te7-a2 lai7 loh8-khi3, ng3 thau5-cheng5 koaN2-kin2 kiaN5. Bi2-tin jiok8 be7 tioh8 “A-peh-a3, chhiaN2 theng3-hau7 teh, kiaN5 hiah kin2 goa2 jiok8 be7 tioh8 lah!” “Tioh8, a-peh-a3 be7-theng5 ian5-chhian5--tit, bo5 ku2 beh thiN-kng lah. Chit-e5 ou bak8-kiaN3 hou7 li2 koa3, li2 na7 khoaN3 goa2 kiaN5 khi3 hia, chiu7 chai-iaN2 Kiong-it in tau hoat-seng sim2-mih8 tai7-chi3.” 
  Seng3-tan3 lau7-lang5 chiu7 chiong ou bak8-kiaN3 hou7 Bi2-tin, Bi2-tin chiu7 khia7 ti7 hia koa3 bak8-kiaN3 tit8-tit8 khoaN3, Seng3-tan3 lau7-lang5 ka-ki7 chit8 e5 it-tit8 chau2-khi3 Kiong-it in tau. Kiong-it in tau si7 chin koan5 e5 chhiuN5-a2 ui5-teh e5 se-iuN5-lau5, mng5 kap thang-a2 long2 koaiN-teh. Seng3-tan3 lau7-lang5 chhin-chhiuN7 kau5-san-a, chit8-e7 chiu7 poaN5 koe3 chhiuN5-a2, peh kau3 3 chan3 Kiong-it teh khun3 e5 pang5-keng e5 thang-a2-mng5. “Tong3, tong3, tong3”, seng3-tan3 lau7-lang5 khin-khin phah saN e7, thang-a2-mng5 ka-ki7 chiu7 khui-khi3, Seng3-tan3 lau7-lang5, tui3 te7-a2 lai7 liah8 kau2-a2 kiaN2 khng3 ti7 Kiong-it e5 chim2-thau5 piN, chiu7 koh tui3 thang-a2-mng5 chhut-lai5. 
  Seng3-tan3 lau7-lang5 chit8-e7 tng2-khi3, kau2-a2 kiaN2 chiu7 chhin-chhiuN7 ai3 tang5-phoaN7, tit8-tit8 hau2, Kiong-it soa3 chhiN2 khi2-lai5, khoaN3 bin5-chhng5 e7, u7 chit8 chiah se3 chiah lah-sap e5 ou-kau2-a2 teh hau2. 
  “Eh8! Ou-kau2-a2, li2 tui3 ta2-loh8 lai5?” 
  Kiong-it chiu7 pho7 i. Chit-e5 Kiong-it chin kho2-lin5, ti7 soe3-han3 phoa3-piN7 soa3 be7 kong2 oe7, hi7-a2 u7 thiaN-kiN3 na7-tiaN7. Chong2-si7 chin ki5-koai3, i e7 hiau2 kap ou-kau2-a2 kong2 oe7. “Seng3-tan3 lau7-lang5 chhoa7 goa2 lai5, chhiaN2 li2 ka7 goa2 thiaN3 sioh!” “Houh8, tui3 seng3-tan3 lau7 a-peh hia lai5? Ho2, chin ho2, lan2 saN-kap thit-tho5.” 
  Kiong-it chiu7 pho7 hit chiah ou-kau2-a2 khun3 khi3. Keh cha2-khi2, lu2-iong (chhiaN2 ti7 chhu3-lai7 chu2-png7 kap se2-saN piaN3-sau3 lai7-bin7 e5 cha-bou2 lang5), lai5 kau3 Kiong-it e5 pang5-keng, khoaN3-tioh8 Kiong-it pho7 chit8 chiah kau2-a2 teh khun3 tioh8 chit8 kiaN, “Ah Kiong-it, li2 thai2 e7 an2-ni!” Ti7 chin peh8 e5 phoe7-toaN u7 bak-tioh8 chit8-jiah chit8-jiah e5 kau2 e5 kha ho7. Kiong-it chi2 hit chiah kau2-a2 kong2, “Pouh, pouh.” ... Kiong-it chin thiaN3 kau2-a2, chiah8-png7 kap khun3 long2 cho3-hoe2. Chin ki5-biau7 kau2-a2 tit8-tit8 toa7 chiah, piN3 chhin-chhiuN7 him5. Kiong-it hoah, “Pouh-phouh” i chiu7 chau2 lai5, in saN-kap thit-tho5 siu5-chui2, koh tui3 Kiong-it kong2, “Goa2 ka7 li2 chai3 teh thit-tho5,” chiu7 chhin-chhiuN7 be2 chau2 chin kin2. Pouh ia7 e7 peh chhiu7-a2, in tak8 jit8 saN-kap thit-tho5, chin siong-ho2. 
  U7 chit8 jit8, cho3 hong-thai, goa7-bin7 hong “hu7-hu7” hau2, chhiu7-a2 ia7 io5 chin toa7 e7. Kiong-it kap Pouh chin cha2 chiu7 Ng3 ti7 phoe7-e7 teh khun3. Hong-thai ju2 toa7, hit si5 u7 chha-put-to 10 e5 ou-iaN2 poaN5-jip8 Kiong-it e5 chhiuN5-a2-lai7. In si7 toa3 ti7 soaN-nih8 e5 chhat8-a2. In li7-iong7 chit-e5 toa7 hong-thai e5 am3-mi5 lai5 chhiuN2, chin iong5-iN7 chiu7 chiong Kiong-it e5 pa-pa kap ma-ma pak8 khi2-lai5, chiong po2-poe3 theh8-theh8 khi3, hiah-e5 chhiaN3-kang-lang5 ia7 long2 siu7 pak8-teh. 
  SoaN-chhat8 chiong po2-poe3 eng7 chhia chai3 tng2-khi3 soaN-nih8. Hit si5 Pouh chiah hoat-kak. “Kiong-it hiaN hai7 lah, koaN2-kin2 peh khi2-lai5, thau5-a2 na2 chhin-chhiuN7 soaN-chhat8 lai5”. Kiong-it chheng7 peh8 e5 khun3-saN tui3 bin5-chhng5 peh khi2-lai5. Pouh kong2, “Lan2 koaN2-kin2 lai5 khi3, chiong soaN-chhat8 chhiuN2-khi3 e5 mih8 theh8 tng2-lai5”, chiu7 chai3 Kiong-it chau2 chin kin2. Chhin-chhiuN7 hong, Ng3 chhiu7-na5, koe3 soaN-nia2, bo5 ku2 chiu7 chau2 kau3 soaN-chhat8 e5 chhu3. SoaN-chhat8 e5 chhu3-nih8 u7 ui5 chin koan5 e5 chhiuN5-a2, chhiuN5-a2 goa7 ia7 u7 chit8 tiau5 chin toa7 tiau5 e5 chui2-kau. Chiah-e5 soaN-chhat8 chin hoaN-hi2, in-ui7 in kim-am3 e5 kang-chok chin seng5-kong, chiu7 lim-chiu2, tai7-ke khun3 kau3 chin tang7-bin5. 
  Pouh ka-chiah chai3 Kiong-it, siu5 koe3 chui2-kau, kau3 mng5 nih chhin-chhiuN7 kau5-san-a, chiu7 peh khi2-khi3. Pouh seng kau3 soaN-chhat8 sou2 khi2 e5 kaN-lo5 (koaiN lang5 e5 sou2-chai7), ti7 hit lai7-bin7 u7 che7-che7 lang5 hou7 soaN-chhat8 liah8 lai5 koaiN ti7 hia. Pouh thiau3 oa2-khi3 chiong mng5 e5 so2 ka7 chhui3, tui3 lai7-bin7 lang5 chiu7 long2 chau2 chhut-lai5, tai7-ke ka7 Pouh seh to-sia7. Pouh koh chau2-khi3 soaN-chhat8 khng3 sou2 thau-theh8 lai5 e5 po2-poe3 e5 chhng-khou3, lai7-bin7 po2-poe3 moa2-moa2. Hit-e5 chhng-khou3 e5 mng5 eng7 thih cho3 e5, Pouh ia7 bo5 hoat-tou7 ka7 i long3 phoa3 mng5. Pouh chiu7 ti7 mng5 e5 e7-bin7 iah khang, chiong thou5 iah khi2-lai5, bo5 ku2 chiu7 iah chit8 e5 lang5 e7-thang Ng3 jip8-khi3 e5 pong7-khang. Pouh chiu7 chau2 jip8-khi3, chiong po2-poe3 tit8-tit8 ka7 chhut-lai5, khoaN3-tioh8 an2-ni, hiah-e5 tui3 kaN-lo5 siu7 kiu3 chhut-lai5 e5 lang5 long2 tui3 hia Ng3 jip8-khi3 theh8 po2-poe3 chhut-lai5. 
  Pouh m7 chai tui3 to2-loh8 khi3 thoa chit8 chiah chhia lai5, cheng3-lang5 chiu7 chiong po2-poe3 khng3 ti7 chhia teng2. Kiong-it chiu7 thiau3 khi2-khi3 che7 ti7 chhia-teng2, Pouh chiu7 thoa-chhia, cheng3-lang5 tui3 au7-bin7 sak-chhia tit8-tit8 kiaN5. ThiaN-tioh8 chhia e5 siaN, soaN-chhat8 tioh8-kiaN chau2-lai5, Pouh khoaN3-tioh8 soaN-chhat8 oa2-lai5 chiu7 hau2 chin toa7 siaN “Hm3 ouh ... ”. Hit-e5 siaN chhin-chhiuN7 him5 e5 siaN. SoaN-chhat8 liah8-cho3 si7 him5, koh khoaN3-kiN3 Kiong-it chheng7 peh8-saN che7 ti7 teng2-bin7 teh chi2-hui, siuN7 kong2 Kiong-it si7 thiN-sai3. 
  “Oah8, oah8, hai7 lah, thiN-sai3 chhoa7 him5 lai5 lah, bo5 koaN2-kin2 chau2 chin gui5-hiam2.” SoaN-chhat8 chiu7 chau2 kau3 bo5 poaN3 e5. 
  SoaN-chhat8 chau2 liau2-au7 Kiong-it chiu7 pang3 hoe2 sio soaN-chhat8 teh toa3 e5 sou2-chai7. SoaN-chhat8 e5 chhu3 chin toa7 chin khoah, kui thiN long2 in-ui7 hoe2-iam7 piN3 kng-iaN3-iaN3. 
  “Hmh, chit chiah Pouh chin gau5, chin gau5, chin gau5!” 
  Pa-pa khoaN3-tioh8 Pouh hiah-nih gau5, chiu7 toa7 hoaN-hi2. Pouh chiong po2-poe3 thoa tng2-lai5 chhu3-nih8 chiu7 bo5 koh khoaN3-kiN3. 
  “Pouh, pouh”, Kiong-it na2 hau2 na2 kio3, chhin-chhiuN7 hiaN-ti7 si2 khi3 e5 khoan2-sit hiah pi-siong. Pa-pa chiu7 chhiaN2 tai7-ke tau3 chhoe7 Pouh kong2, “KoaN2-kin2 ka7 goan2 tau3 chhoe7 hit chiah kau2, chhoe7-tioh8 e5 lang5 beh 5000 khou siuN2 i.” 
  Tai7-ke si3-koe3 chhoe7, chong2-si7 long2 chhoe7 bo5, Kiong-it siuN pi-siong koh bo5 phoaN7 soa3 phoa3-piN7, pa-pa chin hoan5-lo2, ui7-tioh8 chhoe7 Pouh pa-pa tui3 lang5 kong2, “Bo5-lun7 chaiN2-iuN7 tioh8 chhoe7 hit chiah Pouh chhut-lai5. Li2 na7 ka7 goa2 chhoe7 chhut-lai5, goa2 beh chiong chai5-san2 e5 chit8-poaN3 sang3 hou7 li2.” 
  U7 chit8 jit8, Pouh tng2-lai5 lah, m7-si7 i ka-ki7 chit8 e5, au7-bin7 toe3 kui2 pah e5 song3-hiong e5 lang5. Pouh ti7 chhu3-nih8 e5 thau5-cheng5 pui7 kong2, “Kiong-it hiaN, goa2 to3-lai5 lah.” Kiong-it thiaN-tioh8 an2-ni phoa3-piN7 sui5-si5 ho2 khi2-lai5, chau2 khi3 pho7 Pouh e5 am7-kun2. 
  Pouh chiu7 tit8-tit8 kiaN5, kau3 ti7 khng3 chin che7 bi2 e5 chhng-khou3 chiu7 ti7 hia tit8-tit8 pui7, Kiong-it tiam7-tiam7 khui chhng-khou3 e5 mng5, pi2 bi2-chhng hou7 pa-pa khoaN3, koh pi2 song3-hiong e5 lang5. Pa-pa chiu7 chai kong2, “Houh, houh ... ”, chiu7 beng7-leng7 chhe-eng7 e5 lang5, chiong bi2 kng chhut-lai5 pun hou7 hiah-e5 song3-hiong e5 lang5. Pouh khoaN3-tioh8 an2-ni, koh chhoa7 Kiong-it kau3 kim-khou3 (khng3 chiN5 e5 chhng-khou3) e5 thau5-cheng5, chiu7 che7 ti7 hia, Kiong-it koh tiam7-tiam7 khui kim-khou3 e5 mng5. Pa-pa chai-iaN2 Pouh e5 i3-su3, chiu7 chiong kim-khou3 lai7 e5 chiN5 long2 pun hou7 hiah-e5 song3-hiong lang5. In tai7-ke chiu7 ka7 Kiong-it e5 pa-pa seh-sia7, chiu7 to3-khi3 chhu3-nih8. 
  ※ ※ ※ ※ 
  “Ah, chin sim-sek”, Bi2-tin chiong bak8-kiaN3 pak loh8-lai5, hut-jian5-kan “phiak8” chit8 e7, bak8-kiaN3 soa3 lak loh8-khi3. “Oah8, hai7 lah, hai7 lah.” Bi2-tin kiaN chit8-e7, hit si5 soa3 chhiN2 khi2-lai5. Bak8-chiu chit8-e7 khui, i ti7 bin5-chhng5-nih8 teh khun3, khun3 kau3 chit-tiap8. 
  “Eh8, seng3-tan2 lau7-lang5 e5 phou7-a2 nih?” Bi2-tin chhun chhiu2 bong chim2-thau5 e7, ti7 hia long2 bo5 sim2-mih8. 
  “Ah, he ia7-si7 bin5-bang7 ah?” Tui3 khioh tioh8 Seng3-tan3 lau7-lang5 e5 phou7-a2 e5 sou2-chai7 chiu7-si7 bin5-bang7. 
  “Ku2-ku2, oang2-oang2,” Ti7 Bi2-tin e5 thang-a2 mng5 e7, u7 kau2-a2-kiaN2 teh hau2 e5 siaN. “Ah, si7 kau2-a2 kiaN2.” Bi2-tin peh khi2-lai5 chit8-e7 khoaN3, si7 chit8 chiah kap bin5-bang7 tiong sou2 khoaN3 e5 sio-siang5 e5 ou-kau2-a2. 
  “Ah, chin ho2 e5 le2-mih8 u7 lah?” 
  Bi2-tin chin hoaN-hi2. “Chiong chin sui2 e5 toa3-a2 ka7 pak8 toa3 chit chiah se3-chiah kau2-a2 e5 am7-kun2, liah8 lai5 sang3 Kiong-it.” Bi2-tin chiu7 pho7 hit chiah kau2-a2 khi2-lai5 u3 chhui3-phoe2. 
 (Ka-teng5 e5 Peng5-iu2 te7 70 ki5, 1963 ni5 12 geh8)
</CL>
<HL>

聖誕節近lah，ti7街nih8 e5 店nih8攏有貼濟濟「聖誕節禮品」e5廣告，ti7店內e5玻璃櫥也有真sui2 e5 聖誕樹，ti7店口也吊濟濟白嘴鬚e5聖誕老人。 
「我著將甚物送hou7恭一做聖誕禮品較好ah？」 
美珍tui3幾日前就kan-ta teh想這個代誌。恭一e5厝真好額，ti7伊 e5 房間有真濟好 e5 文具－鉛筆鋼筆簿仔鉛筆盒仔... 美珍kap恭一是親情，總是美珍 e5 厝無好額。美珍就直直想，koh出去街nih8看hiah-e5店nih8 teh賣e5物。 
「Ah，hit項真sui2！ 將hit-e5送hou7伊真好。」M7-ku2物件真貴，伊無錢thang買。 
※ ※ ※ ※ 
美珍e5厝ti7市外，伊beh倒去厝nih8 tioh8坐電車，koh tioh8 tui3車頭行，經過1個細細 e5 樹林。美珍轉來 e5 時，已經暗lah，總是伊攏真慣勢，所以be7驚。忽然間看著 1項白白 e5 物ti7塗腳。「Eh8！這是甚物？」伊1下拾起來看，原來是1本真sui2 e5 細本簿仔。因為暗暗看m7知內面寫甚物，伊就將簿仔下 ti7袋仔內，就轉去。 
暗頓食飽後，in相kap講真心適e5話、聽收音機，後來就去睏。 美珍這時才想著伊所拾著e5簿仔。掀開1下看著1驚。「聖誕老人e5 手冊」，用真sui2 e5字寫an2-ni。內面koh寫「若將這本簿仔囥ti7枕頭下，就會想著最好e5禮品」。 
「Ah，真歡喜！」美珍手提這本簿仔真歡喜，就將簿仔囥ti7枕頭下，就睏去。暗時直直過去，有聽見伊teh睏 e5 聲...
※ ※ ※ ※ 
Ti7美珍e5枕頭邊有「khok8」1下e5聲，美珍醒起來。Ah！聖誕老人tu2開窗仔門beh出去。美珍著一驚，趕緊跳起來，「聖誕老人阿伯仔，你beh去to2-loh8？」聖誕老人聽著伊 e5 聲，越過來面真笑容講，「Oah！煞hou7你看著，今著怎樣？」「阿伯仔，你beh去甚物人in兜？」「我ah？我beh提禮物去恭一in兜。」「若an2-ni，你續chhoa7我去好無？」「好lah，你真乖，我chhoa7你來去！」 
聖誕老人就chhoa7美珍直直行。Ti7天頂有真濟金e5星teh sih。 
「阿伯仔，你beh hou7恭一甚物 ah？你e5袋仔kiam2 m7是空空？」 美珍看著聖誕老人e5袋仔an2-ni喝。老阿伯仔小可jiau3頭殼，「Oh，著，攏無半項lah，將甚物 hou7恭一較好？」「An2-ni beh怎樣？」「好，我beh拾禮物hou7恭一。你看，hia kiam2無禮物落ti7 hia？」 
聖誕老人就報伊看路邊e5草堆。因為真暗無甚物明，總是有看見甚物 teh tin2動、koh teh哮「ku2-ku2 ...」「阿伯仔he是甚物，我真驚。」「M7免驚，he是狗仔子，真可憐，人無愛tih8。好，將這隻狗送伊做禮物！」阿伯仔伸手，狗仔子真歡喜搖尾就走倚來。阿伯仔就將狗仔lok tui3袋仔內落去，向頭前趕緊行。美珍jiok8 be7 tioh8「阿伯仔，請聽候teh，行hiah緊我jiok8 be7 tioh8 lah！」「Tioh8，阿伯仔be7停ian5-chhian5--tit，無久beh天光lah。這個烏目鏡hou7你掛，你若看我行去hia，就知影恭一in兜發生甚物代誌。」 
聖誕老人就將烏目鏡hou7美珍，美珍就企ti7 hia掛目鏡直直看，聖誕老人家己1個一直走去恭一in兜。恭一in兜是真懸e5牆仔圍teh e5 西洋樓，門kap窗仔攏關teh。聖誕老人親像猴san-a、一下就poaN5過牆仔，peh到3 chan3恭一teh睏e5房間e5窗仔門。「Tong3、tong3、tong3」，聖誕老人輕輕扑3下，窗仔門家己就開去，聖誕老，tui3袋仔內掠狗仔子囥ti7恭一e5枕頭邊，就koh tui3窗仔門出來。 
聖誕老人1下轉去，狗仔子就親像愛同伴、直直哮，恭一煞醒起來，看棉床下、有1隻細隻lah-sap e5烏狗仔teh哮。 
「Eh8！烏狗仔，你tui3 ta2-loh8來？」 
恭一就抱伊。這個恭一真可憐，ti7細漢破病煞be7講話，耳仔有聽見na7-tiaN7。總是真奇怪，伊會曉kap烏狗仔講話。「聖誕老人chhoa7我來，請你ka7我疼惜！」「Houh8，tui3聖誕老阿伯hia來？好，真好，咱相kap thit-tho5。」 
恭一就抱hit隻烏狗仔睏去。隔早起，女傭（請ti7厝內煮飯kap洗衫piaN3掃內面e5查某人），來到恭一e5房間，看著恭一抱1隻狗仔teh睏著一驚，「Ah恭一，你thai2會an2-ni！」Ti7真白e5被單有bak-tioh8 1-jiah 1-jiah e5 狗e5腳號。恭一指hit隻狗仔講，「Pouh，pouh。」...恭一真疼狗仔，食飯kap睏攏做伙。真奇妙狗仔直直大隻，變親像熊。恭一喝，「Pouh-phouh」伊就走來，in相kap thit-tho5泅水，koh tui3恭一講，「我ka7你載teh thit-tho5，」就親像馬走真緊。Pouh也會peh樹仔，in逐日相kap thit-tho5，真相好。 
有1日，作風颱，外面風「hu7-hu7」哮，樹仔也搖真大下。恭一kap Pouh真早就Ng3 ti7被下teh睏。風颱ju2大，hit時有差不多10個烏影poaN5入恭一 e5 牆仔內。In是toa3 ti7山nih8 e5 賊仔。In利用這個大風颱e5暗暝來搶，真容易就將恭一e5爸爸kap媽媽縛起來，將寶貝提提去，hiah-e5倩工人也攏受縛teh。 
山賊將寶貝用車載轉去山nih8。Hit時Pouh才發覺。「恭一兄害lah，趕緊peh起來，thau5-a2 na2親像山賊來。」恭一穿白e5睏衫tui3眠床peh起來。Pouh講，「咱趕緊來去，將山賊搶去 e5 物提轉來」，就載恭一走真緊。親像風，Ng3樹林、過山嶺，無久就走到山賊e5厝。山賊e5厝nih8有圍真懸e5牆仔，牆仔外也有1條真大條 e5 水溝。Chiah-e5山賊真歡喜，因為in今暗e5工作真成功，就lim酒，大家睏到真重眠。 
Pouh ka-chiah載恭一，泅過水溝，到門nih親像猴san-a，就peh起去。Pouh先到山賊所起e5監牢（關人e5所在），ti7 hit內面有濟濟人hou7山賊掠來關ti7 hia。Pouh跳倚去將門e5鎖咬碎，tui3內面人就攏走出來，大家ka7 Pouh seh多謝。Pouh koh走去山賊囥所偷提來e5寶貝e5倉庫，內面寶貝滿滿。Hit-e5倉庫e5門用鐵做e5，Pouh也無法度ka7伊long3破門。 Pouh就ti7門e5下面iah空，將土iah起來，無久就iah一個人會thang Ng3入去 e5 pong7空。Pouh就走入去，將寶貝直直咬出來，看著 an2-ni，hiah-e5 tui3監牢受救出來e5人攏tui3 hia Ng3入去提寶貝出來。 
Pouh m7知tui3 to2-loh8去拖1隻車來，眾人就將寶貝囥ti7車頂。恭一就跳起去坐ti7車頂，Pouh就拖車，眾人tui3後面sak車直直行。聽著車e5聲，山賊著驚走來，Pouh看著山賊倚來就哮真大聲「Hm3 ouh ...」。Hit-e5聲親像熊e5聲。山賊掠做是熊，koh看見恭一穿白衫坐ti7頂面teh指揮，想講恭一是天使。 
「Oah8，oah8，害lah，天使chhoa7熊來lah，無趕緊走真危險。」山賊就走到無半個。 
山賊走了後恭一就放火燒山賊teh toa3 e5 所在。山賊e5厝真大真闊，kui天攏因為火燄變光iaN3-iaN3。 
「Hmh，這隻Pouh真gau5，真gau5，真gau5！」 
爸爸看tioh8 Pouh hiah-nih gau5，就大歡喜。Pouh將寶貝拖轉來厝nih8就無koh看見。 
「Pouh，pouh」，恭一那哮那叫，親像兄弟死去e5款式hiah悲傷。爸爸就請大家tau3 chhoe7 Pouh講，「趕緊ka7阮tau3 chhoe7 hit隻狗，chhoe7-tioh8 e5 人beh 5000箍賞伊。」 
大家四koe3 chhoe7，總是攏chhoe7無，恭一siuN悲傷koh無伴煞破病，爸爸真煩惱，為著chhoe7 Pouh爸爸tui3人講，「無論怎樣tioh8 chhoe7 hit隻Pouh出來。你若ka7我chhoe7出來，我beh將財產e5 一半送hou7你。」 
有1日，Pouh轉來lah，m7是伊家己1個，後面toe3幾百個散hiong e5 人。Pouh ti7厝nih8 e5 頭前吠講，「恭一兄，我倒來lah。」恭一聽著an2-ni破病隨時好起來，走去抱Pouh e5 頷頸。 
Pouh就直直行，到ti7囥真濟米e5倉庫就ti7 hia直直吠，恭一恬恬開倉庫e5門，比米倉hou7爸爸看，koh比散hiong e5人。爸爸就知講，「Houh，houh ...」，就命令差用e5人，將米扛出來分hou7 hiah-e5散hiong e5人。Pouh看著an2-ni，koh chhoa7恭一到金庫（囥錢e5倉庫）e5頭前，就坐ti7 hia，恭一koh恬恬開金庫e5門。爸爸知影Pouh e5意思，就將金庫內e5錢攏分hou7 hiah-e5散hiong人。In大家就ka7恭一e5爸爸seh謝，就倒去厝nih8。 
※ ※ ※ ※ 
「Ah，真心適」，美珍將目鏡pak落來，忽然間「phiak8」1 下，目鏡煞落落去。「Oah8，害lah，害lah。」美珍驚1下，hit時煞醒起來。目珠1下開，伊ti7眠床nih8 teh睏，睏到這tiap8。 
「Eh8，聖誕老人e5簿仔nih？」美珍伸手摸枕頭下，ti7 hia攏無甚物。 
「Ah，he也是眠夢ah？」Tui3拾著聖誕老人e5簿仔e5所在就是眠夢。 
「Ku2-ku2，oang2-oang2，」Ti7美珍e5窗仔門下，有狗仔子teh哮e5聲。「Ah，是狗仔子。」美珍peh起來1下看，是1隻kap眠夢中所看 e5相像e5烏狗仔。 
「Ah，真好e5禮物有lah？」 
美珍真歡喜。「將真sui2 e5 帶仔ka7縛toa3這隻細隻狗仔e5 頷頸，掠來送恭一」。美珍就抱hit隻狗仔起來u3嘴phoe2。
(家庭e5朋友第70期，1963年12月) 
</HL>