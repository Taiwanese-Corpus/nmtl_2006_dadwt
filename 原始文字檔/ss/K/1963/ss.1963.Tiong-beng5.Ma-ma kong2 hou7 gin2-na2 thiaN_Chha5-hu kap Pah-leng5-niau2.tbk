<CL>
I2-cheng5 u7 chit8 e5 chha5-hu (chho3 chha5 e5 lang5) chhu3-nih8 chin song3-hiong, tak8-jit8 tioh8 khi3 soaN-teng2 chho3-chha5, chiong chha5 taN khi3 ke-nih8 be7, chiah e7-thang be2 bi2, be2 chhai3 lai5 chiah8.
U7 chit8 jit8 i chiau3-siong5 chin cha2 chiu7 khi3 soaN-nih8 beh chho3 chha5, hut-jian5-kan khoaN3-kiN3 chit8 chiah pah-leng5-niau2 (chiau2 lui7 e5 chit8 cheng2), ti7 chhiu7 teng2 ng3 i hau2 chin toa7 siaN － “Chiuh; chiuh”.  Chha5-hu mng7 i kong2, “Li2 si7 teh hau2 sim2-mih8 ah?”  Pah-leng5-niau2 in3 kong2, “Oh!  Lau7 a-peh-a3, goa2 khoaN3 li2 chin kan-khou2 e5 khoan2, tak8-jit8 tioh8 lai5 chho3-chha5, bo5 lun7 ho2 thiN a2-si7 loh8-hou7 li2 long2 lai5.  Siat-su2 li2 na7 ai3 sim2-mih8, goa2 thang pang-chan7 li2.”
“Aih!  An2-ni chin ho2, goa2 chin ai3 che7 chha5, i2-au7 goa2 chiu7 m7 bian2 koh lai5 chia chho3 chha5 lah.”  Pah-leng5-niau2 in3 kong2, “Ho2 lah, li2 thang tng2 khi3!”  Chha5-hu tng2-khi3 kau3 chhu3-nih8, ko2-jian5 khoaN3-kiN3 chhu3-lai7 u7 chit8 toa7 tui e5 chha5, i e5 sim-lai7 chin hoaN-hi2, ka-ki7 kong2 hou7 ka-ki7 thiaN kong2, “Ah, i2-au7 goa2 long2 m7 bian2 koh khi3 chho3-chha5 lah.”  Au7-lai5 i siuN7 lai5 siuN7 khi3, kong2, goa2 sui-jian5 u7 chiah che7 e5 chha5, chong2-si7 tioh8 ka-ki7 taN khi3 ke-nih8 be7, ma7 si7 chin kan-khou2, pah-leng5-niau2 to u7 kong2 beh pang-chan7 goa2, goa2 khah ho2 kio3 i chu7 an2-ni chiong chiN5 hou7 goa2, goa2 khah seng2 koh taN khi3 be7 .......”
Sou2-i2 te7-ji7 jit8, chha5-hu chiu7 koh peh soaN khi3 chhoe7 hit chiah pah-leng5-niau2.  Pah-leng5-niau2 kong2, “Lau7 a-peh-a3, goa2 kiam2 bo5 chiong chha5 hou7 li2, li2 koh lai5 chhong3 sim2-mih8 ah?”  Chha5-hu tui3 i kong2, “Pah-leng5-niau2, li2 hou7 goa2 chin che7 chha5 goa2 chin kam2-sia7, chong2-si7 tioh8 taN chhut-khi3 be7, chin kan-khou2, li2 khah ho2 hou7 goa2 chiN5.”  Pah-leng5-niau2 thiaN liau2 chin bo5 hoaN-hi2 kong2, “Chha5-hu, li2 thai3 bo5 ti-chiok, i2-cheng5 li2 tioh8 tak8 cha2-khi2 lai5 chho3 chha5, au7-lai5 tioh8 koh taN khi3 be7; hian7-chai7 goa2 hou7 li2 chin che7 chha5, li2 m7 bian2 koh lai5 chho3 chha5, li2 chiu7 siuN7 beh che7-teh m7 bian2 cho3 kang, lian5 taN khi3 be7 to pin5-toaN7 cho3.  Ho2, li2 tng2-khi3.”  Chha5-hu khi2-thau5 liah8-cho3 chit pai2 pah-leng5-niau2 koh tah-eng3 i e5 iau-kiu5, sim-tiong toa7 hoaN-hi2, bo5 phah-sng3 tng2 khi3 chhu3-nih, chit8 e7 khoaN3, sou2 u7 e5 chha5 long2 bo5 khi3 lah; chit si5 i chiah hou7-hoe2 ka-ki7 sit8-chai7 thai3 tham-sim.
(Ka-teng5 e5 Peng5-iu2 te7 59 ki5, 1963 ni5 1 geh8)
</CL>
<HL>

以前有1個柴夫（剉柴e5人）厝nih8真散hiong，逐日tioh8去山頂剉柴，將柴擔去街nih8賣，才會thang買米、買菜來食。
有1日伊照常真早就去山nih8 beh剉柴，忽然間看見1隻百靈鳥（鳥類e5 1種），ti7樹頂向伊哮真大聲－「Chiuh；chiuh」。柴夫問伊講，「你是teh哮甚mih8 ah？」百靈鳥應講，「Oh！老阿伯仔，我看你真艱苦e5款，逐日著來剉柴，無論好天抑是落雨你攏來。設使你若ai3甚mih8，我thang幫贊你。」
「Aih！An2-ni真好，我真ai3濟柴，以後我就m7免koh來chia剉柴lah。」百靈鳥應講，「好lah，你thang轉去！」柴夫轉去到厝nih8，果然看見厝內有1大堆e5柴，伊e5心內真歡喜，家己講hou7家己聽講，「Ah，以後我攏m7免koh去剉柴lah。」後來伊想來想去講，「我雖然有chiah濟e5柴，總是著家己擔去街nih8賣，ma7是真艱苦，百靈鳥to有講beh幫贊我，我較好叫伊自an2-ni將錢hou7我，我較省koh擔去賣…」
所以第2日，柴夫就koh peh山去chhoe7 hit隻百靈鳥。百靈鳥講，「老阿伯仔，我kiam2無將柴hou7你，你koh來創甚mih8 ah？」柴夫tui3伊講，「百靈鳥，你hou7我真濟柴我真感謝，總是著擔出去賣，真艱苦，你較好hou7我錢。」百靈鳥聽了真無歡喜講，「柴夫，你太無知足，以前你著逐早起來剉柴，後來著koh擔去賣；現在我hou7你真濟柴，你m7免koh來剉柴，你就想beh坐teh m7免做工，連擔去賣to貧憚做。好，你轉去。」柴夫起頭掠做這擺百靈鳥koh答應伊e5要求，心中大歡喜，無扑算轉去厝nih，一下看，所有e5柴攏無去lah；這時伊才後悔家己實在太貪心。
(家庭e5 朋友第59期，1963年1月)
</HL>