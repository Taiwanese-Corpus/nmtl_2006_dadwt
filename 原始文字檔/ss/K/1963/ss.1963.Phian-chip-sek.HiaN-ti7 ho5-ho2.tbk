<CL>
ek8
Kou2-cha2 u7 nng7 e5 chin siong-ho2 e5 hiaN-ti7-a2, saN-kap toa3 ti7 chit8 e5 soaN-kok.  A-hiaN khi2-chhu3 ti7 soaN e5 tang-peng5, sio2-ti7 khi2 chhu3 ti7 sai-peng5, nng7 e5 hiaN-ti7-a2 long2 u7 bou2-kiaN2 saN-kap teh seng-oah8.  U7 chit8 ni5 tu2-tioh8 chin toa7 hong-thai, nng7 hiaN-ti7 e5 chhan5 long2 sit-siu, chi2-u7 siu 3 pio2 chhek na7-tiaN7.
Toa3 ti7 soaN e5 tang-peng5 e5 ko-ko siuN7 kong2, “Sio2-ti7 koh siN chit8 e5 eN-a2, bi2 phah-sng3 oe7 chiah8 bo5 kau3, seng-oah8 oe7 khun3-lan5, goa2 tioh8 gia5 chit8 pio2 chhek lai5 khi3 hou7 i, m7-ku2 sio2-ti7 kiam2-chhai2 oe7 kheh-khi3, m7-kheng2 siu ia7 bo5 tek-khak, sou2-i2 jit8 na7 am3, goa2 beh am3-chiN7 gia5 chit8 pio2 lai5 ka7 i lok he7 sio2-ti7 e5 chhek-chhng.”
Toa3 ti7 soaN e5 sai-peng5 e5 sio2-ti7 ia7 siuN7 kong2, “Ko-ko in e5 gin2-na2 tng teh toa7, teh gau5 chiah8, bi2 un2-tang3 oe7 chiah8 bo5 kau3, goa2 tioh8 am3-chiN7 gia5 chit8 pio2 lai5 ka7 i he7 ti7 ko-ko e5 chhek-chhng nih.”  Ko2-jian5 nng7 hiaN-ti7 an2-ni choe3.
Keh-jit8 nng7 e5 hiaN-ti7 e5 chhek-chhng, chiau3 goan5 si7 3 pio2 bi2.  Nng7 e5 hiaN-ti7 long2 ki5-koai3 kong2, “Ki5-koai3 ah!  Ho2!  E5-hng it-teng7 koh chit8 pai2 beh ka7 i gia5 khi3.” Chong2-si7 keh cha2-khi2 chit8-e7 khoaN3, nng7 hiaN-ti7 e5 chhek-chhng piN5-piN5 ia7 si7 u7 3 pio2.
Ti7 hit am3, ti7 hit e5 soaN-piN nih, u7 nng7 e5 gia5 chhek-pau e5 sio gu7-thau5.  Ko-ko kong2, “Aih ah!  Kiam2 m7-si7 sio2-ti7 mah?”  
Sio2-ti7 kong2, “Aih!  Si7 ko-ko lah.”
Nng7 e5 hiaN-ti7 chit8 lang5 gia5 chit8 pio2 chhek, chit8 si5 soa3 gong7-gong7, boe7 hiau2 kong2 sim2-mih8.  
Au7-lai5 nng7 hiaN-ti7 chiah chiong in e5 chhek he7 thou5-kha, ia7 che7 ti7 chhiu7-thau5 nih, na2 chhit koaN7, na2 kong2, “Sio2-ti7 ah!  Chin to-sia7 li2, li2 chiah-nih teh ho2 sim!  Goa2 hui-siong5 e5 hoaN-hi2!”  
Sio2-ti7 ia7 kong2, “Ko-ko ah!  Goa2 koh-khah si7 hoaN-hi2!  Goa2 u7 chiah-nih teh ho2 e5 ko-ko, goa2 sit8-chai7 u7 hok-khi3 ah!”
Jian5-au7 nng7 hiaN-ti7 chiah sui5 lang5 koh gia5 in e5 bi2-pau to3-khi3.  Hit-si5 gun5-sek e5 geh8-liang7 teh chio3 in nng7 hiaN-ti7 kng-liang7 e5 bin7.
（Lu2-soan Geh8-khan Te7 37 ki5, 1963 ni5 1 geh8)
</CL>
<HL>

譯  
古早有兩個真相好e5兄弟仔，相kap toa3 ti7一個山國。阿兄起厝ti7山e5東爿，小弟起厝ti7西爿，兩個兄弟仔攏有某子相kap teh生活。有一年tu2著真大風颱，兩兄弟e5田攏失收，只有收三pio2 粟na7-tiann7。
Toa3 ti7山e5東爿e5哥哥想講，「小弟koh生一個嬰仔，米扑算會食無夠，生活會困難，我著gia5一pio2粟來去hou7伊；m7-ku2小弟kiam2-chhai2會客氣，m7肯收也無的確，所以日若暗，我beh暗靜gia5一pio2來ka7伊lok下小弟e5粟倉。」
Toa3 ti7山e5西爿e5小弟也想講，「哥哥in e5囡仔當teh大，teh gau5食，米穩當會食無夠，我著暗靜gia5一pio2 來ka7伊he7 ti7哥哥e5粟倉nih。」果然兩兄弟an2-ni做。
隔日兩個兄弟e5粟倉，照原是三pio2米。兩個兄弟攏奇怪講，「奇怪ah！好！E5昏一定koh一擺beh ka7伊gia5去。」總是隔早起一下看，兩兄弟e5粟倉平平也是有三pio2。
Ti7 hit暗，ti7 hit個山邊nih，有兩個gia5 粟包--e5 相遇頭。哥哥講，「Aih ah！Kiam2 m7是小弟mah？」
小弟講，「Aih！是哥哥lah。」
兩個兄弟一人gia5一pio2粟，一時續憨憨，boe7曉講甚物。
後來兩兄弟才將in e5粟下塗腳，也坐ti7樹頭nih，那拭汗，那講，「小弟ah！真多謝你，你chiah-nih teh好心！我非常e5歡喜！」
小弟也講，「哥哥ah！我koh較是歡喜！我有chiah-nih teh好e5哥哥，我實在有福氣ah！」
然後兩兄弟chiah隨人koh gia5 in e5米包倒去。Hit時銀色e5月亮teh照in兩兄弟光亮e5面。
（女宣月刊第37期，1963年1月）
</HL>