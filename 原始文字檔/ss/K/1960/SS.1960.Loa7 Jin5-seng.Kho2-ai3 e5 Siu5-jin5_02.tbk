<CL>
  4. Chia3-hng5 Tiong E5 Eng-hiong5
  A-thiam-peh in tu2 teh chho3 kam-chia3. Kin7-lai5 u7 tui3 lam5-iuN5 lai5 e5 chia3-cheng2 kio3-choe3 “Sam-it-leng5--e5” (310 ho7-a2), kam-chia3-ki si7 se3-se3, m7-ku2 hoat-tit chin toa7 bou5, chin u7 giah8, cheng3 loh8-khi3 hit thau5 chit8-ni5 boe7-si7 ho2, teng5 ji7-ni5, saN-ni5 koh-khah ho2, gau5 kou3--e5 u7 e5 teng5 gou7-ni5 chiah piaN3 chia3-thau5. A-thiam-peh siuN7 kong2 an2-ni khah seng2 kang, koh siu-liong7 ia7 be7-bai2, sou2-i2 i ia7 kap lang5 cheng3 chit khoan2 kam-chia3. Na7-si7 kam-chia3 si7 chhah ti7 soaN-phiaN5, sou2-i2 na7 chho3 kam-chia3 e5 si5, tioh8 ke eng7 chin-che7 kang-hui3, in-ui7 it-it tioh8 tui3 soaN-phiaN5-teng2 eng7 lang5-kang nge7 gia5 kau3 u7 gu5-chhia lou7 e5 sou2-chai7, chiah e7 tit he7 gu5-chhia. Sit8-chai7 chin khiam3 kang. Tu2-ho2 chho3 kam-chia3 e5 khau-a2-peng5 liu-tioh8 A-thiam-peh, koaN2-si5 koaN2-khek tioh8 kin2 chho3, na7 bo5, koe3 khau chiu7 bo5 ou-tai5 (kam-chia3 chhia) thang he7, hit si5 si7 chin hui3-khi3. Chit8 lang5 hin7 be7-tit peh choe3 nng7 e5, lian5 A-thiam-peh lau7-lang5 to tioh8 chhut mng5. 
  Tu2-gu7 Eng2-hok-ah lai5, si7 chin toa7 e5 pang-chan7. Eng2-hok-ah si7 hai2-khau2 lang5, chu7 9 hoe3 chhut mng5 ka7 lang5 khoaN3 gu5-a2, ban7-poaN e5 kan-khou2 to tu2-tioh8, ji5-chhiaN2 pi2 lang5 khah toa7-han3, iok u7 gou7-chhioh-chhit goa7 oa2 gou7-chhioh-peh. Jin5-chai5 siN choe3 be7-bai2 koe3-tit khi3. Sui-jian5 si7 m7-bat ji7, na7-si7 choe3 lang5 khiam-pi, un-khun5 kut-lat8, phaiN2-mia7 kiaN2 chhin3-chhai2 chiah8, khang-khoe3 choe3 liau2 u7 se3-bin7, koh u7 lat8. A-thiam-peh khoaN3 liau2 chin kah-i3. Eng2-hok-ah ka-ki7 ia7 jin7-hun7, koh lai5 siu7 A-thiam-peh in chit8-ke e5 ho2-i3, chin toa7 e5 an-ui3. Ji5-chhiaN2 si7 ti7 Ki-tok-tou5 e5 ka-teng5, i kam2-kak si7 i it-seng sou2 m7-bat tu2-tioh8 ka-teng5-tek e5 un-loan2. Kam-chia3 chho3 3, 4 jit8 chiu7 liau2, na7-si7 chiap loh8-khi3 tioh8 kut8 chhiu7-chi5. Tioh8 seng chho3 chhiu7-chi5 ko2, au7-lai5 kut8 chhiu7-chi5, koh tioh8 taN chhiu7-chi5 kau3 gu5-chhia-lou7 hou7 gu5-chhia chhia, soa3 gia5 chhiu7-chi5 ko2 hou7 gu5-chhia chhia, chhia kau3 chhu3, u7-e5 chiu7 an2-ni be7 chhiN-chu5, lau5 chit8 pou7-hun7 khi2-lai5 chhoah chhiu7-chi5-chhiam thang chhi7 cheng-siN. Chhiu7-chi5 ko2-a2 tioh8 koe3 lan5, jian5-au7 phak8 hou7 ta, tui kui tui thang choe3 hoe2-chha5. Kam-chia3 chho3 liau2, chia3-hah8 ia7 tioh8 tui kui tui thang hiaN5. Kin7-lai5 chha5 chin oh khioh, na7 khah chiaN5-mih8 e5 chha5, chit8 pah kin oa2 25, 6 khou, sou2-i2 lian5 soaN-lai7 e5 lang5 to m7-kam hiaN5 chha5, long2 taN chhut-lai5 be7. 
  An2-ni chho3 kam-chia3 leh, liau2-au7 koh kut8 chhiu7-chi5 leh, lian5-lian5 chiaN5 poaN3 goeh8-jit8 chin bo5 eng5. Sou2-i2 Eng2-hok-ah chu7 an2-ni tiam3 in hia choe3 kang. Chit8-chhut chit8-jip8 long2 kap Chhiu-kui3-ah choe3 tin7, put-ti put-kak na2 chhin-bit8. U7 chit8 jit8 teh chho3 kam-chia3 e5 si5, an2-choaN2 tui3 hng5-kiN e5 chhiu7-phe3 na5-a2, hut-jian5 e7 chau2 chit8 boe2 hou7-soaN3-chat chhut-lai5, thai2 tu2-ho2 e7 so5 tui3 Chhiu-kui3-ah e5 sin-piN lai5, hut-jian5 Chhiu-kui3-ah kiaN chit8 e7 bin7 chheN sun2-sun2, khui siaN hiam3, ki chit8 e7 chin toa7 siaN, sin-piN e5 cha-bou2 gin2-a2 phoaN7, u7-e5 kiaN kau3 chau2 kau3 poah8-poah8 loh8-khi3. Hit boe2 choa5 cham2-jian5 toa7-boe2, tai7-iok u7 saN-chhioh goa7 oa2 4 chhioh tng5, sit8-chai7 chin e7 kiaN lang5. Eng2-hok-ah kin2 chau2 oa2--lai5, kip kau3-teh bo5 khoa3 theh8 sim2-mih8, chu7 an2-ni chhun chhiu2 tui3 choa5-boe2 ka7 i koaN7 koan5, hiu3 tit8-khi3, tiam3 thau5-khak boe2 hui chit8 lian3, eng7-iau2 chit8 chhiu2 chho3 kam-chia3 e5 chia3-to chu7 an2-ni ka7 i sut-khi3, hit boe2 choa5 chu7 an2-ni hou7 i phut choe3 nng7 koeh8, hiat tui3 hng5-goa7 chhiu7-phe3 na5-a2 hit peng5 koe3-khi3. Ka-chai3 chha chit8 tiam2-tiam2-a2, na7 bo5 Eng2-hok lai5, Chhiu-kui3 ah chiau3 khoaN3 e7 hou7 ka7-tioh8 e5 khoan2. Kau3 choa5 phah-si2 liau2, tai7-ke chiah chhio3--chhut-lai5. Tng-si5 kin2-tiuN kap hit-e5 eng-hiong5 hi3-kek8-seng3 e5 tiuN5-bin7 sit8-chai7 ia7 kiaN, ia7 ho2 chhio3. 
  Hiah-e5 cha-bou2 gin2-a2-phoaN7 put-ti put-kak che5-siaN hoah kong2 “Chhiu-kui3-che2, ka-chai3 lin2 Eng2-hok hiaN kiu3--li2.” Bo5 phah-sng3 e5 tiong-kan, soa3 chiong Eng2-hok kap Chhiu-kui3-ah nng7 e5 lang5 e5 mia5 kio3 liam5 cho3-hoe2, ji5-chhiaN2 hit tiong-kan koh ke he7 chit8 ku3 “Lin2,” hian2-beng5 lang5 soa3 chiong Eng2-hok-ah ka7 i sng3 choe3 A-thiam-peh in ke-lai7 e5 chit8 e5 lang5 e5 khoan2. Eng2-hok-ah thiaN chit8 e7 soa3 khia7--teh gang7-gang7, bin7 ang5-ang5, kam2-kak hi7-a2 chin sio, bin7 chin hoat-hong7, sim-thau5 phok8-phok8-chheng2, sim-lai7 u7 be7-hiau2 kong2 e5 hoaN-hi2 kap boan2-chiok-kam2, chit8 bin7 kam2-kak chin phaiN2-se3, tui3 Chhiu-kui3 sio2-chia2 chin put-chu7; na2 thang kong2, “Chhiu-kui3-che2 ah, ho2 ka-chai3 lin2 Eng2-hok hiaN,” thiaN liau2 sim be7-hiau2 kong2. Hai7-si2 Chhiu-kui3 sio2-chia2 bin7 ia7 oat8 bo5 lou7, chit8 e5 bin7 ia7 si7 ang5 kong3-kong3. Na7-si7 sim-lai7 ia7 u7 be7-hiau2 heng5-iong5 e5 khoai3-kam2, kap kam2-kak ti7 i e5 sin-piN u7 kho3-tit chu7 e5 lam5-seng3, chin-chiaN3 si7 u7 eng-hiong5 khi3-khai3 e5 lang5. ThiaN lang5 kong2, “Lin2 Eng2-hok hiaN,” sou2-i2 i bo5 i3-sek, tui3 chhui3 in3 hiah-e5 cha-bou2 gin2-na2 phoaN7 kong2, “Lin2 tioh8-kau5 lah.” Jian5-au7 eng7 bun2-chhio3 e5 bin7, taN-thau5 khi2-lai5 thau khoaN3 Eng2-hok-ah. Eng2-hok-ah si7 chit8 khou chhai7 chhai7, be7 su khi3 hou7 tian7 tian7-tioh8, kim-kim teh khoaN3 Chhiu-kui3-ah e5 tong7-chok. Sou2-i2 put-ti put-kak nng7 e5 si3 lui2 bak8-chiu e5 si7-soaN3 soa3 it-ti3 kau-chhe ti7 chit8 e5 i3-gi7 koh-khah chhim-tng5 tiN-bit8 e5 hoan3-siong2 tiong. 
  Tui3 hit jit8 khi2, Eng2-hok-ah na2 chun2 kam2-kak chu7-hu7 i u7 po2-hou7 Chhiu-kui3-ah e5 gi7-bu7. Ia7 Chhiu-kui3-ah am3-am3 ia7 kam2-kak ai3 kap Eng2-hok-ah chhin-kin7, thang tit-tioh8 i po2-hou7 e5 khoan2-sit. Tui3 an2-ni, nng7 e5 chiu7 na2 seN-chhut chhin-bit8-kam2. 
  5. HoaN-hi2 E5 Bak8-sai2
  Toa7 iok poaN3 goeh8-jit8 au7 khang-khoe3 lioh8-a2 khah eng5, Eng2-hok-ah chiu7 siuN7 kong2, taN khah bo5 pek-kang lah, tai7-khai3 si7 A-thiam-peh kaN2 m7-koh chhiaN3--i lah. Tui3 an2-ni u7 chit8 cha2 khi2, i chiu7 siuN7 beh kap A-thiam-peh in saN-si5, koh khi3 pat8-ui7 chhoe7 khoaN3 u7 sim2-mih8 kang thang choe3 a2-bo5? A-thiam-peh, A-thiam-m2 nng7 lau7 chin ho2-i3 tit8-tit8 ka7 i lau5. Ki5-sit8 i tiam3 liau2 si7 chin ai3 tiam3. Sim-te2 si7 teh siuN7, na7 e7-tit tiam3 chia khah-ku2, m7-si7, beh si7 e7-tit eng2-oan2 tiam3 chia m7 chin ho2. M7-ku2 ka-ki7 siuN7, beh-thai2-u7 kau3 chit ho7 chu-keh thang hou7 lang5 lau5 ti7 chia khah ku2, a2-si7 eng2-oan2 tiam3 chia. Goan5-in, (1) Ka-ki7 siuN7 goa2 si7 toaN-sin-han3, si7 liu5-li5 sit-sou2 e5 kou-ji5, na2 e7 u7 lang5 ian5 neh. (2) Chiah-nih san3, seng-khu tng7 poaN3-bun5, kong2 khah kian3-siau3, ia7 bo5 saN-a2-khou3 thang oaN7. Ti7 chia3-hng5 soaN-phiaN5 choe3 kang siong5-siong5 thng3-pak-theh, hit-nia2 lai7-saN tiaN7 thng3 khi2 lai5 soaN-khe-a2 se2-se2 leh, phi tiam3 chhiu7-phe3 na5-a2 teng2 phak8 hou7 i ta, kau3 beh to3-khi3, chiah koh theh8 lai5 chheng7. Bo5 thang the3-oaN7 e5 pou7-hun7, sit8-chai7 chheng7 kau3 be7 kong2-tit e5 kiaN-lang5 koh phaiN2-bi7. Ki5-sit8 sim-te2 ka-ki7 chap8-ji7-hun e5 ut-i3, koh loe2-chi3. M7-ku2 koh chit8 bin7, kam2-kak ti7 A-thiam-peh e5 tau, sou2 hiong2-siu7 tioh8 chit-khoan2 ka-teng5-tek jin5-cheng5 un-loan2 e5 khi3-hun, si7 it-seng thau5 chit8 pai2 sou2 tu2-tioh8--e5. Lak8-hoe3 bo5 lau7-pe7, chap8-hoe3 bo5 lau7-bu2, kau2-hoe3 khi3 ka7 lang5 chhi7-gu5, ti7 au7-chek e5 tau hou7 lang5 khou2-tok8, khi3 chhi7-gu5-a2 e5 si5 khun3 gu5-tiau5; chit8 hang7, chit8 hang7 na2 chau2-be2-teng, long2 ti7 i e5 thau5-nau2 lai7 koh chhut-hian7. 
  Ti7 chia chaiN2-iuN7, A-thiam-peh khoan2-thai7 i na2-chun2 ke-lai7 lang5, tak8 saN-tng3 kap A-thiam-peh choe3-hoe2 chiah8, tek8-piat8 na7 le2-pai3-jit8, siong5-siong5 lian5 A-thiam-m2, kap Chhui-kui3-ah ia7 tai7-ke choe3-hoe2 chiah8, thang pi7-pan7 choe3-hoe2 khi3 siu2 le2-pai3, sit8-chai7 oan5-choan5 na2 chit8-ke lang5. Chit8 sut-a2 to bo5 khoaN3-khin--i e5 i3-su3. Koh chit8 hang7 hou7 i sou2 m7-bat tu2-tioh8 e5 su7, chiu7-si7 mui2 am3 e5 ka-teng5 le2-pai3. Tai7-ke choe3-hoe2 gim5-si, thak8 Seng3-keng, ki5-to2 hit-e5 keng3-khian5 e5 khong-khi3; tek8-piat8 A-thiam-peh u7 chit8 e5 sip8-koan3, chiu7-si7 ai3 khui-thiah Seng3-keng tiong kui2-ku3 ka3-si7, bian2-le7 e5 oe7. I si7 chit8 ui7 the3-jim7 e5 lau7 tiuN2-lo2, na7-si7 i e5 jiat8-sim, kap keng3-khian5 chin thang hou7 lang5 choe3 bou5-iuN7. Koh chit8 hang7 hou7 i in3-siong7 chin chhim-khek--e5, chiu7-si7 Chhiu-kui3 sio2-chia2 e5 gim5-si, hit-e5 siaN e5 sui2, chheng-liang7, oan2-choan2, koan5, ke7, oe7-ku3 hun-beng5, koh hit-e5 gim5-si e5 thai3-tou7 khian5-seng5, kiong-keng3, m7-si7 cha2 i ti7 Thian-thian-lok8, Chhian-li2-ian5, Ban7-li2-hong5 sou2 thiaN-tioh8 hiah-e5 ki-lu2, a2-si7 ia2-ke sou2 teh chhiuN3 e5 khek, a2-si7 liu5-heng5 koa sou2 e7 pi2--tit e5. I ka-ki7 m7-bat-ji7, koh bo5 oh8, na7-si7 thiaN A-thiam-peh in chit8-ke teh gim5, sit8-chai7 u7 be7 kong2 tit e5 kam2-kek. 
  Tek8-piat8 u7 chit8 mi5-hng, thak8-tioh8 chit8 cham7 kou3-su7 kong2, Ia5-sou teh chhoe7 chit8 chiah phah-m7-kiN3, kiaN5 be5-lou7 e5 iuN5, koh kong2 hong3-tong7-chu2 e5 phi3-ju7, lau2-sit8 kong2 i am3-chiN7 lau5 chin-che7 bak8-sai2. Tong5-si5 thiaN-kiN3 in chhiuN3, “......Chi2-u7 chit8 chiah be5 ti7 soaN-kan, li7-khui iuN5-tiau5 bo5-lou7. Be5 ti7 soaN-nia2, pian3 kiaN5 hong-pho, Bo5 siu7 liong5-bok8 koan2-li2 chiau3-kou3......” I thiaN chiah-e5 oe7, chit8 si5 siuN7 kong2 hit chiah be5 iuN5 chiu7-si7 i pun2-sin, thau5 aN3-aN3, bak8-sai2 hou3 m7-khui, kin2 ke2 chhut-khi3 phui3 tham5, soa3 khi3 chhek-sou2 hau2 chit8 khun3, bak8-sai2 chhit-chhit beh chiah koh jip8--lai5. I liah8-chun2 lang5 m7-chai, bo5 lang5 khoaN3-kiN3 leh. A-thiam-peh, A-thiam-m2 bak8-chiu he-he lau7-lang5-ke, bo5 kam2-kak ia7 bo5 tek-khak, na7-si7 thai2 phian3 Chhiu-kui2-ah e7 tit koe3, Chhiu-kui3-ah li7-hai7, kui2-thau5 kui2-nau2, tiaN7-tiaN7 to teh koan-chhat i e5 heng5-tong7, ji5-chhiaN2 tui3 sim-te2 teh koan-sim i e5 tai7-chi3. Put-ko3 chit-e5 cha-bou2 gin2-na2 si7 chin cheng3-keng, peng5-si5 m7-bat hih-hiauh, hoan7-su7 tai7-tai7 toan7-toan7. I chiu7 khoaN3 i lai5 in tau, kui2 chap8-jit8 ia7 m7-bat oaN7 saN-a2-khou3, lai7-saN kiaN lang5 koh phoa3-phoa3, na7 u7 chhut-mng5, si7 li7-iong7 jit8-iam7 thng3 khi2 lai5 tiam3 khe-a2-te2 se2 lai5 phak8, beh to3-khi3 koh chheng7 loh8-khi3--e5. I chiu7-si7 put-jim2-sim, koh jip8-mng5 ia7 bo5 khoaN3-kiN3 i u7 pau-hok8-a2, liong7-pit seng-khu si7 chu7 chheng7 hit-su, ki5-u5 bo5 lah. Sou2-i2 i ti7 kui2-na7-jit8 cheng5, chhut-khi3 Sin-hoa3 ke-a2 tui3 be2 chhiu7-chi5 e5 lang5 sng3-siau3 e5 si5 chiu7 u7 ka7 i be2 nng7-su lai7-saN, lai7-khou3 to3--lai5, na7-si7 chhoe7 iau2-boe7 u7 chit8 e5 ki-hoe7, m7-kaN2 kong2 chhut--lai5, ia7 keng3 koh-khah m7-kaN2 hiahN hou7 i oaN7. 
  Kau3 chit si5 khoaN3 i sio-si5 beh to3-khi3, ia7 in lau7-pe7 tit8-tit8 ka7 i lau5. Ki5-sit8 i si7 bu5 ka kho2-kui, tui3 chia chhut-khi3 lian5 kin-mi5 m7-chai beh khi3 to2-ui7 an-bin5 to m7-chai. Ti7 chia in khoan2-thai7 i choe3 lang5-kheh, ti7 lang5-kheh keng-a2 khun3. I soa3 hut-jian5 koh siuN7 tioh8, “Chi2-u7 chit8 chiah be5 ti7 soaN-kan, li7-khui iuN5-tiau5 bo5-lou7.” Soa3 kim3 be7-tiau5 soa3 hau2 chhut--lai5, A-thiam-peh tioh8 chit8 kiaN, koaN2-kin2 ka7 i an-ui3, chiah mng7 i tau3-ti2 i e5 sin-se3 si7 chaiN2-iuN7? I chiah it-gou7, it-chap8, tui3 si2 lau7-pe7 kong2-khi2, kong2 kau3 lai5 in tau ui5-chi2 e5 khou2-keng2 sit8-cheng5 hou7 in thiaN. A-thiam-peh, A-thiam-m2, lian5 Chhiu-kui3 Sio2-chia2 ia7 kim3 be7-tiau5, tai7-ke tui3 i chap8-ji7-hun e5 tong5-cheng5, soa3 si3-e5 hau2-hau2 choe3 chit8 tui. Hit-si5 A-thiam-peh chhut-siaN kong2, “TaN lan2 tai7-ke kui7-loh8 lai5 ki5-to2.” Tai7-ke chiu7 long2 ui5-ui5 kui7-loh8 ti7 thiaN-nih lai5 ki5-to2. Hit-e5 i3-su3 si7 kong2 kiu5 Siong7-te3 kiu3 chit-e5 chheng-lian5, the3 chit-e5 chheng-lian5 khui-lou7. SiaN siaN, ku3 ku3 chin-chiaN3 si7 keng3-khian5, chhin-chhiat, u7 moa2-moa2 e5 thiaN3-sim. 
  Ki5-to2 soah khi2-lai5, A-thiam-peh chiah khui-chhui3 koh kong2, “Eng2-hok, ki3-jian5 si7 an2-ni, sng3 si7 bo5 chhin bo5 chhek, chi2-u7 toaN-sin, goa2 chia ia7 si7 chin khiam3 kang, chhiaN2 li2 m7-bian2 koh khi3 pat8-ui7, chu7 an2-ni tiam3 goa2 chia. Koh goa2 ng3-bang7 li2 e7-tit kap goan2 tang5-sim pai3 Siong7-te3, ng3-bang7 Chu2 chin2-kiu3--li2. Li2 siuN7 chaiN2-iuN7?” Chhiu-kui3 Sio2-chia2 ia7 chan7-chhui3 kong2, “Eng2-hok-hiaN tiam3 chia lah. Goan2 pa-pa to an2-ni kong2.” Eng2-hok chit8 si5 u7 kim3 be7-tiau5 e5 hoaN-hi2, siuN hoaN-hi2 soa3 koh hau2 chhut--lai5. I si7 kam2-kak kin-a2-jit8 A-thiam-peh beh siu-liu5--i, tui3 kin-a2-jit8 i2-au7 i u7 an-ki e5 sou2-chai7. M7-bian2 sim tiaN7 khoa3-sim, kong2 taN koh khi3 m7-chai beh khi3 to2-ui7. Koh siang7 iau3-kin2 chiu7-si7 i kam2-kak chhin-chhiuN7 tui3 “Ah! bo5-cheng5 peng-leng2 e5 lou7-piN, siu7 kiu3 chau2-jip8 lai5 thiaN3-thang3 un-loan2 e5 ka-teng5.” Na2-chun2 chit8 chiah poah8 loh8 lou5-kou5-moe5 te2 peh be7 khi2-lai5 e5 kau2-a2 kiaN2, tng ti7 beh si2, koaN5 kau3 khu7-khu7-chun3 e5 tiong-kan, hou7 thiaN3 i e5 chu2-lang5, khioh i lai5 po2-sioh e5 sim-cheng5. Kim3 be7-tiau5 chu7 an2-ni kui7 tui3 A-thiam-peh e5 bin7-cheng5 kio3 chit8 siaN “A-peh,” soa3 koh khui-siaN hau2 kau3 pi2 thau5-tu2-a2 koh-khah chham2-chheh. A-thiam-peh kin2 ka7 i khan khi2--lai5. Chit8 chhiu2 hoaN7 ti7 i e5 keng-thau5-teng2 kong2, “Tioh8 kam2-sia7 Siong7-te3 e5 khui-lou7.” Tui3 an2-ni khi2--lai5, bak8-sai2 chhit-chhit-leh chiah bo5 koh hau2. 
  6. Chiap-siu7 Ia5-Sou
  Hit am3 A-thiam-m2 tek8-piat8 pan7 khah chhiN-chhau, ia7 thai5 ke, kio3 bok8-su lai5 saN-kap chiah8; bok8-su sun7-soa3 ti7 hia ka-teng5 le2-pai3, eng7 che7-che7 to7-li2 lai5 an-ui3, kong2 hou7 Eng2-hok thiaN. Eng2-hok siu7 chin toa7 e5 kam2-kek. Le2-pai3 soah, bok8-su to3-khi3. A-thiam-m2 chiong Chhin-kui3-ah ui7-tioh8 Eng2-hok-ah sou2 be2 e5 lai7-saN lai7-khou3 hiahN hou7 i thang oaN7, chiu7 kio3 i khi3 se2 seng-khu, kam2-kak thong-ke toa7 hoaN-hi2, sui-bong2 long2 bo5 leng7-goa7 piau2-si7 sim2-mih8 i3-su3, na7-si7 kam2-kak lai7-bin7 ke chit8 e5 lang5, hit-e5 sim-cheng5 u7 chhin-chhiuN7 pe7-kiaN2 e5 chhin. Keh-jit8 A-thiam-peh theh8 50 khou (Jit8-pun2 si5-tai7 e5 chiN5) hou7 Eng2-hok, kio3 i khi3 Sin-hoa3 ke-a2 khi3 be2 e5, boeh8, a2-si7 chian2 pou3 to3-lai5 choe3 saN-khou3 thang the3-oaN7. I lai5 tiam3 hia 15 jit8 ku2, na7 chiau3 sng3, chiah8 thau5-ke, si7 be7 kham-tit nia2 kau3 hiah che7 chiN5, na7-si7 A-thiam-peh bo5 kap i ke3-kau3. I chiu7 khi3 be2 chit8 siang sin phang5-pou3 e5, be2 nng7 siang boeh8, koh chian2 tam7-poh8 pou3 to3-lai5, chhiaN2 Chhiu-kui3 sio2-chia2 ka7 i choe3 saN. Keh-jit8 le2-pai3 chiu7 chheng7 sin saN, sin e5, khi3 le2-pai3. SaN hun lang5, chhit hun chng, thau5-mng5 chian2-chian2 leh, iu5 boah-boah leh, koh chheng7 chit8-e7-a2 hah8-su e5 saN-khou3, kak-tit chin ho2 khoaN3, chin-chiaN3 si7 it-piau2 e5 jin5-chai5. 
  Hit-hang7 kau-chhiang5 koh toa7-han3, the2-keh ho2, koh u7 lat8, chiu7 chin iaN5--lang5. Tui3 hit si5 Eng2-hok-ah chiu7 kap A-thiam-peh cho3-hoe2 tiam3. Eng2-hok-ah ko2-chin chin kut-lat8, tiaN5-thau5 tiaN5-boe2 cheng2-li2 kau3 chin chheng-khi3, chhu3-cheng5 au7-piah e5 li5-pa long2 koh teng5 ui5, ti-tiau5, ke-tiau5 long2 koh teng5 cheng2-li2; m7-na7 an2-ni, si3-ke3 chit8-khang chit8-khut e5 sou2-chai7 long2 thun7 hou7 i piN5. Chit-e5 ke hut-jian5 chhin-chhiuN7 tit-tioh8 sin e5 oah8-khi3, na2-chun2 chhiu7-bak8 chiap-tioh8 chhun-thiN e5 un-loan2, long2 koh puh-iN2 e5 khoan2-sit. Koe3-khi3 A-thiam-peh ni5-lau7 lah, chu7-jian5 tak8 hang7 u7 pang3 khah bo5 chiu-chi3, lam7-lam7 lui3-lui3. TaN ke-lai7 na2-chun2 u7 sin e5 chu2-lang5 lai5 chiang2-li2 e5 khoan2-sit, tak8 hang7 to u7 sin e5 khi3-siong7. 
  Na7-si7 A-thiam-peh choe3 su7 bo5 bong2-tong2, bo5 ham5-hou5, i long2 bo5 kong2 sim2-mih8. I chu3-sin5 tiam7-tiam7 teh khoaN3 chit-e5 chheng-lian5. Te7 it, ai3 khoaN3 i e5 sin3-giong2, u7 hoaN-hi2 chiap-siu7 Ia5-sou a2-bo5? Phin2-heng7 u7 teng5-thau5-siN a2-bo5? Te7 ji7, ai3 khoaN3 chit-e5 chheng-lian5 e5 sim-seng3 u7 tiaN7 a2-bo5, chin-sim beh cho3-hoe2 tiam3 a2-bo5? Ban7-ban7 koan-chhat i e5 heng5-tong7 ku2-chi2, kong2-oe7, sim-su chaiN2-iuN7? Chhan5, hng5, soaN-phiaN5, chhu3, sui-jian5 si7 bo5 che7, m7-ku2 si7 choan5 chai5-san2, si7 chit8 ke kho3 chiah-e5 lai5 seng-oah8--e5. Lai7-bin7 bo5 pat8-lang5, chi2-u7 Chhiu-kui3 ah, na7 e7 eng7-tit, chiu7 chiong Chhiu-kui3-ah phoe3--i, chu7 an2-ni chio jip8--lai5, ia7 choe3 beng5-leng5-chu2 e5 khoan2-sit. Te7 saN, na7 beh an2-ni, tioh8 chhun5 Chhiu-kui3-ah e5 i3-su3, chim-chiok khoaN3 in nng7 e5 chheng-lian5 e7 hah8 a2 be7? Nng7 e5 u7 ian5-hun7 a2-bo5? Sou2-i2 A-thiam-peh tiam7-tiam7 long2 m7 kong2. Khi2-thau5 si7 kong2 choe3 tng5-kang, chiah8 pian7-pian7 chit8 goeh8-jit8 30 khou, koh khi3 chiah chiau3 khoaN3. Chhin-chhiuN7 an2-ni chit8 ni5 lian5 ku2, lai5 e5 si5 Eng2-kok-ah si7 21 hoe3 e5 oa2 chiaN5 chap8 goeh8-a2 hit si5, taN bak8-chit8-nih si7 keh-ni5 e5 oa2 11 goeh8 lah. Chit si5 Eng2-hok-ah si7 22 hoe3, Chhiu-kui3-ah si7 21 hoe3. A-thiam-m2 tiaN7 koaN2 A-thiam-peh, ka7 i kong2, “Lau7-e3, khoaN3 si7 tho3-tong3 lah. To hou7 lan2 khoaN3 ni5-goa7 ku2 lah, khoaN3 liau2 seng3-cheng5 to chin ho2, ia7 chin kut-lat8.” A-thiam-peh sim-lai7 iau2 teh tan2 chit8 hang7 su7, chiu7 kong2, “Ban7-chiah leh, goa2 iau2 teh tan2 chit8 hang7 su7, na7-si7 goa2 m7 kong2-chhut, beh tan2 kau3 kau3 si5 chiah lai5 phah-sng3.” 
  A-thiam-m2 liah8-chun2 si7 hou7 in kap-pang5 hit jit8 ai3 ki2-heng5 kiat-hun-sek, ai3 chhiaN2 lang5-kheh tioh8 thai5-ti. Sou2-i2 i chiu7 in3 kong2, “Lau7-e3, goa2 u7 chhun5-pan7 leh la3, li2 ia7 soa3 bo5 khoaN3-kiN3 goa2 u7 keng chit8 chiah pah chhit-peh kin e5 ti-phoe, koh ke, go5, ah chit8 tin7, li2 kiam2 bo5 khoaN3-tioh8.” ”M7-si7 hit ho7 su7 lah.” A-thiam-m2 sahN-thau5 m7 khi2, soa3 tiam7-tiam7 m7-kaN2 koh mng7. A-thiam-peh ia7 chu7 an2-ni tiam7-tiam7. 
  Chap8-it goeh8-boe2 u7 chit8 le2-pai3, bok8-su hoat-piau2 kong2 chiok Seng3-tan3 cheng5 beh mng7 to7-li2, na7 kam-goan7 chiap-siu7 se2-le2, beh koat-sim jin7 Chu2 lai5 kui-oa2 I e5 lang5, thang lai5 po3-mia5. Chu7 cha2 Eng2-hok chiu7 chin pi7-pan7 sim, peh8-oe7-ji7 Seng3-si, Seng3-keng ia7 long2 chin sek8, e7 hiau2 thak8 lah. Chin-chiaN3 u7 koat-sim beh chiap-siu7 Chu2 e5 kiu3-in, sou2-i2 i chiu7 kap A-thiam-peh chham-siong5, kong2 i beh khi3 po3-mia5 mng7 to7-li2, kho2-i2 put kho2-i2. A-thiam-peh kong2 chu7-jian5 kho2-i2, chong2-si7 iu5 li2 e5 chu7-iu5, m7-thang chhut ti7 bian2-kiong2, koh-khah m7-thang chham-chhap pat8-mih8 i3-su3. Nia2 se2-le2, chi2-u7 chiu7-si7 hian2-beng5 li2 u7 goan7-i3 hoan2-hoe2 chiap-siu7 Ia5-sou choe3 li2 e5 Chu2, chi2-u7 an2-ni e5 i3-su3, i2-goa7 m7-thang siuN7 kong2 nia2 se2-le2 kap li2 tiam3 goa2 chia a2-si7 bo5 tiam3 goa2 chia u7 sim2-mih8 koan-he7. 
  Keng3 koh-khah m7-thang ui7-tioh8 hian7-chai7 tiam3 ti7 goa2 chia e5 cheng5-hun7 lai5 than3 goa2 thiaN to7-li2. Che oan5-choan5 si7 chhut tui3 li2 e5 chu7-iu5 i3-chi3, chu7-hoat-tek, chu7-kak tui3 leng5-hun5 e5 chin2-kiu3 u7 su-iau3 chiah thang. Eng2-hok-ah kau3 chia chap8-hun beng5-pek8 to7-li2, chin-sit8 chai Chu2 Ia5-sou i2-goa7 peng3 bo5 pat8 e5 chin2-kiu3. Ia7 chhim-chai Siong7-te3 e5 thiaN3, chiu7 koat-sim po3-mia5, siu7 mng7 to7-li2. Ti7 hit ni5 e5 12 goeh8 23 hit le2-pai3, chiu7 siu7 chiap-lap8, nia2-siu7 Se2-le2, soa3 siu7 chiap-chiu7 Seng3-chhan. TaN A-thiam-peh sou2 teh tan2 e5 m7-si7 pat8-mih8, chiu7-si7 chit hang7, chiu7-si7 ai3 chai i ko2-chin oe7 choe3 chin-sit8 e5 Ki-tok-tou5 a2-be7. Na7 e7, i chiah beh chiong cha-bou2-kiaN2 Chhiu-kui3-ah phit-phoe3--i. TaN Eng2-hok-ah ko2-jian5 nia2 se2-le2 jip8 seng3-hoe7 lah. Hit si5 A-thiam-peh chiu7 chin hoaN-hi2, ka7 A-thiam-m2 kong2, goa2 sou2 teh tan2 e5 chiu7-si7 chit tiam2. A-thiam-m2 chiah chhio3 chhut-lai5 kong2, “Lang5 ia7 e7 chai, li2 to m7 ka7 lang5 kong2, li2 na7 khah-cha2 kong2, goa2 ma7 khah-cha2 kio3 i khi3 mng7 to7-li2.” A-thima-peh kong2, “An2-ni to bo5 sit8-chai7, si7 ai3 hou7 i chu7-hoat-tek liau2-kai2 Chu2 e5 chin2-kiu3, ui7 beh chhoa7-bou2 tit ke-hoe2 e5, to be7 eng7-tit.” “Li2 long2 ma7 si7 an2-ni, hiah-nih teng2-chin.” “Si7 ouh, lan2 cha-bou2-kiaN2 chi2-u7 chit8 e5 na7-tiaN7, koh it-chhe3 beh kau-tai3 i, m7-thang lo2-chho2.” 
  “TaN i ka-ki7 kam-goan7 khi3 mng7 to7-li2, koh hou7 li2 ka7 i kong2 kau3 hiah beng5 lah, an2-ni m7 to ho2 lah, m7-siaN2 ?” “Iau2-boe7 leh, lau7-e3, kin2 phang2 bo5 ho2-se, kin2 ke3 bo5 ho2 ta-ke, li2 si7 m7-bat thiaN-tioh8 si7 bo5? Li2 kan-ta lak8-lak8-chhoah. Li2 m7-tioh8 koh mng7 lan2 cha-bou2-kiaN2 khoaN3 i beh bo5?” “Ai3-o3, li2 chiaN5 tit8 ou3, lau7-e3, li2 ia7 bo5 khoaN3 nng7 e5 hiah u7 oe7 kong2, tang5 chhut, tang5 jip8, nng7 e5 hiah sio the2-thiap, saN pang-chan7 lai5 cho3-hoe2 choe3 khang-khoe3.” “Sui-bong2 si7 an2-ni, ma7 tioh8 ka7 i mng7 khoaN3 leh, chun-tiong7 kiaN2 pun2-lang5 e5 i3-kian3.” Tui3 an2-ni chiu7 thau kio3 kiaN2 Chhiu-kui3-ah lai5 mng7. 
</CL>
<HL>

4. 蔗園中 e5 英雄
阿添伯 in tu2 teh chho3甘蔗。近來有tui3 南洋來 e5 蔗種叫做「三一零--e5 」(310號a2)，甘蔗枝是細細，不過發著真大模，真有額，種落去hit頭一年未是好，重二年、三年koh較好，gau5顧--e5 有 e5 重五年才piaN3蔗頭。阿添伯想講an2-ni 較省工，koh收量也be7-bai2，所以伊也kap人種這款甘蔗。但是甘蔗是插ti7山坪，所以若chho3甘蔗 e5 時，著加用真濟工費，因為一一著 tui3 山坪頂用人工硬gia5到有牛車路 e5 所在，才會tit he7牛車。實在真欠工。Tu2 好chho3甘蔗 e5 khau仔爿抽著阿添伯，趕時趕刻著緊chho3，若無，過khau就無烏台(甘蔗車) thang下，hit 時是真費氣。一人恨 be7得擘做兩個，連阿添伯老人to著出門。 
Tu2 遇永福仔來，是真大 e5 幫贊。永福仔是海口人，自九歲出門ka7人看牛仔，萬般 e5 艱苦to tu2 著，而且比人較大漢，約有五尺七外倚五尺八。人才生做be7-bai2過得去。雖然是m7-bat字，但是做人謙卑，慇勤kut力，歹命子chhin3-chhai2 食，工課做了有勢面，koh有力。阿添伯看了真kah意。永福仔家己也認份，koh來受阿添伯 in一家 e5 好意，真大 e5 安慰。而且是ti7基督徒 e5 家庭，伊感覺是伊一生所m7-bat2 tu2 著家庭tek e5 溫暖。甘蔗chho3三、四日就了，但是接落去著掘樹薯。著先chho3樹薯桿，後來掘樹薯，koh著擔樹薯到牛車路hou7牛車車，續gia5樹薯桿hou7牛車車，車到厝，有 e5 就an2-ni 賣生薯，留一部分起來chhoah樹薯纖thang飼精牲。樹薯桿仔著過lan5，然後曝hou7乾，堆歸堆thang做火柴。甘蔗chho3了，蔗hah8也著堆歸堆通hiaN5。近來柴真oh拾，若較成物 e5 柴，一百斤倚25、6箍，所以連山內 e5 人to m7甘hiaN5柴，攏擔出來賣。 
An2-ni chho3甘蔗leh，了後koh掘樹薯leh，連連成半月日真無閑。所以永福仔自an2-ni tiam3 in hia做工。一出一入攏kap秋桂仔做陣，不知不覺那親密。有一日teh chho3甘蔗 e5 時，an2-choaN2 tui3 園墘 e5 樹phe3林仔，忽然會走一尾雨傘節出來，thai2 tu2 好會so5 tui3 秋桂仔 e5 身邊來，忽然秋桂仔驚一下面青sun2-sun2，開聲喊，吱一下真大聲，身邊 e5 查某囡仔伴，有 e5 驚到走到跋跋落去。Hit尾蛇cham2然大尾，大約有三尺外倚四尺長，實在真會驚人。永福仔緊走倚--來，急到地無khoa3 提甚物，自an2-ni 伸手 tui3 蛇尾ka7伊koaN7 懸，hiu3直去，tiam3頭殼尾揮一lian3，用猶一手chho3甘蔗 e5 蔗刀自an2-ni ka7伊sut去，hit尾蛇自an2-ni hou7伊phut做兩koeh8，hiat tui3 園外樹phe3林仔hit爿過去。佳哉差一點點仔，若無永福來，秋桂仔照看會hou7咬著 e5 款。到蛇扑死了，大家才笑--出-來。當時緊張kap hit-e5英雄戲劇性 e5 場面實在也驚、也好笑。 
Hiah-e5 查某囡仔伴不知不覺齊聲喝講「秋桂姊，佳哉lin2永福兄救--你」。無扑算 e5 中間，煞將永福kap秋桂仔兩個人 e5 名叫連做伙，而且hit中間koh加下一句「lin2」，顯明人煞將永福仔ka7伊算做阿添伯 in家內 e5 一個人 e5 款。永福仔聽一下煞企--teh gang7-gang7，面紅紅，感覺耳仔真燒，面真發hong7，心頭phok8-phok8-chheng2，心內有be7 曉講 e5 歡喜kap滿足感，一面感覺真歹勢，對秋桂小姐真不住；那thang講，「秋桂姊仔，好佳哉lin2 永福兄」，聽了心be7曉講。害死秋桂小姐面也越無路，一個面也是紅kong3-kong3。但是心內也有 be7 曉形容 e5 快感，kap感覺ti7伊 e5 身邊有靠得住e5男性，真正是有英雄氣慨 e5 人。聽人講，「lin2 永福兄」，所以伊無意識，對嘴應hiah-e5查某囝仔伴講，「lin2 著猴lah」。然後用bun2笑 e5 面，擔頭起來偷看永福仔。永福仔是一箍 chhai7 chhai7，be7輸去hou7電電著，金金teh看秋桂仔 e5 動作。所以不知不覺兩個四蕊目珠 e5 視線煞一致交叉ti7一個意義kok 較深長甜蜜 e5 幻想中。 
Tui3 hit日起，永福仔那準感覺自負伊有保護秋桂仔 e5 義務。也秋桂仔暗暗也感覺愛kap永福仔親近，thang得著伊保護 e5 款式。Tui3 an2-ni，兩個就那生出親密感。 
5. 歡喜 e5 目屎
大約半月日後工課略仔較閑，永福仔就想講，今較無迫工lah，大概是阿添伯敢m7-koh倩--伊lah。Tui3 an2-ni有一早起，伊就想beh kap阿添伯 in相辭，koh去別位chhoe7看有甚物工thang做抑無？阿添伯、阿添姆兩老真好意直直ka7伊留。其實伊tiam3了是真愛tiam3。心底是teh想，若會tit tiam3 chia較久，m7是，beh 是會tit永遠tiam3 chia m7真好。M7-ku2家己想，beh-thai2有夠這號資格thang hou7 人留ti7 chia較久，抑是永遠tiam3 chia。原因，(1)家己想我是單身漢，是流離失所e5 孤兒，那會有人緣neh。(2)Chiah-nih散，身軀斷半文，講較見笑，也無衫仔褲thang換。Ti7蔗園山坪做工常常褪腹裼，hit 領內衫定褪起來山溪仔洗洗leh，披tiam3樹phe3林仔頂曝hou7伊乾，到beh 倒去，才koh提來穿。無thang替換 e5部分，實在穿到 be7講得 e5 驚人koh歹味。其實心底家己十二分 e5 鬱意，koh餒志。M7-ku2 koh一面，感覺ti7阿添伯 e5 兜，所享受著這款家庭tek人情溫暖 e5 氣氛，是一生頭一擺所tu2著--e5。六歲無老父，十歲無老母，九歲去ka7人飼牛，ti7後叔 e5 兜 hou7人苦毒，去飼牛仔 e5 時睏牛tiau5；一項一項那走馬燈，攏ti7伊 e5 頭腦內koh出現。 
Ti7 chia怎樣，阿添伯款待伊那準家內人，逐三頓kap阿添伯做伙食，特別若禮拜日，常常連阿添姆，kap秋桂仔也大家做伙食，thang備辦做伙去守禮拜，實在完全那一家人。一屑仔to無看輕--伊 e5 意思。Koh一項hou7伊所m7-bat tu2 著 e5 事，就是每暗 e5 家庭禮拜。大家做伙吟詩，讀聖經、祈禱hit-e5 敬虔 e5 空氣；特別阿添伯有一個習慣，就是愛開拆聖經中幾句教示、勉勵 e5 話。伊是一位退任 e5 老長老，但是伊 e5 熱心，kap敬虔真thang hou7人做模樣。Koh一項hou7伊印象真深刻--e5，就是秋桂小姐e5吟詩，hit-e5 聲e5 sui2，清亮、婉轉，懸，低，話句分明，koh hit-e5吟詩 e5 態度虔誠、恭敬，m7是早伊ti7天天樂、千里緣、萬里紅所聽著hiah-e5 妓女，抑是野雞所teh唱 e5 曲，抑是流行歌所會比--得 e5。伊家己m7-bat字，koh無學，但是聽阿添伯 in一家teh吟，實在有 be7講得 e5 感激。 
特別有一暝hng，讀著一cham7故事講，耶穌teh chhoe7一隻phah-m7見、行迷路 e5 羊，koh講放蕩子 e5 比喻，老實講伊暗靜流真濟目屎。同時聽見in唱，「...只有一隻迷ti7山間，離開羊tiau5無路。迷ti7山嶺，遍行風波，無受良牧管理照顧......」伊聽chiah-e5 話，一時想講hit隻迷羊就是伊本身，頭aN3-aN3，目屎hou3 m7開，緊假出去phui3痰，續去廁所哮一睏，目屎拭拭beh才koh入--來。伊掠準人m7知，無人看見leh。阿添伯、阿添姆目睭花花老人家，無感覺也無的確，但是thai2騙秋桂仔會得過，秋桂仔厲害，鬼頭鬼腦，定定to teh觀察伊 e5 行動，而且 tui3 心底teh關心伊 e5 代誌。不過這個查某囡仔是真正經，平時m7-bat hih-hiauh，凡事tai7-tai7 toan7-toan7 。伊就看伊來 in兜，幾十日也m7-bat換衫仔褲，內衫驚人koh破破，若有出門，是利用日炎，褪起來tiam3溪仔底洗來曝，beh倒去koh穿落去--e5。伊就是不忍心，koh入門也無看見伊有包袱仔，諒必身驅是自穿hit軀，其餘無lah。所以伊ti7幾na7日前，出去新化街仔 tui3 買樹薯 e5 人算數 e5 時就有ka7伊買兩軀內衫、內褲倒--來，但是chhoe7猶未有一個機會，m7敢講出--來，也更koh較m7敢hiahN hou7伊換。 
到chit 時看伊相辭beh 倒去，也 in老父直直ka7伊留。其實伊是無家可歸，tui3 chia 出去連今瞑m7知beh去佗位安眠to m7知。Ti7 chia in款待伊做人客，ti7人客間仔睏。伊續忽然koh想著，「只有一隻迷ti7山間，離開羊tiau5無路。」煞禁 be7-tiau5 續哮出--來，阿添伯著一驚，趕緊ka7伊安慰，才問伊到底伊 e5 身世是怎樣？伊才一五、一十，tui3 死老父講起，講到來 in兜為止 e5苦境實情hou7 in聽。阿添伯、阿添姆、連秋桂小姐也禁 be7-tiau5，大家對伊十二分 e5 同情，煞四個哮哮做一堆。Hit時阿添伯出聲講，「今咱大家跪落來祈禱」。大家就攏圍圍跪落ti7廳nih來祈禱。Hit-e5意思是講求上帝救這個青年，替chit-e5青年開路。聲聲、句句真正是敬虔、親切，有滿滿 e5 疼心。 
祈禱煞起來，阿添伯才開嘴koh講，「永福，既然是an2-ni，算是無親無戚，只有單身，我chia也是真欠工，請你m7免koh去別位，自an2-ni tiam3我chia。Koh我向望你會tit kap阮同心拜上帝，向望主拯救--你。你想怎樣？」秋桂小姐也贊嘴講，「永福兄tiam3 chia lah。阮爸爸to an2-ni 講。」永福一時有禁 be7-tiau5 e5 歡喜，傷歡喜煞koh 哮出--來。伊是感覺今仔日阿添伯beh收留--伊，tui3 今仔日以後伊有安居 e5 所在。M7免心定掛心，講今 koh去m7知beh 去佗位。Koh上要緊就是伊感覺親像tui3「Ah！無情冰冷 e5 路邊，受救走入來疼痛溫暖 e5 家庭。」那準一隻跋落路糊糜底 peh be7起來 e5 狗仔子，當ti7 beh 死，寒到khu7-khu7-chun e5 中間，hou7疼伊 e5 主人，拾伊來寶惜e5心情。禁be7-tiau5自an2-ni 跪 tui3 阿添伯 e5 面前叫一聲「阿伯」，煞koh開聲哮到比頭tu2 仔koh較慘慼。阿添伯緊ka7伊牽起--來。一手hoaN7 ti7伊 e5 肩頭頂講，「著感謝上帝 e5 開路」。Tui3 an2-ni 起來，目屎拭拭leh才無koh 哮。 
6. 接受耶穌 
Hit暗阿添姆特別辦較chheN-chhau，也thai5雞，叫牧師來相kap食，牧師順續ti7 hia家庭禮拜，用濟濟道理來安慰，講hou7永福聽。永福受真大 e5 感激。禮拜煞，牧師倒去。阿添姆將秋桂仔為著永福仔所買 e5 內衫內褲hiahN hou7伊thang換，就叫伊去洗身軀，感覺thong家大歡喜，雖罔攏無另外表示甚物意思，但是感覺內面加一個人，hit-e5心情有親像父子e5親。隔日阿添伯提50箍 (日本時代 e5 錢) hou7永福，叫伊去新化街仔去買鞋、襪，抑是剪布倒來做衫褲thang替換。伊來tiam3 hia 15日久，若照算，食頭家，是 be7 堪得領到hiah濟錢，但是阿添伯無kap伊計較。伊就去買一雙新帆布鞋，買兩雙襪，koh剪淡薄布倒來，請秋桂小姐ka7伊做衫。隔日禮拜就穿新衫、新鞋，去禮拜。三分人，七分菕A頭毛剪剪leh，油抹抹leh，koh穿一下仔合su e5 衫褲，覺得真好看，真正是一表e5人材。 
Hit項高強koh大漢，體格好，koh有力，就真贏--人。Tui3 hit時永福仔就kap阿添伯做伙tiam3。永福仔果真真kut力，埕頭埕尾整理到真清氣，厝前後壁 e5 籬笆攏koh重圍，豬tiau5、雞tiau5攏koh重整理，m7-na7 an2-ni；四界一孔一窟 e5 所在攏thun7 hou7伊平。這個家忽然親像得著新 e5 活氣，那準樹木接著春天 e5 溫暖，攏koh puh-iN2 e5 款式。過去阿添伯年老lah，自然逐項有放較無周至，襤襤褸褸。今家內那準有新 e5 主人來掌理 e5 款式，逐項to有新 e5 氣象。 
但是阿添伯做事無莽懂，無含糊，伊攏無講甚物。伊注神恬恬teh看這個青年。第一，愛看伊 e5 信仰，有歡喜接受耶穌抑無？品行有重頭生抑無？第二，愛看這個青年 e5 心性有定抑無，真心beh 做伙tiam3抑無？慢慢觀察伊 e5 行動舉止、講話、心思怎樣？田、園、山坪、厝，雖然是無濟，m7-ku2是全財產，是一家靠chiah-e5 來生活--e5。內面無別人，只有秋桂仔，若會用tit，就將秋桂仔配--伊，自an2-ni 招入--來，也做螟蛉子 e5 款式。第三，若beh an2-ni，就存秋桂仔 e5 意思，斟酌看 in 兩個青年會合抑 be7？兩個有緣分抑無？所以阿添伯恬恬攏m7講。起頭是講做長工，食便便一月日30箍，koh去才照看。親像an2-ni一年連久，來 e5 時永福仔是21歲e5倚成十月仔hit 時，今目一nih是隔年 e5 倚11月lah。這時永福仔是22歲，秋桂仔是21歲。阿添姆定趕阿添伯，ka7伊講，「老e3，看是妥當lah。To hou7 咱看年外久lah，看了性情to真好，也真kut力。」阿添伯心內猶teh等一項事，就講，「慢且leh，我猶teh等一項事，但是我m7講出，beh 等到到時才來扑算。」 
阿添姆掠準是hou7 in kap房 hit日愛舉行結婚式，愛請人客著thai5豬。所以伊就應講，「老e3，我有存辦leh la3，你也煞無看見我有keng一隻百七八斤 e5 豬胚，koh雞、鵝、鴨一陣，你敢無看著」。「M7是hit 號事 lah。」阿添姆sahN頭m7起，煞恬恬m7 敢koh問。阿添伯也自an2-ni 恬恬。 
十一月尾有一禮拜，牧師發表講祝聖誕前beh 問道理，若甘願接受洗禮，beh決心認主來歸倚伊 e5 人，thang來報名。自早永福就真備辦心，白話字聖詩、聖經也攏真熟，會曉讀lah。真正有決心beh 接受主 e5 救恩，所以伊就kap阿添伯參詳，講伊beh 去報名問道理，可以不可以。阿添伯講自然可以，總是由你 e5 自由，m7-thang出ti7勉強，koh較m7-thang摻雜別物意思。領洗禮，只有就是顯明你有願意反悔接受耶穌做你 e5 主，只有an2-ni e5 意思，以外m7-thang想講領洗禮kap你tiam3我chia抑是無tiam3我chia有甚物關係。 
更koh較m7-thang為著現在tiam3 ti7我chia e5 情分來趁我聽道理。這完全是出tui3你 e5 自由意志，自發tek，自覺 tui3 靈魂 e5 拯救有需要才thang。永福仔到chia十分明白道理，真實知主耶穌以外並無別 e5 拯救。也深知上帝 e5 疼，就決心報名，受問道理。Ti7 hit年 e5 12月23 hit禮拜，就受接納，受領洗禮，續受接就聖餐。今阿添伯所teh等 e5 m7是別物，就是這項，就是愛知伊果真會做真實 e5 基督徒抑 be7。若會，伊才beh 將查某子秋桂仔匹配--伊。今永福仔果然領洗禮入聖會lah。Hit時阿添伯就真歡喜，ka7阿添姆講，我所teh等 e5 就是這點。阿添姆才笑出來講，「人也會知，你to m7 ka7人講，你若較早講，我ma7較早叫伊去問道理。」阿添伯講，「An2-ni to無實在，是愛hou7伊自發 tek 瞭解主 e5 拯救，為beh 娶某得家伙 e5，to be7用 tit。」「你攏ma7是an2-ni，hiah-nih頂真。」「是ouh，咱查某子只有一個na7-tiaN7，koh一切beh 交代伊，m7-thang潦草」。 
「今伊家己甘願去問道理，koh hou7你ka7伊講到 hiah明lah，an2-ni m7 to好lah，m7 啥？」「猶未leh，老e3，緊紡無好紗，緊嫁無好ta家，你是m7-bat聽著是無？你干單lak8-lak8-choah。你m7著koh問咱查某子看伊beh 無？」「Ai3-o3，你誠直ou3，老e3，你也無看兩個hiah有話講，同出同入，兩個hiah 相體貼、相幫贊來做伙做工課。」「雖罔是an2-ni，ma7著ka7伊問看leh，尊重子本人 e5 意見。」 tui3 an2-ni 就偷叫子秋桂仔來問。 
</HL>