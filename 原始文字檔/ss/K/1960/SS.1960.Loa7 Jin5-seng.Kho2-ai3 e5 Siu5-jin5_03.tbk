<CL>
  7. Khou2-poe. 
  Hit am3 thau kio3 Chhiu-kui3-ah khi3 piN-a2-thau5 ka7 i mng7, Chhiu-kui3-ah thau5-khak chhih-chhih kian3-siau3 kian3-siau3 in3 in a-pa kong2, “Lin2 na7 khoaN3 ho2 chiu7 ho2,” A-thiam-peh kong2, “An2-ni beh thai2 e7 eng7-tit, boeh tioh8 in3 boeh, m7 chiu7 in3 m7, ia7 e7-tit kong2, goan2 na7 khoaN3 ho2 chiu7 ho2, ia7 m7-si7 pa5 ka-ki7 beh ke3 lah,” tit8-tit8 beh tan2 i in3, kai-chai3 A-thiam-m2 khah e7 hiau2 kong2, “Li2 ma7 m7-thang an2-ni, an2-ni lan2 chiu7 bat lah, ia7-tioh8 pek lang5 in3 boeh, m7.” 
  Chia an3-ha7 bian2 koh kong2, kong2 kau3 Chhiu-kui3-ah ki2-jian5 hoaN-hi2, ti7 hit ni5 e5 ni5-boe2 chiu7 ka7 in nng7 e5 seng5-hun, ko2-chin thai5 ti chhiaN2 kheh, thong kau3-hoe7 ui7 in toa7 hoaN-hi2, chiah-e5 su7 bian2 siong5-se3 kong2, chit8 ke hoaN-thau5 hi2-bin7, chhiong-moa2 khoai3-lok8 e5 khi3-hun. Bian2 loa7-ku2 keh chit8 ni5, thau5-chiuN7-a2 kiaN2 chiu7 chhut-si3, chiu7 ka7 i ho7-mia5 kio3 choe3 “Lan5-eng,” thng5 heng5 goa7 kong, chiah8 goa7-kong e5 siN3, chiu7 kio3 i choe3 “Bok8 Lan5-eng”. Lan5-eng saN hoe3 e5 si5, put-heng7 A-thiam-peh jiam2-tioh8 kip-seng3 e5 hi3-iam7, chiu7 li7-khui se3-kan, hiong2-siu7 65 hoe3, chit8 ke ui7-tioh8 i chin iu-bun7, na7-si7 A-thiam-peh pun2-lang5 chin peng5-an, chin boan2-chiok, hian2-beng5 chin kam2-sia7 Chu2 e5 khoan2-sit lai5 to3-khi3. 
  Keh ni5 te7-ji7 cha-bou2-kiaN2 “Lan5-hiong” chhut-si3, sim chin ai3 cha-pou--e5, na7-si7 iu5-goan5 seN cha-bou2--e5, m7-ku2 chit-e5 gin2-na2 chhut-si3 seN-chiaN5 kap lang5 bo5 siang5, phiN7, bak8, chhui3 chin sui2, phiN7 koan5 koh chiam, bak8-chiu toa7 lui2 koh teng5-sun5, chhui3 se3-e5, chhui3-tun5 chin poh8-tiah, hiN7-a2 tong5-ng-tui3, chhui3 e7-tau2 hui5-hui5, chin-chiaN3 u7 ho2 mia7-siong3 e5 khoan2-sit. Sou2-i2 Eng2-hok so2-ah khoaN3 liau2 chin hoaN-hi2. A-ma2 khoaN3 liau2 chhio3 bi-bi. Chit-e5 cho7 kap lau7-pe7 siang7-seN3, chiu7 kio3 i choe3 “Li2 Lan5-hiong”, chiu7-si7 lan2 sou2 kong2, choe3 goa7-kho e5 hou7-su7 pan-tiuN2 e5 “Lan5-hiong-che2”. Lan5-hiong Sio2-chia2 si3-hoe3 hit ni5, in lau7-bu2 koh khioh chit8 e5 sio2-moai7, ka7 i mia5 kio3 “Lan5-ji5”. Na7-si7 bo5 phah-sng3 chin put-heng7, Eng2-hok-so2 ti7 goeh8-lai7 28 jit8 chiu7 li7-khui se3-kan. ThiaN kong2 hit-e5 goan5-in chiu7-si7 in-ui7 ti7 soaN-lai7, bo5 gau5 e5 san2-po5, na7 u7, si7 eng7 thou2 khioh-chia2-ma2. Teh khioh e5 si5, kio3 i lang5 loh8-lai5 bin5-chhng5-kha, eng7 ke7 i2-thau5-a2 tian-to3-peng2 khng3, lang5 chiah che7 tiam3 i2-a2-kha e5 teng2-bin7, be7 su na2 teh heng5-hoat8, chit8 pian3 koh chit8 pian3, khah theng5 kio3 i khi2--lai5, pak-tou2 na7 thiaN3, chiu7 kio3 i koh loh8-khi3 che7, an2-ni chhia-poah8-peng2; kau3 eN-a2 chhut-si3 e5 si5, eN-a2 chin toa7-han3, ia7 be7-hiau2 eng7 chhiu2 khi3 sin5, ka7 i po2-hou7, kan-ta theng3 i chu7-jian5; seN liau2-au7 lang5 chin loan2-jiok8, ia7 be7-hiau2 eng7 sim2-mih8 khah ho2 e5 chiau3-kou3; au7-lai5 thiaN kong2 si7 thai-i bo5 chiau5 chhut--lai5, khioh-chia2-ma2 ia7 m7-chai. 
  Lang5 kong2 ui na7 chhut--lai5, tioh8 iuN2-chui2 lai5, eng7 ui khng3 ti7 chui2-te2 lai5 siong5-se3 kiam2-cha, khoaN3 u7 chiau5 chhut--lai5 a2-bo5? Na7 u7 khih-kak, a2-si7 koh-iuN7, tek-khak tioh8 chhiaN2 hu7-kho e5 i-seng lai5 chin2-chhat. Bo5, chhin3-chhin3 chhai2-chhai2 pau-pau khi3 hiat-kak8, au7-lai5 tiau5 ti7 lai7-bin7 e5 kiaN-lang5 hoat-chhau3 u7 tok8, tui3 an2-ni chiN-koaN5, chiN-jiat8, ia7 be7-hiau2 kin2 khi3 jip8-iN7, sim2-mih8 kong2 si7 leng2-tioh8, kin2 koan3 kiuN-bo2-te5, kong2 beh hou7 i hoat-kam2, sit8-chai7 chin kai-si2. Thai2 e7 thai-i bo5 chiau5 chhut--lai5, goan5-in kong2 si7 khioh-chia2-ma2 beh tian2 chhiu2-toaN7, kong2 tioh8 ai3 kin2 liah8-ui, ui kau3 u7 chit8 e5 si5-kan, i chu7-jian5 e7 pak-li7 chu2-kiong, na7 kau3 si5-kan koe3 siuN-ku2 khiok u7 gui5-hiam2, chong2-si7 m7-thang siuN-kin2 ka7 i nge7 khiu2. Chit pai2 chiu7-si7 nge7 khiu2, sou2-i2 u7 tiau5 chit8 sio2 pou7-hun7 ti7 lai7-bin7, chiah e7 ti3-kau3 gou7 tioh8 seN3-mia7. 
  Ah! Sit8-chai7 chin kho2-lin5, chiah-nih chiaN5-mih8 e5 chi2-moai7 kap tiong7-hu khiN5-khiN5 khip8-khip8, kan-kan khou2-khou2 lai5 khiN5-ke, jiat8-sim sin3 Chu2, hu-chhiong3 hu7-sui5, chit8 e5 bi2-boan2 e5 Ki-tok-tou5 ka-teng5, an2-ni ui7-tioh8 bo5 i-hak8-siong7 e5 siong5-sek, m7-tioh8 e5 chhu2-ti3 lai5 sit-loh8 chit8 e5 lang5. Hit ni5 Eng2-hok-hiaN tu2-chiah 30 hoe3, Eng2-hok-so2 tu2-a2 chiah 29 hoe3, sit8-chai7 chin kho2-lin5, pang3 3 e5 kiaN2, chit8 e5 7 hoe3, chit8 e5 4 hoe3, chit8 e5 tu2 chhut-si3. Tong-si5 Lan5-hiong sio2-chia2 chiu7-si7 tu2 4 hoe3. Eng2-hok-so2 si2-loh8, chit8 ke soaN3 phun2-phun2, kai-chai3 lau7 tiuN7-m2-a2 iau2 chin khong-kian7 thang ka7 i tau3 io hiah-e5 gin2-na2, u7 khah-tit tiap8-ah. Na7 bo5 sit8-chai7 chham2 bo5 lang5 chai. 
  ThiaN-kiN3 Eng2-hok-so2 Chhiu-kui3-ah beh tng7-khui3 e5 si5, tui3 Eng2-hok-ah e5 chhiu2 giu2 tiau5-tiau5, hian2-beng5 hit-e5 saN-thiaN3 e5 tiN-bit8 m7-kam pun-khui, chiah choe3 ang-bou2 thau5-boe2 9 ni5 si7 8 ni5 chiok, pang3 3 e5 se3-kiaN2, chit8 e5 chiah toa7, chit8 e5 hiah toa7, bok8-koai3 sim kan-khou2. Na7-si7 Siong7-te3 e5 chi2-i3 be7 thang i5-ek8, bok8-su-niu5 kap chhu3-piN e5 chi2-moai7 tai7-ke ti7 chhng5-cheng5 bo5 m7 long2 lau5 bak8-sai2. A-thiam-m2 ia7 siuN7-khi2 A-thiam-peh e5 su7, chiu7 kim3 be7 tiau5 chau2-khi3 chau3-kha chhngh-chhngh hau2. Kau3 hit mng2 pou oa2 4 tiam2 lian5, Eng2-hok-so2 chiu7 an-jian5 to3-khi3. Keh jit8 chhut-chong3, thong kau3-hoe7 bo5 m7 ui7-tioh8 i lau5 bak8-sai2. Eng2-hok-hiaN chhu2-au7 ka-chai3 bo5 ui7-tioh8 an2-ni lai5 loe2-chi3, leng2-sim. Iu5-goan5 ke3-siok8 jiat8-sim hok8-sai7 Chu2, i e5 tiuN7-m2 kin-ni5 sui-jian5 si7 60 goa7 hoe3, soaN-nih lang5 sin-the2 iau2-ku2 chin iong2, chin gau5 thiaN3 hiah-e5 sun-a2, sou2-i2 put-chi2 choe3 Eng2-hok-hiaN e5 pang-chan7. ThiaN-kiN3 Eng2-hok-so2 Chhiu-kui3-ah beh tng7-khui3 e5 si5, kau-tai3 kui2-na7-ku3 oe7, chiu7-si7 kong2, tioh8 the3 i sioh hiah-e5 kiaN2, kap iu2-hau3 lau7-bu2, koh tioh8 jiat8-sim khiN5-tiau5 ti7 Chu2, Chu2 tek-khak beh si-un. Hit-si5 Eng2-hok-ah bak8-sai2 si3-lam5-sui5, ku3-ku3 ka7 i in3 ho2, tim3-thau5 lai5 an-ui3 i, au7-lai5 Eng2-hok-so2 e5 bin7 tng2-chhio3, kong2, “Chu2 lai5 lah, Chu2 lai5 lah, tai7-ke chhiaN2 !” Kong2 soah chu7 an2-ni koe3 khui3. 
  Sui-jian5 si7 an2-ni, m7-ku2 be7 bian2-tit u7 jin5-cheng5 e5 iu-bun7. Cheng5 na7 chhut-mng5, gin2-na2 kau-tai3 lau7-bu2 io, chit8 tui3 hu-hu7 koe-leh8-a2 ti3-teh, chit8 e5 giah8 ti-thau5, chit8 e5 taN pun3-ki, tang5-chhut tang5-jip8, jit8-am3 chiah toa7-taN3 taN tng2-lai5, chhio3 gi7-gi7, hoaN-hoaN hi2-hi2, taN hut-jian5 piN3 choe3 thian-gai5 e5 kou-gan7, kou-toaN chit8 chiah sim iu-bun7. Kau3 hng5-nih, chhan5-nih, kau3 phiaN5-teng2 khoaN3 tioh8 eng2-koe3 choe3 hoe2 che7 e5 chioh8-thau5, choe3 hoe2 bih-ng2 chiah8 tiong-tau3 e5 png7-pau e5 sou2-chai7, put-ti put-kak bak8-sai2 tou lian3 chhut--lai5. U7 si5 khia7 teh, kha sng chhiu2 nng2, gang7-gang7 sin5-sin5, soa3 m7-chai beh an2-choaN2, u7 si5 thou2 toa7-khui3, ka-ki7 chit8 e5 khi3 bong7-nih hau2-hau2 leh, kam2-kak sim na2-chun2 khah khin-sang. In-ui7 bong7 si7 tai5 ti7 ka-ki7 e5 phiaN5 e5 piN-ah, chiu7-si7 cheng5 chho3 kam-chia3, i phah-si2 choa5 hiat khi3 e5 sou2-chai7; m7-chai kong2 bak8 chit8-nih, hit si5 chheng-lian5 sui2 e5 bin5-bang7 ia7 i2-keng chiaN5 choe3 koe3-khi3 lah. 
  Bat an2-ni kim3 be7 tiau5, hut-jian5 giah8-thau5 khoaN3 thiN, khoaN3 thau5-khak teng2 e5 hun5, kam2-kak na2-chun2 ai3-chhe Chhiu-kui3-ah khia7 ti7 hia teh khoaN3 i toaN-sin ti7 phiaN5-nih teh choe3 kang, soa3 hau2 chhut-lai5 khui siaN kong2, “Kui3-ah! Li2 kin-a2-jit8 thai3 kam pang3 goa2 ti7-chia, sou2 thiaN3--e5 ......” hau2 tit kau3 be7 chhut-siaN e5 chhiN-chham2, u7 si5 bat chu5-chu5 liu5-loan5 ti7 bong7-piN, kui poaN3-jit8 m7-chai thang choe3 kang. Na7-si7 ka-chai3 si5-jit8 kin2-koe3, sim-cheng5 na2 leng, na2 khah siu7 an-ui3. Na7-si7 u7 chit8 hang7, lang5 siong5-siong5 kou2-bu2 i koh chhoa7, in-ui7 tai7-ke khoaN3 i sin3-giong2 ho2, phin2-heng7 ho2, koh tui3 i jip8-mng5 ka-teng5 keng-che3 na2 ho2, ia7 u7 koh hak-chhan5 kap soaN-phiaN5, koh chit8 bin7 khoaN3 i chiah 30 hoe3, cha-pou-lang5 khoaN3 beh an2-choaN2 khan-kiaN2. 
  8. Poah-loh8 Cheng5-bang7
  Na7-si7 Eng2-hok-hiaN hui-siong5 pa-kiat, i koat-sim m7 koh chhoa7, an3-chiau3 i e5 keng-giam7, i kam2-kak tin5 chiap bih8 si7 khun3-lan5, pat8-lang5 e5 bo2 m7 aN5 pat8-lang5 e5 kiaN2. I na7 siuN7-tioh8 cha2 in lau7-bu2 koh ke3 e5 cheng5-heng5, i ti7 in au7-chek hia sou2 siu7-tioh8 cheng-sin5-tek e5 thong3-khou2, i chiu7 na2 koat-sim m7 koh chhoa7. Ki5-sit8 m7-si7 kong2 thong se3-kan au7-chek, au7-bo2 chiu7-si7 long2 phaiN2. Chin chhut-mia5 e5 Bi2-kok chong2-thong2 A-pek-liap8-han2 Lim5-kheng2 e5 au7-bo2, pi2 chhin-seN pe7 iau2 khah e7-hiau2 liau2-kai2 i. I ia7 it-seng iu2-hau3 i e5 au7-bo2, choe3 chong2-thong2 e5 si5, ia7 si7 bo5 pian3-oaN7 i e5 hau3-sim, bo2-kiaN2 ia7 si7 chin chhin-bit8. Lan2 Tai5-oan5 ti7 Ki-tok-hoa3 ka-teng5 tiong khoaN3-tioh8 hit khoan2 ho2 au7-chek, ho2 au7-bo2--e5 ia7 bo5 chio2. Na7-si7 Eng2-hok-hiaN ti7 se3-han3 kiaN liau2 jip8-sim, thou2-oe7 kong2, “KiaN phoa3-taN2 khi3 lah,” sou2-i2 lian5 kaN2 siuN7 tou m7-kaN2, lang5 tui3 teng2 po3 kau3 e7, i long2 si7 chhio3-chhio3 in3 lang5 kong2, “Chiah lai5 siuN7 khoaN3-mai7, hou7 lin2 chin to-sia7.” Bak8 chit8-nih koe3 5, 6 ni5, lang5 chiu7 chai i bo5 i3-su3 beh koh chhoa7, tai7-ke ia7 chin chun-keng3--i, in tiuN7-m2 khoaN3 i an2-ni ia7 chin kam2-sim. 
  Tui3 Eng2-hok-so2 koe3-sin sng3 khi2 tu2 10 ni5 e5 7 goeh8 poaN3, hit jit8 chin joah8, A-thiam-m2 ti7 chhu3-au7 hiahN chha5, m7-chai chaiN2-iuN7 sio koe7-kha soa3 poah8 loh8-khi3, thau5-khak siang3 tui3 chioh8-thau5 loh8-khi3, tai7-khai3 si7 nau2 chin2-tong7, a2-si7 nau2-kin tng7-khi3, in-ui7 i chin hoat-hok, peng5-si5 hiat-ap ia7 chin koan5, tiaN7 kio3 thau5-khak gong5, sou2-i2 hun7-khi3 chin ku2, kiu3 cheng-sin5 chhiaN2 i-seng lai5 khoaN3, sui-jian5 u7 chu3-sia7, chiah8 ioh8 long2 bo5 kong-hau7, lang5 bin5-bin5 bo5 siaN2 chai lang5, an2-ni u7 jit8-goa7 chiu7 lai5 li7-khui se3-kan. TaN chia m7-bian2 siong5-se3 kong2. Kong2 Eng2-hok-hiaN hit ni5 tu2 40 hoe3. TaN ka-chai3 toa7 cha-bou2-kiaN2 Lan5-eng ia7 17 hoe3 lah, tai7-khai3 ke-lai7 e5 su7 tou long2 e7-hiau2 choe3, sou2-i2 bo5 kam2-kak sim2-mih8 toa7 khun3-lan5. Te7-ji7 cha-bou2-kiaN2 Lan5-hiong 14 hoe3, tu2 pit-giap8 kok-bin5 hak8-hau7, chun2-pi7 beh kho2 chhou-tiong. Te7 saN cha-bou2-kiaN2 Lan5-ji5 11 hoe3, kok-bin5 hak8-hau7 saN lian5 thak8 liau2 beh koe3 si3-lian5. Chit8 ke ia7 si7 chin lau7-jiat8, Eng2-hok hiaN chin thiaN3 chiah-e5 kiaN2, chiah-e5 kiaN2 ia7 chin iu2-hau3. Toa7-che2 Lan5-eng teng2 in lau7-bu2 e5 khoeh, ia7 si7 chin oah8-tang7 gau5 pang-chan7 Chu2-jit8-oh8 kap gim5-si-pan. Eng2-hok-hiaN siuN7 kong2 ai3 kha-chhiu2, chiu7 ti7 keh ni5 Lan5-eng 18 hoe3 ni5-boe2, khoaN3 u7 tu2-ho2 siang7 kau3-hoe7 e5 chheng-lian5, chiu7 ka7 i chio jip8--lai5. Kam2-sia7 Siong7-te3 e5 an-pai5, chin-chiaN3 tit-tioh8 chin ho2 e5 kiaN2-sai3. I ia7 chin kong-to7, chin-chiaN3 si7 ho2 pa-pah. Chiu7-si7 chiong in tiuN7-lang5 cha2 e5 giap8, long2 teng-ki3 hou7 in toa7 cha-bou2-kiaN2, phin2 na7 seN toa7 sun, tioh8 koh thng5 chit8 e5 seN3 Bok8. Tui3 an2-ni kiaN2-sai3 ia7 chin kam2-sim in tiuN7-lang5 e5 ho2-i3, chin iu2-hau3 khiN5 ke. Chiah-e5 tai7-chi3 an3-ha7 bian2 kong2. 
  Si5-jit8 teh koe3 chin kin2, lai5 kong2 Lan5-hiong sio2-chia2 bian2 goa7 ku2 chhou-tiong chiu7 pit-giap8. Pun2 siuN7 beh koh thak8 ko-tiong, na7-si7 in lau7-pe7 kong2 ai3 i oh8 sim2-mih8 ki-ge7 khah ho2. I ka-ki7 siuN7 in lau7-bu2 e5 si2, chiu7-si7 in-ui7 bo5 i-hak8 siong5-sek, sou2-i2 i chiu7 kap lau7-pe7 chham-siong5 khi3 kho2 hou7-seng. Chin u7 chai5-tiau7, chit8 pian3 chiu7 kho2-tioh8. M7-na7 an2-ni, i ti7 lan2 e5 peN7-iN7 hok8-bu7 4 ni5 au7, u7 khi3 hou7 cheng3-hu2 kiam2-teng7 san2-po5, chit8 pai2 chiu7 thong-koe3, au7-lai5 ke3-siok8 koh ti7 piN7-iN7 choe3 hou7-su7. Sou2-i2 lan2 e5 peN7-iN7 chin tiong7-iong7 i. An2-ni chiah e7 jim7 i choe3 goa7-kho e5 hou7-su7 chu2-jim7. 
  Pun2 kou3-su7 e5 tiong-sim chiu7-si7 tui3 chia khi2. 
  U7 chit8 jit8, u7 chit8 e5 hoan7-chia2 lai5 jip8-iN7, ti7 chin2-liau5-kng3 sia2 Hoa-lian5 chhi7 e5 lang5, seN3 Tan5 mia5 Chheng-choaN5, chit-giap8 sia2 siong. Kin-ni5 26 hoe3, (hit ni5 Lan5-hiong sio2-chia2 si7 23 hoe3). PeN7-mia5, ui7 phoa3 khang chhut huih. Chin2-toan3 su-iau3 khui to. Na7-si7 bo5 lang5 thang lai5 kou3. In-ui7 i e5 lau7-bu2 cha2 si2, chi2-u7 chhun chit8 e5 ni5-lau7 e5 lau7-pe7, ti7 Hoa-lian5 be7 tit lai5. Sou2-i2 it-chhe3 e5 su7, long2 ng3-bang7 hou7-su7 sio2-chia2 khoaN3-kou3. Keng-che3 siong-tong hu3-ju7, khiok m7-si7 kong2 i ho2-giah8, si7 in-ui7 i choe3 bou2 che3-ioh8 kong-si e5 soan-thoan5 kong2-ko3 e5 chu2-jim7, bat thak8 koe3 ko-kip siong-giap8 hak8-hau7, lun7 siong-giap8 kong2-ko3 e5 ke3-ek8, oe7-tou5, im-gak8, khau2-chai5, chin chhut-tioh, Eng-gu2 ia7 sio2-khoa2 e7 thong. Sou2-i2 hou7 kong-si chin tiong7-iong7. Chit pai2 e7 ui7 chhut huih, tai7-khai3 si7 tui3 kau-che3 chiah8 chiu2 koe3 che7, bat kui2-na7 pai2 chhut chiu2; ia7 chiah8 hun, koh ti7 kong2-ko3 e5 si5 u7 si5 koe3 lo5, iau-ki sit-tng3 si7 bo5 hi-han2, tng kang-chok tiong to2 loh8-khi3--e5, sou2-i2 kong-si chin ho2-i3, kong2 beh ka7 i hok8-ioh8. Tui3 an2-ni i khi3 chiu7 jip8 ti7 tek8-piat8-sek, kou-toaN chit8 lang5 tiam3 e5 piN7-pang5. Jit8--si5 u7 hou7-su7 sio2-chia2 lun5-liu5 lai5 ka7 i kou3, am3-si5 khiok ia7 u7 lun5-liu5 e5 tong-tit8, na7-si7 Lan5-hiong tek8-piat8 tui3 i u7 ian5, siong5-siong5 ti7 hia kou3 i kau3 chin am3, chiah to3-khi3 siok-sia3. 
  Tek8-piat8 khui to hit thau5 2, 3 jit8, siong5-siong5 ti7 hia ka7 i kou3 kui mi5. Goan5-in si7 in-ui7 i khah e7-hiau2 kou3, koh u7 chit8 hang7, na2 chun2 chit8 e7 kiN3-bin7 chiu7 u7 chit8 e5 ian5-hun7. Au7-lai5 tai7-khai3 si7 ui7-tioh8 tong5 keng2-gu7, hou7-siong kho2-lin5, piN5-piN5 chu7 se3 bo5 bo2, sou2-i2 kong2 khi2-lai5 tai7-ke chin saN tong5-cheng5. Kau3 khah ho2 e5 si5, Chheng-choaN5 it-hoat hian2-beng5 i ai3-bou7 Lan5-hiong e5 sim, thai3-tou7 chhin-jiat8, kong2-oe7 un-jiu5 thiN-bit8. Peng5-si5 si7 kong2-ko3 soan-thoan5 chu2-jim7, chiau2-a2 ti7 thiN-teng2 poe, hou7 i sian3, tou e7 poah8 loh8--lai5, hong7-kiam3 nng7 e5 piN5-piN5 si7 teng2 e7 hoe3 e5 chheng-lian5. Koh long2 si7 tng-si5 chheng-chhun, toaN-sin boe7 ke3, boe7 chhoa7, hou7-siong kiu5 ai3 e5 si5. Sou2-i2 nng7 e5 cho3-hoe2, na2 ku2 na2 chhin-bit8. Lan5-hiong khi2-thau5 si7 phau7 hou7-su7 chu2-jim7 the2-thiap hoan7-chia2 e5 sim-cheng5 lai5 chiau3-kou3--i. Au7-lai5 chai i si7 chit8 e5 siang7 keng2-gu7, chu7 se3 bo5 bo2 e5 peng5-iu2, chiu7 seN-khi2 keng3 koh-khah tong5-cheng5 e5 sim, ai3 chiong to7-li2 thoan5 hou7 i. Chheng-choaN5 ia7 hou7 Lan5-hiong-e5 cheng5 sou2 kam2, ia7 tui3 i jin7 koe3-khi3 hong3-tong7 seng-oah8 e5 ke3-sit. Sun7 chit-e5 phoa3-piN7 e5 ki-hoe7, chiu7 lip8-chi3 kai2-chiu2 toan7-hun. Ia7 khai-si2 oh8 peh8-oe7-ji7. Cheng5 bat thak8 koe3 Eng-bun5, sou2-i2 oh8 peh8-oe7-ji7 bian2 2, 3 jit8 chiu7 e7 hou, e7 thak8 Seng3-keng, Seng3-si. 
  Peng5-si5 tui3 im-gak8, oe7-tou5 u7 chhu3-bi7, ji5-chhiaN2 si7 kong2-ko3 ioh8-a2 tek-khak tioh8 eng7--e5. Ki3-jian5 u7 chit ho7 sou3-iong2, oh8 gim5-si ia7 si7 chin khoai3. Put-ti put-kak tui3 hou7-su7 hoan7-chia2 e5 koan-he7, soa3 chin3 kau3 chu7 se3 bo5 bo2 tang5 keng2-gu7, hou7-siong kho2-lin5 e5 peng5-iu2, koh chin3 kau3 poah8-loh8 thiaN3-cheng5 e5 lo5-bang7 tiong. Nng7 lang5 ti7 thiam5-cheng7 e5 tek8-piat8-sek, bo5 pat8-lang5 ti7 hia, kau-thau5 chiap-ni2, thau5-khak sio-oa2 aN3 hi7-khang piN kong2-oe7, tam5-ai3 soat-cheng5. Kau3 chia lai5 e5 sim-cheng5 si7 chhin-chhiuN7 hin7 sio-kiN3 e5 siuN ban7, khou2 pun-khui e5 siuN cha2. Ui7-tioh8 an2-ni Chheng-choaN5 eng-kai nng7 le2-pai3 chiu7 e7 chhut-iN7, soa3 tiam3 kau3 saN le2-pai3 chiah the3-iN7. 
  9. Ka-pin Lu2-sia7 Ji7-ho7 Pang5
  Chheng-choaN5 beh the3-iN7 e5 cheng5 chit8-jit8 e5 e7-pou, hit-jit8 tu2-tu2 si7 Lan5-hiong e5 hioh-khun3-jit8, nng7-lang5 chiu7 saN iok kau3 Tai5-tiong kong-hng5 thit-tho5. Tai7-ke giam2-jian5 hu-hu7 e5 chhin-bit8, ti7 kong-hng5 che7 tiap8-a2-ku2, au7-lai5 khi3 chui2-goan5-te7, ji5-au7 Chheng-choaN5 chiu7 ka7 i kong2, ti7-chia kong2-oe7 bo5 li7-pian7, ban7-it na7 hou7 sek8-sai7 lang5 tu2-tioh8 chin phaiN2-se3, chiu7 chhoa7 i kau3 Ka-pin li2-sia7 khui chit8-keng pang5-keng, si3-lau5 thau5-teng2 e5 ji7-ho7 pang5. Lan5-hoing it-seng m7-bat lai5 kau3 chit ho7 sou2-chai7, lai7-bin7 u7 iuN5-sek e5 bin5-chhng5, i-tu5, toh, i2, tian7-teng, chui2-to7, se2-bin7 e5 sou2-chai7, sio-chui2 leng2-chui2 long2 u7, chin-chiaN3 si7 su3-si7 eng3 u7 chin7 u7 e5 siat-pi7. Si7-eng3-seng  an3-nai7 in kau3 pang5-keng chiong so2-si5 kau Chheng-choaN5, Chheng-choaN5 chhiaN2 Lan5-hiong i2-nih che7, chiu7 chiong mng5 so2 khi2--lai5, so2-si5 te7 tiam3 khou3-te7-a2. Hit-si5 Lan5-hiong e5 sim u7 tam7-poh8 kiaN, m7-ku2 chit8-bin7 ia7 houN3-ki5, ia7 kian3-siau3, ia7 hoaN-hi2. Hit-si5 Chheng-choaN5 ka7 i kong2 in lau7-pe7 ti7 Hoa-lian5-chhi7 khui phoe5-e5 tiam3, kong2-khi2 che7-che7 bi7-lai5 sui2 e5 keng2-hong2 hou7 Lan5-hiong thiaN. Lan5-hiong thiaN kau3 chhin-chhiuN7 jip8 ti7 li2-siong2 e5 hoan3-siong2 hiong. 
  Au7-lai5 ti7 hia chiu7 kong2 lan2 e5 thiaN3 ki3-jian5 kau3 chia chiu7 tioh8 sit8-hian7. Khi2-thau5 Lan5-hiong beh thai3 kaN2 an2-ni cho3, chong2-si7 Mou5-kui2 e5 tok8-ke3 chiah-nih tiN, chiah-nih phang. HaiN3-ah! Pe7-bo2 e5 hoan-hu3, kau3-hoe7 e5 chai-poe5, Seng3-keng e5 ka3-si7, kiam2 be7-thang ban2-hoe5? Kho2-sioh li2-seng3 sin3-giong2 long2 hun-be5, keng3-jian5 poah8-loh8 Mou5-kui2 e5 ham7-kheN, soa3 kian3-siau3 sit-sin. 
  Su7-au7 keh-jit8, Chheng-choaN5 chiu7 the3-iN7 chhut-khi3. Goa2 ka7 li2 kong2 Chheng-choaN5 sou2 tui3 Lan5-hiong kong2 e5, long2 si7 poaN3 hi poaN3 sit8 e5 su7. Kap i iok-sok to3-khi3 chek-si5 beh kap lau7-pe7 chham-siong5, liam-piN beh teng7-hun, ia7 thang ti7 Tai5-pak Hoat-iN7 kiaN5 kong-cheng3 kiat-hun e5 le2. Thang tiam3 che3-ioh8 kong-si sou2 the5-kiong2 e5 siok-sia3. Ia7 sia2 chu7-sou2 Hoa-lian5-chhi7 Tiong-cheng3-lou7 35 ho7, Hoa-bi2 phoe5-e5 tiam3. In lau7-pe7 mia5 kio3 Tan5 Chin3-seng5. Tai7-ke chin m7-kam, chiu7 pun-khui. 
  Tan2 chit8 le2-pai3, nng7 le2-pai3, chit8 goeh8-jit8, Lan5-hiong e5 sim chin hoan5-lo2, chin tioh8-kip, soa3 giau5-gi5 si7 an2-choaN2 chit8 khi3 bo5 hoe5-thau5, ia7 bo5 phoe bo5 sin3. Koh chit8-bin7 chit8 goeh8-jit8 au7 cha-bou2-lang5 sou2 eng-kai u7 e5 goeh8-sun7 soa3 bo5 lai5. I ka-ki7 si7 san2-po5, sim koh-khah tioh8-kip, te7-ji7 goeh8-jit8 soa3 tng2 put-si5 siuN7 ai3 thou3, ai3 chiah8 sng. Ka-ki7 chai chham2-lah, u7 sin. Kin2 am3-chiN7 chau2-khi3 kap hu7-kho chu2-jim7 Lim5 Sian-seN, i si7 lu2-i, kin2 kap i chham-siong5. Khau3-loa7 Lim5 Sian-seN kio3 i ka7 i chhong3-hou7 liu5-san2. Lim5 Sian-seN sui-jian5 si7 lu2-i, chong2-si7 siang7-si5 ia7 si7 bok8-su-niu5, i choat8-tui3 hoan2-tui3, soa3 ka7 i kong2 taN2-thai si7 kap sat-jin5-choe7 siang7-khoan2. Ti7 sin3-giong2-siong7, jin5-to7-siong7, hoat-lut8-siong7 long2 m7 eng-kai. Lim5 Sian-seN chek-pi7 i kong2, ti7 hit-si5 li2 siaN2-su7 bo5 toan7-gai5 lek8-ma2 hoe5-thau5 leh. SiaN2-su7 bo5 toan3-jian5 ku7-choat8. 
  Ki5-sit8 bo5 hiah kan2-tan, lang5 na7 chhin-sin tu2-tioh8, chiah e7 chai lang5 e5 loan2-jiok8. Lam5-lu2 iN7-seng3 e5 choe3-hoe2, chin-chiaN3 si7 chhin-chhiuN7 chit8-liap8 lang5-lang5 sou2 ai3 chiah8 e5 kim3-ko2. KhoaN3 kah-bak8, chiah8 kah-chhui3, hit-e5 sek-ti3, phang-bi7, khoan2-sit chin-chiaN3 si7 be5-hek8 lang5. Chiah8-liau2 kong2 e7 bak8-chiu-kim, ke ti3-sek, kong2 u7 che7-che7 bi2-ho2 e5 oan2-keng2 ti7 thau5-cheng5. Goa2 m7-kaN2 kong2 long2 bo5 iaN2, chong2-si7 tioh8 Siong7-te3 sou2 phoe3-hap8 e5 chiah thang. Tu5-khi3 an2-ni i2-goa7, long2 si7 thau-chiah8, si7 Siong7-te3 sou2 bo5 hoaN-hi2, tek-khak e7 kang3 chai-eh. 
  Tui3 chit-liap8 kim3-ko2, put eng-kai chiah8 e5 hun7-giah8 e5 tui3-hu3, u7 nng7-khoan2 e5 chhu2-li2 hoat: 
  (1) Ia5-sou sek--e5, kong2, “Sat-tan3 the3-khi3.” Iok-sek tui3 i e5 chu2-bu2 e5 in2-iu2 kong2, “Li2 si7 i e5 bou2; goa2 chaiN2-iuN7 thang kiaN5 chit-e5 toa7-phaiN2, lai5 tek-choe7 Siong7-te3?” Iok-sek chiong saN pang3 ti7 i e5 chhiu2, koh chau2-chhut goa7-bin7. Au7-lai5 ti3-kau3 bo5 oan siu7-khut, koaiN-kaN 4 ni5 goa7 ku2, chong2-si7 Siong7-te3 e7 su3-hok hou7 i. 
  (2) Ha7-oa sek--e5. “Hu7-jin5-lang5 khoaN3 hit-chang5 chhiu7, ho2-chiah8 ia7 kah-bak8, koh hit-chiang5 chhiu7 si7 thang him-bou7....chiu7 ban2 i e5 koe2-chi2.....”. Tai7-pit8 khoaN3 Ou-li7-a e5 bou2 Poat8-si7-pa se2-ek8 lai5 hoan7-choe7, chiu7-si7 tiam3 hia sim koah m7-tng7, kau3-boe2 chiu7 chhun-chhiu2 ban2 lai5 chiah8, Siong7-te3 siu7-khi3 kang3 chai-eh, it-seng Tai7-pit8 ui7 chit-chan5 su7 tu2-tioh8 bu5-sou3-hoe5 e5 khou2-chhou2. 
  Lang5 sit8-chai7 chin loan2-jiok8, long2 m7-thang chu7-hu7 li2 si7 jiat8-sim e5 sin3-tou5, si7 cheng-chiat u7 le2-mau7 e5 lu2-seng3, peng5-si5 si7 teh ka3-si7 lang5, chek-pi7 lang5, leng2-to7 lang5 e5 te7-ui7. Li2 si7 chip-su7, tiuN2-lo2, thoan5-to7-su, bok8-su tou si7 hit-poaN-tai7. Lau7-su, tai7-hak8 kau3-siu7, chu-hou5, kun-ong5 ia7 chau2 be7-li7 iN7-seng3 e5 in2-iu2. Kau3 hit-si5 sim2-mih8 tou be7 ki3-tit, Siok8-gu2 kong2, “Eng-hiong5 lan5-koe3 bi2-jin5-koan, bi2-jin5 lan5-to5 eng-hiong5 loan5”. To e7 chhut-chai7 hit-si5 e5 mia7-un7 gu5-long7 pai5-pi2. Theng3-hau7 kau3 thiaN3-au7 chiah chai-thiaN3, li2 e5 jin5-keh, sin3-giong2 long2 bo5 khi3 lah. Ti7 hit-e5 si5, sim2-mih8 jin5-keh e5 chun-giam5, te7-ui7, li2-ti3 long2 bo5 chhai2-kang. Ti7 hia chiu7-si7 Mou5-kui2 e5 li7-hai7. Koh lang5 u7 “Seng-but8-tek iN7-seng3 kiu5-ai3 e5 thian-seng3”. 
  Oah8-mih8 e5 chu7-jian5-seng3, kho2-pi2 ti7 thau5-cheng5, u7 chit8-te3 hoeh chhap8-chhap8-tih8 e5 bah, hit-e5 phang-bi7, hit-e5 e5 sek-ti3, hit-e5 kam-tiN, an2-choaN2 kim3 hit chiah iau-go7 e5 chhai5-long5 bo5 chiah8 loh8-khi3. Li2 bo5-lun7 an2-choaN2 ka7 i pak8, ka7 i koaiN, i tou kun2-liong3 phah-phun2 beh chiah8. Tu5-khi3 nng7-hang7 mai3 he7 choe3-hoe2 i2-goa7 bo5 hong-hoat. U7-hong5 iN7-seng3 m7-thang hoan7-choe7, bo5-lun7 Chheng-lian5 thoan5-khe3, gim5-si pan, chheng-lian5-lang5, mai3 kong2 hoe7-iu2, thoan5-to7-chia2 ia7-si7 lang5. Tai7-pit8 kiam2 m7-si7 Siong7-te3 sou2 keng2--e5. Long2 tioh8 keng2-seng2, choe3 te7-it ho2. (1) Lam5-lu2 m7-thang chi2-u7 nng7 e5 ka-ki7 tiam3. (2) Kong2-oe7 tioh8 cheng3-keng, m7-thang kong2 hih-hiauh e5 oe7 lai5 phah sio-chham. (3) Keng3 koh-khah m7-thang kha-lai5, chhiu2-lai5（愛撫）e5 kun2-chhio3. 
  Na7 lai5 kau3-chia, sit8-chai7 chin bo5 kiu3-ioh8. Goa2 e7 ki3-tit goan2 ti7 Sin5-hak8-iN7 teh thak8-chheh e5 si5, ka3 bok8-hoe7-hak8 e5 sian-siN Ho5-ia2 Cheng3-hi2 Bok8-su ka7 goan2 kong2, “Na7 beh khi3 tham3-hong2 hoe7-iu2, hiaN-ti7 chu2-lang5 na7 bo5 ti7-teh, chi2-u7 chi2-moai7 ti7 lai7-bin7, khah ho2 m7-thang jip8-khi3. Na7 u7 iau3-su7 tiam3 mng5-goa7 ka7 i kong2, kap i chheng2-an chiu7 ho2 li7-khui. Na7 put-tek-i2 tioh8 jip8-khi3, tioh8 ti7 thiaN-nih, mng5 khui-khui, m7-thang che7 choe3-hoe2, tioh8 hun pin, chu2, che7 loh8 tai7-tai7 hong-hong, chiong iau3-kiaN7 kong2 liau2 kin2 chhut-khi3, chhian-ban7 m7-thang hou7 lang5 ke-kong2-oe7. Thoan5-kau3-chia2 tui3 chit-hang7 su7 na7 hou7 lang5 ke-kong2-oe7, si7 chap8-ji7-ban7 hun7 e5 m7-tat8. Ia7 chin-chiaN3 si7 poe3-ou3 Siong7-te3 e5 seng3-mia5.” Sio2-ti7 chiong chiah-e5 oe7 ki3 tiau5-tiau5, kau3-taN iau2 chin kiaN, goa2 kiu5 Siong7-te3 hou7 goa2 bo5 poah8-to2. Kin-ni5 pit-chia2 sui-jian5 60 goa7 hoe3 lah, iau2-ku2 si7 teh kiaN. 
  Lan5-hiong m7-chai chit-e5 su7 e5 thang kiaN. “Ah! it-sit-chiok chhian-kou2-hin7.” M7-thang bak-tioh8, chi2-u7 chit8-pai2, chi2-u7 chit8-pai2. Kiam2 u7 lang5 e7 chai, chi2-u7 chit8-pai2? U7, u7-lang5 chai, “ThiN chai, te7 chai, li2 chai, goa2 chai, chi3-chio2 u7 chiah che7 lang5 chai.” Che si7 cha2 IuN5 Sian-siN tui3 beh theh8-mih8 lai5 pou3-lou7 i e5 lang5, sou2 kong2 e5 beng5-gian5. Kau3-chia Lan5-hiong chai chham2 lah, chiu7 am3-chiN7 chheng2-ka2 kong2, beh to3-khi3 seng2-chhin, kong2 in lau7-pe7 phoa3-piN7, ki5-sit8 bo5-iaN2. Chiu7 an2-ni si5-chit, bo5 koh lai5 siong7-pan. Iok nng7-goeh8 goa7-jit8 long2 bo5 siau-sit e5 Tan5 Chheng-choaN5, taN tau3-ti2 si7 chaiN2-iuN7? Sou2-i2 i chiu7 jiok-khi3 Hoa-lian5 khi3 chhoe7--i. 
</CL>
<HL>

7. 苦杯。
Hit暗偷叫秋桂仔去邊仔頭ka7 伊問，秋桂仔頭殼chhih-chhih見笑見笑應 in 阿爸講，「lin2 若看好就好，」阿添伯講，「An2-ni beh thai2會用 tit，beh 著應beh，m7就應m7，也會tit 講阮若看好就好，也m7是爸家己beh 嫁lah，」直直beh 等伊應，佳哉阿添姆較會曉講，「你ma7 m7-thang an2-ni，an2-ni 咱就 bat lah，也著迫人應boeh，m7。」 
Chia按下免koh 講，講到秋桂仔既然歡喜，ti7 hit年 e5 年尾就ka7 in兩個成婚，果真thai5 豬請客，tong教會為 in大歡喜，chiah-e5 事免詳細講，一家歡頭喜面，充滿快樂 e5 氣氛。免偌久隔一年，頭上仔子就出世，就ka7伊號名叫做蘭英，傳還外公，食外公 e5 姓，就叫伊做穆蘭英。蘭英三歲 e5 時，不幸阿添伯染著急性 e5 肺炎，就離開世間，享壽65歲，一家為著伊真憂悶，但是阿添伯本人真平安、真滿足，顯明真感謝主 e5 款式來倒去。 
隔年第二查某子「蘭香」出世，心真愛查甫--e5，但是猶原生查某--e5，m7-ku2這個囡仔出世生成kap人無siang5；鼻、目、嘴真sui2，鼻懸koh尖，目珠大蕊koh 重巡，嘴細 e5，嘴唇真薄tiah，耳仔tong5-ng墜，嘴下斗hui5-hui5，真正有好命相 e5 款式。所以永福嫂仔看了真歡喜。阿媽看了笑bi-bi。這個造kap老父siang7姓，就叫伊做「李蘭香」，就是咱所講，做外科 e5 護士班長 e5 「蘭香姊」。蘭香小姐四歲hit年，in老母koh拾一個小妹，ka7 伊名叫「蘭兒」。但是無扑算真不幸，永福嫂ti7月內28日就離開世間。聽講hit-e5原因就是因為ti7山內，無gau5 e5 產婆，若有，是用土khioh-chia2-ma2 。Teh khioh e5 時，叫伊人落來眠床腳，用ke7 椅頭仔顛倒爿囥，人才坐tiam3椅仔腳 e5 頂面，be7 輸那teh刑罰，一遍koh一遍，khah停叫伊起--來，腹肚若痛，就叫伊koh落去坐，an2-ni 車跋peng2；到嬰仔出世 e5 時，嬰仔真大漢，也be7 曉用手去承，ka7 伊保護，干單聽伊自然；生了後人真軟弱，也 be7曉用甚物較好e5 照顧；後來聽講是胎衣無全出--來，khioh-chia2-ma2 也 m7知。 
人講ui若出--來，著舀水來，用ui 囥 ti7水底來詳細檢查，看有全出--來抑無？若有缺角，抑是各樣，的確著請婦科 e5 醫生來診察。無，凊凊彩彩包包去hiat-kak8，後來tiau5 ti7內面 e5 驚人發臭有毒，tui3 an2-ni爭寒、爭熱，也 be7曉緊去入院，甚物講是冷著，緊灌薑母茶，講beh hou7 伊發感，實在真該死。Thai2 會胎衣無全出來，原因講是khioh-chia2-ma2 beh 展手段，講著愛緊掠ui，ui到有一個時間，伊自然會剝離子宮，若到時間過傷久卻有危險，總是m7-thang傷緊ka7伊硬khiu2。這擺就是硬khiu2，所以有tiau5一小部分ti7內面，才會致到誤著性命。 
Ah！實在真可憐，chiah-nih成物 e5 姊妹kap丈夫khiN5-khiN5 khip8-khip8，艱艱苦苦來khiN5家，熱心信主，夫唱婦隨，一個美滿e5基督徒家庭，an2-ni為著無醫學上 e5 常識，m7著 e5 處置來失落一個人。Hit 年永福兄tu2 才30歲，永福嫂tu2-a2才29歲，實在真可憐，放三個子，一個七歲、一個四歲、一個tu2 出世。當時蘭香小姐就是tu2 四歲。永福嫂死落，一家散phun2-phun2，佳哉老丈姆仔猶真康健thang ka7伊鬥育hiah-e5 囡仔，有較得tiap8-ah。若無實在慘無人知。 
聽講永福嫂秋桂仔beh 斷氣 e5 時，對永福仔 e5 手giu2 tiau5-tiau5，顯明hit-e5 相疼 e5 甜蜜m7甘分開，才做翁某頭尾九年是八年足，放三個細子，一個chiah大，一個hiah大，莫怪心艱苦。但是上帝 e5 旨意 be7 thang移易，牧師娘kap厝邊 e5 姊妹大家ti7 床前無m7攏流目屎。阿添姆也想起阿添伯 e5 事，就禁 be7 tiau5走去灶腳chhngh8-chhngh8哮。到hit 晚晡倚四點連，永福嫂就安然倒去。隔日出葬，通教會無m7為著伊流目屎。永福兄此後佳哉無為著an2-ni 來餒志、冷心。猶原繼續熱心服侍主，伊 e5 丈姆今年雖然是60外歲，山nih人身體猶ku2真勇，真gau5疼hiah-e5 孫仔，所以不止做永福兄e5 幫贊。聽見永福嫂秋桂仔beh 斷氣 e5 時，交代幾若句話，就是講，著替伊惜hiah-e5 子，kap 有孝老母，koh著熱心khiN5-tiau5 ti7主，主的確beh 施恩。Hit 時永福仔目屎四淋垂，句句ka7伊應好，tim3頭來安慰伊，後來永福嫂 e5 面轉笑講，「主來lah，主來lah，大家請！」講煞自an2-ni 過氣。 
雖然是an2-ni，m7-ku2 be7免得有人情 e5 憂悶。前若出門，囡仔交代老母io，一對夫婦瓜笠仔戴teh，一個giah8鋤頭，一個擔簸箕，同出同入，日暗才大擔擔轉來，笑gi7-gi7，歡歡喜喜，今忽然變做天涯 e5 孤雁，孤單一隻心憂悶。到園nih、田nih，到坪頂看著往過做伙坐 e5 石頭，做伙匿蔭食中晝 e5 飯包 e5 所在，不知不覺目屎tou lian3出--來。有時企teh，腳酸手軟，gang7-gang7神神，煞m7知beh an2 choaN2，有時吐大氣，家己一個去墓nih 哮哮leh，感覺心那準較輕鬆。因為墓是埋ti7家己 e5 坪 e5 邊仔，就是前chho3甘蔗，伊扑死蛇hiat去 e5 所在；m7知講目一nih，hit時青年sui2 e5 眠夢也已經成做過去lah。 
Bat an2-ni禁 be7 tiau5，忽然giah8頭看天，看頭殼頂 e5 雲，感覺那準愛妻秋桂仔企 ti7 hia teh看伊單身ti7 坪nih teh做工，煞哮出來開聲講，「桂仔！你今仔日thai3甘放我ti7-chia，所疼--e5 .....」哮tit到be7 出聲 e5悽慘，有時bat chu5-chu5流戀ti7墓邊，歸半日m7知thang做工，但是佳哉時日緊過，心情na2 leng，那較受安慰。但是有一項，人常常鼓舞伊koh娶，因為大家看伊信仰好，品行好，koh tui3 伊入門家庭經濟那好，也有koh hak田kap山坪，koh一面看伊才30歲。查甫人看beh an2 choaN2牽子。 
8. 跋落情網 
但是永福兄非常巴結，伊決心m7 koh娶，按照伊 e5 經驗，伊感覺藤接bih8 是困難，別人 e5 母m7 aN5別人 e5 子。伊若想著早 in老母koh嫁 e5 情形，伊ti7 in後叔hia所受著精神tek e5 痛苦，伊就na2決心m7 koh娶。其實m7是講thong世間後叔、後母就是攏歹。真出名 e5 美國總統亞伯拉罕林肯 e5 後母，比親生父猶較會曉了解伊。伊也一生有孝伊 e5 後母，做總統 e5 時，也是無變換伊 e5 孝心，母子也是真親蜜。咱台灣ti7基督化家庭中看著hit款好後叔、好後母--e5 也無少。但是永福兄ti7細漢驚了入心，土話講，「驚破膽去lah」，所以連敢想tou m7敢，人 tui3 頂報到下，伊攏是笑笑應人講，「才來想看覓，hou7 lin2 真多謝。」目一nih過五、六年，人就知伊無意思beh koh娶，大家也真尊敬--伊，in丈姆看伊an2-ni 也真感心。 
Tui3 永福嫂過身算起tu2 10年 e5 七月半，hit日真熱，阿添姆ti7厝後hiahN柴，m7知怎樣相koe7腳煞跋落去，頭殼siang3 tui3 石頭落去，大概是腦震動，抑是腦筋斷去，因為伊真發福，平時血壓也真高，定叫頭殼gong5，所以昏去真久，救精神請醫生來看，雖然有注射、食藥攏無功效，人眠眠無啥知人，an2-ni 有日外就來離開世間。今 chia m7免詳細講。講永福兄hit年tu2 40歲。今佳哉大查某子蘭英也17歲lah，大概家內 e5 事都攏會曉做，所以無感覺甚物大困難。第二查某子蘭香14歲，tu2 畢業國民學校，準備beh 考初中。第三查某子蘭兒11歲，國民學校三年讀了beh 過四年。一家也是真鬧熱，永福兄真疼chiah-e5 子，chiah-e5 子也真有孝。大姊蘭英頂 in老母 e5 缺，也是真活動gau5幫贊主日學kap吟詩班。永福兄想講愛腳手，就ti7隔年蘭英18歲年尾，看有tu2 好siang7教會 e5 青年，就ka7伊招入--來。感謝上帝 e5 安排，真正得著真好 e5 子婿。伊也真公道，真正是好爸爸。就是將 in丈人早 e5 業，攏登記hou7 in大查某子，品若生大孫，著koh傳一個姓穆。Tui3 an2-ni 子婿也真感心 in丈人 e5 好意，真有孝khiN5 家。Chiah-e5 代誌按下免講。 
時日teh過真緊，來講蘭香小姐免外久初中就畢業。本想beh koh讀高中，但是 in老父講愛伊學甚物技藝較好。伊家己想 in老母 e5 死，就是因為無醫學常識，所以伊就kap老父參詳去考護生。真有才調，一遍就考著。M7-na7 an2-ni，伊ti7咱 e5 病院服務四年後，有去hou7政府檢定產婆，一擺就通過，後來繼續 koh ti7病院做護士。所以lan2 e5病院真重用伊。An2-ni 才會任伊做外科 e5 護士主任。 
本故事 e5 中心就是 tui3 chia起。
有一日，有一個患者來入院，ti7診療卷寫花蓮市 e5 人，姓陳名清泉，職業寫商。今年26歲，（hit年蘭香小姐是23歲）。病名胃破孔出血。診斷需要開刀。但是無人thang來顧。因為伊 e5 老母早死，只有chhun一個年老 e5 老父，ti7花蓮 be7 tit來。所以一切 e5 事，攏向望護士小姐看顧。經濟相當富裕，卻m7是講伊好額，是因為伊做某製藥公司 e5 宣傳廣告 e5 主任，bat讀過高級商業學校，論商業廣告 e5 計劃，畫圖、音樂、口才，真出tioh，英語也小可會通。所以hou7公司真重用。這擺會胃出血，大概是 tui3 交際食酒過濟，bat幾na7擺出酒；也食薰，koh ti7廣告 e5 時有時過勞，枵飢失頓是無希罕，當工作中倒落去--e5，所以公司真好意，講beh ka7伊服藥。對an2-ni 伊去就入 ti7特別室，孤單一人tiam3 e5 病房。日時有護士小姐輪流來ka7伊顧；暗時卻也有輪流 e5 當值，但是蘭香特別對伊有緣，常常ti7 hia顧伊到真暗，才倒去宿舍。 
特別開刀hit頭二、三日，常常ti7 hia ka7伊顧歸暝。原因是因為伊較會曉顧，koh有一項，那準一下見面就有一 e5 緣分。後來大概是為著同境遇，互相可憐，平平自細無母，所以講起來大家真相同情。到較好 e5 時，清泉一發顯明伊愛慕蘭香 e5 心，態度親熱，講話溫柔甜蜜。平時是廣告宣傳主任，鳥仔ti7天頂飛，hou7伊搧，tou會跋落--來，奉kiam3兩個平平是頂下歲 e5 青年。Koh攏是當時青春，單身未嫁、未娶，互相求愛 e5 時。所以兩個做伙，那久那親密。蘭香起頭是抱護士主任體貼患者 e5 心情來照顧--伊。後來知伊是一個siang7境遇，自細無母 e5 朋友，就生起更koh較同情 e5 心，愛將道理傳hou7伊。清泉也hou7蘭香 e5 情所感，也對伊認過去放蕩生活 e5 過失。順這個破病 e5 機會，就立志改酒斷薰。也開始學白話字。前bat讀過英文，所以學白話字免二、三日就會呼、會讀聖經、聖詩。 
平時對音樂、畫圖有趣味，而且是廣告藥仔的確著用--e5。既然有這號素養，學吟詩也是真快。不知不覺對護士患者 e5 關係，續進到自小無母同境遇，互相可憐 e5 朋友，koh進到跋落疼情 e5 羅網中。兩人ti7恬靜 e5 特別室，無別人ti7 hia，交頭接耳，頭殼相倚aN3耳孔邊講話談愛、說情。到chia來 e5 心情是親像恨相見 e5 傷慢，苦分開 e5 傷早。為著an2-ni 清泉應該兩禮拜就會出院，煞tiam3到三禮拜才退院。 
9. 嘉賓旅社二號房 
清泉beh 退院 e5 前一日 e5 e7晡，hit日tu2-tu2 是蘭香 e5 歇睏日，兩人就相約到台中公園thit-tho5。大家儼然夫婦 e5 親密，ti7公園坐tiap8仔久，後來去水源地，而後清泉就ka7伊講，ti7-chia講話無利便，萬一若hou7熟似人tu2著真歹勢，就chhoa7伊到嘉賓旅社開一間房間，四樓頭等 e5 二號房。蘭香一生m7-bat來到這號所在，內面有洋式 e5 眠床、衣櫥、桌、椅、電燈、水道，洗面 e5 所在，燒水冷水攏有，真正是舒si7應有盡有 e5 設備。侍應生案內 in到房間將鎖匙交清泉，清泉請蘭香椅nih坐，就將門鎖起--來，鎖匙袋tiam3褲袋仔。Hit時蘭香 e5 心有淡薄驚，m7-ku2一面也好奇，也見笑，也歡喜。Hit時清泉ka7伊講 in老父ti7花蓮市開皮鞋店，講起濟濟未來sui2 e5 景況hou7蘭香聽。蘭香聽到親像入ti7理想 e5 幻想鄉。 
後來ti7 hia就講咱 e5 疼既然到chia就著實現。起頭蘭香beh thai3 敢an2-ni做，總是魔鬼 e5 毒計chiah-nih甜，chiah-nih芳。HaiN3-ah！父母 e5 吩咐，教會 e5 栽培，聖經 e5 教示，敢be7-thang挽回？可惜理性信仰攏昏迷，竟然跋落魔鬼 e5 陷坑，續見笑失身。 
事後隔日，清泉就退院出去。我ka7你講清泉所對蘭香講 e5，攏是半虛半實 e5 事。Kap伊約束倒去即時beh kap老父參詳，liam-piN beh訂婚，也thang ti7台北法院行公證結婚 e5 禮。Thang tiam3製藥公司所提供 e5 宿舍。也寫住所花蓮市中正路35號，華美皮鞋店。In老父名叫陳進成。大家真m7甘，就分開。 
等一禮拜，兩禮拜，一月日，蘭香 e5 心真煩惱、真著急，煞giau5疑是an2 choaN2 一去無回頭，也無批無信。Koh一面一月日後查某人所應該有 e5 月順煞無來。伊家己是產婆，心koh較著急，第二月日煞轉不時想愛吐、愛食酸。家己知慘lah，有身。緊暗靜走去kap婦科主任林先生，伊是女醫，緊kap伊參詳。哭賴林先生叫伊ka7伊創hou7流產。林先生雖然是女醫，總是siang7時也是牧師娘，伊絕對反對，續ka7伊講打胎是kap殺人罪像款。Ti7信仰上，人道上，法律上攏m7應該。林先生責備伊講，ti7 hit時你啥事無斷崖勒馬回頭leh。啥事無斷然拒絕。 
其實無hiah簡單，人若親身tu2 著，才會知人 e5 軟弱。男女異性 e5 做伙，真正是親像一粒人人所愛食 e5 禁果。看kah目，食kah嘴，hit-e5 色緻、芳味、款式真正是迷惑人。食了講會目珠金，加知識，講有濟濟美好 e5 遠景ti7頭前。我m7敢講攏無影，總是著上帝所配合 e5 才thang。除去 an2-ni以外，攏是偷食，是上帝所無歡喜，的確會降災禍。 
對這粒禁果，不應該食 e5 份額e5對付，有兩款 e5 處理法： 
（1）耶穌式--e5，講，「撒旦退去。」約瑟對伊 e5 主母e5引誘講，「你是伊 e5 某，我怎樣thang行這個大歹，來得罪上帝？」約瑟將衫放ti7伊 e5 手，koh走出外面。後來致到無冤受屈，關監四年外久，總是上帝會賜福hou7伊。 
（2）夏娃式--e5。「婦人人看hit-chang5樹，好食也kah目，koh hit-chang5樹是thang欣慕…就挽伊 e5 果子…」。Tai7-pit8看烏利亞 e5 某拔示巴洗浴來犯罪，就是tiam3 hia心割m7斷，到尾就伸手挽來食，上帝受氣降災禍，一生Tai7-pit8為這chan5事tu2著無數回 e5 苦楚。 
人實在真軟弱，攏m7-thang自負你是熱心 e5 信徒，是貞節有禮貌 e5 女性，平時是teh教示人，責備人，領導人 e5 地位。你是執事、長老、傳道師、牧師tou是hit般代。老師、大學教授、諸侯、君王也走不離異性 e5 引誘。到hit時甚物tou be7記得，俗語講，「英雄難過美人關，美人難逃英雄戀」。To會出在hit時 e5 命運愚弄排比。聽候到疼後才知疼，你 e5人格，信仰攏無去lah。Ti7 hit-e5 時，甚物人格 e5 尊嚴、地位、理智攏無彩工。Ti7 hia就是魔鬼 e5 厲害。Koh人有「生物tek異性求愛 e5 天性」。 
活物的自然性，可比ti7頭前，有一塊血chhap8-chhap8滴 e5 肉，hit-e5 芳味，hit-e5 e5 色緻，hit-e5 甘甜，an2 choaN2 禁hit隻枵餓 e5 豺狼無食落去。你無論an2 choaN2 ka7伊縛、ka7伊關，伊tou滾liong3扑phun2 beh食。除去兩項mai3 he7做伙以外無方法。預防異性m7-thang犯罪，無論青年團契，吟詩班，青年人，mai3講會友，傳道者也是人。Tai7-pit8敢m7是上帝所揀--e5。攏著警醒，最第一好。(1)男女m7-thang只有兩個家己tiam3。(2)講話著正經，m7-thang講hih-hiauh e5 話來扑相參。(3)更koh較m7-thang腳來、手來（愛撫）e5 滾笑。 
若來到chia，實在真無救藥。我會記得阮ti7神學院teh讀冊 e5 時，教牧會學 e5 先生河野政喜牧師ka7阮講，「若beh 去探訪會友，兄弟主人若無ti7-teh，只有姊妹ti7內面，較好m7-thang入去。若有要事tiam3門外ka7伊講，kap伊請安就好離開。若不得已著入去，著ti7廳堙A門開開，m7-thang坐做伙，著分賓、主，坐落大大方方，將要件講了緊出去，千萬m7-thang hou7人加講話。傳教者對這項事若hou7人加講話，是十二萬分 e5 m7值。也真正是背惡上帝 e5 聖名。」小弟將chiah-e5 話記tiau5-tiau5，到今猶真驚，我求上帝hou7我無跋倒。今年筆者雖然60外歲lah，猶ku2是teh驚。 
蘭香m7知這個事e5 thang驚。「阿！一失足千古恨。」 M7-thang bak著，只有一擺，只有一擺。敢有人會知，只有一擺？有，有人知，「天知、地知、你知、我知，至少有chiah濟人知。」 Che是早楊先生對beh提物來pou3-lou7 伊 e5 人，所講 e5 名言。到chia蘭香知慘lah，就暗靜請假講beh 倒去省親，講in老父破病，其實無影。就an2-ni 辭職，無koh來上班。約兩月外日攏無消息 e5 陳清泉，今到底是怎樣？所以伊就jiok去花蓮去 chhoe7--伊。 
</HL>