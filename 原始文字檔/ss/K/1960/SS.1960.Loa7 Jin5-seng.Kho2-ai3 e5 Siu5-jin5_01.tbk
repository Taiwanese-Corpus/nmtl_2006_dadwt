<CL>
  1. Kham5-khiat8 E5 Lou7-theng5
  Lan5-hiong thau3-cha2 khi2-lai5 tak8 hang7 khoan2 ho2-se3, chiu7 chiau3-siong5 khi3 chhut-khin5. I si7 ti7 bou2 keng Ki-tok-kau3 piN7-iN7 choe3 hou7-su7. Boe7 lai5 piN7-iN7 i2-cheng5 si7 ti7 lan2 e5 kau3-hoe7 e5 lu2-oh8 chhou-tiong pit-giap8. Au7-lai5 kho2-jip8 i-iN7 lai5 choe3 hou7-seng. Ti7 i-iN7 i2-keng choe3 kang iok 6 ni5, ti7 i e5 bo7-a2 i2-keng u7 chit8 sun5 ou-sun5, in-ui7 i e5 seng5-chek tek8-piat8 ho2, choe3 lang5 un-sun5, thiam5-cheng7, khin5-khoai3, chhin-chhiat, sou2-i2 tui3 hou7-su7 tiong siu7 soan2-poat8 choe3 chit8 kho e5 nia2-pan. Hian7-chai7 i si7 choe3 goa7-kho e5 hou7-su7 pan-tiuN2; i e5 e7-bin7 u7 5, 6 e5 tang5-kang, tai7-ke chin chun-keng3 i, chin sio thiaN-chhui3, tang5-sim lai5 hok8-bu7 piN7-lang5, sou2-i2 iN7-tiuN2, hou7-su7-tiuN2 tou chin tui3-tiong7--i. 
  Lan5-hiong seN3 Li2, sou2-i2 it-poaN e5 lang5 long2 kio3 i choe3 “Li2 sio2-chia2,” na7-si7 in e5 tang5-phoaN7 tai7-ke kio3 i choe3 “Lan5-hiong che2.” Li2 sio2-chia2 si7 ti7 Tai5-lam5 tang-peng5, jip8 soaN li7 iok oa2 Tai5-oan5 li2 saN si3 phou3-lou7 e5 chit8 e5 soaN-lai7 kau3-hoe7 e5 cha-bou2 gin2-na2. I chi2-u7 saN e5 chi2-moe7-a2, i pai5 te7-ji7--e5, tng i si3 hoe3 e5 si5, i e5 lau7-bu2 koh seN sio2-moai7-a2, ti7 goeh8-lai7 e5 si5 thou2-oe7 kong2 tioh8 goeh8-lai7-hong, soa3 li7-khui se3-kan. Tng lau7-bu2 piat8-se3 e5 si5, sit8-chai7 chin kho2-lin5. Hit tng-si5 Li2 sio2-chia2 e5 che2-che2 chiah 7 hoe3, i pun2-sin 4 hoe3, sio2-moai7 tu2 chhut-si3. Lau7-pe7 tong-si5 30 hoe3, teng2 bo5 chhin, e7 bo5 chhek, lau7-pe7 si7 chit8 e5 toaN-sin-han3, tui3 hai2-khau2 lai5 soaN-lai7 hou7 lau7-bu2 chio--e5. Kong2 khi2-lai5 ia7 si7 chin ki5-ian5, lau7-pe7 si7 hai2-piN tho2-hi5 lang5 e5 kiaN2, se3-han3 pe7-bo2 cha2 si2, siau3-lian5 tng iong2 e5 si5, i iam3-hin7 ti7 hai2-nih mou7-hiam2, chian3 hong-eng2 liah8-hi5 e5 seng-oah8, koh i na7 koh siuN7-khi2 i choe3 gin2-na2 si5-tai7 e5 keng2-gu7, kau3 chit si5 na5-au5-kng2 tou iau2 e7 tiN7, bak8-sai2 tou khoa3 bak8-kiN5. 
  Kong2 khi2--lai5 oe7-thau5 tng5, Lan5-hiong e5 lai7-kong chiu7-si7 Pou3-te7 hit kak-si3 e5 lang5. Tang-chioh8, Pou3-te7, Pak-mng5 hia e5 lang5 long2 si7 teh liah8-hi5, phak8-iam5 lai5 koe3-jit8. Na7 u7 choh-sit ia7 si7 kek8 sio2-khoa2, tai7-ke choh m7 chiaN5-mih8. Si7 san2-soa hng5-a2, si7 hong-thau5, chui2-boe2, hong chin thau3, u7 si5 hai2-chui2-ian phah-chiuN7 liok8-te7, na2 chun2 teh loh8 kiam5-hou7 leh. Sou2 cheng3--e5 si7 han-chi5, lou7-se2, thou5-tau7, siong5-siong5 khiam3 chui2, siu-seng5 si7 m7 chiaN5-mih8. Sou2-i2 che7-che7 lang5 kho3 tho2-hai2, a2-si7 khi3 che3-iam5 kong-si choe3 khou2-kang lai5 tou7-oah8. An2-ni Li2--ka chu7 cha2 si7 chin kan-khou2, chin chheng-tam7. Hit ni5 tek8-piat8 phaiN2 ni5-tang, sou2-i2 Lan5-hiong in lai7-kong ia7 kap lang5 choe3-tin7 khi3 chhut-hai2. Bo5 phah-sng3 hit ni5 m7-na7 ngou2-kok phaiN2 ni5-tang, chiu7 hai2-nih ia7 phaiN2 hai2-tang. Sou2-i2 tai7-ke chiu7 chham-siong5 khi3 khah oan2-iuN5 lai5 tho2, ng3-bang7 e7 tit tho2 khah u7. Bo5 phah-sng3, chit8 e7 khi3 soa3 bo5 hoe5-thau5, in-ui7 tng in khui-phang5 e5 3 jit8 au7 choe3 hong-thai, un2-tang3 si7 sit-su7. Hong-thai au7 tan2 chit8 le2-pai3, nng7 le2-pai3, kui goeh8-jit8, long2 bo5 siau-sit. Chhu3-piN tak8 e5 the3 Li2 Sian-siN-niu5, peng5-si5 lang5 long2 kio3 i “Chin3-chai5 so2” chin hoan5-lo2. Chin3-chai5 hiaN, Lan5-hiong e5 lai7-kong sit-su7 hit si5, in lau7-pe7 chiah 6 hoe3. Chu7 se3 seN-choe3 san2-san2, kha-lo3 chhiu2-lo3, i e5 chiaN3-mia5 kio3-choe3 Li2 Eng2-hok, na7 si7 in-ui7 i e5 kha-lo3 chhiu2-lo3, sui-jian5 si7 6 hoe3, khoaN3-tioh8 na2 chun2 7, 8 hoe3 khoan2 leh; sou2-i2 tai7-ke tou kio3 i choe3 “Lo3-kha--e5.” Chin3-chai5 so2 mi5-jit8 lau5 bak8-sai2 thi5-lam5 khau3-lui7, chhe-it chap8-gou7 siong5-siong5 tou tiam2-hiuN kui7 tiam3 tiaN5-boe2 khui-siaN khau3, siaN-siaN ku3-ku3 “Goa2 sim-koaN, goa2 hu o-oe3, li2 kin-a2-jit8 pang3-sim choe3 li2 khi3, khoaN3 li2 pang3 goa2 kap lo3-kha-a2 kiaN2 beh chaiN2-iuN7 ?” Khau3 tit phiN7-lau5 noa7-tih, hou7 chhu3-piN e5 lang5 tai7-ke the3 i chin siong-sim. Tiam3 si7 chit8 keng hai2-piN liau5-a2, hou7 lai5 chhop8-chhop8 tih, hong lai5 phoa3-piah hong sng3-sng3 hau2, koaN5 gih-gih, kah si7 chit8 nia2 phoe7 na2-chun2 lok8-bah-pou2, kah thau5 kha thou2, kah kha thau5 thou2, kah pak-tou2 si7 siang-thau5 thou2. Phoe7-toaN phoa3 kou5-kou5 ia7 bo5 thang pou2, siuN7 lai5 chiu7-si7 khou2. Chhu3-piN hiah-e5 po5-ah chim2-ah khah nng2-sim e5 lang5 na7 thiaN i teh hau3-png7, teh khau3, che7-che7 lang5 tiam3 piN-a2 the3 i am3-chiN7 lau5 bak8-sai2, siuN7 kong2 chit-e5 siau3-lian5-lang5 khoaN3 beh an2-choaN2 khan-kiaN2 chiu2 chit8-si3-lang5 chiu7 ho2. Koe3 ni5-goa7 ku2, tou long2 bo5 to3-lai5 lah, chhu3-piN e5 lang5 chiu7 khou2-khng3 i koh ke3. Khi2-thau5 Chin3-chai5 so2 chin sioh pun2-hun7, siuN7 kong2 lan2 si7 san3-hiong lang5, m7-bat poaN3 ji7, koh khan chit8 e5 kiaN2, taN lo3-kha--e5 ia7 8 hoe3 lah, lang5 thai2 e7 beh ai3 lan2 lah? Sou2-i2 chin siu2 pun2-hun7, kap kiaN2 chhut-khi3 khioh han-chi5-a2 tou7 koe3-jit8. Na7 khah lai7-bin7-si3 e5 hiong-chhoan teh kheh kam-chia3 e5 si5, chiu7 chhoa7 kiaN2 khi3 ka7 lang5 lan5 chia3-kin, pak chia3-hah8 lai5 than3 koa2 chiN5 to3-lai5 be2 kiam5-hi5-a2, taN koa2 chia3-hah8 to3-lai5 choe3 chha5 hiaN5. An2-ni bong2 peng2, bong2 tou7 koe3-jit8. Tu2-gu7 lo3-kha-a2 kiaN2 8 hoe3 ni5-boe2, keh-piah chng u7 chit8 e5 lang5 kio3-choe3 Sin-hoat-ah, i si7 ti7 che3-iam5 kong-si teh choe3 kang-iu2, phak8 iam5 e5 kang-lang5, si2 bou2, pang3 nng7 e5 gin2-na2; lang5 chiu7 lai5 ka7 Chin3-chai5 so2-ah po3 chhin-chiaN5, tai7-ke chin ka7 i chan3-seng5, khoaN3 iau2 chiah siau3-lian5, Chin3-chai5 hiaN si2-loh8, chhan5 bo5 chit8 khu, hng5 bo5 chit8 tu, khoaN3 beh chiu2 kau3 siaN2-si5 lo3-kha--e5 chiah e7 toa7-han3. Sin-hoat hiaN tou ia7 khiam3 kha-chhiu2, chhit-kong2 peh-kong2, hit ni5 tang-cheh-mi5 tai7-ke chiu7 seng5-chhin. 
  Bo5 loa7-ku2 tui3 gin2-na2 chiu7 tiaN7 khi2 toa7-lang5 su7. Lo3-kha--e5 kap au7-chek e5 kiaN2 sng3-lai5 si7 chiap-bin7 sio2-ti7, sio2-moai7 tiaN7 oan-ke. Sin-hoat hiaN iau2 u7 chit8 e5 lau7-bu2, kin-ni5 chiah oa2 60 thong2 hoe3. Hai2-khau2 lang5 chin chhou-kiaN7, iau2 e7 chhut-khi3 sa-chha5 lak8-chhau2, kong2 oe7 siaN hiang2, li7-hai7, ti7 in che3-iam5 kong-si e5 kang-liau5, kang-iu2 e5 siok-sia3 be7 su si7 lau7 ke-po5, cha-bou2 chong2-li2. Lang5 na7 gin2-na2 thau5-sio hiN7-joah8, khan ang5-i5, koan saN-kou-a2, tou long2 si7 i teh the3 lang5 siat-hoat. Mng7-put8 sio-hiuN7, lang5 poah8-poe na7 poah8 bo5, tou long2 si7 i teh the3 lang5 he7-sin5 thok-put8. Peng5-si5 si7 chin khek-pok8, koe2 sng3 e5, bah sng3 te3. Leng7-goa7 chhong3 chit8 kha chhai3-na5, si7 ni5 peh cheh, u7 koe2-chang3, ke, ah, ti-bah, tou theh8-khi3 khng3 chhai3-na5, siu tiam3 i e5 pang5-keng bin5-chhng5 cheng5, tiau3 koan5-koan5. Na7 m7-si7 in cha-bou2-kiaN2 to3-lai5 choe3-kheh, si7 bo5 lang5 chiah8 e7 tioh8. 
  Kau3 chia Lo3-kha--e5 in bo2-a2-kiaN2 chai si2 lah. Phah-me7 u7, chiah8-chheng7 bo5. Kou2-cha2 lang5 kong2, “Chiah8 lang5 bak8-sai2 lau5-png7, saN tng3 gin5-oaN2 gin5-ti7.” Bo2-a2-kiaN2 na7 chhoa7 chhut-khi3 choe3 kang, siong5-siong5 ti7 hng5-thau5 hng5-boe2 tui3-khoaN3 lau5 bak8-sai2. 
  2. Tui7-loh8
  Siang7 hit-ni5 beh kin7 ni5-tau e5 29 me5, ke-ke hou7-hou7 long2 teh pi7-pan7 koe3-ni5, u7 e5 chhoe-koe2, u7 e5 thai5-ke, taN Chin3-chai5 so2 tu2 ke3-lai5 bo5 loa7-ku2, peng5-si5 si7 san3-hiong lang5, koe3-khi3 m7-bat ka-ki7 chhoe-koe2 pak8-chang3. TaN hai7-lah, chhoe-koe2 m7-chai thang he7 koe2-khui3, koe2 chhoe be7-sek8, hoat-koe2 chhoe be7 hoat, in ta-ke tui3 goa7-bin7 jip8 lai5 khoaN3 chit8-e7 hoe2 chhiong-thiN, long2 bo5 kong2 sim2-mih8, chu7 an2-ni oat jip8-khi3 pang5-keng, khui-siaN khau3 in si2 khi3 e5 hit-e5 sim-pu7. SiaN-siaN, ku3-ku3, goa2 kim sim-pu7 kin-a2-jit8 choe3 li2 khi3, khoaN3 kin-a2-jit8 koh chhoa7 che na2 u7 lou7-eng7. Tui3 hia khi2 Chin3-chai5 so2 na2 bo5 in lau7 ta-ke e5 ian5. Koe3-ni5 me5-hng tai7-ke teh ui5-lou5, lo3-kha--e5 lang5 ia7 bo5 kio3 i oa2-khi3 chiah8, i ka-ki7 ia7 m7-kaN5 oa2-khi3 toh-teng2 chiah8-png7. Cheng5 seN--e5 toa7-sun se3-sun an2-ma2 chit8 lang5 gia5 chit8 ki ke-thui2 hou7 i, tak8 e5 chiah8 kau3 tin-tin iu2-bi7, lo3-kha Eng2-hok-ah, khia7 tiam3 hou7-teng7-piN thun chhui3-noa7, bak8-chiu kim-kim-siong3, ia7 bo5 lang5 e7 chhut-tit theh8 chit8-te3 hou7 i. Lau7-bu2 e5 sim chhin-chhiuN7 beh iuN5 lak8-khi3 e5 thiaN3. SiuN7 kong2 lan2 kin-a2-jit8 phaiN2-mia7 chiah tioh8 lai5 an2-ni, kin2 ka7 i nih-bak8 kio3 i chau2. Theng3-hau7 lang5 bo5 khoaN3-kiN3 e5 si5, thau iap chit8 ki ke-kha hou7 i chuiN7-chuiN7 leh, ti7 pang5-nih thau ka7 i kiau2 chit8 thng-si5-a2 ti-iu5 chham iam5-hoe-a2 hou7 i chiah8. Bak8-chiu khui liau2-liau2, si7-kin2 saN-chhui3 choe3 nng7-chhui3 pe, kin2 chiah8 liau2-liau2. Na7-si7 chin tu2-ho2 chiap-bin7 ma2 jip8--lai5, khoaN3 i ti7 chau3-kha chhui3 iau2 teh pou7, chiu7 an2-ni tit8-me7, me7 kong2 li2 che phoat-hu7, pai7-ke-po5, tiam3 chau3-kha bo2-a2-kiaN2 teh thau hau3-kou sim2-mih8? Tit8-tit8 ka7 in sim-pu7 thoa, thoa kio3 i tioh8 khi3 kong-ma2 e5 bin7-cheng5 chiu3-choa7 khoaN3 i chiah8 sim2-mih8? Hit-am3 Chin3-chai5 so2 soa3 siuN7 te2-lou7, siuN7 beh tiau3-tau7 chu7-chin7, ka-chai3 hou7 in chiap-kha-ang Sin-hoat hiaN cha2 khoaN3--tioh8, kin2 kiu3 chiah bo5 si2. Chong2-si7 tui3 hit-am3 khi3 liau2 soa3 phui3-huih, soa3 tiaN7-tiaN7 sau3. 
  Koe3-ni5 au7, chu7 an2-ni hou7 lo3-kha Eng2-hok-ah khi3 ka7 lang5 khan gu5-a2 tou7 pa2. Hit-si5 Eng2-hok-ah chiah 9 hoe3, chiu7 khi3 ka7 chit8 e5 seN3 Lim5--e5 in chhi7 gu5, am3-si5 khun3 ti7 gou7-keng-boe2 e5 gu5-tiau5, bo5 bang2-ta3, tiaN7 hou7 bang2 teng3, put-si5 koaN5-jiat8-a2, bin7 ng5 phi-phi, u7 si5 khi3 chhi7 gu5 to3-lai5, koaN5-jiat8-a2 tu2 kau3, kha choan5 lou7-kou-moai5 bo5 khoa3 se2, chu7 an2-ni to2 tiam3 i khun3 e5 ui7 khu7-khu7 chun, ia7 bo5 lang5 chhap--i. Na7-si7 beh to3-khi3 au7-chek in tau ia7-si7 bo5 lou7, sou2-i2 ka-ti7 chit8 e5 siong5-siong5 thau hau2. Sui-jian5 si7 se3-han3, iau2-ku2 e7 hiau2 bo5 pe7 e5 chhiN-chham2. Keh-ni5 10 hoe3, in lau7-bu2 hou7 ta-ke khou2-tok8 kek-sim, sau3 na2 siong-tiong7, soa3 chiaN5 lo5-siong, kau3 Eng2-hok-ah 10 hoe3 ni5-boe2 in lau7-bu2 chiu7 si2-khi3 lah. An2-ni thiN-e7 sui-bong2 si7 khoah bong2-bong2, chhoe7 kut-jiok8 si7 bo5 poaN3 e5. Chu7 an2-ni ti7 Lim5 Sian-siN in-tau chhi7 gu5-a2 koe3-jit8, chu7-jian5 si7 bo5 ki-hoe7 thang thak8-chheh; in au7-chek ia7 bo5 lai5 seng5-jin7, hou7-khau2 si7 tong5-ki-jin5, sou2-i2 chin-chiaN3 si7 chiaN5 choe3 liu5-li5 sit-sou2 e5 kou-ji5. Kau3 15, 6 hoe3 e5 si5 chiu7 khah tam sin-mia7, si3-ke3 ka7 lang5 choe3 te2-kang-a2, than3-chiN5 lai5 tou7-oah8, iu5 hu2 chiah8 hu2, iu5 koan7 chiah8 koan7, u7 si5 ti7 hai2-khau2, u7 si5 ti7 tou-chhi7, u7 si5 ti7 lai7-soaN lai5 choe3 kang. 
  Tng oa2 20 hoe3 e5 si5, bat ti7 tou-chhi7 toe3 thou5-chui2 kang, in-ui7 i kut-lat8, ia7 cham2-jian5 u7 hou7 i than3 koa2 chiN5; chong2-si7 oh8 phaiN2 3 jit8, oh8 ho2 3 ni5, soa3 oh8 e7 chiah8-hun, soa3 e7 lim-chiu2, te5 tiam3-a2 chit8 keng kiaN5 koe3 chit8 keng, soa3 e7 khi3 ki-lau5 phiau5-ki; chu7-jian5 bo5 chai5-tiau7 khi3 siong7-liu5--e5, si7 khi3 hit ho7 saN-liu5--e5, kin7 ti7 poaN3 iam2-mng5-a2 hit khoan2, na7 m7-si7 ti7 “Thian-thian-lok8”, chiu7-si7 ti7 “Ban7-li2-hong5”, a2-si7 “Chhian-li2-ian5”, teh chhut-jip8, chiah-e5 mia5-ho7 chin ho2, ki5-sit8 si7 lo5-tong7-kai3 e5 kong-kiong7 ek8-keng, kek8 bo5 oe7-seng, bian2 loa7-ku2 chiu7 jiam2-tioh8 hoa-liu2-piN7, be7 than3, ke khai, chiu7 liu5-loh8 ti7 koh-khah ou-am3 e5 seng-oah8. 
  Chit8 jit8 sui5-thau5 tam3-chi3 khi3 pheng7 ti7 Seng5-hong5-ia5 bio7-piN e5 chhiuN5-piah, si5-kan i2-keng bo5 cha2 lah. Tu2 teh siuN7 kin-mi5 m7-chai beh khi3 to2-ui7 khun3, khi3 khun3 ti-tiam si7 siong5-siong5 e5 su7. Tu2 giah8-thau5 siuN7 beh koh khi3 tang chhi7-tiuN5 chhoe7 ti-tiam, tu2 tioh8 chit8 e5 lang5 chin hiong5, chau2 tui3 i e5 bin7-cheng5 koe3, sun7-soa3 ka7 i kio3, “Iu2--e5 lai5 leh, ho2 khang--e5 li2 beh choan2 chit8--e5 bo5?” I e5 sim tu2-tu2 teh siuN7 bo5 pou7, ia7 bo5 mng7 khoaN3 si7 sim2-mih8 ho2-khang--e5, chiu7 toe3 i kiaN5, kiaN5 kau3 chit8-ui7 am3-am3 e5 ui7, hit-e5 lang5 ka7 i kong2, li2 tiam3 chia khia7, khoaN3 u7 lang5 tui3 chit tiau5 hang7-a2 lai5 a2-bo5, na7 peng5-siong5 lang5, li2 teN3 m7-chai, bong2 kiaN5 tin2-tang7 chiu7 ho2, na7 keng2-chhat lai5 li2 tioh8 kham7-sau3 nng7 e7, hit-e5 lang5 chu7 an2-ni thiau3 tui3 lang5 e5 chhiuN5-a2-lai7 jip8-khi3. Hit-si5 i chiah chai hit-e5 lang5 si7 beh choe3 chhat8-a2, kio3 i pe2-hong, choe3 khoaN3-thau5. Hit-e5 chhat8-a2 si7 Pak-pou7 chin chhut-mia5 e5 kah-kip e5 lou5-moa5, in e5 tong2 u7 12 seN-siuN3, chit-e5 lang5 e5 phian-ho7 kio3-choe3 “Sio2-kau5,” i3-su3 si7 kha-chhiu2 chin ho2 peh koe3 chhiuN5, tu2 giah8 ban7-leng5 so2-si5 khi2 lai5 beh ka7 lang5 khui-mng5 e5 si5, tu2 hou7 chu2-lang5 e5 kun-iong7-kau2 khoaN3--tioh8, chek-si5 khui-siaN pui7; khoaN3 be7 choan2-chiah8-tit, siam2 tui3 chau3-kha-au7 am3-am3 e5 sou2-chai7, poaN5-koe3 au7-bin7-chhiuN5 koh chhut-lai5 choe3 i chau2. Na7-si7 chu2-lang5 thiaN tioh8 koh-iuN7 e5 siaN, chek-si5 tui chhut--lai5, Eng2-hok-ah gam7-bin7 gam7-bin7, i m7-bat ou7-a2 han-chi5, m7-chai ti-bo2-phoe5 lun7-lun7, liah8-chun2 u7 ho2-khang thang choan2, taN kaN2 u7 sim2-mih8 thang pun; iau2 teh siuN7 kau3 sim chu5-chu5 e5 si5, lang5 jiok kau3, chu7 an2-ni ka7 i thoa khi3 phai3-chhut-sou2; beh kong2 bo5, beng5-beng5 si7 choe3 chhat8-a2 e5 pe2-hong; beh kong2 u7, si7 chin-soe, be7-su hou7 mou5-sin5-a2 mou-tioh8; choe3 chhat8 sim hi, chit8 e7 heng5 loh8-khi3, chiu7 jin7 chhut--lai5. Beng5-beng5 si7 chhiap-to7 e5 kiong7-bou5, kio3 i tioh8 keng-chhut kiong7-hoan7, hit-e5 chu2-hoan7 si7 sim2-mih8 lang5. TaN tioh8 kui2 phah tioh8 lah, lian5 lang5 to iau2-be7 chap8-hun e7 jin7-tit, mia5 beh thai2 e7 bat i chiu7 ho2, ji7-chhiaN2 hit am3 goeh8 hoaN2-ou hoaN2-ou, koh hit-e5 lang5 chheng7 ou-saN ou-khou3, chheng7 ou phang5-pou3-e5, ti3 ou phah-chiau2-bo7-a2, au7-lai5 bin7 pau ou-hoe-kin-a2, sit8-chai7 si7 m7-chai hit-e5 lang5 ho7 choe3 sim2-mih8 mia5, khah heng5 tou kong2 be7 chhut--lai5. Sou2-i2 chiu7 ka7 i sang3 khi3 keng2-chhat-kiok8, sak-loh8 khu-liu5 keng-a2 theng3-hau7 bin5-a2-chai3. 
  3. Ki5-ian5
  Keh bin5-a2-jit8 tui3 keng2-chhat-kiok8 e5 khu-liu5 kaN-pang5 toa3 i chhut--lai5, khah mng7 ma7-si7 m7-bat hit lang5 e5 mia5. Au7-lai5 mng7 i chiau3 sou2 e7 ki3-tit hit-e5 lang5 e5 heng5-siong3. Koan5 iok 5 chhioh-poaN3, seN choe3 bo5 pui5, ia7 bo5 san2. Khi2-thau5 kap i choe3-hoe2 kiaN5 e5 si5, u7 khoaN3-kiN3 i e5 bin7, chhui3-e7-tau2 chiam-chiam, chhui3-e7-tau2 e5 to3-peng5 u7 chit8 liap8 ki3, u7 hoat ki3-chhiu, chiaN3-peng5 e5 bak8-chiu boe2 u7 to-khi5, tai7-khai3 si7 hou7 lang5 phut--tioh8 e5 to-siong; choe3-hoe2 kiaN5 kau3 hang7-a2-lai7 am3-am3 e5 sou2-chai7, hit-e5 lang5 chiah chiong bo7-a2 ti3 kham3-kham3, tui3 khou3-te7-a2 jim5 chit8-tiau5 hoe-hoe e5 kin-a2 khi2-lai5 pau bin7, chi2-u7 chhun bak8-chiu thang khoaN3 lou7, chiu7 poaN5 koe3 chhiuN5. 
  Keng2-chhat-kiok8 chiau3 chit-e5 lang5-siong3 lai5 peng2 hiah-e5 liu5-bin5, chian5-kho-hoan7 sou2 lau5 teh e5 siong7, chiu7 hoat-hian7 tioh8 sou2 kong2 e5 bin7-siong3, si7 lou5-moa5 chap8-ji7 siN-siuN3 tiong e5 sio2-kau5 si7 hiam5-gi5-hoan7. Tui3 an2-ni chiu7 hoat-chhut keng2-kai3 bang7 pau-ui5. Ti7 keng2-chhat-kiok8, tui3 chiah-e5 liu5-bin5 kap siong5-sip8-hoan7, a2-si7 su-siuN2 khoaN3-choe3 put-un2 e5 lang5, m7-na7 u7 in e5 siong3, sim7-chi3 chin7 sou2-e7 to long2 u7 chhai2-chip8 in e5 kha-bou5, chhiu2-in3 kap cheng2-thau5-a2 hun5. In-ui7 che si7 chin ho2 e5 sou-cha chhai5-liau7. Sou2-i2 liam-piN tit-tioh8 hiam5-gi5-hoan7 e5 soaN3-soh. Sio2-kau5 m7-na7 kan-ta si7 chhiap-to7-hoan7, ki5-sit8 i put-lun7 kiong5-kan, chah8-lou7 chhiuN2-kiap, sat-jin5 to long2 kaN2-choe3. I si7 chit8 e5 hoan7-choe7 lui2-lui2 e5 thong-chhip-hoan7. I ti7 teng2 goeh8-jit8 chiah ti7 Biau5-lek jip8-soaN e5 sio2 chng-sia7, phian3 chit8 e5 cha-bou2 gin2-na2, kong2 beh chhoa7 i khi3 chiah8 thau5-lou7, chiah ti7 lou7-tiong m7-na7 kiong5-kan-u3 hit-e5 lu2-chu2, koh ka7 i chhiuN2 chhiu2-pio2, kap chit8-tiau5 kim-lian7-a2 nng7-chiN5 goa7 tang7, koh hian7-kim chiaN5 pah-khou, chhui3 ka7 i that chhiu2-kin, chhiu2 ka7 i pak8 iap-au7, chiong poaN3 lou7-the2 ka7 i hiat tiam3 chin chio2-lang5 teh chiuN7-loh8 e5 sio2 lou7-piN e5 chhiu7-na5 am3-sam3 e5 sou2-chai7. Hit-e5 lu2-chu2 be7-tit jiang2, in-ui7 chhui3 that tiau5-teh, ia7 m7-kaN2 ka7 i jiok, a2-si7 chau2 chhut-lai5 po3, in-ui7 chhiu2 hou7 i pak8 iap-au7, poaN3 lou7-the2 m7-kaN2 chhut-lai5 kiN3-lang5, sou2-i2 chi2-u7 ku tiam3 chhiu7-a2-kha hau2, kau3 u7 lang5 khi3 khioh-chha5 tui3 hia koe3, chiah ka7 i kiu3. Chhin-chhiuN7 an2-ni bu5-ok put-chok. Lo3-kha Eng2-hok-ah sui5-pian7 chiu7 toe3 lang5 khi3, kong2 u7 ho2-khang--e5, khoaN3 beh choan2 a2-bo5, sit8-chai7 chin kai-si2. 
  Sou-cha-bang7 tit8-tit8 siok-siau2, au7-lai5 ti7 Koan-bio7 beh jip8-khi3 Ki5-san e5 lou7-tiong e5 soaN-lai7 liah8--tioh8. I si7 Tai5-pak e5 Sin-tiam3 Am3-kheN e5 lang5, ui7-tioh8 ti7 pak-pou7 hoan7-an3, tit8-tit8 chau2 loh8 lam5, sou2-i2 chiah e7 ti7 Koan-bio7 e5 hu7-kin7 hou7 lang5 liah8-tioh8. Thang-kong2 pho3-an3 ia7-si7 chin kin2, thau5-boe2 bian2 10 goa7-jit8 chiu7 liah8--tioh8. Ti7 kong-teng5 tui3 sin3 e5 si5, hou7 Lo3-kha Eng2-hok-ah jin7, ko2-jian5 bo5 chho3, chiau3 nng7 peng5 e5 khau2-keng jin7 khi2--lai5, chiu7 chai Eng2-hok ko2-jian5 m7-si7 chin tang7 e5 choe7-hiam5, sou2-i2 phoaN3-koat khin-khin, koaiN 6 ko3-goeh8 kia3 choe7 nng7-ni5, chiu7 siu7 thau2-pang3 chhut-kaN. Ti7 siu7 koaiN e5 tiong-kan, ti7 kaN-gak8 e5 i-bu7-sek, sin-the2 tit-tioh8 i-ti7, koh tit-tioh8 chin toa7 e5 ka3-si7. Hit chiah sio2-kau5 chiu7 siu7 teng7-choe7 khah-ku2, ti7 chia lan2 m7-bian2 kong2. 
  Eng2-hok-ah siu7 thau2-pang3 liau2-au7, kiah8-bak8 bo5 chhin, sin-nih bo5 poaN3 sian2 chiN5, sim siuN7 kong2, taN beh khi3 to2-ui7 si7 ho2. Sit8-chai7 chin-chiaN3 si7 sim loan7-loan7 bo5 tiaN7. Put-ko3 chiau3 i koe3-khi3 e5 keng-giam7, na2-chun2 u7 chit8 e5 siaN kong2, m7-thang koh tiam3 siaN5-chhi7, siaN5-chhi7 si7 khoai3 tui7-loh8 chhia-hoa5 e5 sou2-chai7. Sou2-i2 bo5 i3-sek, put-ti put-kak hiong3 Tai5-lam5 e5 tang-peng5 soaN-lai7 tit8-tit8 kiaN5-khi3, hit e7-pou oa2 saN-tiam2 cheng chhut-kaN, thau5-khak chhih-chhih tit8-tit8 tong7, tong7 tui3 Eng2-khong, kau3 Sin-hoa3 hit si5, jit8 to i2-keng beh am3 lah, na7-si7 sim chat8-chat8 ia7 m7-chai iau, tiam3 Sin-hoa3 ke-a2 kiaN5-lai5, kiaN5-khi3, kin-pun2 seng-khu tng7 poaN3-bun5, iau ia7-si7 bo5 hoat-tou7. 
  Hit-am3 chiu7 khi3 ku bio7-khau2, pheng7 tiam3 toa7-bio7 e5 thiau7-thau5, poaN3 khun3, poaN3 chhiN2 koe3 chit8-mi5. Keh cha2-khi2 pak-tou2 kam2-kak chin iau, na7-si7 sin-nih bo5 chiN5, ia7 si7 bo5 pan7-hoat, chiu7 kiaN5 chhut ke-a2, ng3 soaN lai7 e5 lou7 tit8-tit8 kiaN5, tu2-gu7 lou7-nih u7 lang5 teh chhia kam-chia3, chiu7 ka7 lang5 pun kam-chia3 chiah8, chek-si5 kam2-kak ke chin u7 goan5-khi3, chiu7 ke3-siok8 koh kiaN5. Tau3-ti2 jin5-kan tong5 cheng5 saN pang-chan7 e5 sim, iu5-goan5 si7 ti7 hiuN-e7 khah u7. SiaN5-chhi7, tou-hoe7 e5 lang5, na2-chun2 tak8-e5 m7-chai si7 khah bo5 eng5, khah bo5 si5-kan thang siuN7 kau3 pat8-lang5 e5 tai7-chi3, a2-si7 chaiN2-iuN7. Kam2-kak ke chin kou3-ki2, na2-chun2 siok8-gu2 kong2 jit8-thau5 kng-iaN7-iaN7, sui5-lang5 kou3 siN3-mia7 e5 khoan2. Kam2-kak chhin-chhiuN7 jin5-cheng5 chin peng-leng2, ti7 hiuN-e7 kam2-kak tai7-ke khah un-loan2, na7 kau3 ti7 soaN-kan, ti7 phok-sou3 e5 seng-oah8 e5 long5-bin5 e5 tiong-kan, sou2 u7 e5 iu2-cheng5, si7 na2-chun2 keng3 koh-khah sio-lo7. Kau3 tau3 e5 si5, i chiu7 kiaN5 kau3 SoaN-pa3. Ti7 hia u7 chit8-keng Ki-tok-kau3 e5 le2-pai3-tng5. 
  I peng5-si5 bo5 thiaN to7-li2, chu7-jian5 i ia7 m7-chai hia si7 pai3-tng5, put-ko3 i kam2-kak ti7 chiah soaN-lai7, u7 chiah toa7-keng e5 chhu3, si7 chin hi-han2, i chiu7 kiaN5 oa2-khi3 ka7 i khoaN3, soa3 ti7 pai3-tng5 mng5-khau2 liang5-liang5 e5 ui7 che7. Hit-si5 tu2-gu7 u7 chit8 e5 lau7 sin3-tou5, lang5 long2 kio3 i choe3 A-thiam-peh, i si7 seN3 Bok8  kap A-thiam-m2 nng7-lau7 i2-goa7, ke-lai7 chi2-u7 chit8 e5 cha-bou2-kiaN2, an2-ni chit8-ke saN e5 choe3-hoe2 toa3. Khiok u7 kui2 hun-a2 chui2-chhan5 kap tam7-poh8 soaN-phiaN5, sng3--lai5 si7 be7 kau3 joa7 phaiN2-koe3. M7-ku2 bo5 hau7-siN, ka-ki7 iu7 lau7, loh8-cheng2 siu-koah long2 tioh8 chhiaN3--lang5, sou2-i2 ia7 m7-si7 kau3 joa7 hu3-ju7. I tu2 beh lai5 chhoe7 bok8-su kong2-oe7, khoaN3 chit-e5 chheng-lian5 ti7 pai3-tng5 mng5-khau2 che7, i chiu7 ka7 i mng7 khoaN3 chit ui7 peng5-iu2 tui3 to2-ui7 lai5. Lo3-kha Eng2-hok-ah thau5-khak chhih-chhih, put-ti put-kak bak8-sai2 soa3 lian3 chhut--lai5. A-thiam-peh khoaN3-liau2 chin the3 i siong-sim, chai i sim-lai7 tek-khak si7 u7 kong2 be7 chhut e5 kan-khou2, chiu7 chhiaN2 i khi3 in tau che7. 
  In tau li7 pai3-tng5 bo5 joa7-hng7, chhu3 khiok m7-si7 chin ho2, tek chhak8--e5, chheng7 chng-a2 e5 chui2-kun5, kham3 hia7, teng7-tauh teng7-tauh--ah, lai7-goa7 chin chheng-iu, ia7 u7 chit8-e5 se3-se3 e5 tiaN5-tau2, tiaN5-boe2 ia7 u7 chit8-chang5 tiN iuN5-tho5, cham2-jian5 toa7-chang5, chiau3-khoaN3 u7 2, 30 ni5 e5 khoan2 e5 lau7-chhiu7, liu loh8-khi3 u7 chit8-tiau5 sio2 khe-a2, u7 che7-che7 hu7-jin5-lang5 thang se2-saN e5 chioh8-thau5-ui7, oan2-jian5 chhin-chhiuN7 chit8-pak e5 tou5-oe7 chit8-iuN7. Lai5 pheng7 tioh8 Lo3-kha Eng2-hok-ah in hai2-khau2, si7 thian chha iau e5 khoan5-keng2, chit8-si5 sim khui-khui khi3. M7-ku2 pak-tou2 sit8-chai7 si7 toa7-tng5 ko3 sio2-tng5 e5 iau, ka-chai3 A-thiam-peh chin chai khin-tang7, siuN7 kong2 chia si7 soaN-kan, tai7-khai3 chit-si5 tau3-lah, chit-e5 chheng-lian5-lang5 kaN2 iau2-boe7 chiah8 e5 khoan2, chiu7 mng7 i kong2, “Peng5-iu2 li2 tiong-tau3 kiam2 chiah8-png7 lah.” Hit-si5 i khoaN3 A-thiam-peh e5 ho2-i3, chiu7 ia7 bo5 se3-ji7 ka7 i kong2, i iau2-boe7 chiah8. A-thiam-peh chek-si5 kio3 i e5 cha-bou2-kiaN2 Chhiu-kui3-ah khoan2 chhut-lai5 hou7 i chiah8. 
  Chhiu-kui3-ah sui-jian5 si7 soaN-lai7 cha-bou2 gin2-na2, na7-si7 i u7 thak8-koe3 Kok-bin5 hak8-hau7, koh ti7 kau3-hoe7 choe3 gim5-si pan-oan5, siaN chin ho2, chin oah8-tang7, ti7 chheng-lian5 thoan5 khe3 tng hok8-bu7-pou7-tiuN2. Si7 chin kho2-chhu2 e5 lu2-chu2, ti7 SoaN-pa3 kau3-hoe7 thang kong2 si7 soaN-lai7 e5 hoe, kin-ni5 tu2 20 hoe3. Lo3-kha Eng2-hok-ah si7 21 hoe3, tai7-ke teng2-e7 hoe3. Chit tui3 chheng-lian5 bo5 i3-tiong tai7-ke kiN3-bin7 e5 si5, na2-chun2 u7 chit8-e5 be7-hiau2 kong2 e5 ki5-ian5. Eng2-hok-ah tui3 an2-ni chiu7 siu7 lau5 choe3 lang5-kheh, chiam7-si5 tiam3 A-thiam-peh in-tau. 
</CL>
<HL>

1. Kham5-khiat8 e5 路程
蘭香透早起來逐項款好勢，就照常去出勤。伊是ti7某間基督教病院做護士。未來病院以前是ti7咱e5教會e5女學初中畢業。後來考入醫院來做護生。Ti7醫院已經做工約6年，ti7伊 e5 帽仔已經有一sun5烏sun5，因為伊e5成績特別好，做人溫純、恬靜、勤快、親切，所以tui3護士中受選拔做一科 e5 領班。現在伊是做外科 e5護士班長；伊 e5 下面有5、6個同工，大家真尊敬伊，真相聽嘴、同心來服務病人；所以院長、護士長，都真tui3重--伊。 
蘭香姓李，所以一般 e5 人攏叫伊做「李小姐」，若是in e5 同伴大家叫伊做「蘭香姊」。李小姐是ti7台南東爿，入山離約倚台灣里三四舖路 e5 一個山內教會 e5 查某囡仔。伊只有三個姊妹仔，伊排第二--e5，當伊四歲 e5 時，伊 e5 老母koh生小妹仔，ti7月內 e5 時土話講著月內風，煞離開世間。當老母別世 e5 時，實在真可憐。Hit當時李小姐 e5 姊姊才7歲，伊本身4歲，小妹tu2 出世。老父當時30歲，頂無親、下無戚，老父是一個單身漢，tui3海口來山內hou7老母招--e5。講起--來也是真奇緣，老父是海邊討魚人 e5 子，細漢父母早死，少年當勇 e5 時，伊厭恨ti7海nih冒險，戰風湧掠魚 e5 生活，koh伊若koh想起伊做囝仔時代 e5 境遇，到這時嚨喉管tou猶會tiN7，目屎to khoa3目墘。 
講起--來話頭長，蘭香 e5 內公就是布袋hit角勢 e5 人。東石、布袋、北門hia e5 人攏是teh掠魚、曝鹽來過日。若有作穡也是極小可，大家做m7成物。是瘦沙園仔，是風頭、水尾；風真透，有時海水煙扑上陸地，那準teh落鹽雨leh。所種--e5 是蕃薯、lou7-se2 、土豆，常常欠水，收成是m7成物。所以濟濟人靠討海，抑是去製鹽公司做苦工來渡活。An2-ni李--家自早是真艱苦，真清淡。Hit年特別歹年冬，所以蘭香 in內公也kap人做陣去出海。無扑算hit年m7-na7五穀歹年冬，就海nih也歹海冬。所以大家就參詳去較遠洋來討，向望會得討較有。無扑算，一下去煞無回頭，因為當 in開帆 e5 三日後做風颱，穩當是失事。風颱後等一禮拜、兩禮拜、歸月日，攏無消息。厝邊逐個替李先生娘，平時人攏叫伊「進財嫂」真煩腦。進財兄，蘭香 e5 內公失事hit時，in 老父才六歲。自細生做瘦瘦，腳 lo3手lo3，伊e5 正名叫做李永福，但是因為伊e5 腳lo3手lo3，雖然是六歲，看著那準七、八歲款leh；所以大家都叫伊做「lo3腳--e5 」。進財嫂暝日流目屎啼lam5哭淚，初一十五常常都點香跪tiam3埕尾開聲哭，聲聲句句「我心肝，我夫o-oe3，你今仔日放心做你去，看你放我kap lo3腳仔子beh 怎樣？」哭得鼻流瀾滴，hou7厝邊 e5 人大家替伊真傷心。Tiam3是一間海邊寮仔，雨來chhop8-chhop8滴，風來破壁風sng3-sng3哮，寒gih-gih； kah是一領被那準鹿肉脯，kah頭腳thou2，kah腳頭thou2，kah腹肚是 雙頭thou2。被單破糊糊也無thang補，想來就是苦。厝邊hiah-e5 婆仔嬸仔較軟心 e5 人若聽伊teh孝飯，teh哭，濟濟人tiam3邊仔替伊暗靜流目屎，想講這個少年人看beh an2-choaN2牽子守一世人就好。過年外久，都攏無倒來lah，厝邊 e5 人就苦勸伊koh嫁。起頭進財嫂真惜本份，想講咱是散hiong人，m7-bat半字，koh牽一個子，今lo3腳--e5 也八歲lah，人thai2會beh 愛咱lah？所以真守本份，kap子出去拾蕃薯仔渡過日。若較內面勢 e5 鄉村teh kheh甘蔗 e5 時，就chhoa7子去ka7人lan5蔗根，剝蔗hah8來趁寡錢倒來買鹹魚仔，擔寡蔗hah8倒來做柴hiaN5。An2-ni 罔peng2、罔渡過日。Tu2遇 lo3腳仔子八歲年尾，隔壁庄有一個人叫做新發仔，伊是ti7製鹽公司teh做工友，曝鹽 e5 工人，死某，放兩個囝仔；人就來ka7進財嫂仔報親情，大家真ka7伊贊成，看猶chiah少年，進財兄死落，田無一區，園無一tu，看beh 守到啥時lo3腳--e5才會大漢。新發兄tou也欠腳手，七講八講，hit年冬節瞑大家就成親。 
無偌久 tui3 囡仔就定起大人事。Lo3腳--e5 kap後叔 e5 子算來是接面小弟、小妹定冤家。新發兄猶有一個老母，今年才倚60 thong2歲。海口人真粗健，猶會出去sa柴lak8草，講話聲響、厲害，ti7 in製鹽公司 e5 工寮，工友 e5 宿舍be7輸是老家婆、查某總理。人若囝仔頭燒耳熱，牽尪姨、觀三姑仔，tou攏是伊teh替人設法。問佛燒香，人poah8杯若poah8無，tou攏是伊teh替人下神托佛。平時是真刻薄，粿算個、肉算塊。另外創一腳菜籃，是年peh節，有粿粽、雞、鴨、豬肉tou提去囥菜籃，收tiam3伊 e5 房間眠床前，吊懸懸。若m7是 in查某子倒來做客，是無人食會著。 
到chia lo3腳--e5 in母仔子知死lah。扑罵有，食穿無。古早人講，「食人目屎流飯，三頓gin5碗gin5箸 」。母仔子若chhoa7出去做工，常常ti7園頭園尾對看流目屎。 
2. 墮落 
Siang7 hit年 beh 近年兜e5 29瞑，家家戶戶攏teh備辦過年，有 e5 炊粿，有 e5 thai5雞，今進財嫂tu2嫁來無loa7久，平時是散hiong人，過去m7-bat家己炊粿綁粽。今害囉，炊粿m7知thang下粿氣，粿炊 be7 熟，發粿炊 be7發，in ta家 tui3 外面入來看一下火沖天，攏無講甚物，自an2-ni 越入去房間，開聲哭 in死去 e5 hit-e5新婦。聲聲、句句，我金新婦今仔日做你去，看今仔日koh娶che哪有路用。Tui3 hia起進財嫂那無 in老ta家 e5 緣。過年瞑hng大家teh圍爐，lo3腳--e5 人也無叫伊倚去食，伊家己也m7敢倚去桌頂食飯。前生--e5 大孫細孫an2媽一人gia5一枝雞腿hou7伊，逐個食到津津有味，lo3腳永福仔，企 tiam3戶teng7 邊吞嘴瀾，目珠金金相，也無人會出得提一塊hou7伊。老母 e5 心親像beh 溶lak去 e5 疼。想講咱今仔日歹命才著來an2-ni，緊ka7伊nih目叫伊走。等候人無看見 e5 時，偷iap一枝雞腳hou7伊chuiN7-chuiN7 leh，ti7房裡偷ka7伊攪一湯匙仔豬油參鹽花仔hou7伊食。目珠開了了，是緊三嘴做二嘴pe，緊食了了。但是真tu2 好接面媽入--來，看伊ti7灶腳嘴猶teh哺，就an2-ni 直罵，罵講你這潑婦、敗家婆，tiam3灶腳母仔子teh偷孝孤甚物？直直ka7 in新婦拖，拖叫伊著去公媽e5面前咒誓看伊食甚物？Hit暗進財嫂煞想短路，想beh 吊tau7自盡，佳哉hou7 in接腳翁新發兄早看著，緊救才無死。總是 tui3 hit暗氣了煞phui3血，煞定定嗽。 
過年後，自an2-ni hou7 lo3腳永福仔去ka7人牽牛仔度飽。Hit時永福仔才九歲，就去ka7一個姓林--e5 in飼牛，暗時睏ti7五間尾 e5 牛寮，無蚊罩，定hou7蚊叮，不時寒熱仔，面黃phi-phi，有時去飼牛倒來，寒熱仔tu2到，腳全路糊糜無khoa3洗，自an2-ni 倒tiam3伊睏 e5 位khu7-khu7 chun，也無人chhap--伊。若是beh倒去後叔 in兜也是無路，所以家己一個常常偷哮。雖然是細漢，猶ku2會曉無父 e5 悽慘。隔年10歲，in老母hou7 ta家苦毒激心，嗽那傷重，煞成癆傷，到永福仔10歲年尾 in老母就死去lah。An2-ni天下雖bong2是闊莽莽，chhoe7骨肉是無半個。自an2-ni ti7林先生 in兜飼牛仔過日，自然是無機會通讀冊；in後叔也無來承認，戶口是同居人，所以真正是成做流離失所 e5 孤兒。到15、6歲 e5 時就較擔身命，四界ka7人做短工仔，趁錢來度活，遊府食府，遊縣食縣，有時ti7海口，有時ti7都市，有時ti7內山來做工。 
當倚20歲 e5 時，bat ti7都市做塗水工，因為伊骨力，也cham2-jian5 有hou7伊趁寡錢，總是學歹三日，學好三年，煞學會食薰，續會lim酒，茶店仔一間行過一間，續會去妓樓嫖妓；自然無才調去上流--e5，是去hit號三流--e5，近ti7半掩門a2 hit款，若m7是ti7「天天樂」，就是ti7「萬里紅」，抑是「千里緣」，teh出入，chiah-e5 名號真好，其實是勞動界 e5 公共浴間，極無衛生，免偌久就染著花柳病，be7趁，加開，就流落ti7 koh較烏暗 e5 生活。 
一日垂頭tam3志去pheng7 ti7城隍爺廟邊 e5 牆壁，時間已經無早lah。Tu2 teh想今瞑m7知beh去佗位睏，去睏豬砧是常常e5事。Tu2 giah8頭想beh koh去東市場chhoe7豬砧，tu2著一個人真雄，走 tui3 伊 e5 面前過，順續ka7伊叫，「友--e5 來leh，好空--e5你beh choan2一下無？」伊 e5 心tu2-tu2 teh想無步，也無問看是甚物好空--e5，就toe3伊行，行到一位暗暗 e5 位，hit-e5人ka7伊講，你tiam3 chia企，看有人 tui3 這條巷仔來抑無，若平常人，你teN3 m7知，罔行振動就好，若警察來你著kham7嗽兩下，hit-e5人自an2-ni 跳 tui3 人 e5 牆仔內入去。Hit時伊才知hit-e5人是beh作賊仔，叫伊把風，做看頭。Hit-e5賊仔是北部真出名 e5 甲級e5流氓，in e5 黨有12生相，這個人 e5 偏號叫做「小猴」，意思是腳手真好peh過牆，tu2 giah8萬能鎖匙起來beh ka7人開門 e5 時，tu2 hou7主人 e5 軍用狗看著，即時開聲吠，看 be7 choan2食tit，閃 tui3 灶腳後暗暗 e5 所在，盤過後面牆koh出來做伊走。但是主人聽著各樣 e5 聲，即時追出--來，永福仔gam7面gam7面，伊m7-bat芋仔蕃薯，m7知豬母皮lun7-lun7，掠準有好空通choan2，今敢有甚物thang分；猶teh想到心chu5-chu5 e5 時，人jiok到，自an2-ni ka7伊拖去派出所；beh 講無，明明是做賊仔 e5 把風，beh 講有，是真衰，be7輸hou7魔神仔mou著；作賊心虛，一下刑落去，就認出--來。明明是竊盜 e5 共謀，叫伊著供出共犯，hit-e5主犯是甚物人。TaN著鬼扑著lah，連人to猶 be7十分會認得，名beh thai2會bat伊就好，而且hit暗月hoaN2烏hoaN2烏，koh hit-e5人穿烏衫烏褲，穿烏帆布鞋，戴烏扑鳥帽仔，後來面包烏花巾仔，實在是m7知hit-e5人號做甚物名，較刑tou講 be7出來。所以就ka7伊送去警察局，sak落拘留間仔聽候明仔再。 
3. 奇緣 
隔明仔日 tui3 警察局 e5 拘留監房帶伊出--來，較問ma7是m7-bat hit人 e5 名。後來問伊照所會記得hit-e5人 e5 形象。高約五尺半，生做無肥、也無瘦。起頭kap伊做夥行 e5 時，有看見伊 e5 面，嘴下斗尖尖，嘴下斗 e5 倒爿有一粒痣，有發痣鬚，正爿 e5 目珠尾有刀khi5，大概是hou7人phut--著 e5 刀傷；做伙行到巷仔內暗暗 e5 所在，hit-e5人才將帽仔戴kham3-kham3，tui3 褲袋仔jim5一條花花 e5 巾仔起來包面，只有chhun目珠thang看路，就盤過牆。 
警察局照這個人相來peng2 hiah-e5流民、前科犯所留teh e5 相，就發現著所講 e5 面相，是流氓十二生相中 e5 小猴是嫌疑犯。Tui3 an2-ni 就發出警戒網包圍。Ti7警察局，tui3 chiah-e5 流民kap常習犯，抑是思想看做不穩 e5 人，m7-na7有 in e5 相，甚至盡所會to攏有採集 in e5 腳模、手印kap指頭仔痕。因為這是真好 e5 搜查材料。所以liam-piN得著嫌疑犯 e5 線索。小猴m7-na7干單是竊盜犯，其實伊不論強姦、chah8路搶劫、殺人都攏敢做。伊是一個犯罪累累 e5 通緝犯。伊ti7頂月日才ti7苗栗入山 e5 小庄社，騙一個查某囡仔，講beh chhoa7伊去食頭路，chiah ti7路中m7-na7強姦污hit-e5女子，koh ka7伊搶手錶，kap一條金鍊仔兩錢外重，koh現金成百箍，嘴ka7伊that手巾，手ka7伊縛iap後，將半露體ka7 伊hiat tiam3真少人teh上落 e5 小路邊 e5 樹林暗sam3 e5 所在。Hit-e5女子 be7得嚷，因為嘴that tiau5-teh，也m7敢ka7伊jiok，抑是走出來報，因為手hou7伊縛iap後，半露體m7敢出來見人，所以只有ku tiam3樹仔腳哮，到有人去拾柴 tui3 hia過，才ka7伊救。親像an2-ni 無惡不作。Lo3腳永福仔隨便就toe3人去，講有好空--e5，看beh choan2抑無，實在真該死。 
搜查網直直縮小，後來ti7關廟beh 入去旗山 e5 路中 e5 山內掠--著。伊是台北 e5 新店暗坑 e5 人，為著ti7北部犯案，直直走落南，所以才會ti7關廟 e5 附近hou7人掠著。Thang講破案也是真緊，頭尾免10外日就掠--著。Ti7公庭對訊 e5 時，hou7 lo3腳永福仔認，果然無錯，照兩爿 e5 口供認起--來，就知永福果然m7是真重 e5 罪嫌，所以判決輕輕，關六個月寄罪兩年，就受thau2放出監。Ti7受關 e5 中間，ti7監獄 e5 醫務室，身體得著醫治，koh得著真大 e5 教示。Hit隻小猴就受定罪較久，ti7 chia咱 m7 免講。 
永福仔受thau2放了後，舉目無親，身nih無半文錢，心想講，今 beh 去佗位是好。實在真正是心亂亂無定。不過照伊過去 e5 經驗，那準有一個聲講，m7-thang koh tiam3城市，城市是快墜落奢華 e5 所在。所以無意識，不知不覺向台南 e5 東爿山內直直行去，hit e7晡倚三點鐘出監，頭殼chhih-chhih直直撞，撞 tui3 永康，到新化hit時，日to已經beh 暗lah，但是心chat8-chat8也m7知枵，tiam3新化街仔行來、行去，根本身軀斷半sian2，枵也是無法度。 
Hit暗就去ku廟口，pheng7 tiam3大廟 e5 柱頭，半睏、半醒過一瞑。隔早起腹肚感覺真枵，但是身nih 無錢，也是無辦法，就行出街仔，向山內 e5 路直直行，tu2 遇路nih有人teh車甘蔗，就ka7人分甘蔗食，即時感覺加真有元氣，就繼續koh行。到底人間同情相幫贊 e5 心，猶原是ti7鄉下較有。城市、都會e5 人，那準逐個m7知是較無閒，較無時間thang想到別人 e5 代誌，抑是怎樣。感覺加真顧己，那準俗語講日頭光映映，隨人顧性命e5 款。感覺親像人情真冰冷，ti7鄉下感覺大家較溫暖，若到ti7山間，ti7樸素e5生活e5 農民 e5 中間，所有 e5 友情，是那準更koh較燒lo7。到晝 e5 時，伊就行到山壩。Ti7 hia有一間基督教 e5 禮拜堂。 
伊平時無聽道理，自然伊也m7知hia是拜堂，不過伊感覺ti7 chiah山內，有chiah大間 e5 厝，是真稀罕，伊就行倚去ka7伊看，續ti7拜堂門口涼涼 e5 位坐。Hit時tu2 遇有一個老信徒，人攏叫伊做阿添伯，伊是姓穆kap阿添姆兩老以外，家內只有一個查某子，an2-ni一家三個做夥toa3。卻有幾分仔水田kap淡薄山坪，算--來是 be7 到偌歹過。M7-ku2無後生，家己又老，落種收割攏著倩--人，所以也m7是到偌富裕。伊tu2 beh 來chhoe7牧師講話，看這個青年ti7拜堂門口坐，伊就ka7伊問看這位朋友 tui3 佗位來。Lo3腳永福仔頭殼chhih-chhih，不知不覺目屎煞lian3出--來。阿添伯看了真替伊傷心，知伊心內的確是有講 be7出 e5 艱苦，就請伊去 in兜坐。 
In兜離拜堂無偌遠，厝卻m7是真好，竹鑿--e5，穿磚仔e5 chui2-kun5，kham3瓦，teng7-tauh teng7-tauh--ah，內外真清幽，也有一個細細 e5 埕斗，埕尾也有一欉甜楊桃，cham2然大欉，照看有2、30年 e5 款e5老樹，蹓落去有一條小溪仔，有濟濟婦人人thang洗衫 e5 石頭位，宛然親像一幅 e5 圖畫一樣。來pheng7著lo3腳永福仔 in海口，是天差夭e5 環境，一時心開開去。M7-ku2腹肚實在是大腸告小腸 e5 枵，佳哉阿添伯真知輕重，想講chia是山間，大概這時晝lah，這個青年人敢猶未食 e5 款，就問伊講，「朋友你中晝敢食飯lah。」Hit時伊看阿添伯 e5 好意，就也無細膩ka7伊講，伊猶未食。阿添伯即時叫伊 e5 查某子秋桂仔款出來hou7伊食。 
秋桂仔雖然是山內查某囝仔，但是伊有讀過國民學校，koh ti7教會做吟詩班員，聲真好，真活動，ti7青年團契當服務部長。是真可取 e5 女子，ti7山壩教會thang講是山內 e5 花，今年tu2 20歲。Lo3腳永福仔是21歲，大家頂下歲。這對青年無意中大家見面 e5 時，那準有一個 be7曉講 e5 奇緣。永福仔tui3 an2-ni 就受留做人客，暫時tiam3阿添伯 in兜。 
</HL>