<CL>
  13. Chham3-hoe2 E5 Seng-oah8
  Lan5-hiong to3-khi3, chit8 bin7 chin kian3-siau3, chin loe2-chi3; koh chit8 bin7 chin siong-sim, ia7 chin chham3-hoe2 cheng5 e5 sit-chho3. Sou2-i2 long2 m7-kaN2 chhut lai5 kiN3-lang5. Si5-jit8 teh koe3 chin-kin2, bian2 loa7-ku2, keh-ni5 e5 chhun-thiN, tng i 24 hoe3 ni5 thau5, tui3 Chheng-choaN5 sou2 siu7 e5 giat8-thai kau3 goeh8 lah, chiu7 siN chit8 e5 eN-a2, si7 cha-pou--e5. PhiN7 tit8 koh chiam, bak8-chiu toa7-lui2 koh teng5-sun5, e7-tau2 hui5-hui5, chit kui2-tiam2 chin seng5 in lau7-bu2; thian-peng5 khoah, bak8-bai5 chhou, chhui3 toa7-e5 chin seng5 in lau7-pe7, chin-chiaN3 si7 kiaN2 be7 thau-seN tit, chit8 poaN3 chin seng5 pe7, chit8 poaN3 chin seng5 bo2. Eng2-hok hiaN khoaN3 sun-a2 chhut-thau5, koh si7 cha-pou--e5, in-ui7 lai7-bin7 long2 bo5 cha-pou-sun, koh seN-choe3 chin-sui2. Sou2-i2 chit8 bin7 sui-jian5 si7 siu7-khi3, chong2-si7 chit8 bin7 ia7-si7 chin hoaN-hi2. Chiau3 Lan5-hiong e5 i3-su3, ka7 i ho7 mia5 kio3 “Siu2-gi7”. Chiah8 lau7-bu2 e5 siN3, sou2-i2 kio3 i choe3 “Li2 Siu2-gi7.” An2-choaN2 e7 ho7 an2-ni e5 mia5? Si7 Lan5-hiong chin koat-sim, an3-sng3 i it-seng bo5 beh koh ke3. In-ui7 i e5 sim i2-keng chin kiaN, koh iam3-hun7 lam5-seng3 e5 bo5 tiong-sit8. Koh chit8 bin7 siuN7 kong2 chho3 chit8 pai2, tek-khak m7 koh chho3 te7-ji7 pai2. Beh piau2-beng5 i e5 chi3-khi3, lai5 se2-khi3 i it-si5 chho3-gou7 e5 kian3-siau3. Sou2-i2 ho7 kiaN2 e5 mia5 choe3 Siu2-gi7. 
  Siu2-gi7 chhut-si3 e5 te7-ji7 ni5, A-kong hut-jian5 jiam2-tioh8 hi3-eng e5 peN7, m7-kaN2 hou7 lang5 khui-to, thau5-boe2 thoa chit8 nng7 goeh8-jit8 soa3 koe3-sin khi3, chin phah-sng2, i si2 hit ni5 chiah 55 hoe3. Lang5 iau2 chin-iong2, hut-jian5 jiam2-tioh8 chiu7 bo5 i. Ke-lai7 tai7-ke chin iu-bun7, hit si5 se3-han3 sio2-moai7 Lan5-ji5 ia7 ke3 liau2 lah. Siang7 kho2-lian5 chiu7 Lan5-hiong khan-kiaN2 ti7 lai7-bin7. Lau7-pe7 ti7-teh bong2 thun-lun2 koe3-jit8, Lau7-pe7 kah bo5 ti7-teh, sng3 si7 oa2 a-che2 chiah8, sit8-chai7 chin phaiN2-se3. Tui3 gin2-na2 chhut-si3 liau2-au7, koh hok8-to3 i e5 sin3-giong2, koh jiat8-sim keng3-pai3 Siong7-te3. Siong7-te3 ia7 lin5-bin2--i, koh hou7 i chiu7-kin7 seng3-chhan, tui3 hit si5 i2-au7, i chiu7 koh pang-chan7 Chu2-jit8-oh8, seng3-koa pan. 
  Koh chit8-bin7, ti7 seng-oah8 hong-bin7, i u7 choe3 san2-po5, ia7 ka7 lang5 choe3-saN, u7-si5 kau3 hng5-nih pang-bang5 che2-hu e5 kang-tiaN5. An2-ni bak8 chit8-nih, chiu7 keng-koe3 5, 6 ni5. Ui7-tioh8 i koe3-thau5 e5 thoa-boa5, ti3-kau3 seng-khu soa3 bo5 kau3 goa7 iong2. Koh i chit8 bin7 teh siuN7 Siu2-gi7 i2-keng 6 hoe3 lah. Kiam2-thang hou7 i choe3 soaN-lai7 gin2-na2. Sou2-i2 sim u7 i3-hiong3 ai3 chhut-lai5 tou-chhi7 khia7-khi2. Ng3-bang7 tui3 gin2-na2 e5 kau3-iok8 e7 khah ho2. 
  Tu2-gu7 u7 chit8 e5 ki-hoe7, i chiu7 chhut-lai5 Tai5-lam5, tit-tioh8 chit8 ui7 bou2-hoe7 soan-kau3-su kou-niu5 e5 the2-thiap, chiu7 koh iong7 i ti7 lan2 kau3-hoe7 e5 i-iN7 lai5 hok8-bu7. Chit pai2 i chin-chiaN3 si7 jin7-chin, un-khun5, si5-si5 ki5-to2, kin2-sin7 i e5 seng-oah8, chin-chiaN3 si7 kiaN5 ti7 chham3-hoe2 seng3-kiat e5 seng-oah8. Sou2-i2 che7-che7 hoan7-chia2 tui3 i lai5 tit-tioh8 chin toa7 e5 li7-ek. Koh i siong5-siong5 kong2 to7-li2 hou7 lang5 thiaN, ia7 thoe3 lang5 ki5-to2. Sou2 choe3 e5 kang put-chi2 eng5-iau7 Chu2. 
  Siong7-te3 ia7 hou7 Siu2-gi7 chin koai, tng 8 hoe3 e5 si5 chiu7 jip8 kok-bin5 hak8-hau7. Ti7 kok-bin5 hak8-hau7 tak8-ni5 tou thau5-mia5. Chit-hang7 thang choe3 Lan5-hiong chin toa7 e5 an-ui3. Au7-lai5 ti7 chian3-cheng tiong lan2 kau3-hoe7 e5 i-iN7 chit8 si5 u7 theng5-pan7. (Siang7 ti7 chit si5, Tai5-oan5 tui3 jit8-pun2 e5 thong2-ti7 oaN7 choe3 Tiong-hoa5 Bin5-kok e5 thong2-ti7). Hit-si5 i hut-jian5 seN-chhut chit8 hang7 tui-bou7 chhin-lang5 e5 sim, hit ni5 Siu2-gi7 tu2 11 hoe3, kok-bin5 hak8-hau7 3 lian5, i chiu7 chhoa7 i choe3-hoe2 koe3-khi3 Hoa-lian5. I e5 i3-su3 si7 lau7-pe7 (Eng2-hok-hiaN) i2-keng koe3-sin. Beh to3-khi3 SoaN-pa3 chhoe7 a-che2 ia7 bo5 i3-su3. Kiam2 chin-chiaN3 se3-kan Siu2-gi7 e7 choe3 bo5 i-oa2, bo5 chhin bo5 chhek e5 kou-ji5. I chin m7-goan7, chiu7 koh chit8 pai2 chhoa7 i e5 kiaN2 kau3 Hoa-lian5, ti7 hia lai5 chhoe7 thau5-lou7, koh ti7 hia beh chiam5-sim lai5 chhoe7 Siu2-gi7 e5 a-kong, koh kiam2-chhai2 e7 chhoe7-tioh8 i e5 lau7-pe7. In-ui7 i m7-chai Chheng-choaN5 eng3-tiau3 khi3 choe3 Jit8-kun e5 thong-ek8. I chi2-u7 kan-ta iau2 si7 gong7-sin3 Chheng-choaN5 si7 Hoa-lian5 e5 lang5. Sou2-i2 i chiu7 koat-sim chhoa7 kiaN2 khi3 hia chhoe7 thau5-lou7. 
  14. Bo5-i3-tiong E5 KiN3-bin7
  Kau3 Hoa-lian5 e5 si5 chiu7 khi3 kau3-hoe7 pai3-hau7 bok8-su. Tan5 Bok8-su kap Bok8-su-niu5 hui-siong5 e5 chhin-chhiat, chit8-e7 thiaN-tioh8 i e5 chham2-keng2, chap8-hun tong5-cheng5 i e5 keng2-gu7, chek-si5 chio i kui7-loh8 lai5 kiu5 Chu2 thoe3 i khui-lou7. Hit am3 lau5 i ti7 kau3-hoe7 keh-mi5. Keh-jit8 Tan5 Bok8-su the3 i khi3 chhoe7 thau5-lou7. Kai-chai3, ban7-su7 Chu2 bo5 m7 ui7-tioh8 keng3-pai3 I e5 lang5 lai5 an-pai5. 
  Si-phian 25: 1－3 kong2, “Ia5-ho5-hoa ah, goa2 e5 sim-sin5 giong2-bong7 Li2, m7-thang hou7 goa2 kian3-siau3. M7-thang hou7 goa2 e5 tui3-tek8 in-ui7 iaN5 goa2 lai5 khoa-khau2. KiN3-na7 theng3-hau7 Li2 e5 tek-khak bo5 kian3-siau3.” 
  Chin-chiaN3 si7 an2-ni. “Ia5-sou Ki-tok cha7-jit8 kin-a2-jit8 tang5 chit8-iuN7, tit8 kau3 tai7-tai7” (Hi-pek-lai5 13: 8). 
  Koh Si-phian 56: 8 kong2, “Goa2 e5 liu5-lok8, Li2 long2 ki3-siau3; kiu5 Li2 chiong goa2 e5 bak8-sai2 siu ti7 Li2 e5 phe5-long5; che kiam2 bo5 long2 ki3 ti7 Li2 e5 chheh mah?” 
  HiaN-ti7 chi2-moe7, chin-chiaN3 si7 an2-ni. Ia5-ho5-hoa Siong7-te3 I m7-bat pang3 sin3 I, kho3 I e5 lang5 choe3 bo5 pe7 e5 kiaN2. I hoaN-hi2 hou7 lang5 chhoe7-tioh8, I beh chhun I e5 seng3-chhiu2 khan kiN3-na7 su-iau3 I in2-chhoa7 e5 lang5. Cha2 I chhoa7 I2-sek-liat8 peh-siN3 koe3 Ang5-hai2, hou7 bo5 lou7 chiaN5-choe3 u7 lou7; hou7 bo5 thang chiah8 piN3-choe3 u7 thang chiah8. I iuN2-chhi7 I e5 peh-siN3, eng7 chui2, eng7 bah hou7 in boan2-chiok, keng-koe3 che7-che7 chhi3-lian7, hou7 in hak8-sip8 sin3-sim, khiam-pi, sun7-hok8, kau3 boe2 chiu7 chhoa7 in kau3 Ka-lam5. Chhin-chhiuN7 an2-ni, Chu2 e5 seng3-chhiu2 kap koan-sim, bo5 m7 siong5-siong5 ti7 Lan5-hiong e5 teng2-bin7. Choe3 kiaN chiu7-si7 lang5 eng7 kha-chiah ng3 Siong7-te3, ti3-kau3 Siong7-te3 kong2, “Goa2 bat kio3 lin2, lin2 ki3-jian5 m7 thiaN-than3 goa2, chiu7 lin2 kiu5 kio3 goa2, goa2 ia7 m7 thiaN.” 
  Chu2 in2-chhoa7 Tan5 Bok8-su the3 i khi3 Bi2-lun5 lai5 tham3-mng7 lan2 kau3-hoe7 siat e5 peN7-iN7 khoaN3 u7 khiam3-oan5 a2-bo5? Chin tu2-ho2, chin su-iau3 chit8 ui7 u7 keng-giam7, ji5-chhiaN2 jiat8-sim e5 chi2-moe7 lai5 tam-tng san2 hu7-jin5-kho e5 hou7-su7 pan-tiuN2. Chek-si5 chhiaN3 i khi3 hia hok8-bu7. PeN7-iN7 khoaN3 i e5 lau2-lian7, jiat8-sim khian5-seng5, koh si7 tiong-lian5 e5 chi2-moe7, chai i m7 koh ke3, thang hok8-bu7 khah ku2 ti7 peN7-iN7, chiu7 hui-siong5 e5 tiong7-iong7 i. 
  Si5-jit8 teh ke3 chin kin2, ut8 chit8-e7 Siu2-gi7 i2-keng pit-giap8 Hoa-lian5 kok-bin5 hak8-hau7, ji5-chhiaN2 i2-keng chin3-jip8 Hoa-lian5 Seng2-lip8 Chhou-tiong, ia7 chin ho2 seng5-chek thak8 kau3 saN lian5 lah. 
  U7 chit8-jit8 Tan5 bok8-su u7 chhoa7 chit8-e5 hoan7-chia2 lai5 piN7-iN7 beh jip8-iN7. Chit-e5 piN7-lang5 si7 chin kho2-lin5, kin-ni5 lak8-chap8-peh he3, siN3 Tan5, mia5 A-seng5, chit-giap8 si7 liam5 phe5-oe5. I si7 kou-khou2 bo5 thang i-oa2 e5 lau7-toa7-lang5. I ti7 ni5-goa7 cheng5, tui3 chit8-e5 tui3 Bi2-kok lai5 e5 pou3-to7-thoan5 lai5 Hoa-lian5 pou3-to7 e5 si5 lai5 jip8 sin3-giong2 e5. Hit-si5 i kam2-kak ni5-lau7 lah, chiah-nih phaiN2-mia7, ti7 se3-kan iau2 u7 sim2-mih8 thang ng3-bang7. I siuN7-tioh8 i e5 choe7, koh it-seng keng-ke3 khou2-chham2 sou2 ng3-bang7 chin7-lek8 chai-poe5 e5 kiaN2, ki3-jian5 siu7-tiau3 choe3 Jit8-pun2-kun e5 thong-ek8, kau3-taN thau5-be2 oa2 chap8-chhit, chap8-peh ni5 lah, thau5-a2 saN, si3 ni5 u7 siau-sit, taN chap8-goa7 ni5 bo5 siau-sit lah. Sou2-i2 i ti7 se3-kan si7 choat8-bang7, i e5 sim chin kan-khou2, chin ia3-se3. 
  Hit si5 lai5 thiaN to7-li2 si7 tui3 e7-bin7 chit saN ku3 oe7 lai5 jip8-sin3. 
  1. “In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit-tioh8 eng2-oah8; I thiaN3 se3-kan kau3 an2-ni” (Iok-han7 3:16). 
  I thiaN bok8-su thak8 khi2 Siong7-te3 e5 oe7, i kam2-kek kau3 lau5 bak8-sai2. I siuN7 kong2 goa2 si7 chiah m7 chiaN5-mih8 e5 lang5, ti7 Siong7-te3 e5 bin7-cheng5 moa2-moa2 e5 choe7-ok, Siong7-te3 thai2 e7 thiaN3 goa2 kau3 an2-ni. 
  2. I koh thiaN kong2, “Lin2 kiN3-na7 tioh8-boa5 taN tang7-taN3 e5, tioh8 chiu7-kun7 goa2; goa2 beh hou7 lin2 an-hioh” (Ma2-thai3 11:28). 
  Ah! Che si7 i it-seng ti7 khou2-chham2 tiong sou2 m7-bat thiaN-tioh8 e5 siau-sit. Se3-kan ti7 to2-ui7 u7 hit ho7 lang5 oe7 thoe3 lang5 taN tang7-taN3, ji5-chhiaN2 oe7 hou7 lang5 tit-tioh8 peng5-an an-hioh ah? 
  3. Te7 saN ku3 i thiaN-tioh8 kong2, “Koh ka-ki7 jin7 ti7 toe7-chiuN7 choe3 lang5-kheh, choe3 chhut-goa7 e5. In-ui7 an2-ni kong2 e5, si7 piau2-beng5 in teh chhoe7 chit8 e5 chou2-ke. In na7 siau3-liam7 sou2 tui3 hia chhut-lai5 e5 toe7, chiu7 u7 thang to3-khi3 e5 ki-hoe7. Chong2-si7 taN in him-bou7 koh-khah ho2 e5, chiu7-si7 ti7 thiN-nih e5. Sou2-i2 Siong7-te3 chheng-choe3 in e5 Siong7-te3, bo5 liah8-choe3 kian3-siau3; in-ui7 i2-keng thoe3 in pi7-pan7 chit8 e5 siaN5” (Hi-pek-lai5 11: 13－16). 
  A-seng5-peh thiaN-tioh8 chiah-e5 Siong7-te3 e5 oe7, sim toa7 kam2-kek, i kam2-kak i peng5-seng sou2 tui-kiu5 e5 chiu7-si7 chiah-e5. TaN i m7-si7 bo5 pe7 e5 kiaN2 lah, in-ui7 Siong7-te3 si7 i e5 ThiN-pe7. Koh i ti7 se3-kan m7-si7 bo5 i-oa2 lah, in-ui7 Chu2 beh thoe3 i taN tang7-taN3. Koh i m7-si7 bo5 ke kho2-kui e5 long7-ji5. I chai i e5 chou2-ke si7 ti7 thiN-nih, i i2-keng u7 kui-siok lah. Sou2-i2 i e5 jin5-seng hut-jian5 tui3 ou-am3 lau5 bak8-sai2 e5 soaN-kok choan2-jip8 eng5-kng Sek-an e5 toa7-lou7. Sou2-i2 tui3 hit si5 khi2, i chiu7 bo5 lang3 le2-pai3 lai5 siu2 le2-pai3. Sou2-i2 ti7 iok poaN3 ni5 cheng5, chiu7 siu7 chiap-lap8 jip8 seng3-hoe7. Na7-si7 chin kho2-sioh, chiah ku2 sin-the2 put-chi2 khah lam2, put-chi2 kau7 lap8-khap8. Sou2-i2 bok8-su chhoa7 i lai5 lan2 kau3-hoe7 e5 peN7-iN7 jip8-iN7. 
  Ah! Siong7-te3 e5 liap-li2 chin-chiaN3 si7 o3-biau7 ah! Tng Lan5-hiong koh lai5 Hoa-lian5 e5 si5, kap kiaN2 cho3-hoe2 kiaN5, siu7 bok8-su an3-nai7 cho3-hoe2 beh khi3 Bi2-lun5, beh khi3 Ki-tok-kau3 piN7-iN7 chiu7-chit,tng i koe3 Bi2-lun5 kio5 e5 tong-si5, kian3-keng2 seng-cheng5, siuN7-kiN3 i iok 12 ni5 cheng5, hit si5 Siu2-gi7-a2 iau2 ti7 pak-tou2 lai7 nng7 goeh8 goa7 jit8 e5 si5, thiau3 Bi2-lun5 kio5 bo5 si2. Kin-a2-jit8 chhoa7 kiaN2 11 hoe3 lai5 koe3 chit-e5 kio5, chin-chiaN3 si7 kam2-khai3 bu5-liong7. Be7 kim3-tit ian5-lou7 kiaN5 ian5-lou7 lau5 bak8-sai2, chu7-jian5 bok8-su kiaN5 ti7 thau5-cheng5 m7 chai-iaN2, kiaN2 Siu2-gi7 kiaN5 ti7 Sin-piN m7-chai i3-su3. 
  TaN kin-a2-jit8 lai5 Hoa-lian5 bak8 chit8-nih iu7 6 ni5 lah, tui3 Siu2-gi7 kok-bin5 hak8-hau7 saN ni5 lai5 kau3 chhou-tiong saN ni5 lah. Hit jit8 khoaN3-tioh8 A-seng5-peh e5 jip8-iN7 chhiu2-siok8, chai i si7 Tan5 A-seng5, si7 tiam phoe5-e5--e5. Hit-e5 bin7-heng5 chiok seng5 Chheng-choaN5 e5 bin7. Chit8 si5 sim chin giau5-gi5. 
  15. Sio-jin7
  A-seng5-peh i m7-si7 sim2-mih8 tang7-piN7, si7 lo2-soe sim-chong7 bo5 lat8 e5 piN7, tui3 jip8-iN7 i2-lai5 tui3 i-seng eng7 tu2-ho2 e5 ioh8-hng kap chu-iong2-phin2 hou7 i chiah8 i chiu7 na2 iong2-kiaN7. Tng ti7 i khah khoaN3-oah8 e5 si5 i chiu7 siong5-siong5 kap Lan5-hiong tam5-lun7 kong2-oe7. A-seng5-peh sim-lai7 u7 chin giau5-gi5, Lan5-hiong e5 kiaN2 Siu2-gi7 an2-choaN2 e7 hiah seng5 in kiaN2 Chheng-choaN5 e5 bin7. Ji5-chhiaN2 chhio3 e5 khoan2-sit, kap kong2-oe7 e5 siaN-im ia7 u7 chin sio-tang5 e5 sou2-chai7. 
  U7 chit8-jit8 A-seng5-peh kim3 be7-tiau5 chiu7 mng7 Li2 Hou7-su7 kong2, “Hou7-su7 sian-siN, chin sit-le2, goa2 lai5 pai3-mng7 li2 chit8-chan5 su7, chhiaN2 li2 m7-thang siu7-khi3, li2 m7-chai kheng2 ka7 goa2 kong2 a2-m7?” Lan5-hiong chai A-seng5-peh si7 seng5-sit8 e5 sin3-tou5, koh si7 lau7-toa7-lang5, koh i ka-ki7 ia7 siuN7 chin ai3 mng7 i, sou2-i2 chiu7 in3 A-seng5-peh kong2, “ChhiaN2 li2 mng7 bo5 iau3-kin2, goa2 na7 chai, goa2 hoaN-hi2 ka7 li2 kong2, koh ki5-sit8 goa2 ia7 u7 oe7 ai3 pai3-hau7 li2, ia7 chhiaN2 li2 ka7 goa2 kong2.” A-seng5-peh kong2, “Ho2, goa2 na7 e7 hiau2-tit, goa2 ia7 hoaN-hi2 ka7 li2 kong2.” Hit-si5 si7 mng2-pou tu2 khah-eng5 e5 si5. 
  A-seng5-peh chiu7 khui-chhui3 mng7 kong2, “Chin sit-le2, hou7-su7 sian-siN, chu7 kau3-taN goa2 siong5-siong5 khoaN3 chit8 e5 gin2-na2 chheng7 tiong-hak8 e5 che3-hok8 lai5 chhoe7--li2, hit-e5 si7 li2 e5 sim2-mih8 lang5.” “Hit-e5 si7 goa2 e5 kiaN2.” “Kin-ni5 kui2-hoe3 lah, kui2 ni5 e5?” “17 hoe3, chhou Tiong 3 ni5.” “Goa2 thai2 m7-bat khoaN3 in A-pa lai5 chhoe7--li2.” Lan5-hiong thiaN A-seng5-peh mng7 hit-ku3, chit8-bin7 chin kian3-siau3, chit8-bin7 chin siong-sim, thau5-khak chu7 an2-ni chhih loh8-khi3, bin7 oat8 tui3 au7-bin7, kim3 be7-tiau5 bak8-sai2 soa3 lian3 chhut--lai5, theng5 chin ku2 long2 bo5 in3. A-seng5-peh chiap-soa3 kong2, “Hou7-su7 sian-siN, goa2 e7 mng7 li2 an2-ni, ki5-sit8 si7 in-ui7 goa2 e5 sim mui2-pai2 na7 khoaN3 tioh8 li2 e5 gin2-na2 chiu7 na2 chun2 khoaN3 tioh8 goa2 e5 kiaN2, bo5-lun7 bin7-heng5, chhio3 e5 khoan2-sit, chhio3 e5 siaN-im, kong2-oe7 e5 siaN-im chin hong2-hut si7 kap goa2 e5 kiaN2 siang7-khoan2.” “A-peh li2 e5 kiaN2 kio3 choe3 sim2-mih8 mia5?” “Kio3 choe3 Tan5 Chheng-choaN5.” “I taN tui3 to2 ui7 khi3?” 
  “I iok 18 ni5 cheng5 hou7 Jit8-pun2 kun tiau3 khi3 choe3 thong-ek8, chit8-khi3 chu7 an2-ni bo5 hoe5-thau5, khi2-thau5 khi3 Hoa-pak, au7-lai5 choan2-chian3 kau3 Hoa-lam5, jian5-au7 chai i u7 kau3 Hui-lip8-pin, khi3 4 ni5 iau2 u7 siau-sit, jian5-au7 kau3 taN chap8-goa7 ni5 long2 bo5 siau-sit lah.” “I boe7 khi3 choe3 thong-ek8 e5 si5, i si7 teh choe3 sim2-mih8.” “Si7 teh choe3 che3-ioh8 kong-si e5 soan-thoan5 kong2-ko3 e5 chu2-jim7.” “Na7-si7 an2-ni A-peh li2 e5 mia5 kiam2 m7-si7 Tan5 Chin3-seng5. Kiam2 m7-si7 bat khui Hoa5-bi2 phoe5-e5 tiam3.” “Si7 lah, goa2 e5 hou7-khau2 mia5 Tan5 Seng5, u7-si5 lang5 kio3 goa2 Chin3-seng5, khui Hoa5-bi2 phoe5-e5 tiam3 si7 kou2-cha2 ti7 Tai5-lam5 e5 si5. Na7-si7 li2 thai2 e7 chai chiah-e5 su7?” 
  Lan5-hiong chu7 an2-ni hau2 chhut--lai5 soa3 kui7-loh8 phak ti7 A-seng5-peh e5 peN7 chhng5 cheng5, tui3 chhiu2 ka7 i khan-teh, bak8-sai2 tih-tam5 A-seng5-peh e5 chhiu2, na2 kong2 na2-hau2, na2 chheh-khui3, kio3 chit8-siaN “A-pa,” chu7 an2-ni hau2 koh-khah chham2-chheh. A-seng5-peh kin2 peh khi2-lai5 che7 tiam3 bin5-chhng5-kiN5, kong2, “Hou7-su7 sian-siN, li2 tau3-ti2 si7 chaiN2-iuN7 kio3 goa2 an2-ni?” Hit-si5 Lan5-hiong chiah chiong5-thau5 kau3-boe2 tai7-liok8 kong2 chit8-pian3 hou7 A-seng5-peh thiaN. A-seng5-peh ia7 khui-siaN hau2, tui3 an2-ni nng7 e5 ta-koaN, sim-pu7 chiah sio-jin7. 
  Tui3 an2-ni A-seng5-peh chiah liau2-kai2 chit-e5 Hou7-su7 Lan5-hiong e5 gin2-na2 ho7 kio3 “Siu2-gi7” e5 i3-su3, kap liau2-kai2 hit-e5 gin2-na2 e5 bin7-heng5, the2-thai3, siaN-im ki5-sou2-i2 e7 kap in kiaN2 Chheng-choaN5 siang7-khoan2 e5 sou2-i2-jian5. Tui3 an2-ni A-seng5-peh sim hui-siong5 hoaN-hi2, chiu7 chiam7-chiam7 koh iong2-kiaN7. Bo5 joa7-ku2 chiu7 the3-iN7. Chit-chan5 su7 soa3 chiaN5-choe3 Hoa-lian5 kau3-hoe7 e5 bi2-tam5, chiu7-si7 Lan5-hiong e5 “Siu2-gi7,” iu2-hau3 e5 cheng-sin5. A-seng5-peh tui3 hit-si5 khi2 chiu7 siuN7 kong2 i oah8-teh u7 an-ui3, u7 bok8-tek, chiu7 khoe-hok8 kian7-khong. Phoe5-e5 taN3-a2 taN leh, pi2 cheng5 koh-khah piaN3-se3 lai5 choe3 kang. Siu2-gi7 kap A-kong sio-jin7 liau2-au7 ia7 chin hoaN-hi2, pi2-cheng5 koh-khah oah8-tang7 jin7-chin thak8-chheh, bo5 loa7-ku2 chiu7 pit-giap8. Pit-giap8 liau2 chiu7 khi3 thak8 Su-hoan7 hak8-hau7. A-kong ia7 tau3 than3-chiN5 hou7 i thak8. Siu2-gi7 kap A-kong choe3-hoe2 tiam3, kau3 khi3 thak8 Su-hoan7 hak8-hau7 chiah khi3 hak8-liau5. 
  Si7 jip8-ti7 Tai5-pak Su-hoan7, na7 hioh-joah8 to3--lai5 chiu7 saN-e5, ta-koaN, sim-pu7, kap se3-kiaN2 Siu2-gi7--e3 saN-e5 chin khoai3-lok8, ti7 Chu2 chiaN5-choe3 chit8-e5 ho2 e5 Ki-tok-hoa3 ka-teng5. SaN-tai7-lang5 choe3-hoe2 tiam3, hit-e5 iu2-hau3 e5 sim-cheng5, kam2-sia7 Chu2 e5 hoaN-hi2 moa2-moa2, chhiong-moa2 ti7 in tiong-kan. Na7-si7 ho2-keng2 bo5 ku2, put-chhek e5 chai-ho7 koh kau3 in e5 tiong-kan. 
  16. Kiu5 Li2 Sia3-bian2 Goa2
  Lang5 chin-chiaN3 na7 m7-si7 u7 hng7-hng7 e5 khoa3-lu7 chiu7-si7 u7 kin7-kin7 e5 hoan5-lo2. Chai-ho7 tiong5-tiap8 chhin-chhiuN7 hai2-eng2, au7-eng2 jiok cheng5-eng2, tiong5-tiong5 tiap8-tiap8 tit8-tit8 koaN2--lai5. Kong sun, bo2 kiaN2, ta-koaN sim-pu7 chiah hoaN-hi2 saN-jin7 khoai3-lok8 lai5 koe3-jit8 na7-tiaN7, chit-e5 hok-khi3 ke3-siok8 bo5 loa7 ku2 kau3 ti7 Siu2-gi7 thak8 su-hoan7 hak8-hau7 e5 soah boe2-ni5, beh pit-giap8 e5 goeh8-goa7-jit8 cheng5 lau7-kong A-seng5-peh hut-jian5 ui7-tioh8 poah8-to2, tui3 an2-ni soa3 ti3-kau3 be7 koh khi2-chhng5, thoa chiaN5 goeh8-jit8 soa3 piat8-se3. Piat8-se3 hit ni5 A-seng5-peh tu2-tu2 si7 71 hoe3 e5 6 goeh8, Siu2-gi7 ia7 i2-keng 20 hoe3 lah. Tng Chheng-lian5, chin eng-chun3, seng5-chek chin ho2, i sou2 ai3--e5 tek8-piat8 im-gak8-kho, ki5-tiong seng-gak8, siaN hui-siong5 sui2. Na7 koh ka7 i poe5-iuN2 kho2-leng5 e7 choe3 seng-gak8 ka. In-toaN tai7-khai3 si7 tui3 pe7-bu2 e5 ui5-thoan5, in-ui7 lau7-pe7 tui3 im-gak8 u7 chhu3-bi7, lau7-bu2 si7 SoaN-pa3 e5 lang5, goa7 kong si7 seN3 Bok8, hia e5 lang5 chin gau5 gim5-si, tui3 a-ma2 chiu7-si7 gau5 gim5-si. 
  TaN Siu2-gi7 pit-giap8 liau2-au7 chiu7 koh chin3-jip8 Su-hoan7 tai7-hak8. In-ui7 seng5-chek hui-siong5 ho2, sou2-i2 siu7 the5-mia5 tui3 hak8-hau7 po2-sang3, bian2-kho2 khi3 seng-hak8. I e5 lau7-bu2 hui-siong5 e5 hoaN-hi2. Che ia7-si7 Siong7-te3 tek8-piat8 e5 un-tian2, hou7 Lan5-hiong ti7 iu-bun7 tiong thang tit-tioh8 toa7 e5 an-ui3. Phah-sng2 a-kong bo5 thang khoaN3 kau3 Siu2-gi7 seng5-kong chiu7 piat8-se3. 
  Lan5-hiong it-seng chin-chiaN3 si7 khou2-chham2, lek8-chin7 it-chhe3 e5 hong-song, kau3 chia lai5 chit8 bin7 si7 thang hoaN-hi2, m7-ku2 ui7-tioh8 kiaN2 e5 chiong-lai5 i e5 lou2-lek8 sit8-chai7 siong5-siong5 si7 koe3-thau5 e5 thoa-boa5, ti3-kau3 seng-khu chin lam2. Tng ta-koaN si2 hit-si5 soa3 siong5-siong5 ai3 sau3. Sui-jian5 ti7 piN7-iN7, iau2-ku2 ui7-tioh8 bo5 thang hioh-khun3 ia7-si7 khah-su. Kau3-boe2 sau3 liau2 soa3 e7 kaN5 hiuh, chiau3-khoaN3 si7 piN3 lo5-siong, kau3 Siu2-gi7 tai7-hak8 soa3 boe2 ni5 hit ni5, Lan5-hoing e5 sin-the2 cham2-jian5 soe-jiok8, sou2-i2 u7 si5-kan to3 lai5 ka-ki7 tiau-iong2. PiN7-iN7 si7 chin ho2-i3, the2-thiap, siong5-siong5 u7 i-seng a2-si7 hou7-su7 lai5 ka7 i khoaN3. In-ui7 piN7-iN7 bo5 keh-li7-sek, sou2-i2 hou7 i tiam3-ti7 piN7-iN7 piN-a2 e5 chhu3. 
  Kau3 Siu2-gi7 tai7-hak8 soah-boe2-ni5 23 hoe3 e5 6 goeh8 Lan5-hiong e5 peN7-se3 piN3 liau2 chin bai2, chiau3-khoaN3 li7-liau2 piat8-se3 e5 si5-ki5 bo5 hng7 lah. Na7-si7 i chin pek-chhiat ki5-to2 kiu5 Siong7-te3 hou7 i e7-tit khoaN3 tioh8 i sou3-thiaN3 e5 kiaN2 Siu2-gi7 seng5-kong chiah li7-khui se3-kan. I-seng kap hou7-su7-phoaN7 tai7-ke ia7 chin ka7 i an-ui3, chiau3-kou3, sou2-i2 pi2-kau3-tek chin u7 nai7. 
  Kau3 7 goeh8 tiong-sun5 Siu2-gi7 i2-keng pit-giap8 tit-tioh8 hak8-su7 e5 bun5-pin5, ia7 tit-tioh8 lan2 kau3-hoe7 siat e5 Tiong-hak8 e5 ho2-i3, liong7-cha2 chiu7 chiau-pheng3 i beh thang ka3 lan2 e5 Tiong-oh8. 
  Tu2-tu2 tah8 jip8-mng5, chiong heng5-li2 pang3 loh8 khi3, kiaN5 kau3 pang5-keng e5 peN7-chhng5 cheng5 beh ka7 lau7-bu2 chheng2-an e5 si5, hut-jian5 u7 chit8 e5 chhiN-hun7 e5 lang5-kheh chhoa7 chit8 e5 sio2-chia2 seN-choe3 chin-sui2 toe3 au7-bin7 jip8--lai5. 
  Chit-e5 lang5-kheh tau3-ti2 si7 sim2-mih8 lang5? Chit-e5 lang5-kheh si7 Hoa5-kiau5, chit pai2 beh to3 lai5 chou2-kok si7-chhat, khah iau3-kin2 si7 beh to3 lai5 khoaN3 san2-giap8 phok-lam2-hoe7. I si7 tui3 Hui-lip8-pin to3--lai5 e5. I m7-si7 tiau5-kang chhut-kok khi3 choe3 seng-li2 e5, i si7 te7-ji7-hoe5 tai7-chian3 tui3 Tai5-oan5 hou7 Jit8-kun tiau3 khi3 choe3 thong-ek8 e5, Jit8-pun2 pai7-chian3 au7 chu7 an2-ni tiam3-ti7 hia e5 lang5. Chit e5 lang5 m7-si7 pat8-lang5, chiu7-si7 Tan5 Chheng-choaN5. 
  Tan5 Chheng-choaN5 an2-choaN2 e7 toe3 Siu2- gi7 jip8--lai5, siuN7 lai5 si7 chin ki5-koai3. Chong2-si7 che chiu7-si7 “Jin5-seng hi3-kek8 seng3 e5 tiuN5-bin7”. ThiN e7 khoah bong2-bong2, eng2 tou u7 chit-khoan2 ki5-chek e5 chhut-hian7. 
  Tng Jit8-pun2 pai7-chian3 e5 si5, Chheng-choaN5 to5-thoat Jit8-kun e5 kam3-si7, to5-jip8 toa7 chhiu7-na5, au7-lai5 tit8-tit8 chau2 loh8 lam5, chau2 kau3 chit8 e5 sou2-chai7 kio3-choe3 Mi-na-no3-to2 si7 Hui-lip8-pin kok te7 2 e5 to2-su7, chit8 e5 to2 tai7-iok u7 lan2 Tai5-oan5 e5 3 poe7 toa7. I u7 khi3 kau3 Lap8-bau2, khi2-thau5 ti7 hia hou7 lang5 chhiaN3, in-ui7 i si7 Tai5-oan5-lang5. Kun-hok8 thng3 hiat-kak8, kong2 i si7 tui3 Hok-kian3 khi3 e5 Hoa5-kiau5 si7 chin khoai3 phian3. Chin jin7-chin, taN lai5 kau3 chia e7 si2 tou tioh8 phah-piaN3 lah. I put-chi2 gau5 choe3 seng-li2, i khoaN3 Ia5-chi2-iu5, Ia5-chi2-hun2, chit-e5 seng-li2 e7 choe3 tit, sou2-i2 i chiu7 tui3 chit hong-bin7 lai5 chin7-lat8, ko2-jian5 hou7 i than3 tioh8 chiN5. Bo5 goa7-ku2 i ti7 hia chiu7 koh kian3-ti3 ke-au7. U7 seN chit8 e5 cha-bou2 kiaN2 kio3-choe3 “Li7-na2”. Liau2-au7 long2 bo5 koh siN kau3 Li7-na2 18 hoe3 e5 si5 i e5 siN-bo2 chiu7 koe3-sin khi3. 
  Kin-ni5 20 hoe3 lah, chit pai2 kap in lau7-pe7 choe3-hoe2 koe3 lai5 Tai5-oan5, ng3-bang7 thang seng2-chhin. Kin-ni5 Chheng-choaN5 ia7 50 thong2 lah, sou2-i2 ia7 bo5 siuN7 beh koh chhoa7. Koh chit8-bin7 ia7 siuN7 kong2 to3 lai5 Tai5-oan5 khoaN3 chit-peng5 e5 chhin-lang5 taN piN3 chaiN2-iuN7, tui3 chhut-goa7 kau3 to3--lai5 thau5-boe2 23 ni5. Tui3 Ki-liong5 chiuN7-liok8, chek-si5 koaN2 kau3 Tai5-pak, khi3 chhoe7 i e5 tiuN7-lang5, chiah chai tiuN7-lang5 si2 lah, bou2 koh toe3 lang5 khi3 lah. Che3-ioh8 kong-si to2-pi3 lah. Thou2 chit8 e7 khui3, ah! Se3-su7 e5 to-pian3. 
  KoaN2-kin2 koaN2 kau3 Hoa-lian5, khi3 chhoe7 Hi2-siong-hong5 chiu2-ka, i2-keng oaN7 pat8-lang5 khui, lai7-bin7 bo5 poaN3-e5 sek8-sai7 lang5, bo5 tang3 mng7, bo5 lang5 chai in lau7-pe7 e5 siau-sit. Bo5 pan7-hoat chiu7 khi3 chhi7 kong-sou2 (koan7-hat chhi7) tui3 hou7-cheng3-kho3 tiau5-cha, chiah chai in lau7-pe7 ti7 3 ni5 cheng5, 71 hoe3 e5 6 goeh8 tiong piat8-se3. Koh ti7 hou7-khau2-siong7 u7 ka-chok8, sim-pu7, sun-a2. Sim-pu7 e5 mia5 Li2 Lan5-hiong, sun Siu2-gi7. Che si7 i sou2 siuN7 be7 kau3 e5 su7, ia7 kiaN ia7 hoaN-hi2. In-ui7 Lan5-hiong chiu7-si7 i sou2 ka7 lang5 thun2-tah8, au7-lai5 ka7 i hiat-kak8 e5 lu2-seng3. Koh u7 kiaN2, chit-e5 kiaN2 si7 i e5 cheng2, i e5 kut-jiok8, hiat-thong2. Phau7 chin toa7 e5 giau5-gi5 kap houN3-ki5 ai3 chai chit-e5 su7 e5 hi-sit8. 
  Tu2 tui3 chhi7-kong-sou2 chhut-lai5, tu2-tioh8 chit8 e5 chheng-lian5 chhiu2 koaN7 heng5-li2, hit-e5 bin7 hui-siong5 chhin-chhiuN7 i ka-ki7, sou2-i2 i chiu7 tui3 au7-bin7 tit8-tit8 ka7 i toe3. Sim-te2 am3-am3 siuN7 chit-e5 kiam2 si7 ti7 chhi7-kong-sou2 hou7-chek8-siong7 sou2 khoaN3 kap lau7-pe7 Tan5 A-seng5 siang7 hou7-lai7 e5 Li2 Lan5-hiong e5 kiaN2. Sou2-i2 i chiu7 chhoa7 Li7-na2 tiam3 au7-bin7 hng7-hng7 kin2 ka7 i toe3, na7-si7 Siu2-gi7 i long2 m7-chai. 
  Kau3 ui7 jip8 mng5, i ia7 toe3 Siu2-gi7 jip8-khi3. Siu2-gi7 kap lau7-bu2 chheng2-an au7 chhut-lai5 thiaN-nih, chiah khoaN3-tioh8 nng7 e5 chhiN-hun7 lang5-kheh, chiu7 mng7 lang5-kheh lin2 tui3 to2-ui7 lai5, chhiaN2 che7. Lang5-kheh in3 kong2, “Goa2 tui3 Hui-lip8-pin lai5.” Peng5-si5 Siu2-gi7 bat thiaN a-kong kong2, koh bak8-chiu kim-kim ka7 i siong3, sim-te2 ia7 chin ki5-koai3 chit-e5 lang5-kheh e5 bin7-heng5, the2-thai3, siaN-im thai2 e7 kap i hiah sio-siang7. Tui3 an2-ni bo5 khoa3 koh kong2-oe7, kin2 jip8-khi3 ka7 lau7-bu2 kong2, “Ma-mah goa7-bin7 u7 chit8 e5 lang5-kheh, ia7 hit-e5 lang5-kheh kong2 si7 tui3 Hui-lip8-pin lai5 e5 Hoa5-kiau5, i e5 bin7-heng5, the2-thai3, kong2-oe7 e5 siaN-im kap goa2 chin saN-seng5.” Ma-mah ka7 i kong2, “Li2 ka7 i chheng2-mng7 i e5 toa7-mia5, i na7 kong2 si7 Tan5 Chheng-choaN5, li2 chiah chhiaN2 i lai5 kap a-bu2 chheng2-an.” Siu2-gi7 chhut-khi3 mng7 lang5-kheh e5 toa7-mia5, ko2-chin si7 Tan5 Chheng-choaN5. Siu2-gi7 chiu7 chhiaN2 i jip8-khi3 kong2, “Sian-siN, khah sit-le2, goan2 ka-bo2 kong2 beh ka7 li2 chheng2-an.” Chheng-choaN5 chiu7 jip8-khi3. Chit8 e7 khoaN3 ko2-jian5 si7 Lan5-hiong. Lan5-hiong sui-jian5 si7 phoa3-piN7, ji5-chhiaN2 chin siong-tiong7, m7-ku2 tai7-ke ia7 si7 iau2 e7 jin7-tit. Tai7-ke tui3-khoaN3, bo5 oe7 hau2 chit8 khun3, jian5-au7 tui3 Siu2-gi7 kap Li7-na2 e5 an-ui3 chiah tai7-ke bo5 koh hau2. 
  Lan5-hiong chiah tui3 thau5 kau3 boe2 siong5-se3 kong2 chit8 pian3 hou7 Chheng-choaN5 thiaN. Chheng-choaN5 thiaN liau2 hui-siong5 e5 kian3-siau3, chu7-chek, ia7 chin kam2-kek, chap8-hun e5 tong5-cheng5, koh chin siong-sim. Chiah chai Lan5-hiong e5 kho2-chhu2, siu2-chiat, u7 chi3-khi3, ia7 Siu2-gi7 ko2-jian5 si7 i e5 hiat-thong2, kut-jiok8 e5 chhin, chin hoaN-hi2 i u7 chhin-siN e5 kiaN2. Koh chai si7 chin chiaN5-mih8 e5 kiaN2, sou2-i2 hui-siong5 hoaN-hi2, kam2-sia7 Lan5-hiong e5 cheng5. Jian5-au7 Chheng-choaN5 ia7 chhim-chhim jin7-choe7, soa3 kong2-khi2 i koe3-khi3 e5 cheng5-heng5, kam5 bak8-sai2 khan Lan5-hiong e5 chhiu2 kong2, “Lan5, kiu5 li2 sia3-bian2 goa2.” Nng7 lang5 kong2 liau2-au7, tai7-ke koh hau2 chit8 khun3, chit pai2 lian5 Siu2-gi7 ia7 hau2. Li7-na2 khoaN3 tai7-ke hau2, i ia7 hau2. Hau2 liau2 tai7-ke chiah sio jin7. 
  Ui7-tioh8 koe3-thau5 e5 heng-hun3, Lan5-hiong hit mi5 koh chhut chin-che7 huih, keh-jit8 koh khah soe-jiok8, ia7 hoat koan5-jiat8. Tui3 an2-ni Chheng-choaN5 ti7 hia lai5 chiam5-sim chiau3-kou3 i. Siu2-gi7, Li7-na2 ia7 chin un-khun5 tau3 kou3 ma-mah. Na7-si7 i2-keng siuN ban7 lah. Keh-jit8 pai3 5 cha2-khi2 8 tiam2, Lan5-hiong ti7 tiong7-hu, kiaN2, cha-bou2-kiaN2 chiau3-kou3 e5 e7-bin7, peng5-an lai5 li7-khui se3-kan. Beh tng7-khui3 e5 si5 tui3 i e5 tiong7-hu Chheng-choaN5 kau-tai3 nng7 ku3 oe7. 
  1. ChoaN5 ah, goa2 hoaN-hi2 sia3-bian2 li2, na7-si7 li2 tioh8 hoan2-hoe2 lai5 chiap-siu7 Ia5-sou, Ia5-sou si7 li2 e5 Kiu3-chu2. Chi2-u7 tioh8 sin3 I, chiah e7 tit-tioh8 sia3-choe7, thang tit-tioh8 ThiN-pe7 e5 un-tian2. 
  2. Koh ng3-bang7 li2 tioh8 thiaN3 chit nng7 e5 kiaN2, chit-tui3 kiaN2 si7 li2 e5 kut-hek8, si7 li2 e5 hiat-meh8. 
  Chheng-choaN5 bak8-sai2 hou3 m7 khui, kui7 ti7 peN7-chhng5 cheng5, khan Lan5-hiong e5 chhiu2 lai5 chim kong2, “Goa2 sou2 thiaN3 e5 Lan5, chhiaN2 li2 an-sim, goa2 tek-khak bo5 koh kou-hu7 li2 e5 cheng5-gi7, cheng-chiat ui7 goa2 lai5 khan kiaN2, hong7-iong2 hu7-chhin e5 cheng5. Goa2 tek-khak toe3 li2 e5 kha-pou7, it-seng sin3 Chu2 Ia5-sou, ia7 kap kiaN2 cho3-hoe2 pai3 Siong7-te3. Li2 e5 Siong7-te3 chiu7-si7 goa2 e5 Siong7-te3, li2 e5 kiaN2 chiu7-si7 goa2 e5 kiaN2. ChhiaN2 li2 an-sim.” Lan5-hiong thiaN chiah-e5 oe7 liau2-au7 sim chin siu7 an-ui3, bak8-chiu thi2-khui oat8 koe3-lai5 khoaN3 Chheng-choaN5 kong2, “Tiong7-hu, ChoaN5! Li2 chin-chiaN3 si7 goa2 it-seng kho2-ai3 e5 siu5-jin5, hou7 goa2 tu2-tioh8 chiah toa7 e5 kan-khou2. Chong2-si7 taN goa2 e7 tit koh kiN3 li2 e5 bin7, kiaN2 ia7 seng5-kong lah. TaN goa2 e5 sim boan2-chiok lah. Li2 chhiaN2, goa2 beh lai5-khi3 lah. Chu2 kap lin2 ti7-teh.” 
  Kong2-soah bin7 oat8 koe3-khi3, chhin-chhiuN7 na5-au5 khi3 hou7 tham5 keN2-teh e5 khoan2, kuh8 chit8 siaN chiu7 tng7-khui3. Hit si5 tu2 si7 pai3 5 cha2-khi2 8 tiam2 5 hun, it-seng hiong2-siu7 47 hoe3, chit-e5 chi2-moai7 chu7 an2-ni li7-khui se3-kan. Chit-e5 chi2-moai7 thang kong2 it-seng jiat8-sim hok8-sai7 Chu2, ho2 phin2-heng7, u7 chi3-khi3, u7 cheng5-gi7, iu2-hau3, gau5 the2-thiap pang-chan7 lang5. Na7-si7 kho2-sioh ui7-tioh8 chit8 si5 e5 sit-chho3, it-seng lai5 siu7-tioh8 hiah toa7 e5 kan-khou2, chin-chiaN3 si7 it sit-chiok chhian-kou2 hun7. Kiam2 m7 si7 hou7 li2, goa2 thang choe3 kam3-kai3 mah. 
  Lam5 lu2 iN7-seng3 e5 kiu5-ai3 si7 chhin-chhiuN7 chu5-sek8 e7 hou7-siong khip-in2, che si7 cho7-hoa3 e5 Sin5 e5 liap-li2, hou7 i an2-ni lai5 ti3-kau3 hou7 hu-hu7 e5 koan-he7 tit-tioh8 bi2-moa2 e5 kian3-lip8. Na7-si7 Siong7-te3 e5 oe7 kong2, “Hun-in lang5-lang5 tioh8 chun-tiong7, chhng5 bo5 phah la5-sam5; in-ui7 su-thong kiaN5-im5 e5 lang5, Siong7-te3 beh sim2-phoaN3 i” (Hi-pek-lai5 13:4). 
  Chheng-choaN5 e5 sou2 choe3, eng7 lu2-seng3 sun5-chin e5 thiaN3, khoaN3 choe3 “Seng3-iok8 e5 iu5-hi3”, seng3-iok8 e5 thit-tho5. Siong7-te3 na2 e7 hoaN-hi2 leh, sou2-i2 i it-seng tui3 hu-hu7 kan ka-teng5 e5 khoai3-lok8, thang kong2 chin put-heng7, cheng-sin5 e5 taN2-kek sit8-chai7 chin toa7. Ti7 pat8 hang7 kiam2-chhai2 u7 seng5-kong, na7-si7 ti7 jin5-seng tiong e5 lu2-phoaN7 , it-seng e5 tang5-phoaN7, saN-kap toa3 e5 khoai3-lok8, i beng5-beng5 si7 sit-pai7. 
  Lan5-hiong chit8 e7 si2-loh8, Chheng-choaN5 kap nng7 e5 kiaN2 ui7-tioh8 chit-e5 su7 hui-siong5 e5 pi-ai. Tek8-piat8 Chheng-choaN5 e5 sim, chhin-chhiuN7 hou7 to chhak8 thau3-koe3 e5 siong-sim, mui2-mui2 na7 koh siuN7-tioh8, tou siong5-siong5 ka-ki7 chek-pi7 lai5 lau5 bak8-sai2, hian2-beng5 i tui3 Lan5-hiong e5 put-chu7, kau3 taN tou iau2 teh m7-kam. (Oan5) 
</CL>
<HL>

13. 懺悔 e5 生活
蘭香倒去，一面真見笑，真餒志；koh一面真傷心，也真懺悔前 e5 失錯。所以攏m7敢出來見人。時日teh過真緊，免偌久，隔年 e5 春天，當伊24歲年頭，tui3 清泉所受 e5 孽胎夠月lah，就生一個嬰仔，是查甫--e5。鼻直koh尖，目珠大蕊koh重巡，下斗hui5-hui5，這幾點真成 in老母；天平闊，目眉粗，嘴大個真成 in老父，真正是子 be7偷生tit，一半真成父，一半真成母。永福兄看孫仔出頭，koh是查甫--e5，因為內面攏無查甫孫，koh生做真sui2。所以一面雖然是受氣，總是一面也是真歡喜。照蘭香 e5 意思，ka7伊號名叫「守義」。食老母 e5 姓，所以叫伊做「李守義」。An2-choaN2會號an2-ni e5名？是蘭香真決心，按算伊一生無beh koh嫁。因為伊 e5 心已經真驚，koh厭恨男性 e5 無忠實。Koh一面想講錯一擺，的確m7 koh錯第二擺。Beh 表明伊 e5 志氣，來洗去伊一時錯誤 e5 見笑。所以號子 e5 名做守義。 
守義出世 e5 第二年，阿公忽然染著肺eng e5 病，m7敢hou7人開刀，頭尾拖一兩月日煞過身去，真扑損，伊死hit年才55歲。人猶真勇，忽然染著就無醫。家內大家真憂悶，hit時細漢小妹蘭兒也嫁了lah。上可憐就蘭香牽子ti7內面。老父ti7-teh罔吞忍過日，老父kah無ti7-teh，算是倚阿姊食，實在真歹勢。Tui3 囝仔出世了後，koh復到伊 e5 信仰，Koh熱心敬拜上帝。上帝也憐憫--伊，koh hou7伊就近聖餐，tui3 hit時以後，伊就koh幫贊主日學，聖歌班。 
Koh一面，ti7生活方面，伊有做產婆，也ka7人做衫，有時到園nih幫忙姊夫 e5 工程。An2-ni 目一nih，就經過五、六年。為著伊過頭 e5 拖磨，致到身軀煞無到外勇。Koh伊一面teh想守義已經六歲lah。Kiam2-thang hou7伊做山內囝仔。所以心有意向愛出來都市企起。向望對囝仔 e5 教育會較好。 
Tu2 遇有一個機會，伊就出來台南，得著一位某會宣教師姑娘e5體貼，就koh用伊ti7咱教會 e5 醫院來服務。這擺伊真正是認真、殷勤，時時祈禱，謹慎伊 e5 生活，真正是行ti7懺悔聖潔 e5 生活。所以濟濟患者 tui3 伊來得著真大 e5 利益。Koh伊常常講道理hou7人聽，也替人祈禱。所做 e5 工不止榮耀主。 
上帝也hou7守義真乖，當八歲 e5 時就入國民學校。Ti7國民學校逐年tou頭名。這項thang做蘭香真大 e5 安慰。後來ti7戰爭中咱教會 e5 醫院一時有停辦。（Siang7 ti7 chit時，台灣對日本 e5 統治換做中華民國 e5 統治）。 Hit時伊忽然生出一項追慕親人 e5 心，hit年守義tu2 11歲，國民學校三年，伊就chhoa7伊做伙過去花蓮。伊 e5 意思是老父(永福兄)已經過身。Beh 倒去山壩chhoe7阿姊也無意思。敢真正世間守義會做無依倚，無親無戚 e5 孤兒。伊真m7願，就koh一擺chhoa7伊 e5 子到花蓮，ti7 hia來chhoe7頭路，koh ti7 hia beh 潛心來chhoe7守義 e5 阿公，koh kiam2-chhai2會chhoe7著伊 e5 老父。因為伊m7知清泉應調去做日軍 e5 通譯。伊只有干單猶是憨信清泉是花蓮 e5 人。所以伊就決心chhoa7子去hia chhoe7頭路。 
14. 無意中 e5 見面 
到花蓮 e5 時就去教會拜候牧師。陳牧師kap牧師娘非常 e5 親切，一下聽著伊 e5 慘境，十分同情伊 e5 境遇，即時招伊跪落來求主替伊開路。Hit暗留伊ti7教會隔暝。隔日陳牧師替伊去chhoe7頭路。佳哉，萬事主無m7為著敬拜伊 e5 人來安排。 
詩篇25：1─3講，「耶和華ah，我 e5 心神仰望你，m7-thang hou7我見笑。M7-thang7 hou7我 e5 對敵因為贏我來誇口。見若聽候你 e5 的確無見笑」。 
真正是an2-ni。「耶穌基督昨日今仔日同一樣，直到代代」（希伯來13：8）。 
Koh詩篇56：8講，「我 e5 流落，你攏記數；求你將我 e5 目屎收ti7你 e5 皮囊；這敢無攏記ti7你 e5 冊嘛？」 
兄弟姊妹，真正是an2-ni。耶和華上帝伊m7-bat放信伊、靠伊 e5 人做無父 e5 子。伊歡喜hou7人chhoe7著，伊beh 伸伊 e5 聖手牽見若需要伊引chhoa7 e5 人。早伊chhoa7以色列百姓過紅海，hou7無路成做有路；hou7無通食變做有通食。伊養飼伊 e5 百姓，用水，用肉hou7 in滿足，經過濟濟試練，hou7 in學習信心，謙卑，順服，到尾就chhoa7 in到迦南。親像an2-ni，主 e5 聖手kap關心，無m7常常ti7蘭香 e5 頂面。最驚就是人用腳脊向上帝，致到上帝講，「我bat叫lin2，lin2 既然m7聽趁我，就lin2 求叫我，我也m7聽。」
主引chhoa7陳牧師替伊去美侖來探問咱教會設 e5 病院看有欠員抑無？真tu2 好，真需要一位有經驗，而且熱心 e5 姊妹來擔當產婦人科 e5 護士班長。即時請伊去hia服務。病院看伊 e5 老練，熱心虔誠，koh是中年 e5 姊妹，知伊m7 koh嫁，thang服務較久ti7病院，就非常e5重用伊。 
時日teh過真緊，ut8一下守義已經畢業花蓮國民學校，而且已經進入花蓮省立初中，也真好成績讀到三年lah。 
有一日陳牧師有chhoa7一個患者來病院beh 入院。這個病人是真可憐，今年六十八歲，姓陳，名阿成，職業是liam5皮鞋。伊是孤苦無thang依倚 e5 老大人。伊ti7年外前，tui3 一個對美國來 e5 佈道團來花蓮佈道 e5 時來入信仰 e5。Hit時伊感覺年老lah，chiah-nih歹命，ti7世間猶有甚物通向望。伊想著伊 e5 罪，koh一生經過苦慘所向望盡力栽培 e5 子，既然受調做日本軍 e5 通譯，到今頭尾倚十七、十八年lah，頭仔三、四年有消息，今十外年無消息lah。所以伊ti7世間是絕望，伊 e5 心真艱苦，真厭世。 
Hit時來聽道理是 tui3 下面這三句話來入信。 
一、「因為上帝將獨生 e5 子賞賜世間，hou7見若信伊 e5 人 be7沉淪，會得著永活；伊疼世間到an2-ni」（約翰3：16）。
伊聽牧師讀起上帝e5話，伊感激到流目屎。伊想講我是chiah m7成物 e5 人，ti7上帝 e5 面前滿滿 e5 罪惡，上帝thai2會疼我到an2-ni。 
二、伊koh聽講，「Lin2 見若著磨擔重擔 e5，著就近我；我beh hou7 lin2 安歇」（馬太11：28）。
Ah！這是伊一生ti7苦慘中所m7-bat聽著 e5 消息。世間ti7佗位有hit號人會替人擔重擔，而且會hou7人得著平安安歇ah？ 
三、第三句伊聽著講，「Koh家己認ti7地上做人客，做出外 e5。因為an2-ni 講 e5，是表明 in teh chhoe7一個祖家。 in若數念所 tui3 hia出來 e5 地，就有thang倒去 e5 機會。總是今 in欣慕koh較好 e5，就是ti7天nih e5。所以上帝稱做 in e5 上帝，無掠做見笑，因為已經替 in備辦一個城」（希伯來11：13—16）。
阿成伯聽著chiah-e5 上帝 e5 話，心大感激，伊感覺伊平生所追求 e5 就是chiah-e5。今伊m7是無父 e5 子lah，因為上帝是伊 e5 天父。Koh伊ti7世間m7是無依倚lah，因為主beh替伊擔重擔。Koh伊m7是無家可歸 e5 浪兒。伊知伊 e5 祖家是ti7天nih，伊已經有歸宿lah。所以伊 e5 人生忽然對烏暗流目屎 e5 山谷轉入榮光錫安e5 大路。所以對hit時起，伊就無lang3禮拜來守禮拜。所以ti7約半年前，就受接納入聖會。但是真可惜，chiah久身體不止khah lam2，不止kau7 lap8-khap8。所以牧師chhoa7伊來咱教會 e5 病院入院。 
Ah！上帝 e5 攝理真正是奧妙ah！當蘭香koh來花蓮 e5 時，kap子做夥行，受牧師案內做伙beh 去美侖，beh去基督教病院就職，當伊過美侖橋 e5 當時，見景生情，想見伊約12年前，hit時守義仔猶ti7腹肚內兩月外日 e5 時，跳美侖橋無死。今仔日chhoa7子11歲來過這個橋，真正是感慨無量。 be7禁得沿路行沿路流目屎，自然牧師行ti7頭前m7知影，子守義行ti7身邊m7知意思。 
今仔日來花蓮目一nih又六年lah，對守義國民學校三年來到初中三年lah。Hit日看著阿成伯 e5 入院手續，知伊是陳阿成，是砧皮鞋--e5。Hit-e5 面形足成清泉 e5 面。一時心真giau5疑。 
15. 相認 
阿成伯伊m7是甚物重病，是老衰心臟無力 e5 病，tui3 入院以來tui3醫生用tu2 好 e5 藥方kap滋養品hou7伊食伊就na2勇健。當ti7伊較快活 e5 時伊就常常kap蘭香談論講話。阿成伯心內有真giau5疑，蘭香 e5 子守義an2-choaN2會hiah成 in子清泉 e5 面。而且笑 e5 款式，kap講話 e5 聲音也有真相同 e5 所在。 
有一日阿成伯禁 be7-tiau5就問李護士講，「護士先生，真失禮，我來拜問你一層事，請你m7-thang受氣，你m7知肯ka7我講抑m7？」蘭香知阿成伯是誠實 e5 信徒，koh是老大人，koh伊家己也想真愛問伊，所以就應阿成伯講，「請你問無要緊，我若知，我歡喜ka7你講，koh其實我也有話愛拜候你，也請你ka7我講。」阿成伯講，「好，我若會曉tit，我也歡喜ka7你講。」Hit時是晚晡tu2 較閒 e5 時。 
阿成伯就開嘴問講，「真失禮，護士先生，自到今我常常看一個囝仔穿中學 e5 制服來chhoe7--你，hit-e5是你 e5 甚物人。」「Hit-e5是我 e5 子。」「今年幾歲lah，幾年 e5？」「17歲，初中三年。」「我thai2 m7-bat看 in阿爸來chhoe7--你。」蘭香聽阿成伯問hit句，一面真見笑，一面真傷心，頭殼自an2-ni chhih落去，面越 tui3 後面，禁 be7-tiau5目屎煞lian3出--來，停真久攏無應。阿成伯接續講，「護士先生，我會問你an2-ni，其實是因為我 e5 心每擺若看著你 e5 囝仔就那準看著我 e5 子，無論面形、笑 e5 款式、笑 e5 聲音、講話 e5 聲音真彷彿是kap我 e5 子像款。」「阿伯你 e5 子叫做甚物名？」「叫做陳清泉。」「伊今tui3佗位去？」 
「伊約18年前hou7日本軍調去做通譯，一去自an2-ni無回頭，起頭去華北，後來轉戰到華南，然後知伊有到菲律賓，去四年猶有消息，然後到今十外年攏無消息lah。」「伊boe7去做通譯 e5 時，伊是teh做甚物。」「是teh做製藥公司 e5 宣傳廣告 e5 主任。」「若是an2-ni 阿伯你 e5 名敢m7是陳進成？敢m7是bat開華美皮鞋店。」「是lah，我 e5 戶口名陳成，有時人叫我進成，開華美皮鞋店是古早ti7台南 e5 時。但是你thai2會知chiah-e5 事？」 
蘭香自an2-ni 哮出--來續跪落仆ti7阿成伯 e5 病床前，tui3手ka7伊牽咧，目屎滴tam5阿成伯 e5 手，那講那哮，那chheh氣，叫一聲「阿爸」，自an2-ni 哮 koh較慘慼。阿成伯緊peh起來坐tiam3眠床墘，講，「護士先生，你到底是怎樣叫我an2-ni？」Hit時蘭香才從頭到尾大略講一遍hou7阿成伯聽。阿成伯也開聲哮，tui3 an2-ni 兩個ta官、新婦才相認。 
Tui3 an2-ni 阿成伯才了解這個護士蘭香 e5 囝仔號叫「守義」 e5 意思，kap了解hit-e5 囝仔 e5 面形、體態、聲音其所以會kap in 子清泉像款 e5 所以然。Tui3 an2-ni 阿成伯心非常歡喜，就漸漸koh勇健。無偌久就退院。這層事煞成做花蓮教會 e5 美談，就是蘭香 e5 「守義」，有孝 e5 精神。阿成伯 tui3 hit時起就想講伊活teh有安慰，有目的，就恢復健康。皮鞋擔仔擔咧，比前koh較拚勢來做工。守義kap阿公相認了後也真歡喜，比前koh較活動認真讀冊，無偌久就畢業。畢業了就去讀師範學校。阿公也鬥趁錢hou7伊讀。守義kap阿公做伙tiam3，到去讀師範學校才去學寮。 
是入ti7台北師範，若歇熱倒--來就三個，ta官、新婦，kap細子守義--e3 三個真快樂，ti7主成做一個好 e5 基督化家庭。三代人做伙tiam3，hit-e5 有孝 e5 心情，感謝主 e5 歡喜滿滿，充滿ti7 in中間。但是好景無久，不測 e5 災禍koh到in e5 中間。 
16. 求你赦免我 
人真正若m7是有遠遠 e5 掛慮就是有近近 e5 煩惱。災禍重疊親像海湧，後湧jiok前湧，重重疊疊直直割--來。公孫、母子、ta官新婦才歡喜相認快樂來過日na7-tiaN7，這個福氣繼續無偌久到ti7守義讀師範學校 e5 煞尾年，beh 畢業 e5 月外日前老公阿成伯忽然為著跋倒，tui3 an2-ni煞致到 be7 koh起床，拖成月日煞別世。別世hit年阿成伯tu2-tu2 是71歲 e5 六月，守義也已經20歲lah。當青年，真英俊，成績真好，伊所愛--e5 特別音樂科，其中聲樂，聲非常sui2。若koh ka7伊培養可能會做聲樂家。因端大概是 tui3 父母 e5 遺傳，因為老父對音樂有趣味，老母是山壩 e5 人，外公是姓穆，hia e5 人真gau5吟詩，對阿媽就是gau5吟詩。 
今守義畢業了後就koh進入師範大學。因為成績非常好，所以受提名 tui3 學校保送，免考去升學。伊 e5 老母非常 e5 歡喜。這也是上帝特別 e5 恩典，hou7蘭香ti7憂悶中thang得著大 e5 安慰。扑損阿公無thang看到守義成功就別世。 
蘭香一生真正是苦慘，歷盡一切 e5 風霜，到chia來一面是thang歡喜，m7-ku2為著子 e5 將來伊 e5 努力實在常常是過頭 e5 拖磨，致到身軀真lam2。當ta官死hit時煞常常愛嗽。雖然ti7病院，猶ku2為著無thang歇睏也是較輸。到尾嗽了煞會kaN5 血，照看是變癆傷，到守義大學煞尾年hit年，蘭香 e5 身體cham2然衰弱，所以有時間倒來家己調養。病院是真好意、體貼，常常有醫生抑是護士來ka7伊看。因為病院無隔離室，所以hou7伊tiam3-ti7病院邊仔 e5 厝。 
到守義大學煞尾年23歲 e5 六月蘭香 e5 病勢變了真bai2，照看離了別世 e5 時期無遠lah。但是伊真迫切祈禱求上帝hou7伊會tit看著伊所疼 e5 子守義成功才離開世間。醫生kap護士伴大家也真ka7伊安慰、照顧，所以比較tek真有耐。 
到七月中旬守義已經畢業得著學士 e5 文憑，也得著咱教會設 e5 中學 e5 好意，量早就招聘伊beh thang教咱 e5 中學。 
Tu2-tu2 踏入門，將行李放落去，行到房間 e5 病床前beh ka7老母請安 e5 時，忽然有一個生份 e5 人客chhoa7一個小姐生做真sui2 toe3後面入--來。 
這個人客到底是甚物人？這個人客是華僑，這擺beh 倒來祖國視察，較要緊是beh 倒來看產業博覽會。伊是 tui3 菲律賓倒--來 e5。伊m7是刁工出國去做生理 e5，伊是第二回大戰tui3台灣hou7日軍調去做通譯 e5，日本戰敗後自an2-ni tiam3-ti7 hia e5 人。這個人m7是別人，就是陳清泉。 
陳清泉an2-choaN2會toe3守義入--來，想來是真奇怪。總是這就是「人生戲劇性 e5 場面。」天下闊莽莽，永tou有這款奇蹟 e5 出現。 
當日本敗戰 e5 時，清泉逃脫日軍 e5 監視，逃入大樹林，後來直直走落南，走到一個所在叫做Mi-na-no島是菲律賓國第二 e5 島嶼，一個島大約有咱台灣 e5 三倍大。伊有去到Lap8-bau2，起頭ti7 hia hou7人倩，因為伊是台灣人。軍服褪hiah-kak8，講伊是tui3福建去 e5 華僑是真快騙。真認真，今來到chia會死tou著扑拚lah。伊不止gau5做生理，伊看椰子油、椰子粉，這個生理會做tit，所以伊就 tui3 這方面來盡力，果然hou7伊趁著錢。無偌久伊ti7 hia就koh建置家後。有生一個查某子叫做「莉娜」。了後攏無koh生到莉娜18歲 e5 時伊 e5 生母就過身去。 
今年20歲lah，這擺kap in老爸做伙過來台灣，向望thang省親。今年清泉也50 thong2 lah，所以也無想beh koh娶。Koh一面也想講倒來台灣看這爿 e5 親人今變怎樣，tui3出外到倒--來頭尾23年。Tui3 基隆上陸，即時趕到台北，去chhoe7伊 e5 丈人，才知丈人死lah，某koh toe3人去lah。製藥公司倒閉lah。吐一下氣，ah！世事 e5 多變。 
趕緊趕到花蓮，去chhoe7喜相逢酒家，已經換別人開，內面無半個熟似人，無當問，無人知 in老父 e5 消息。無辦法就去市公所（縣轄市）tui3 戶政課調查，才知in老父ti7三年前，71歲 e5 六月中別世。Koh ti7戶口上有家族，新婦、孫仔。新婦 e5 名李蘭香，孫守義。這是伊所想 be7到 e5 事，也驚也歡喜。因為蘭香就是伊所ka7人thun2踏，後來ka7伊hiah-kak8 e5 女性。Koh有子，這個子是伊 e5 種，伊 e5 骨肉、血統。抱真大 e5 giau5疑kap好奇愛知這個事 e5 虛實。 
Tu2 tui3 市公所出來，tu2 著一個青年手koaN7行李，hit-e5 面非常親像伊家己，所以伊就tui3後面直直ka7伊toe3。心底暗暗想這個敢是ti7市公所戶藉上所看kap老父陳阿成siang7戶內 e5 李蘭香 e5 子。所以伊就chhoa7莉娜 tiam3 後面遠遠緊ka7伊toe3，但是守義伊攏m7知。 
到位入門，伊也toe3守義入去。守義kap老母請安後出來廳nih，才看著兩個生份人客，就問人客Lin2 tui3 佗位來，請坐。人客應講，「我 tui3 菲律賓來。」平時守義bat聽阿公講，koh目珠金金ka7伊相，心底也真奇怪這個人客 e5 面形、體態、聲音thai2會kap伊hiah相像。Tui3 an2-ni 無khoa3 koh講話，緊入去ka7老母講，「媽媽外面有一個人客，也hit-e5人客講是對菲律賓來 e5 華僑，伊 e5 面形、體態、講話 e5 聲音kap我真相成。」媽媽ka7伊講，「你ka7伊請問伊 e5 大名，伊若講是陳清泉，你才請伊來kap阿母請安。」守義出去問人客 e5 大名，果真是陳清泉。守義就請伊入去講，「先生，較失禮，阮家母講beh ka7你請安。」清泉就入去。一下看果然是蘭香。蘭香雖然是破病，而且真傷重，不過大家也是猶會認得。大家對看，無話哮一睏，然後 tui3 守義kap莉娜 e5 安慰才大家無koh哮。 
蘭香才 tui3 頭到尾詳細講一遍hou7清泉聽。清泉聽了非常 e5 慚愧、自責，也真感激，十分 e5 同情，koh真傷心。才知蘭香 e5 可取、守節、有志氣、也守義果然是伊 e5 血統、骨肉 e5 親，真歡喜伊有親生 e5 子。Koh知是真成物 e5 子，所以非常歡喜，感謝蘭香 e5 情。然後清泉也深深認罪，煞講起伊過去 e5 情形，kam5目屎牽蘭香 e5 手講，「蘭，求你赦免我。」兩人講了後，大家koh 哮一睏，這擺連守義也哮。莉娜看大家哮，伊也哮。哮了大家才相認。 
為著過頭 e5 興奮，蘭香hit暝koh出真濟血，隔日koh較衰弱，也發高熱。Tui3 an2-ni 清泉ti7 hia來潛心照顧伊。守義、莉娜也真殷勤鬥顧媽媽。但是已經傷慢lah。隔日拜五早起八點，蘭香ti7丈夫、子、查某子照顧 e5 下面，平安來離開世間。Beh 斷氣 e5 時對伊 e5 丈夫清泉交代兩句話。 
一、泉ah，我歡喜赦免你，但是你著反悔來接受耶穌，耶穌是你 e5 救主。只有著信伊，才會得著赦罪，通得著天父 e5 恩典。 
二、Koh向望你著疼這兩個子，這對子是你 e5 骨hek8，是你 e5 血脈。 
清泉目屎hou3 m7開，跪ti7病床前，牽蘭香 e5 手來chim講，「我所疼 e5 蘭，請你安心，我的確無 koh辜負你 e5 情義，貞節為我來牽子，奉養父親 e5 情。我的確toe3你 e5 腳步，一生信主耶穌，也kap子做伙拜上帝。你 e5 上帝就是我 e5 上帝，你 e5 子就是我 e5 子。請你安心。」蘭香聽chiah-e5 話了後心真受安慰，目珠thi2開越過來看清泉講，「丈夫，泉！你真正是我一生可愛 e5 仇人，hou7我tu2 著chiah大 e5 艱苦。總是今我會tit koh見你 e5 面，子也成功lah。今我 e5 心滿足lah。你請，我beh 來去lah。主kap lin2 ti7-teh。」 
講煞面越過去，親像嚨喉去hou7痰keN2-teh e5 款，喀一聲就斷氣。Hit時tu2 是拜五早起八點五分，一生享壽47歲，這個姊妹自an2-ni 離開世間。這個姊妹thang講一生熱心服侍主，好品行，有志氣，有情義，有孝，gau5體貼幫贊人。但是可惜為著一時 e5 失錯，一生來受著hiah大 e5 艱苦，真正是一失足千古恨。敢m7是hou7你、我thang做鑑戒mah。 
男女異性e5 求愛是親像磁石會互相吸引，這是造化 e5 神 e5 攝理，hou7伊 an2-ni 來致到hou7夫婦 e5 關係得著美滿 e5 建立。但是上帝 e5 話講，「婚姻人人著尊重，床無扑la5-sam5；因為私通行淫 e5 人，上帝beh 審判伊」（希伯來13：4）。
清泉 e5 所做，用女性純真 e5 疼，看做「性慾 e5 遊戲」，性慾 e5 thit-tho5。上帝哪會歡喜leh，所以伊一生 tui3 夫婦間家庭 e5 快樂，thang講真不幸，精神 e5 打擊實在真大。Ti7別項kiam2-chhai2有成功，但是ti7人生中 e5 旅伴，一生 e5 同伴，相kap toa3 e5 快樂，伊明明是失敗。 
蘭香一下死落，清泉kap兩個子為著這個事非常 e5 悲哀。特別清泉 e5 心，親像hou7刀鑿透過 e5 傷心，每每若koh想著，tou常常家己責備來流目屎，顯明伊對蘭香 e5 不住，到今tou猶teh m7甘。（完） 
</HL>