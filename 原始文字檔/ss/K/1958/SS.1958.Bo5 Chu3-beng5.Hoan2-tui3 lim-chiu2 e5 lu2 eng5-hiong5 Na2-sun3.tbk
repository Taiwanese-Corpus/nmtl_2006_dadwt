<CL>
  1901 ni5 1 goeh8 21 jit8, Bi2-kok Kai3-lap8-su siaN5 chhut-hian7 chit8 e5 kou2-koai3 e5 lau7 hu7-jin5-lang5, i e5 chhiu2 theh8 chit8 ki lai7 e5 pou2-thau5, chhui3 gim5: “Goa2 choe3 Ki-tok peng-teng, tioh8 ho2-taN2 chin3-cheng5.” Li2 oe7 tho2-iam3 chit e5 hu7-jin5-lang5 mah? Goa2 ka7 li2 kong2, i si7 Bi2-kok lek8-su2 siong7 chit8-ui7 chhut-mia5 e5 hu7-jin5-lang5! 
  I kiaN5 kau3 chit8 keng chiu2-tiam3 e5 mng5-khau2, kiah8 khi2 i hit ki lai7 e5 pou2-thau5, toa7 siaN soan-pou3 kong2:“Goa2 beh chiong lin2 chia e5 chiu2-kui2 kiu3 chhut te7-gek8 e5 mng5! Che si7 Siong7-te3 e5 beng7-leng7!” Jian5-au7 i chiu7 chong5 jip8-khi3, --- Li2 siuN7 u7 sim2-mih8 lang5 kaN2 ti2-tng chit e5 hu7-jin5-lang5 a2-bo5? Goa2 po3 li2 chai, in long2 liu tui3 au7-piah mng5 to5-chau2! 
  Chit-keng chiu2-tiam3 e5 thau5-ke bih tiam3 toh-kha, chhin-chhiuN7 e2-kau2 hou7 phang teng3--tioh8. Hit e5 hu7-jin5-lang5 chiong tiam3-lai7 e5 po-le5-tu5, thang-a2-mng5 chiu2-kan, chiu2-poe, eng7 i hit ki lai7 e5 pou2-thau5 loan7-phoa3, loan7-long3, ti7 kui2 hun cheng au7 i2-keng hui2-hoai7 kau3 put-kho2 siu-sip8, chhin-chhiuN7 hou7 hong-thai sau3 koe3 chit8-iuN7! Sit8-chai7 chin chhin-chhiuN7! Na2-sun3 chit-ui7 chi2-be7 sou2 kau3 e5 sou2-chai7, chhin-chhiuN7 sio2-heng5 e5 hong-thai lim5-kau3 chit8-iuN7! 
  Liam5-piN chit-ui7 hu7-jin5-lang5 e5 mia5-siaN siu7 thoan5-pian3 choan5 se3-kai3. Tak8-kok e5 po3-choa2 long2 saN-chiN chhut i e5 siau-sit, u7-e5 chheng-chan3 i si7 “Hoan2-tui3 lim chiu2 e5 leng2-siu3,” u7-e5 chheng i choe3 “Kim3 chiu2 e5 sian-hong.” 
  I e5 sou2 choe3 kek-tong7 chin-choe7 lang5 kap i piau2 tong5-cheng5, kiat-ko2 ti7 17 ni5 au7, Bi2-kok cheng3-hu2 ia7 pan-pou3 kim3-chiu2-leng7! 
  ChaiN2-iuN7 Na2-sun3 chit-ui7 chi2-be7 beh kap chiu2 choe3 tui3-thau5? Tong-jian5 i u7 chhiong-hun e5 li2-iu5. I e5 ka-teng5 ui7-tioh8 chiu2 lai5 pho3-san2. I e5 tiong7-hu ui7-tioh8 lim chiu2 koe3 tou7 lai5 si2, si2 e5 si5 m7-na7 bo5 lau5 poaN3 e5 chiN5 hou7 i, sim7-chi3 hou7 i hu7-tam iuN2-chhi7 chit8 e5 gin2-na2 kap ta-ke. 
  Khi2-thau5 i pin5 sin3-sim, beh eng7 ki5-to2 hou7 Kai3-lap8-su siaN5 e5 chiu2-tiam3 long2 koaiN--khi2-lai5, sou2-i2 i chiong chit8 e5 ku7 hong-khim5 khng3 tiam3 koe-lou7 piN chiu2-tiam3 e5 mng5-khau2, ti7 hia gim5-si ki5-to2, kho2-sioh chit e5 hong-hoat siuN ban7-tun7, sin e5 chiu2-tiam3 iu5-goan5 teh ke-thiN! I khoaN3-kiN3 ka-ki7 e5 ke3-ek8 sit-pai7, tui3 an2-ni koat-teng7 oaN7 hong-hoat, khai-si2 kiah8 pou2-thau5 eng7 bu2-lek8 nau7 chiu2 tiam3. 
  I tong-jian5 beng5-pek8 chit khoan2 e5 heng5-tong7 si7 ui5-poe7 hoat-lut8! M7-ku2 i liah8 choe3 khui chiu2-tiam3 kin-pun2 ia7-si7 ui5-poe7 hoat-lut8, siong7-chhiaN2 Kai3-lap8-su siaN5 ti7 20 ni5 lai5 sng3 si7 chan3-seng5 kim3-chiu2 e5 te7-hng! 
  I bat hou7 lang5 cheng, hou7 lang5 eng7 kha cham3, eng7 piN sut, eng7 thui5-a2 kong3, sim7-chi3 u7 chit8 pai2 i e5 kut-thau5 bat siu7 kong3 tng7, chha-put-to hiam2 si2! Li2 siuN7 i un2-tang3 oe7 chiu7 an2-ni tioh8-kiaN ---- Chong2-si7 m7-si7 an2-ni, i eng2-oan2 bo5 kiaN! I keng-koe3 liau5-iong2, ti7 sin-the2 ho2 liau2-au7, iu5-goan5 koh kiah8-khi2 pou2-thau5, ke3-siok8 choe3 hoan2-tui3 lim-chiu2 e5 kang. I liah8 choe3 chit e5 kang si7 tit8-chiap hong7 Siong7-te3 e5 beng7-leng7! 
  U7 lang5 chu2-tiuN tioh8 chiong i liah8 khi3 koaiN-kaN, chong2-si7 an2-ni choe3 u7 sim2-mih8 lou7-eng7 nih8? In-ui7 i ti7 kaN-lai7 si5-siong5 toa7-siaN gim5-si ki5-to2, hou7 kou3-kaN e5 lang5 kam2-kak thau5 thiaN3! 
  Ia7 bat u7 lang5 chiong i toa3 khi3 hoat-iN7, tng phoaN3-koaN kong2 i hoan7-tioh8 Kai3-lap8-su siaN5 te7 kui2 tiau5 hoat-lut8 e5 si5, i chiu7 toa7-siaN pian7-hou7 kong2, “Chit e5 an3-kiaN7 m7 eng-kai chiau3 Kai3-lap8-su e5 hoat-lut8 pan7-li2, tioh8 eng7 chong-kau3 e5 hoat-lut8 lai5 sim2-phoaN3.” Tui3 an2-ni i chiu7 peh khi2-lai5, eng7 chap8-hun giam5-siok e5 thai3-tou7 thak8 Seng3-keng. Siat-su2 phoaN3-koaN beh kio3 i che7 loh8-khi3, i chiu7 chek-pi7 phoaN3-koaN kong2, “Li2 kong2 sim2-mih8? Kio3 goa2 che7 loh8-khi3? Goa2 e5 ni5-hoe3 u7 kau3-giah8 chu-keh thang choe3 li2 e5 lau7-bu2!” 
  Koan-he7 chit ui7 hoan2-tui3 lim-chiu2 e5 hu7-jin5-lang5, i it-seng e5 tiong-kan, ki5-koai3 e5 su7 chin choe7. 
  U7 chit8 pai2, i ti7 koe-lou7 khoaN3-kiN3 chit8 e5 chiah8-hun e5 lang5, chiu7 kiaN5 chin3-cheng5, tui3 hit lang5 e5 chhui3 chiong hun ka7 chhiuN2 khi2-lai5, soa3 kio3 i tioh8 chai thang kian3-siau3, in-ui7 sin-khu e5 hun-bi7 chhin-chhiuN7 chhau3-kau2 hian3, hou7 lang5 kan-khou2 phiN7. 
  Koh u7 chit8 pai2, khoaN3-kiN3 i ti7 koe-lou7 teh chou2-tong3 cha-bou2 gin2-na2 m7-chun2 in kap ta-pou-lang5 che7 siang7 chhia. A3! Thai3 kou2-koai3 e5 lau7 a-po5 la3! 
  Put-ko3 i it-seng e5 tiong-kan khak-sit8 ia7 u7 choe3 chin choe7 tat8-tit khim-poe7 e5 su7, sou2-i2 i sui-jian5 si2 liau2, chin choe7 lang5 iau2 teh siau3-liam7 i. 
  Ti7 Kai3-lap8-su siaN5 u7 chit8 tiau5 thih-lou7, kio3 choe3 “Na2-sun3 lou7,” eng7 chit8 ki pou2-thau5 choe3 ki3-ho7. Che si7 hit sou2-chai7 e5 lang5 beh ki3-liam7 i cha2-si5 hoan2-tui3 lim chiu2 e5 kong-lo5. 
  (Oah8-mia7 e5 Bi2-niu5 te7 54 ki5, 1958 ni5 11 geh8) 
</CL>
<HL>

1901年1月21日，美國Kai3-lap8-su城出現一個古怪e5老婦人人，伊e5手提一支利e5斧頭，嘴吟：「我做基督兵丁，著好膽進前。」你會討厭這個婦人人mah？我ka7你講，伊是美國歷史上一位出名e5婦人人！
伊行到一間酒店e5門口，kiah8起伊hit支利e5斧頭，大聲宣佈講：「我beh將lin2 chia e5酒鬼救出地獄e5門！Che是上帝e5命令！」然後伊就chong5入去，---你想有甚mih8人kann2 抵當這個婦人人抑無？我報你知，in攏溜tui3後壁門逃走！ 
這間酒店e5頭家bih tiam3桌腳，親像啞口hou7蜂釘--著。Hit個婦人人將店內e5玻璃櫥、窗仔門酒干、酒杯，用伊hit支利e5斧頭loan7破、亂long3，ti7幾分鐘後已經毀壞到不可收拾，親像hou7風颱掃過一樣！實在真親像！Na2-sun3這位姊妹所到e5所在，親像小形e5風颱臨到一樣！ 
Liam5-piN這位婦人人e5名聲受傳遍全世界。逐國e5報紙攏相爭出伊e5消息，有e5稱讚伊是「反對lim酒e5領袖，」有--e5稱伊做「禁酒e5先鋒。」 
伊e5所做激動真濟人kap伊表同情，結果ti7 17年後，美國政府也頒佈禁酒令！ 
怎樣Na2-sun3這位姊妹beh kap酒做對頭？當然伊有充分e5理由。伊e5家庭為著酒來破產。伊e5丈夫為著lim酒過度來死，死e5時m7若無留半e5錢hou7伊，甚至hou7伊負擔養飼一個囡仔kap ta-ke。 
起頭伊憑信心，beh用祈禱hou7 Kai3-lap8-su城e5酒店攏關--起-來，所以伊將一個舊風琴囥tiam3街路邊酒店e5門口，ti7 hia吟詩祈禱，可惜這個方法siunn 慢鈍，新e5酒店猶原teh加添！伊看見家己e5計劃失敗，tui3 an2-ni決定換方法，開始kiah8斧頭用武力鬧酒店。 
伊當然明白這款e5行動是違背法律！M7-ku2伊掠做開酒店根本也是違背法律，尚且Kai3-lap8-su城ti7 20年來算是贊成禁酒e5地方！ 
伊bat hou7人cheng，hou7人用腳cham3，用鞭sut，用槌仔摃，甚至有一擺伊e5骨頭bat受摃斷，差不多險死！你想伊穩當會就an2-ni著驚----總是m7是an2-ni，伊永遠無驚！伊經過療養，ti7身體好了後，猶原koh kiah8起斧頭，繼續做反對lim酒e5工。伊掠做這個工是直接奉上帝e5命令！ 
有人主張著將伊掠去關監，總是an2-ni做有甚mih8路用nih8？因為伊ti7監內時常大聲吟詩祈禱，hou7顧監e5人感覺頭疼！ 
也bat有人將伊帶去法院，當判官講伊犯著Kai3-lap8-su城第幾條法律e5時，伊就大聲辯護講，「這個案件m7應該照Kai3-lap8-su e5法律辦理，著用宗教e5法律來審判。」Tui3 an2-ni伊就peh起來，用十分嚴肅e5態度讀聖經。設使判官beh叫伊坐落去，伊就責備判官講，「你講甚mih8？叫我坐--落-去？我e5年歲有夠額資格thang做你e5老母！」 
關係這位反對lim酒e5婦人人，伊一生e5中間，奇怪e5事真濟。 
有一擺，伊ti7街路看見一個食薰e5人，就行進前，tui3 hit人e5嘴將薰ka7搶起來，續叫伊著知thang見笑，因為身軀e5薰味親像臭狗hian3，hou7人艱苦鼻。 
Koh有一擺，看見伊ti7街路teh阻擋查某囡仔m7准in kap查甫人坐上車。A3！Thai3古怪e5老阿婆la3！ 
不過伊一生e5中間確實也有做真濟值得欽佩e5事，所以伊雖然死了，真濟人iau2 teh數念伊。 
Ti7 Kai3-lap8-su城有一條鐵路，叫做「Na2-sun3路，」用一支斧頭做記號。Che是hit所在e5人beh紀念伊早時反對lim酒e5功勞。 
(活命e5米糧第54期，1958年11月) 
</HL>