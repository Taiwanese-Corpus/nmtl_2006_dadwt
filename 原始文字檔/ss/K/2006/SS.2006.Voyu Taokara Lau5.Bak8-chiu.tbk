<CL>
1662 ni5 ji7-goeh8 11 chai2-khi2 peh-tiam2, goa2 ti7 Zeelandia siann5-goa7 to3 than2-chhio3, kui-sian lang5 chhim3 ti7 chheng-ang5 e5 hoeh-chui2 lai7-te2, ng3-bang7 phu2-phu2 e5 thinn, siong7-boe2 chit8-pai2 choan2-khui3.
Koe3-khi3 chit kau2-kang, goa2 tak8-kang chhoe7 noa5-thau5 ian5-hoan2 li7-khui e5 si5-kan, it-tit8 kau3 kin-a2-jit8 thinn-kng, Koxinga (Kok-seng3-ia5) kong2 e5 tui3-ki5 kau3, to7 chun2 kui-me5 bo5-bin5, sim-lai7 koh-khah an2-choann2 kan-khou2, thau3-cha2, ma7 si7 tioh8 chhoa7 choe3-au7 chit8-tin7 a-peng-ko gia5 ki5-a2, pun5 kou2-chhoe, che5-che5 cheng2-cheng2, eng-ui kiau-kiah kiann5 ng3 pha-tiann7 ti7 Tai5-kang lai7-hai2 e5 Erasmus, che ma7 si7 Ho-lan ti7 Tai7-oan5 e5 siong7-boe2 chit8-chiah kun-lam7.
Hit si5-chun7 li7 goa2 thau5-pai2 lai5-kau3 chit-e5 to2-su7, i2-keng 22 tang--loh, beh hong5 phai3-lai5 chit-ui7 chin3-cheng5, goa2 i2-keng toe3 Tang-in3-tou7 Kong-si e5 kun-tui7, si3-koe3 kap lang5 piann3-tin7, lip8-ha7 be7-chio2 kong-lo5, goa2 it-tit8 long2 e7-ki3-tit 1640 ni5 e5 hit-chit8-kang, ti7 sai2-hiong3 Tai7-oan5 e5 hit-chiah ho7-cho3 Zeeburch e5 chun5-teng2, Maire chiong-kun toa7-siann soan-pou3 kong2: “Chun-hong7 kok-ong5 pe7-ha7 e5 beng7-leng7, kau-tiong7 Pieter Boon cho3 siong7-ui7, kok-ong5 ban7-soe3!” Chun5-teng2 toann7 toa7-chheng3 e5 siann, tai7-ke e5 hoan-hou, ti7 hai2-teng2 tan5 m7-chai joa7-ku2 chiah soah，hit-chun7 goa2 iau2 siau3-lian5, siunn7-kong2 jin5-seng bo5-u7 sim2-mih8 pi2 che koh-khah song2-sin5 e5 tai7-chi3--ah, thau3-te2 ka7 khi3-kau3 kong-si eng5-ui7 16 tang ku2 e5 lam5-hong to2-su7, khoann3-cho3 si7 goa2 e5 kun-jin5 seng-gai5 lai7-te2, khang3 khi2-lih leng7-goa7 chit8-e5 kham2-cham7 e5 ho2 ki-hoe7.
Leng7-goa7 chit8-e5 kham2-cham7, he si7 hah8-kai-jin5--e5 nouh! Sui-bong2 kun-su7 heng5-tong7 goan5-te2 to7 u7-su u7-iann5, m7-koh 1643 kau3 1650 chit-kui2-tang, kong-si i2-keng chiang2-ak kui-e5 to2-su7 e5 se-pou7 toa7-pou7-hun7, ham7 tang-pou7 chit8-pou7-hun7, u7 kui2-a7-tiunn5 koan-kian3 e5 chian3-cheng, to7-si7 goa2 chhoa7-peng thai5-iann5--e5, goan2 eng7 sann-tang e5 si5-kan, to7 i2-keng chha-put-to beh ka7 kui-e5 to2 long2 kiann5-thau3--ah.
Hiah-e5 ia2-jin5 bo5 chheng3-ki, toa7-kong3, in sin7-chi2 koh-khah su Beng5 te3-kok hiah-e5 sio2-khoa2 ku7-siong3 e5 thih-kah pou7-tui7, toa7-pou7-hun7 kan-tann kho3 toa7-to kap keng-chinn3 to7 siau3-siunn7 beh tui3-tek8, nah u7 kho2-leng5 cho3 goan2 e5 tui3-thau5? Chong2--si7, chit8-tiunn5 koh chit8-tiunn5 lau5-hoeh e5 chian3-cheng lai7-te2, soah u7 chit8-koa2 tiunn5-bin7, kap chit8-koa2 lang5-bin7, chhin-chhiunn7 tioh8-siong lau5--loh8-lai5 e5 khi5 kang7-khoan2, it-tit8 in3 ti7 goa2 e5 sim-koann-te2, he lai7-te2 koh-khah u7 chit8-e5 lang5, choann-a2 pinn3-cho3 goa2 chit-si3-lang5 thau3-boe2 pang3 be7 loh8 e5 koa3-tiau3.
＊　＊　＊　＊
Goa2 bo5 hoat-tou7 ka7 hit-siang ng5-gim7-gim7, kng-sih-sih e5 bak8-chiu pang3 hou7 be7 ki3--tit, ma7 bo5 hoat-tou7 pang3 be7 ki3-tit hiah-e5 i bok8-pheng5 kong2 chhut-chhui3 e5 oe7, ti7 au7--lai5 sng3 long2 sng3 be7 li7 e5 am3-me5 lai7-te2, hit-saing bak8-chiu liah8 goa2 tit8-tit8 ge5, kian3-pai2 long2 hou7 goa2 lau5 chhin3-koann7, kui sin-khu tam5-lok-lok, kiong7-beh be7 chhoan2-khui3, kian3-pai2 long2 ti7 bin5-chhng5 teng2 kan-khou2 kun2-leng3, kiann kah hiong5-hiong5 cheng-sin5--khi2-lai5.
Hit-kang si7 1644 ni5 e5 kau2-goeh8 chhe-lak8, Tai7-oan5 tiunn2-koann Caron beng7-leng7 goa2 chhoa7 300 e5 peng-a2, 60 e5 lou5-chai5 kap leng7-goa7 chit8-tin7 Siraya lang5 chou--khi2-lai5 e5 pou7-tui7, che7-chiunn7 lak8-chiah kun-lam7, tit8-chiap chiunn7-pak, khi3 phah Ke-lang, Tam7-chui2 kap Cabaran, liau2-au7 koh phah-tat beh loh8-lam5 khi3 phah thong2-ti7 17 e5 chhoan-sia7 e5 Koa tai7-ong5 (Quataongh).
Goan2 khi2-teng5 hit-kang thinn-khi3 chin ho2, thinn-sek chhenn-leng3- leng3, ui3 Ke-lang khi2-soann liau2-au7, sui5 thai5 jip8-khi3 Cabaran, chiah kui2-kang nia7-tiann7, 44 e5 chhoan-sia7 to7 long2 siu-cho3 kong-si e5 nia2-thou2, 10 goeh8-chhe, pou7-tui7 chhoa7 tng2-lai5 Ke-lang, phah khi3-kau3 Tam7-chui2 hit-tah, an-iann5 ti7 chhoan-sia7 lai7-te2, lim-chiu2 kheng3-chiok, in-ui7 chit-pai2 e5 jin7-bu7, sit8-chai7 si7 thai3 sun7-si7, na7 hit si5-chun7 lai5 khoann3, to7 chun2-si7 beh ka7 kui-e5 to2-su7 long2 chiam3, ma7 si7 chhin-chhiunn7 toh-teng2 ni-kam.
10 goeh8-chhe, kun-tui7 kiann5 soann-lou7 ng3-lam5, chit8-lou7 keng-koe3 Tek-cham7, chha-put-to long2 bo5 tu2-tioh8 u7-lang5 tui3-tek8, ia2-jin5 chit8-e7 khoann3-tioh8 hoe2-chheng3 chiah-nih8 li7-hai7, long2 chau2 kah be7 kou3--tit, in hian3-chiunn7 lok8-phoe5 kap gou2-kou2, piau2-si7 beh sun7-than3 kong-si, goa2 che7 ti7 peng-iann5 lai7-te2, chhiu2-na2 so ka-pi-sek toa3 peh8-sek hoe-tiam2, siong7-ho2 e5 lok8-phoe5, sim-lai7 siunn7-kong2 Koa tai7-ong5 kiam2-chhai2 si7 lang5 siunn7--chhut-lai5-e5, i e5 ong5-kok ma7 kan-tann si7 hong-siann pong3-iann2 nia7-tiann7.
10 goeh8 17 beh am3-a2, thinn-pinn phu5 1-ian5 koai3-ki5 ang5-hoann2 e5 sek-chui2, khoann3 e7 chhut ia2-jin5 long2 chin koa3-hoai5, goa2 thau3-koe3 thong-ek8 chai-iann2, beh pian3-thinn--ah, 18 hit-kang, hong-hou7 toa7 kah peng-a2 tak8-lang5 long2 bo5 cheng-chhai2--khi3, chhenn-kong5-hong ka7 chhiu7-a2 ui3 chhiu7-kin khiu2 to3--khi2-lai5, goan5-te2 khoann-khoann-a2 lau5 e5 khe-chui2, i2-keng be7-su chit8-tiau5 lo5-chhoe2- chhoe2 e5 ng5-liong5, goan2 tiau5 ti7 an-iann5 e5 te7-tiunn5, be7-tin2 be7-tang7, 19 hit-kang, thong-ek8 soah thau-chau2, goan2 kap chai7-te7-lang5 kong2 be7 thong, chi2-ho2 lim5-si5 kai2-oann7 heng5-kun e5 lou7-soann3, ian5 hai2-hoann7 lai5 kiann5, khah bian2 sit-lou7, chit-e5 hong-thai, hou7 goan2 sit-khi3 chun5-chiah sang3--lai5 e5 pou2-kip, iu7-koh tioh8 liau5-koe3 chit8-tiau5 koh chit8-tiau5 chhoah-lau5 e5 toa7-khe, goa2 e5 sim--nih chhi3-chhak8, khai-si2 kam2-kak bo5 siann2 tioh8.
Keh-tng2-kang ti7 tiong-pou7, goan2 kiann5 lau5-kau3 lun5-a2-te7, bo5-tiunn-ti5 koan5-koan5 e5 chhau2-a2 lai7-te2 soah chau2-chhut kui2-a7-pah e5 ia2-lang5, in long2 bo5 ka7 chheng3-chi2 khng3 ti7 bak8-te7, giah8 to, chha5-kun3-a2 kap tng5-mau5 to7 chhiong hiong3 goan2 lai5, sui-jian5 goan2 chiann5-kin2 to7 ka7 in phah to3-tng2--khi3, m7-koh in chit-pai2 iong7 am3-pou7, phah-si2 kui2-a7-e5 peng-a2, koh lai5, tiong-tau3 hong-hou7 chong2-theng5, chhut toa7-jit8-hou2, Bodor (Chui2-li2-sia7) e5 lang5 soah si3-koe3 pang3-hoe2, beh ka7 goan2 hong5-gai7, goa2 khi3 chit8-e7 ha7-leng7 pang3 chin7-pong7 chin3-kong, ka7 chhu3 long2 ka7 sio-liau2-liau2, kio3 peng-a2 ka7 thai5 kah chhau3-chho-hng, toa7-hoe2 kap ou-ian tit8-tit8 chheng3-khi3 kau3 chui2-sek e5 thinn--nih8, chhenn-sek e5 chhau2-pou teng2-koan5, u7 to2 kui2-a7-pah e5 ia2-lang5 ng5-phi-phi e5 si-the2, chit8 sou2-chai7 long2 si7 ou-ang5 e5 hoeh-chui2.
Peng-a2 ka7 Bodor e5 ang-i5 thau5-mng5 khiu2--leh, iong7 chheng3-koainn2 ka7 kong3, beh ai3 i koai-koai-a2 cho3 thau5-cheng5 chhoa7-lou7, m7-koh i kan-kan tit8-tit8 iong7 pho3-chhui3 e5 siann, kong2 hit-ho7 goan2 thiann-bo5 e5 oe7, toa7-siann hoah-hiam3, kui2-a7-kang tak-khap8, hou7 peng-a2 put-chi2-a2 hong-hoe2-toh8, in hiann5-chha5 khi2-hoe2, ka7 ang-i5 tiau liong5-he5, siunn7 beh chhin-chhiunn7 goan2-kok chhu2-ti7 oe3-ok Siong7-te3 e5 lang5 hit-khoan2, ka7 sio hou7 si2, hoe2 sio kah chiann5 me2, ang-i5 e5 sin-khu ti7 hoe2--nih8 in-ui7 kan-khou2 kun2-chun7, hoe2-khun5 chheng3-chhut chhenn-sek e5 ian, khong-khi3 lai7-te2 phinn7 e7 tioh8 thau5-mng5 kap lang5-bah chhau3-hoe2-ta e5 bi7, goa2 ka7 phinn7-a2 om--leh, khoann3 hiong3 hoe2-khun5, khoann3-tioh8 hit-e5 ang-i5, i sui-jian5 hou7 sio kah toa7-khang se3-lih8, kui-e5 bin7 ou--e5, ang5--e5 lam7 cho3-hoe2, m7-koh chit8-siang bak8-chiu soah toa7-toa7-lui2, peh kim-kim, tai3 ng5-hoann2 e5 sek-chui2, liah8 goa2 tit8-tit8 gin5, bo5-ti bo5-tng i ai-ai-kio3 e5 siann, soah pinn3-cho3 beng5-beng5-beng5 e5 oe7-ku3, goa2 in-ui7 gong5-giah8, goan5-te2 chhah-koh e5 siang-chhiu2 choann-a2 pang3 to3--loh8-lai5, oh-tit siong-sin3, i nah e7 iong7 Ho-lan-oe7 teh hoah:
“Goa7-lai5 e5 tek8-jin5 be7 ka7 goan2 eng2-eng2 che3-ap, lin2 e5 khui3-lat8 kap iong7 kiong5 ka hou7--goan2-e5, boe2-chhiu2 e7 hong5 phui3-tham5 phui3-noa7, long2-chong2 piann3-hinn3-sak! Chou2-leng5 khoann3-kinn3 chit-phian3 le3-tau2 e5 thou2-te7 kap in e5 kiann2-sun-a2, goan2 e7 eng2-oan2 khia7 ti7 chia!”
I chit8-pai2 koh chit8-pai2 kong2 chiah-e5 oe7, lu2 lai5 lu2 se3-siann, it-tit8 kau3 i hou7 toa7-hoe2 sio cho3 chit8-te3 ou-thoann3, ti7 ng5-ham2-ham2 e5 hoe2--nih8 at-khiau, kui-sian lang5 che7 to3--khi2-lai5.
Koa tai7-ong5 te2-tek8 kah chiah li7-hai7, hou7 goa2 chin i3-goa7, goa2 jin7-ui7 chi2-u7 koh-khah nge7, iong7 khut8 thau5-pou7, in chit-tin7 ia2-lang5 chiah e7 chai si2, che ia7-si7 ui7-sim2-mih8 10 goeh8 22 goan2 phah jip8-khi3 Pasua (Poann3-soann3-sia7) e5 si5, goa2 e7 koh chit8-pai2 ha7-leng7 ka7 chhoan-sia7 long2 pang3-hoe2-sio, soah bo5-liong7 kong2 ia2-lang5 chau2-khi3 hong-thau5 peng5, ui3 chhiu7-na5-a2 pang3-hoe2, goan2 hou7 hoe2 to3-pha, iau2 be7-hu3 ke-siunn7, si3-khou lian3-tng2 bok8-ki5-pheng5 thiann-kinn3 kui2-a7-pah, kui2-a7-chheng lang5 teh hiam3-hoah e5 siann, hiang2 kah hou7 lang5 phah-chhin3, bo5 joa7-ku2, hou7 ou-ian chah8--leh e5 thinn-teng2, chheng-ban7-ki chinn3 chhin-chhiunn7 loh8-hou7 sia7 to3--loh8-lai5.
Toa7-hoe2 lai7-te2, peng-a2 piann3-si2 chau2 hiong3 hai2-kinn5, liu-boe2 soann khi2-lih lai5 tann2-chat e5 chun5-teng2, in-ui7 toa7-pou7-hun7 e5 chong-pi7 long2 phah-m7-kinn3, pou7-tui7 kou-put-chiong tioh8 seng tng2-khi3 Tai7-oan5, ti7 chun5-teng2 e5 si5, goa2 sit8-chai7 m7-chai beh an2-choann2 ng3 teng2-si kai2-soeh goa2 kun-jin5 seng-gai5 lai7-te2 han2-kinn3 e5 toa7 pai7-pan2, na7 Bodor hit-siang ng5-hoann2 e5 bak8-chiu, ma7 ui3 hit-e5 si5-chun7 khai-si2, tiann7-tiann7 ui3 ou-am3 lai7-te2 khoann3 to3--chhut-lai5, ka7 goa2 gin5 bo5-theng5, hou7 goa2 put-si5 lun2-neh, sui-jian5 keh-tng2-ni5 ni5-chhe goa2 koh chhoa7 pou7-tui7 phah-iann5 Koa tai7-ong5, sng3 si7 po3 niau-chhi2-a2-oan, m7-koh hit-siang bak8-chiu kap hiah-e5 chhan3-gi2, i2-keng pian3-cho3 goa2 eng2-oan2 e5 hiong-bang7.
＊　＊　＊　＊
1661 ni5, goa2 i2-keng tiau3 tng2-khi3 Batavia u7 11 tang--ah, tioh8 poann3-tang chiah e7-tang3 tng2-lai5 Tai7-oan5 chit8-choa7, kap Nakao tau3-tin7 chit8-le2-pai3 e5 si5-kan, to7 sng3 chin m7-goan7, cho3 chit8-e5 kun-jin5, tu5-khi3 oan3-than3 si7 koh thang an2-choann2.
6 goeh8 24, goa2 chhim2-thau5 thiann-tioh8 lang5 kong2 Maria-ho7 thoan5--koe3-lai5 e5 siau-sit: “Tai7-oan5 khi3 hou7 Koxinga e5 tai7-kun pau-ui5”, sim-lai7 kip kah beh si2, goa2 kin2-piang3-piang3 chhiann2 lang5 sang3 chit8-tiunn phoe hou7 Batavia chong2-tok Maetsuyker, kong2 goa2 goan7-i3 ka-jip8 tann2-chat e5 pou7-tui7, koann2-khi3 Tai7-oan5, tan2-a7 tan2, chun5-tui7 it-tit8 thoa kah 7 goeh8 chhe 5 chiah khi2-kiann, goa2 sim-lai7 hoan5-lo2 Nakao e5 an-choan5, chiah8 be7 loh8, khun3 be7 khi3, kui-e5 lang5 siau-kut loh8-bah.
Hit-tang i2-keng si7 sek8-sai7 Nakao liau2-au7 e5 te7 16 tang--ah, iau2 e7 ki3-tit hit chit8-tang, goa2 chhoa7 200 goa7 e5 peng-a2, chham chai7-te7-lang5 chou-seng5 e5 pou7-tui7, hong7 beng7-leng7 khi3 phah chit8-pai2 koh chit8-pai2 hoan2-poe7 e5 Cabaran, beh thau3-te2 ka7 in kang3-hok8, sun7-soa3 ma7 khi3 chau2-chhoe7 thoan5-soat lai7-te2 e5 hit-tiau5 ng5-kim-ho5 Turoboan, goan2 chiann5 khin-kho2 to7 ka7 34 e5 chhoan-sia7 phah--loh8-lai5, m7-koh ti7 Sochel kap Katitapan soah chian3 kah chin kan-khou2, u7 be7-chio2 peng-a2 tioh8-siong iah8-si7 si2--khi3.
Ia2-lang5 in-ui7 kap goa7-lang5 chih-chiap, ma7 khai-si2 theh8-tioh8 chit8-koa2 chheng3-ki, hou7 goan2 bo5 hoat-tou7 koh chhin-chhiunn7 eng2-koe3 hiah-nih8 kan2-tan to7 hou7 in hang3-hok8, tan2 chian3-iann5 liau2-au7, goa2 chit8-tiam2-a2 to7 bo5 tiu5-tu5, sui5 ha7-leng7 ka7 chit nng7-e5 chhoan-sia7 pang3-hoe2-sio, ka7 chiah-e5 tui3-tek8 e5 lang5 chong2 thai5, goa2 chhiu2 giah8 kun-to si3-koe3 na2 sun5, lai5-kau3 chit8-keng in-ui7 toh8-hoe2, i2-keng poann3-to2 e5 khia7-ke-chhu3 thau5-cheng5, soah khoann3-tioh8 chit8-e5 cha-bou2 gin2-a2 theh8 pu5-hia, ui3 chit8-e5 khih-kak e5 chui2-kng, tit8-tit8 iunn2-chui2 phoah tui3 toa7-hoe2, goa2 chit8-bin7 in-ui7 i bo5 to5-chau2 kam2-kak chin i3-goa7, chit8-bin7 ma7 tui3 i chit-khoan2 pang3-goa7-goa7 e5 thai7-tou7 chin siunn7-khi3, bo5-siunn7 to7 hiong3-cheng5, to giah8 koan5 beh ka7 phut--loh8-khi3.
5 tang i2-lai5, goa2 chu7-te2 m7-bat ka7 chiah-e5 ia2-lang5 khng3 ti7 bak8-chiu lai7, goa2 it-tit8 ka7 in tong3-cho3 bou2 chit8-khoan2 chhin-chhiunn7 lang5 e5 cheng-senn, tui3 cheng-senn nah u7 sim2-mih8 to7-li2 thang-ho2 kong2, ma7 bo5 su-iau3 ka7 in thiann3-sioh, chi2-u7 to-a2, kun3-a2 kap sut-a2 chiah e7 hou7 in thiann-oe7. Chong2--si7 tng chit-e5 cha-bou2 gin2-a2 seh8 koe3-sin khoann3--goa2, goa2 ui3 i peng5-cheng7 e5 bin7, khoann3-tioh8 chit8-siang toa7-toa7-lui2, chheng-chheng-chheng e5 bak8-chiu, he peh8-jin5 peh8-peh8-peh8, ka7 chhim ka-pi-sek e5 bak8-chiu-jin5 pau5--leh, m7-chai ui7-sim2-mih8 goa2 choann-a2 sin5--khi3, goa2 khoann3-kinn3 leng5-hun5 e5 kng teh sih, khi3 hou7 chhio7--tioh8 e5 hit bak8-chit8-nih ku2, goa2 m7-chai ui7-sim2-mih8, soah chhim-chhim in-ui7 ka-ti7 e5 la-sam5 kap choe7-ok tioh8-kiann.
Cha-bou2 gin2-a2 khoann3-liau2, koh tiam7-tiam7 seh8 hoan-thau5, ke3-siok8 iong7 hit-e5 se3-se3-e5-a2 e5 pu5-hia kap toa7-hoe2 pinn-puih8, goa2 hit-tang-chun7 long2 be7 ki3-tit ka7 lak ti7 thou5-kha e5 kun-to khioh--khi2-lai5, kan-tann gong7-gong7 khia7 ti7 hia ka7 khoann3.
Kong2--khi2-lai5 be7-su to3-siah, ui7-tioh8 mai3 koh hong5 phai3-khi3 thai5 i e5 chok8-jin5, goa2 soah tioh8 kap i tng5-ki5 hun-thiah, 1650 ni5, goa2 sin-chheng2 tiau3-khi3 Batavia, m7-koh Nakao bo5 un2-chun2 kap goa2 cho3-hoe2 khi3, goa2 kui-sim ng3-bang7 chiah8-lau7 the3-ngou2 e5 hit-kang, to7 e7-tang3 kap i thoan5-inn5, bian2 koh hun--khui.
Tann chit-e5 bang7 i2-keng be7-su tiam2 la7-tiau5 chhai7 leh chhoe-hong, chit8-lou7 toe3 Caeuw chiong-kun sut-nia2 e5 chun5-tui7 koann2-hiong3 Formosa, sim-koann pih8-phok8-thiau3, goa2 hoan5-lo2 Nakao, khah hoan5-lo2 koe3 Tai7-oan5 kap Koxinga e5 chian3-cheng.
Kho3-tioh8 goan2-kun hai2-hoann7 toa7-phau3 e5 pang-chan7, goan2 chin bo5 kan2-tan chiah chhoann3-koe3 Koxinga kui-toa7-tin7 e5 chian3-chun5, jip8-khi3 kau3 Zeelandia, goa2 sim-lai7 tioh8-kip, chit8-si3-koe3 tham3-thiann Nakao e5 siau-sit, m7-koh tu5-khi3 khak-teng7 Nakao bo5 ti7 siann5-lai7 liah8-goa7, chian3-cheng e5 si5-chun7 ju5-chhang2-chhang2, siann2-lang5 ma7 m7-chai siann2-lang5 si7 si2 si7 oah8, ha7-loh8 choann2-iunn7.
Kui2-ko3-goeh8 au7, Caeuw chiong-kun to7 in-ui7 lek-tann2, than3 poann3-me5 chhoa7 i chhun--loh8-lai5 e5 kun-lam7 lang3-kang2, Zeelandia hong5 kong-phoa3 si7 kin2-choah8-ban7 e5 tai7-chi3 nia7-tiann7, siann5-goa7 hou7 Koxinga e5 pou7-tui7 ui5 kah bat8-chiuh-chiuh, siau-sit lu2 lai5 lu2 chio2, goa2 m7-na7 m7-chai Nakao si7 m7-si7 iau2 ti7 chit-e5 jin5-se3-kan, goa2 sin7-chi3 bo5 hoat-tou7 khak-teng7 ka-ti7 si7 m7-si7 koh khoann3 u7 bin5-a2-chai3 e5 jit8-thau5; Bodor e5 ang-i5 hit-siang ng5-hoann2-hoann2, kim-sih-sih e5 bak8-chiu, ma7 ke koh khah chiap8 chhut-hian7 ti7 goa2 e5 bang7-tiong, goa2 sim-lai7 pan7-phoe i e5 chham3-gi2 chong2-u7 chit8-kang e7 chiann5.
2 goeh8 chhe 1, tiunn2-koann Coyet cheng3-sek hiong3 Koxinga tau5-hang5, ti7 kau2 ko3-goeh8 lai7-te2, goan2 ti7 hai2--nih8 kap soann-su7 long2 chian3 su--lang5, tann bo5 tai7-oa5 tioh8 ka7 thong2-ti7 38 tang e5 Tai5-oan5 kau hou7-lang5.
Koe3-khi3 chit 9 kang goa2 iong7-sim ke3-kau3 siunn7 beh chhoe7 tioh8 Nakao, chit-ma2 i2-keng si7 tau5-hang5 liau2-au7 e5 te7 10 e5 thau3-cha2, goa2 chong2-sng3 ai3 bin7-tui3 Nakao bo5-siau-bo5-sit e5 su7-sit8, siunn7-tioh8 chit-si3-lang5 bo5 hoat-tou7 koh kap i kinn3-bin7, to7 chun2 chian3-cheng bo5 hou7 lang5 phah--si2, i2-au7 koh thang bong2-tou7, ma7 kam2-kak bo5-i3-bo5-su3.
Goa2 chhoa7 Ho-lan siong7-boe2-tin7 e5 pou7-tui7 kiann5 siann5-goa7 hit-tiau5 sio2-lou7, tit8-tit8 hiong3 Erasmus khi3, chun2-pi7 chiunn7-chun5, si3-khou-ui5 u7 Koxinga e5 peng-a2 ka7 goan2 kam3-si7, goa2 sim-cheng5 tim5-tang7, chhin-chhiunn7 sim-lai7 u7 chit8-liap8 kui-ban7-kin e5 thih-thui5, teh kah goa2 be7 chhoan2-khui3--tit, na2 kiann5 e5 si5, kam2-kak lou7 phu5-phu5, kiann5-tioh8 bo5 siann2 teng7-tauh, si3-khou-lian3-tng2 e5 mih8-kiann7, goa2 khoann3-bo5 thiann-bo5, it-tit8 kau3 chhinn-chham2 e5 khau3-siann chng3 jip8-khi3 goa2 e5 hi7-khang, chiah hiong5-hiong5 chheng-chhenn2.
Chu3-sin5 chit8-e7 khoann3, goan5-lai5 si7 si3-gou7 e5 Koxinga e5 peng-a2, giah8 toa7-to giah8 kun3-a2 teh ham2 nng7-e5 Silaya, hit-nng7-e5 lang5 to2 ti7 thou5-kha, thau5-phoa3 hi7-lih8, u7 chit8-e5 peng-a2 iong7 kiong5 beh ka7 ki5-tiong chit8-e5 Silaya am7-kun2 e5 ng5-kim phoah8-lian7 chhoah--khi2-lai5.
In khau3 kah chhinn-chham2 lok8-phek, kui-bin7 ko7 kah long2 hoeh, to7 chhin-chhiunn7 chap8-goa7 tang cheng5, goa2 ti7 Bodor, Pasua, Sochel kap Kakitapan thiann-tioh8 e5 khau3-siann kang7-khoan2, bo5 ke-siunn7 goa2 to7 toa7-hoah8 chau2--koe3, siunn7 beh ka7 hiah-e5 chhou-chan5 e5 peng-a2 phah-cham7, iau2-be7 kau3-ui7, au7-thau5-khok to7 khi3 hong5 bok--chit8-e7, kui-e5 lang5 khong7-kha-khiau3.
10 goa7-e5 peng-a2 ui5 oa2--lai5, chheng3-koainn2, kun3-a2 chong2 lai5, goa2 e5 to3-peng5 bak8-chiu chi2 hong5 phah kah lak--chhut-lai5, koh thiann-tioh8 heng-kham2 lai7-te2 nng7-ki pin2-a2-kut tng7--khi3 e5 siann, boe2--a2 koh khi3 hou7 chit8-ki toa7-to phoa3-pak, goa2 to2 than2-chhio3, kan-tann kam2-kak piann3--chhut-lai5 e5 hoeh-chui2 sio-sio, ko7 kah kui sin-khu tam5-tam5-tam5.
Goa2 lang5 sin5-sin5, koh na2 chhan-chhiunn7 thiann-kinn3 Bodor e5 ang-i5 chng-giam5 e5 chham3-gi2.
“Goa7-lai5 e5 tek8-jin5 be7 ka7 goan2 eng2-eng2 che3-ap, lin2 e5 khui3-lat8 kap iong7-kiong5 ka hou7--goan2-e5, boe2-chhiu2 e7 hong5 phui3-tham5 phui3-noa7, long2-chong2 piann3-hinn3-sak! Chou2-leng5 khoann3-kinn3 chit-phian3 le3-tau2 e5 thou2-te7, kap in e5 kiann2-sun-a2, goan2 e7 eng2-oan2 khia7 ti7 chia!”
Sui-bong2 chiann3-bak8 ko7 tioh8 hoeh khoann3 bo5 siann2 u7, soah kan2-na2 u7 khoann3-tioh8 Nakao e5 bin7 phu5 ti7 phu2-phu2 e5 thinn-teng2, hiong3 goa2 bun5-bun5-a2 chhio3, goa2 ma7 hoann-hi2 chhio3--chhut-lai5.
“Hi-bang7 lin2 heng-ong7, mai3 koh chiann5-cho3 koe3-hai2 e5 lah8-jin5 e5 chiah8-mih8, khoann3-kinn3 le3-tau2 e5 thou2-te7 kap kiann2-sun-a2 e5 chou2-leng5--ah! Kiu5 li2 sia3-bian2 goa2 chit-e5 u3-oe3 e5 leng5-hun5.” Goa2 ka-ti7 ngau7-ngau7-liam7, ki5-thai7 chham3-gi2 cho3-chiann5 hit-chit8-kang khah kin2 lai5, bak8-chiu tauh8-tauh8-a2 kheh--khi3.
(Tai5-bun5 Bong2-po3 te7 115 ki5, 2006 ni5 4 goeh8)
</CL>
<HL>

1662年2月11早起 8 點，我 ti7 Zeelandia城外倒 than2-chhio3，kui-sian人浸 ti7 清紅 e5 血水內底，向望昲昲 e5 天，上尾1-pai2 喘氣。
過去chit 9工，我 tak8 工 chhoe7 攔頭延緩離開 e5 時間，一直到今a2日天光，Koxinga(國姓爺）講 e5 對期到，就準 kui 暝無眠，心內koh-khah an2-choann2 艱苦，透早，ma7 是tioh8 chhoa7 最後 1 陣阿兵哥舉旗a2、pun5鼓吹，齊齊整整、英威驕 kiah 行ng3 pha碇 ti7 台江內海 e5 Erasmus，這ma7 是荷蘭 ti7 大員 e5 上尾一隻軍艦。
Hit 時陣離我頭 pai2 來到 chit-e5 島嶼，已經22冬--loh，欲hong5派來chit 位進前，我已經toe3東印度公司e5 軍隊，si3-koe3 kap人拚陣，立下be7少功勞，我一直long2會記得1640年e5 hit-chit8工，ti7 駛向大員e5 hit隻號做Zeeburch e5 船頂，Maire將軍大聲宣佈講：「遵奉國王陛下e5命令，交仗Pieter Boon做上尉，國王萬歲！」船頂 toann7 大銃 e5 聲、大家 e5 歡呼，ti7 海頂 tan5 m7 知外久才soah，hit 陣我 iau2 少年，想講人生無有 sim2-mih8比 che koh-khah 爽神 e5 代誌--ah，透底ka7 去到公司營位16 冬久e5 南方島嶼，看做是我 e5 軍人生涯內底，khang3 起 lih 另外1-e5 坎站 e5 好機會。
另外1-e5坎站，he是合該然--e5 noh！雖罔軍事行動原底就有輸有贏，m7-koh 1643到1650 chit幾冬，公司已經掌握kui-e5島嶼e5西部大部份，ham7東部一部份，有幾a7場關鍵e5戰爭，就是我chhoa7兵thai5贏--e5，阮用三冬e5時間，就已經差不多欲ka7 kui-e5島long2行透--ah。
Hiah-e5野人無銃枝、大kong3，in 甚至koh-khah輸明帝國hiah-e5 sio2-khoa2舊相e5鐵甲部隊，大部份kan-tann靠大刀kap弓箭就數想beh 對敵，nah有可能做阮e5對頭？總--是，一場koh一場流血e5戰爭內底，soah有chit8-koa2場面，kap chit8-koa2人面，親像tioh8傷留--落-來兮khi5 kang7款，一直印 ti7 我e5心肝底，he內底koh-khah有1-e5人，choann-a2變做我chit世人透尾放be7落e5掛吊。
＊　＊　＊　＊
我無法度ka7 hit雙黃gim7-gim7、光sih-sih e5目睭放hou7 be7記--得，ma7無法度放be7記得hiah-e5伊暴憑講出chhui3 e5 話，ti7 後--來算long2算be7離e5暗暝內底，hit雙目睭liah8我直直ge5，見pai2 long2 hou7我流凊汗，kui身軀tam5-lok-lok，kiong7-beh be7喘氣，見pai2 long2 ti7 眠床頂艱苦kun2-leng3，驚kah雄雄精神--起-來。
Hit工是1644年兮9月初6，大員長官 Caron命令我chhoa7 300 e5兵a2、60 e5 奴才kap另外1陣Siraya人組--起-來e5部隊，坐上6隻軍艦，直接上北，去phah雞籠、淡水kap Cabaran，了後koh phah-tat beh落南去 phah 統治17 e5村社 e5 柯大王（Quataongh）。
阮起程hit工天氣真好，天色青leng3- leng3，位雞籠起山了後，sui5 thai5入去Cabaran，才幾工nia7-tiann7，44 e5 村社就long2收做公司e5領土，10月初，部隊chhoa7 tng2來雞籠，phah去到淡水hit-tah，安營 ti7 村社內底，lim酒慶祝，因為chit-pai2 e5任務，實在是太順事，若hit時陣來看，就準是beh ka7 kui-e5島嶼long2佔，ma7是親像桌頂 ni 柑。
10月初，軍隊行山路向南，一路經過竹塹，差不多long2無tu2-tioh8有人對敵，野人chit8-e7看tioh8火銃chiah-nih8厲害，long2走kah be7 顧得，in 獻上鹿皮kap五穀，表示beh順趁公司，我坐 ti7 兵營內底，手na2 so ka-pi色帶白色花點、上好e5鹿皮，心內想講柯大王kiam2-chhai2是人想--出-來-e5，伊 e5 王國 ma7 kan-tann 是風聲謗影nia7-tiann7。
10月17欲暗仔，天邊浮1-ian5 怪奇紅hoann2 e5 色水，看e7出野人long2真掛懷，我透過通譯知iann2，beh變天--ah，18 hit工，風雨大kah兵a2 tak8人long2無精彩--去，生狂風ka7樹a2位樹根khiu2倒--起-來，原底khoann-khoann-a2流e5溪水，已經be7輸一條濁chhoe2- chhoe2 e5黃龍，阮tiau5 ti7安營e5地場，be7-tin2 be7-tang7，19 hit工，通譯soah偷走，阮kap在地人講be7通，只好臨時改換行軍e5 路線，沿海岸來行，khah免失路，chit-e5風颱，hou7阮失去船隻送--來e5補給，又koh tioh8潦過1條koh 1條chhoah流 e5 大溪，我 e5 心--裡chhi3-chhak8，開始感覺無siann2 tioh8。
隔tng2工 ti7 中部，阮行來到崙 a2 地，無張持 koan5-koan5 e5 草 a2 內底soah走出幾a7百 e5 野人，in long2無ka7 銃子khng3 ti7 目地，giah8刀、柴棍a2 kap長矛就衝向阮來，雖然阮chiann5緊就ka7 in phah倒tng2--去，m7-koh in chit-pai2 用暗步，phah死幾a7-e5兵a2，koh來，中tau3風雨chong2停，出大日虎，Bodor（水里社）e5人soah si3-koe3放火，beh ka7 阮妨礙，我氣chit8-e7下令放盡磅進攻，ka7厝long2 ka7燒了了，叫兵a2 ka7 thai5 kah臭腥荒，大火kap烏煙直直chheng3去到水色兮天--nih8，青色 e5 草埔頂koan5，有倒幾a7百 e5 野人黃phi-phi e5死體，一所在long2是烏紅e5血水。
兵a2 ka7 Bodor e5 尪姨頭毛khiu2--leh，用銃koainn2 ka7 kong3，beh ai3 伊乖乖a2做頭前chhoa7 路，m7-koh伊kan-kan直直用破脆e5聲，講 hit 號阮聽無e5話，大聲hoah喊，幾a7工tak-khap8，hou7兵a2不止a2風火toh8，in hiann5 柴起火，ka7 尪姨雕龍蝦，想beh親像阮國處置oe3惡上帝e5人hit款，ka7 燒hou7死，火燒kah chiann5 me2，尪姨e5身軀 ti7 火--nih8因為艱苦kun2-chun7，火囷chheng3出青色e5煙，空氣內底鼻會tioh8頭毛kap人肉臭火ta e5味，我ka7鼻a2 om--leh，看向火囷，看tioh8 hit-e5尪姨，伊雖然hou7燒kah大空細裂，kui-e5面烏--e5、紅--e5 lam7做夥，m7-koh 1雙目睭soah大大蕊、peh金金，帶黃hoann2 e5色水，liah8我直直gin5，無 ti 無噹伊哀哀叫e5聲，soah變做明明明e5話句，我因為gong5-giah8，原底chhah-koh e5雙手choann-a2放倒--落-來，oh得相信，伊nah e7 用荷蘭話teh hoah：
「外來 e5 敵人be7 ka7 阮永永制壓，lin2 e5 氣力 kap用強加hou7--阮-e5，尾手會hong5呸痰呸瀾、long2-chong2摒hinn3-sak！祖靈看見chit片le3-tau2 e5土地kap in e5 kiann2 孫仔，阮會永遠khia7 ti7 chia！」
伊1-pai2 koh 1-pai2講chiah-e5話，lu2來lu2 se3聲，一直到伊hou7大火燒做一塊烏炭，ti7 黃ham2-ham2 e5火--nih8 at-khiau、kui身人坐倒--起-來。
柯大王抵敵kah chiah厲害，hou7我真意外，我認為只有koh-khah硬，用khut8 頭步，in chit 陣野人才e7 知死，這也是為sim2-mih8 10月22阮phah入去Pasua(半線社）e5時，我e7 koh 1-pai2下令ka7 村社 long2 放火燒，soah無量講野人走去風頭peng5，位樹林a2放火，阮hou7火倒pha，iau2 be7赴ke想，四khou輪tng2暴其憑聽見幾a7百、幾a7千人teh喊hoah e5聲，響kah hou7人phah-chhin3，無外久，hou7烏煙chah8--leh e5天頂，千萬支箭親像落雨射倒--落-來。
大火內底，兵a2拼死走向海墘，溜尾soann 起lih來打chat e5船頂，因為大部份e5裝備long2 phah-m7見，部隊姑不將tioh8先tng2去大員，ti7 船頂e5時，我實在m7知beh an2-choann2 ng3頂司解說我軍人生涯內底罕見e5大敗板，na7 Bodor hit雙黃hoann2 e5目睭，ma7 ui3 hit-e5時陣開始，定定ui3烏暗內底看倒--出-來，ka7我 gin5 無停，hou7我不時lun2-neh，雖然隔tng2年年初我koh chhoa7部隊phah贏柯大王，算是報niau鼠a2冤，m7-koh hit雙目睭kap hiah-e5讖語，已經變做我永遠e5凶夢。
＊　＊　＊　＊
1661年，我已經調轉去Batavia有11冬--阿，tioh8半冬才e7-tang3轉來大員1-choa7，kap Nakao tau3-tin7 1 禮拜e5時間，就算真m7願，做1-e5軍人，除去怨嘆是koh thang an2-choann2。
6月24，我chhim2頭聽tioh8人講 Maria號傳--過-來e5消息：「大員去hou7 Koxinga e5大軍包圍」，心內急kah beh死，我kin2-piang3-piang3請人送1張批hou7 Batavia總督Maetsuyker，講我願意加入打chat e5部隊，趕去大員，等a7等，船隊一直拖kah 7月初5才起行，我心內煩惱 Nakao e5安全，chiah8 be7落、睏be7去，kui-e5人消骨落肉。
Hit冬已經是熟識Nakao了後e5第16 冬--ah，iau2 e7記得hit 1冬，我chhoa7 200外e5兵a2，chham在地人組成e5部隊，奉命令去phah 1-pai2 koh 1-pai2反背e5 Cabaran，欲透底 ka7 in 降伏，順soa3 ma7去走chhoe7傳說內底e5 hit條黃金河Turoboan，阮chiann5 輕可就ka7 34 e5村社phah--落-來，m7-koh ti7 Sochel kap Katitapan soah戰kah真艱苦，有be7少兵a2 tioh8傷iah8-si7 死--去。
野人因為kap外人chih-chiap，ma7開始 theh8-tioh8 chit8-koa2銃枝，hou7阮無法度koh親像往過hiah-nih8簡單to7 hou7 in降服，等戰贏了後，我一點a2 to7 無躊躇，sui5下令ka7 chit 2-e5村社放火燒，ka7 chiah-e5 對敵e5人chong2 thai5，我手giah8軍刀四界na2巡，來到一間因為toh8火，已經半倒e5 khia7-ke-chhu3 頭前，soah看tioh8 1-e5 cha-bou2 gin2-a2 theh8 pu5-hia，ui3 1-e5 khih-kak e5水缸，直直iunn2水潑對大火，我一面因為伊無逃走感覺真意外，一面ma7對伊chit 款放外外e5態度真siunn7氣，無想就向前，刀giah8 koan5 beh ka7 phut--loh8-去。
5冬以來，我自底m7-bat ka7 chiah-e5野人khng3 ti7目睭內，我一直ka7 in當做某1款親像人e5 cheng牲，對cheng牲nah有sim2-mih8道理thang好講，ma7無需要ka7 in疼惜，只有刀a2、棍a2 kap sut-a2才會hou7 in聽話。總--是 tng chit-e5 cha-bou2 gin2-a2 seh8過身看--我，我ui3伊平靜e5面，看tioh8 1雙大大蕊、清清清 e5目睭，he 白仁白白白，ka7深ka-pi色e5目睭仁包--leh，m7知為sim2-mih8我choann-a2神--去，我看見靈魂e5光 teh sih，去hou7 chhio7--tioh8 e5 hit 目chit8-nih久，我m7知為sim2-mih8，soah深深因為ka-ti7 e5 la-sam5 kap罪惡tioh8驚。
Cha-bou2 gin2-a2看了，koh tiam7-tiam7 seh8 hoan頭，繼續用hit-e5 se3-se3-e5-a2 e5 pu5-hia kap大火pinn-puih8，我hit-tang陣long2 be7記得ka7 lak ti7 塗kha e5軍刀khioh--起-來，kan-tann gong7-gong7 khia7 ti7 hia ka7看。
講--起-來be7輸倒削，為tioh8 mai3 koh hong5派去thai5伊e5族人，我soah tioh8 kap伊長期分拆，1650年，我申請調去Batavia，m7-koh Nakao無允准kap我做夥去，我kui心ng3望chiah8老退伍e5 hit工，就e7-tang3 kap i 團圓，免koh分--開。
Tann chit-e5夢已經be7輸點蠟條chhai7 leh吹風，一路toe3 Caeuw 將軍率領e5 船隊趕向Formosa，心肝pih8-phok8跳，我煩惱Nakao，khah煩惱過大員kap Koxinga e5戰爭。
靠著阮軍海岸大砲e5幫chan7，阮真無簡單 chiah chhoann3過Koxinga kui大陣e5戰船，入去到Zeelandia，我心內tioh8急，chit8-si3-koe3探聽Nakao e5消息，m7-koh除去確定Nakao無ti7城內liah8外，戰爭e5時陣ju5-chhang2-chhang2，siann2人ma7 m7知siann2人是死是活，下落choann2樣。
幾個月後，Caeuw 將軍就因為lek-tann2，趁半暝chhoa7伊chhun--落-來e5軍艦lang3-kang2，Zeelandia hong5攻破是kin2-choah8慢e5代誌nia7-tiann7，城外hou7 Koxinga e5 部隊圍kah bat8-chiuh-chiuh，消息lu2來lu2少，我m7-na7 m7 知Nakao是m7 是iau2 ti7 chit-e5人世間，我甚至無法度確定家已是m7是koh看有明a2載e5日頭；Bodor e5尪姨hit雙黃hoann2-hoann2、金sih-sih e5目睭，ma7 ke koh-khah chiap8出現ti7我e5夢中，我心內pan7-phoe伊 e5讖語總有1工e7 chiann5。
2月初1，長官 Coyet 正式向Koxinga投降，ti7 九個月內底，阮 ti7 海--nih8 kap山嶼long2戰輸--人，tann 無tai7-oa5 tioh8 ka7統治38冬e5台灣交hou7--人。
過去chit 9工我用心計較想beh chhoe7 tioh8 Nakao，chit-ma2已經是投降了後e5第10 e5透早，我總算ai3面對Nakao無消無息e5事實，想tioh8 chit世人無法度koh kap伊見面，就chun2戰爭無hou7人phah--死，以後koh thang bong2度，ma7 感覺無意無思。
我chhoa7荷蘭上尾陣e5部隊行城外 hit 條小路，直直向Erasmus去，準備上船，四khou圍有Koxinga e5兵a2 ka7阮監視，我心情沉重，親像心內有1粒 kui萬斤e5鐵錘，teh kah我be7 喘氣--得，na2行e5時，感覺路浮浮，行tioh8無siann2 teng7-tauh，四khou輪tng2 e5物件，我看無聽無，一直到淒慘e5哭聲chng3入去我e5耳khang，才雄雄清醒。
注神chit8-e7看，原來是四五e5 Koxinga e5兵a2，giah8大刀giah8棍a2 teh ham2 2-e5 Silaya，hit-2-e5人倒ti7塗kha、頭破耳裂，有1-e5兵a2用強beh ka7其中1-e5 Silaya am7-kun2 e5黃金phoah8-lian7 chhoah--起-來。
In哭kah悽慘落魄，kui面ko7 kah long2血，就親像十外冬前，我ti7 Bodor、Pasua、Sochel kap Kakitapan聽tioh8 e5哭聲kang7款，無ke想我就大hoah8走--過，想beh ka7 hiah-e5粗殘e5兵a2 phah-cham7，iau2-be7到位，後頭khok就去hong5 bok--1-e7，kui-e5人khong7-kha-khiau3。
10外e5兵a2圍oa2--來，銃koainn2、 棍a2 chong2來，我e5倒peng5目睭chi2 hong5 phah kah落--出-來，koh聽tioh8胸kham2內底2支pin2-a2骨斷--去e5聲，尾--a2 koh 去hou7 1支大刀破腹，我倒than2-chhio3，kan-tann感覺piann3--出-來e5血水燒燒，ko7 kah kui身軀tam5-tam5-tam5。
我人神神，koh na2 chhan-chhiunn7 聽見Bodor e5尪姨莊嚴e5讖語。
「外來e5敵人be7 ka7 阮永永制壓，lin2 e5氣力kap用強加hou7--阮-e5，尾手會hong5呸痰呸瀾、long2-chong2摒hinn3-sak！祖靈看見 chit 片 le3-tau2 e5土地 kap in e5 kiann2孫仔，阮會永遠khia7 ti7 chia！」
雖罔正目ko7 tioh8 血看無 siann2 有，soah kan2-na2 有看tioh8 Nakao e5 面浮 ti7 昲昲e5天頂，向我文文 a2 笑，我ma7歡喜笑--出-來。
「希望lin2興旺，mai3 koh chiann5 做過海e5獵人e5 chiah8-mih8，看見le3-tau2 e5土地kap kiann2 孫 a2 e5 祖靈--ah！求你赦免我chit-e5 u3-oe3 e5 靈魂。」我ka-ti7 ngau7-ngau7唸，期待讖語做chiann5 hit-chit8 工 khah 緊來，目睭tauh8-tauh8-a2 kheh--去。
(台文罔報第115期，2006年4月)
</HL>