<CL>
芥川龍之介goan5-tok<BR>Gou5 Chiau-sin Tai5-gi2 hoan-ek8
1 
  Si7 ti7 teh u7 chit8-kang hoat-seng e5 tai7-chi3. Sek-ka-mou5-ni5-hut8 eng5-eng5 bo5 tai7-chi3, ti7 teh kek8-lok8 se3-kai3 e5 lian5-hoe-ti5 piN, ka-ki7 chit8 e5 lang5 ban7-ban7-a2 ti7 teh san3-pou7. Ti5-a2 lai7 khui e5 lian5-hoe long2 chhin-chhiuN7 gek8-a2 hiah-ni7 peh8, tui3 hoe-sim kim-sek e5 hoe-lui2 put-si5 u7 chit8-chun7 chit8-chun7 e5 bo5 hoat-tou7 heng5-iong5 e5 phang-bi7 phiau-soaN3 kau3 si3-chiu-ui5. Kek8-lok8 se3-kai3 tai7-khai3 si7 cha2-khi2-si5 e5 khoan2.
  Bo5 joa7 ku2, Sek-ka-mou5-ni5-hut8 tiam7-tiam7 khia7 ti7 lian5-hoe-ti5-a2 piN, bo5-i3 tiong, tui3 kham3 ti7 chui2-bin7 e5 lian5-hioh8 tiong-kan khoaN3 loh8-khi3 ti5-a2 e7-kha e5 cheng5-heng5. In-ui7 chit e5 kek8-lok8 se3-kai3 e5 lian5-hoe-ti5 e5 e7-kha tu2-tu2-a2-ho2 si7 te7-gak8 e5 siang7 e7-te2, sou2-i2 thau3-koe3 chhin-chhiuN7 chui2-chiN thau3-beng5 e5 ti5-a2-chui2, ka2-na2 thau3-koe3 se-iuN5-kiaN3 kang7-khoan2, e7-tang3 chheng-chheng-chho2-chho2 khoaN3-tioh8 saN-tou5 chi ho5 kap chiam-soaN e5 keng2-sek.
  Chit e5 si5-chun7, tu2-ho2 ti7 teh khoaN3 te7-gak8 e5 Sek-ka-mou5-ni5-hut8, khoaN3-tioh8 u7 chit8 e5 kio3-cho3 Kiam-to5-to e5 ta-pou-lang5 ti7 teh chit8-tui choe7-jin5 tiong kap lang5 e lai5 e khi3 e5 lang5-iaN2. Chit e5 kio3-cho3 Kiam-to5-to e5 ta-pou-lang5 sui-jian5 si7 chit8 e5 cho3 koe3 thai5-lang5, pang3-hoe2 chiaN5 che7 phaiN2 tai7-chi3 e5 toa7-chhat8-kou2, m7-koh, Hut8-to5 e7 ki3-tit i cho3 koe3 kan-taN chit8-pai2 e5 ho2 tai7-chi3. Si7 an2-ni, u7 chit8-pai2 chit e5 ta-pou-lang5 kiaN5 koe3 am3-so-so e5 chhiu7-na5 lai7 e5 si5-chun7, khoaN3 tioh8 chit8-chiah se3-chiah ti-tu ti7 teh lou7-piN pe5. Kiam-to5-to kha giah8--khi2-lai5 siuN7 beh ka7 i tah8 si2 e5 si5-chun7, i hut-jian5-kan siuN7 to3-tng2--lai5, be7-sai2, be7-sai2, i sui-jian5 chiaN5 se3, it-teng7 iah8-si7 u7 seN3-mia7--e5, bo5-ian5 bo5-kou3 hou7 i bo5 seN3-mia7, bo5-koan2 an2-choaN2, si7 chiaN5 khou2-lian5--e5. Au7-boe2 bo5 ka7 i tah8--si2, kiu3 i chit8-mia7.
  Sek-ka-mou5-ni5-hut8 na2 khoaN3 te7-gak8 e5 cheng5-heng5, na2 siuN7-khi2 chit e5 Kiam-to5-to bat kiu3-koe3 ti-tu e5 tai7-chi3. Chit e5 si5-chun7 Hut8-to5 siuN7, na7 cho3 e7 kau3, ui7-tioh8 hoe5-po3 cho3-koe3 chit khoan2 sian7-su7, beh ka7 chit e5 ta-pou-lang5 tui3 te7-gak8 lai7 kiu3--chhut-lai5. Tu2-tu2-a2-ho2, khoaN3-tioh8 piN--a2, ti7 hui2-chhui3-sek e5 lian5-hoe-hioh8 e5 teng2-thau5, u7 chit8-chiah kek8-lok8 se3-kai3 e5 ti-tu ti7 teh khan chin sui2 e5 gin5-sek e5 si. Sek-ka-mou5-ni5 thau-thau-a2 ka7 ti-tu e5 si theh8 kau3 chhiu2-teng2, tui3 chhin-chhiuN7 peh8-giok8 e5 peh8-lian5 tiong-kan tui3 e7-kha iau5-oan2 e5 te7-gak8, tit8-tit8 ka7 pang3--loh8-khi3.
2
  Chit peng5 si7 te7-gak8 siang7 e7-bin7 e5 hoeh-ti5, Kiam-to5-to kap ki5-thaN e5 choe7-jin5 cho3-hoe2 ti7 teh phu5--leh tim5--leh, m7-bian2 kong2, khoaN3 toh chit8-peng5 long2 am3-so-so, u7 tang-si5-a2 ti7 ou-am3 tiong kioh-si7 u7 mih8-kiaN7 phu5--chhut-lai5, goan5-lai5 he si7 khiong2-pou3 e5 Chiam-soaN e5 chiam ti7 teh hoat-kng, hit-chiong2 chit8-sut-sut-a2 hi-bang7 long2 bo5 e5 kam2-siu7 chin-chiaN3 m7-bat--koe3, ji5-chhiaN2 chiu-ui5 ka2-na2 ti7 teh bong7-lai7 cheng7-chek-chek, na7-si7 u7 tang-si5-a2 e7 thiaN--tioh8-e5, iah8 chi2-u7 choe7-jin5 bo5 khi3-meh8 e5 thou2-khui3-siaN nia7-nia7. Che si7 in-ui7 e7 lak kau3 chia e5 lang5, long2 i2-keng siu7-koe3 chiaN5 che7 te7-gak8 e5 heng5-hoat8 kah thiam2-thiam2-thiam2, lian5 beh khau3 chhut-siaN e5 khi3-meh8 to bo5--a. Sou2-i2 chek-su2 si7 toa7-chhat8-kou2 e5 Kiam-to5-to, iah8 hou7 hoeh-ti5 tiong e5 hoeh chak8 kah be7 chhut-siaN, chhin-chhiuN7 chit8-chiah kiong7 beh si2--khi3 e5 chhan5-kap-a2 kang7-khoan2, kan-taN e7-tang3 piaN3-mia7 kin2 beh chau2--chhut-lai5.
  Tan7-si7, u7 chit8-pai2 e5 tai7-chi3. Bo5-i3 tiong, Kiam-to5-to giah8-thau5 khi2-lai5 ti7 teh khoaN3 hoeh-ti5 teng2-thau5 e5 thiN-teng2 e5 si5-chun7, ti7 tiam7-chek-chek e5 ou-am3 tiong, tui3 iau5-oan2 e5 thiN-teng2, m7-si7 u7 gin5-gek e5 ti-tu-si, chhin-chhiuN7 kiaN lang5 khoaN3--kiN3, hoat-chhut chit8-soaN3 se3-se3-a2-tiau5 e5 kng, hiong3 ka-ki7 e5 thau5-khak-teng2 it-tit8 liu--loh8-lai5 mah? Kiam-to5-to khoaN3-tioh8 an2-ni e5 si5-chun7, bo5 tiuN-ti5 hoaN-hi2 kah phah chhiu2-phok8. Chit-tiau5 ti-tu-si liah8 hou7 tiau5 ka7 phan-tiau5--leh, it-tit8 ka7 pe5--khi2-lih, be7 koh-chai3 hou7 lang5 koaN2-kau3 Chiam-soaN teng2, iah8 be7 koh-chai3 hou7 lang5 tim5-jip8 kau3 hoeh-ti5 lai7.
  Ki3-jian5 siuN7-tioh8 an2-ni, koaN2-kin2 iong7 siang-chhiu2 ka7 chit-tiau5 ti-tu-si tiN5-tiau5 chhiu2-lai7 liah8 hou7 tiau5, khai-si2 piaN3-mia7 it-tit8 pe5--khi2-lih. Pun2-lai5 tioh8-si7 toa7-chhat8-kou2, sou2-i2 chit-khoan2 tai7-chi3 chiaN5 cha2 tioh8 si7 chin sek8--e5.
  Tan7-si7, te7-gak8 kap kek8-lok8 se3-kai3 chi-kan siong-ku7 ho5-chi2 kui2-ban7-li2, koh-khah tioh8-kip iah8 chiaN5 bo5 iong5-i3 peh kau3 teng2-bin7--khi3. Peh chit8-chun7 liau2-au7, kau3 boe2--a2 Kiam-to5-to iah8 chiaN5 thiam2--a, i2-keng bo5 khui3-lat8 thang koh-chai3 chhun-chhiu2 peh tui3 teng2-bin7--khi2-lih. I2-keng bo5 pan7-hoat--lah, siuN7 beh hioh-khun3--chit8-e7 chiah koh kong2, tiau3 toa3 poaN3-tou5, chit8-bin7 tui3 teng2-thau5 khoaN3 iau5-oan2 e5 e7-kha e5 cheng5-heng5.
  An2-ni, in-ui7 piaN3-mia7 peh--khi2-lai5, sou2-i2 iah8 u7 kong-hau7, ka-ki7 tu2-chiah ti7 e5 hoeh-ti5, put-ti put-kak tiong, chit-ma2 i2-keng bih toa3 ti7 iau5-oan2 e5 ou-am3 tiong. Ji5-chhiaN2 hit e5 bang5-bang5 hoat-kng e5 khiong2-pou3 e5 Chiam-soaN iah8 i2-keng ti7 teh e7-kha--lah. Na7-si7 an2-ni peh--khi2-lih e5 si5-chun7, beh tui3 te7-gak8 chau2--chhut-lai5, peng7 bo5 ti7 teh siuN7 hiah-ni7 khun3-lan5 e5 tai7-chi3. Kiam-to5-to nng7-chhiu2 kng2 ti7 ti-tu-si, iong7 lai5 kau3 chia liau2-au7 u7 kui2-a2-ni5 m7-bat hoat-chhut e5 siaN-im chhio3: “Be7-bai2, be7-bai2.” Tan7-si7, bo5-i3 tiong khoaN3--tioh8, ti7 ti-tu-si e5 e7-peng5, m7-si7 u7 che7 kah be7-tit sng3 e5 choe7-jin5, toe3 toa3 ka-ki7 peh--khi2-lai5 e5 au7-piah, ka2-na2 kau2-hia7 pai5 kui-choa7, iah8 hiong3 teng2-bin7 chit8-sim ti7 teh peh--khi2-lai5 mah? Kiam-to5-to khoaN3-tioh8 chit e5 cheng5-heng5, iah8 tioh8-kiaN iah8 khiong2-pou3, u7 chit8-tau3 ku2, kan-taN ka2-na2 gong7-tai e5 chhui3 khui-khui, kan-taN bak8-chiu tit8-tit8 tng2. Kan-taN ka-ki7 chit8-e5 lang5 iah8 kiong7 beh tng7--khi3 e5 chit se3-tiau5 e5 ti-tu-si, an2-choaN2 e7-tang3 tong3 e7 tiau5 hiah-ni7 che7 lang5 e5 tang7-liong7. Na7-si7 ban7-it tui3 tiong-ng tng7--khi3 e5 si5-chun7, siang7 iau3-kin2--e5 si7 lian5 goa2 ka-ki7, chiaN5 bo5 iong5-i3 chiah peh kau3 chia, iah8 to ai3 lak to3-tng2-khi3 goan5-lai5 e5 te7-gak8. Na7-si7 an2-ni, m7-si7 chiaN5 toa7 tai7-chi3 mah? Tan7-si7, ti7 chit e5 tiong-kan, kui2-chheng kui2-pah e5 choe7-jin5, iau2 ti7 ou-ou am3-am3 e5 hoeh-ti5-a2 te2 ngiau2-ngiau2 so5 kui-chun7 pe5 lai5 pe5 khi3, ti7 bi5-bi5-a2 hoat-kng e5 ti-tu-si teng2 pai5 cho3 chit8-choa7, piaN3-mia7 ti7 teh peh--khi2-lai5. Na7-si7 chit-ma2 bo5 siuN7 pan7-hoat, ti-tu-si it-teng7 e7 tui3 tiong-ng tng7 cho3 nng7-chat lak--loh8-khi3.
  An2-ni, Kiam-to5-to toa7-siaN jiang2: “Oeh, choe7-jin5--a, chit-tiau5 ti-tu-si si7 goa2 e5, lin2 tau3-te2 tit-tioh8 siaN2-mih lang5 e5 un2-chun2 peh--khi2-lai5-e5, loh8--khi3, loh8--khi3.”
  Tioh8-si7 chit e5 si5-chun7, it-tit8 long2 bo5 tai7-chi3 e5 ti-tu-si, hut-jian5-kan tui3 Kiam-to5-to tiau3--tioh8 e5 sou2-chai7, phok chit8-siaN, tng7--khi3-lah. Sou2-i2 Kiam-to5-to iah8 be7-tit--e5-lah. Cho3 chit8-e7, chhin-chhiuN7 kan-lok8-a2 tit8-tit8 tng2, chiaN5 kin2 tioh8 chai loh8-khi3 ou-ou am3-am3 e5 chhim-ian.
  Kan-taN lau5 chit8-te2-te2-a2 kek8-lok8 se3-kai3 e5 ti-tu-si, siam2-siak tioh8 se3-bi5 e5 kng, ti7 teh bo5 goeh8-niu5, iah8 bo5 chhiN e5 poaN3-khong tiong.
3
  Sek-ka-mou5-ni5-hut8 khia7 ti7 kek8-lok8 se3-kai3 e5 lian5-hoe-ti5 piN, tiam7-tiam7-a2 ti7 teh khoaN3 chit it-chhe3 e5 thau5-boe2 keng-koe3, tan7 bo5 joa7 ku2, ti7 Kiam-to5-to chhin-chhiuN7 chioh8-thau5 tim5-jip8 hoeh-ti5 te2 liau2-au7, Hut8-to5 bin7-siong7 toa3-tioh8 pi-siong e5 piau2-cheng5, koh khai-si2 i e5 san3-pou7. In-ui7 siuN7 beh kan-taN ka-ki7 chit8-e5 lang5 tui3 te7-gak8 chau2--chhut-lai5 e5 bo5 chu5-pi e5 sim-su, siu7-tioh8 kap ki5 sim-su kang7-khoan2 e5 po3-eng3, lak to3-tng2-khi3 goan5-lai5 e5 te7-gak8, ti7 Sek-ka-mou5-ni5-hut8 e5 hui7-gan2 lai5 khoaN3, tai7-khai3 ti7 teh siuN7 chit8-e5 iah8 khou2-lian5 tan7 iah8-si7 liau2-jian5 e5 tai7-chi3.
  M7-koh, kek8-lok8 se3-kai3 lian5-hoe-ti5 lai7 e5 lian5-hioh8, tui3 sou2 hoat-seng e5 it-chhe3, long2 bo5 khi3 koan2--i. Hiah-e5 chhin-chhiuN7 gek8-a2 e5 peh8-hoe, ti7 Sek-ka-mou5-ni5-hut8 e5 kha piN, hoe-goh io5--leh io5--leh, tui3 hoe-sim e5 kim-sek hoe-lui2, put-si5 phiau-soaN3 chhut bo5-hoat heng5-iong5 e5 phang-bi7 kau3 si3-chiu-ui5. Kek8-lok8 se3-kai3 tai7-khai3 si7 teh beh kau3 tiong-tau3 e5 khoan2.
  (Jit8-pun2 Tai7-cheng3 7 ni5 [1918] 4 goeh8 16 jit8)
</CL>
<HL>

芥川龍之介原著<BR>吳昭新台語翻譯
1 
  是ti7 teh有chit8工發生e5 tai7-chi3。釋迦牟尼佛閒閒無tai7-chi3，ti7 teh極樂世界e5蓮花池邊，ka-ki7 chit8 e5人慢慢a2 ti7 teh散步。池a2內開e5蓮花long2親像玉a2 hiah-ni7白，對花心金色e5花蕊不時有chit8陣chit8陣e5無法度形容e5芳味飄散到四周圍。極樂世界大概是早起時e5款。
  無joa7久，釋迦牟尼佛tiam7-tiam7 khia7 ti7蓮花池a2邊，無意中，對kham3 ti7水面e5蓮葉中間看落去池a2 e7-kha e5情形。因為chit e5極樂世界e5蓮花池e5 e7-kha tu2-tu2-a2好是地獄e5 siang7 e7底，所以透過親像水晶透明e5池a2水，ka2-na2透過西洋鏡kang7款，e7-tang3清清楚楚看著三途之河kap針山e5景色。
  Chit e5時chun7，tu2好ti7 teh看地獄e5釋迦牟尼佛，看著有chit8 e5叫做犍陀多e5 ta-pou人ti7 teh chit8堆罪人中kap人挨來挨去e5人影。Chit e5叫做犍陀多e5 ta-pou人雖然是chit8 e5做過thai5人、放火chiaN5 che7 phaiN2 tai7-chi3 e5大賊賈，m7-koh，佛陀會記得i做過kan-taN chit8-pai2 e5好tai7-chi3。是an2-ni，有chit8-pai2 chit e5 ta-pou人行過暗so-so e5樹林內e5時chun7，看著chit8隻細隻蜘蛛ti7 teh路邊pe5。犍陀多腳giah8--起-來想beh ka7 i踏死e5時chun7，i忽然間想倒轉--來，be7-sai2，be7-sai2，i雖然chiaN5細，一定iah8是有性命--e5，無緣無故hou7 i無性命，無管an2-choaN2，是chiaN5苦憐--e5。後尾無ka7 i踏--死，救i chit8命。
  釋迦牟尼佛na2看地獄e5情形，na2想起chit e5犍陀多bat救過蜘蛛e5 tai7-chi3。Chit e5時chun7佛陀想，若做會到，為著回報做過chit款善事，beh ka7 chit e5 ta-pou人對地獄內救--出-來。Tu2-tu2-a2好，看著邊--a2，ti7翡翠色e5蓮花葉e5頂頭，有chit8隻極樂世界e5蜘蛛ti7 teh牽真sui2 e5銀色e5絲。釋迦牟尼偷偷a2 ka7蜘蛛e5絲theh8到手頂，對親像白玉e5白蓮中間對e7-kha遙遠e5地獄，直直ka7放--落-去。
2
  Chit peng5是地獄siang7 e7面e5血池，犍陀多kap其他e5罪人cho3-hoe2 ti7 teh浮--leh沉--leh，m7免講，看toh chit8-peng5 long2暗so-so，有tang時a2 ti7烏暗中kioh是有mih8件浮--出-來，原來he是恐怖e5針山e5針ti7 teh發光，hit種chit8-sut-sut-a2希望long2無e5感受真正m7-bat--過，而且周圍ka2-na2 ti7 teh夢內靜chek-chek，若是有tang時a2 e7聽--tioh8-e5，iah8只有罪人無氣脈e5吐氣聲nia7-nia7。Che是因為e7 lak到chia e5人，long2已經受過chiaN5 che7地獄e5刑罰kah thiam2-thiam2-thiam2，連beh哭出聲e5氣脈都無--a。所以即使是大賊賈e5犍陀多，iah8 hou7血池中e5血chak8 kah be7出聲，親像chit8隻kiong7 beh死--去e5田kap-a2 kang7款，kan-taN e7-tang3拚命緊beh走--出-來。
  但是，有chit8-pai2 e5 tai7-chi3。無意中，犍陀多giah8頭起來ti7 teh看血池頂頭e5天頂e5時chun7，ti7靜chek-chek e5烏暗中，對遙遠e5天頂，m7是有gin5-gek e5蜘蛛絲，親像驚人看--見，發出chit8線細細a2條e5光，向ka-ki7 e5頭殼頂一直溜--落-來mah？ 犍陀多看tioh8 an2-ni e5時chun7，無tiuN-ti5歡喜kah phah手phok8。Chit條蜘蛛絲liah8 hou7 tiau5 ka7攀tiau5--leh，一直ka7 pe5--起-lih，be7 koh再hou7人趕到針山頂，iah8 be7 koh再hou7人沉入到血池內。
  既然想tioh8 an2-ni，趕緊用雙手ka7 chit條蜘蛛絲纏tiau5手內liah8 hou7 tiau5，開始拚命一直pe5--起-lih。本來tioh8是大賊賈，所以chit款tai7-chi3 chiaN5早tioh8是真熟--e5。
  但是，地獄kap極樂世界之間相距何止幾萬里，koh-khah tioh8急iah8 chiaN5無容易peh到頂面--去。Peh chit8-chun7了後，到尾--a2犍陀多iah8 chiaN5 thiam2--a，已經無氣力thang koh再chhun手peh tui3頂面--起-lih。已經無辦法--lah，想 beh hioh-khun3--chit8-e7 chiah koh講，吊toa3半途，chit8面對頂頭看遙遠e5 e7-kha e5情形。
  An2-ni，因為拚命peh--起-來，所以iah8有功效，ka-ki7 tu2-chiah ti7 e5血池，不知不覺中，chit-ma2已經bih toa3 ti7遙遠e5烏暗中。而且hit e5茫茫發光e5恐怖e5針山iah8已經ti7 teh e7-kha--lah。若是an2-ni peh--起-lih e5時chun7，beh對地獄走--出-來，並無ti7 teh想 hiah-ni7困難e5 tai7-chi3。犍陀多nng7手捲ti7蜘蛛絲，用來到chia了後有幾a2年m7-bat發出e5聲音笑：「Be7-bai2，be7-bai2。」但是，無意中看--tioh8，ti7蜘蛛絲e5 e7-peng5，m7是有che7 kah be7得算e5罪人，toe3 toa3 ka-ki7 peh--起-來e5後壁，ka2-na2 kau2-hia7排kui-choa7，iah8向頂面chit8心ti7 teh peh--起-來mah？犍陀多看tioh8 chit e5情形，iah8 tioh8驚iah8恐怖，有chit8-tau3久，kan-taN ka2-na2 gong7呆e5嘴開開，kan-taN目chiu直直tng2。Kan-taN ka-ki7 chit8-e5人iah8 kiong7 beh斷--去e5 chit細條e5蜘蛛絲，an2-choaN2 e7-tang3擋e7 tiau5 hiah-ni7 che7人e5重量。若是萬一對中央斷--去e5時chun7，siang7要緊--e5是連我ka-ki7，chiaN5無容易chiah peh到chia，iah8都ai3 lak to3-tng2去原來e5地獄。若是an2-ni，m7是chiaN5大tai7-chi3 mah？但是，ti7 chit e5中間，幾千幾百e5罪人，iau2 ti7烏烏暗暗e5血池a2底ngiau2-ngiau2 so5 kui-chun7爬來爬去，ti7微微a2發光e5蜘蛛絲頂排做chit8-choa7，拚命ti7 teh peh--起-來。若是chit-ma2無想辦法，蜘蛛絲一定e7對中央斷做nng7-chat lak--落-去。
  An2-ni，犍陀多大聲嚷：「Oeh，罪人--a，chit條蜘蛛絲是我e5，lin2到底得tioh8 siaN2-mih人e5允准peh--起-來-e5，落--去，落--去。」
  Tioh8是chit e5時chun7，一直long2無tai7-chi3 e5蜘蛛絲，忽然間對犍陀多吊--tioh8 e5所在，phok chit8聲，斷--去-lah。所以犍陀多iah8 be7得--e5-lah。做chit8-e7，親像kan-lok8-a2直直tng2，chiaN5緊tioh8栽落去烏烏暗暗e5深淵。
  Kan-taN留chit8-te2-te2-a2極樂世界e5蜘蛛絲，閃siak tioh8細微e5光，ti7 teh無月娘，iah8無星e5半空中。
3
  釋迦牟尼佛khia7 ti7極樂世界e5蓮花池邊，tiam7-tiam7-a2 ti7 teh看chit一切e5頭尾經過，但無joa7久，ti7犍陀多親像石頭沉入血池底了後，佛陀面上帶tioh8悲傷e5表情，koh開始i e5散步。因為想beh kan-taN ka-ki7 chit8-e5人對地獄走--出-來e5無慈悲e5心思，受tioh8 kap ki5心思kang7款e5報應，lak to3-tng2去原來e5地獄，ti7釋迦牟尼佛e5慧眼來看，大概ti7 teh想 chit8-e5 iah8苦憐但iah8是了然e5 tai7-chi3。
  M7-koh，極樂世界蓮花池內e5蓮葉，對所發生e5一切，long2無去管--i。Hiah-e5親像玉a2 e5白花，ti7釋迦牟尼佛e5 kha邊，花goh搖--leh搖--leh，對花心e5金色花lui2，不時飄散出無法形容e5 phang味到四周圍。極樂世界大概是teh beh到中晝e5款。
  (日本大正7年[1918] 4月16日)
</HL>