<CL>
It
Poann3-me5 nng7-tiam2-goa7 e5 Tai7-an kong-hng5 am3-so-so, ng5-hoann2 am3-tam7 e5 lou7-teng chhio7 long2 be7 hng7, teng2 poann3-me5 chha2 kah kiong7-beh hian chhu3-koa3 e5 am3-pou5-che5 iah8 i2-keng khun3 kah tiam7-chih-chih--ah, chit-e5 si5-chun7, kan-tann u7 chit8-chun7 chit8-chun7 na2 teh cheng-bi2 e5 siann, chham se3-se3-siann-a2, teh beh thiann be7 tioh8 e5 ai-chhan, chhin-chhiunn7 lai7-kiam3-kiam3 e5 to-a2 tu7-phoa3 kian-tang7 e5 khong-khi3.
A-cheng3 ka7 A-hok ui3 thou5-kha ka7 chhah--khi2-lai5, nng7-ki chhiu2-kut thann2 ti7 i e5 koh-e7-khang, eng7 kha chhut-lat8 tui3 i e5 kha-chhng-phe2 hiong5-hiong5 ka7 cham3--loh8, A-hok i2-keng hou7 phah kah bo5 khui3-lat8 thang tu2-chhiu2, kui-e5 lang5 chhin-chhiunn7 tng7-soann3 e5 ka-le2-ang5-a2 hiong5-hiong5 chong5 ng3 thau5-cheng5.
Ti7 hit-peng5 A-hoat cha2 to7 tan2 pian7-pian7--ah, eng7 chhiu2-au7-tenn chiann3-chiann3 tui3 A-hok e5 heng-kham2 kiat--loeh, A-hok sui5 toa7-toa7-lat8 phiann ti7 thou5-kha, si3-kha ng3 chiunn7-thinn, kui sin-khu long2 hoeh, bin7 cheng2 kah be7-su cho3-chioh ka7 ong5-lai5 e5 ti-kong.
“Kan2, chit-khou sut-a2-piau2 koh teh ke2-si2, kui-khi3 hou7 si2 khah thau3--leh!” A-cheng3 kap A-hoat na2 kong2 na2 chhio3, chit8-e5 lang5 liah8 kha, chit8-e5 lang5 liah8 chhiu2, ka7 kng-lai5 ti7 chui2-ti5 pinn, tang5-che5 hoah-siann: “chit8, nng7, sann!” ka7 m7-chai lang5 e5 A-hok hiat loh8-khi3 chui2-te2, nng7-e5 lang5 hoan5-thau5 li7-khui, na2 teh phah-pho5-a2 hoan-hou.
Keh-tng2-kang chai2-khi2, A-cheng3 kap A-hoat kang7-khoan2 phainn7 chheh-pau-a2 khi3 hak8-hau7 siong7-kho3, tiong-tau3 hioh-khun3 e5 si5-chun7, u7 khi3-chhia siu-hou7-kho ji7-kah e5 lang5 chau2 lai5 chhoe7 in pan--e5 pho3-tau7, ti7 kau3-sek goa7-khau2 e5 teng5-a2-kha kang2 kah put-chi2-a2 toa7-siann.
“Gun2 pan hit-e5 A-hok kin-a2-jit8 bo5 lai5--neh, m7-chai chang5-am3 chau2-khi3 toh khi3 hong-so, tann kho2-leng5 iau2 teh kounn5 e5 khoan2.“
“Kan2, he bo5-lai5 siong7 ho2!”
A-cheng3 kap A-hoat thiann-tioh8 in teh la7 chit-e5 oe7-te5, nng7-e5 lang5 sui5 tui3 kau3-sek lai7-te2 sam-pan-io5--chhut-lai5, piau2-cheng5 na2 chhin-chhiunn7 beh nia2-chiong2, put-chi2-a2 chhia-iann7.
“Oeh! A-hok gun2 chai-iann2 ti7 toh--lah!” A-cheng3 lian5 khui3-khau2 long2 tai3 chhau3-phui3.
“An2-choann2, lin2 ka7 chhang3 ti7 toh?” Chit8-e5 cha-pou-gin2-a2 khia7 sam-chhit-pou7, siang-chhiu2 chah ti7 lak-te7-a2, i chheng7 e5 hit-nia2 te2-ng2 e5 peh8-sek sia2-chuh, teng2 sann-liu2 khui-khui bo5 liu2, ka7 chit8-ki hun, bak8-chiu bui-bui mng7--in.
A-cheng3 ka7 A-hoat sai2 chit8-e5 bak8-be2, i3-su3 beh hou7 i chhut-thau5 kong2-oe7, “A-eng5 toa7--e5, gun2 chang5-am3 u7 sio2-khoa2 ka7 siu-li2--chit8-e5, koh sun7-soa3 ka3 i bih-chui2, chit-ma2 tiann7-tioh8 si7 teh chhu3--nih8 chhoan2, peh bo5 siann2 e7 khi2--lai5.“ A-hoat na2 kong2 na2 teh peh siau2-kui2-a2-bin7, oh8 A-hok tioh8 tang7-siong phak ti7 thou5-kha noa3, chit8-tin7 hak8-seng-a2 chhio3 kah ki7-ka7-kun2, ka7 kun-hun3-sek teh khun3-tau3 e5 kau3-koann chha2 cheng-sin5, bou7-a2 sa--leh, chhut-lai5 beh le2--lang5.
(Tai5-bun5 Bong2-po3 te7 112 ki5, 2006 ni5 1 goeh8)
</CL>
<HL>

一
半暝2點外e5大安公園暗so-so，黃hoann2暗淡e5路燈chhio7 long2 be7遠，頂半暝吵kah kiong7-beh hian chhu3-koa3 e5 am3-pou5-che5 iah8已經khun3 kah tiam7-chih-chih--ah，chit-e5時chun7，kan-tann有1-chun7 1-chun7 na2 teh cheng米e5聲，chham細細聲a2，teh beh聽be7 tioh8 e5 ai-chhan，親像利劍劍e5刀a2 tu7破kian-tang7 e5空氣。
A正ka7 A福ui3塗kha ka7 chhah--起來，兩支手骨thann2 ti7 i e5 koh-e7-khang，用kha出力tui3 i e5 kha-chhng-phe2 hiong5-hiong5 ka7 cham3--落，A福已經hou7 phah kah無氣力thang tu2手，kui-e5人親像斷線e5 ka-le2-ang5-a2 hiong5-hiong5 chong5 ng3頭前。
Ti7 hit-peng5 A發早to7等便便--ah，用手後tenn正正對A福e5胸kham2 kiat--loeh，A福隨大大力phiann ti7塗kha，四腳ng3 chiunn7天，kui身軀long2血，面腫kah be7輸做醮ka7 ong5-lai5 e5豬公。
「Kan2，chit-khou sut-a2-piau2 koh teh假死，kui氣hou7死khah透--leh！」A正kap A發na2講na2笑，1-e5人liah8 kha，1-e5人liah8手，ka7 kng來ti7水池邊，同齊hoah聲：「chit8，nng7，sann！」ka7 m7知人e5 A福hiat落去水底，2-e5人hoan5頭離開，na2 teh phah-pho5-a2歡呼。
隔tng工早起，A正kap A發kang7款phainn7冊包a2去學校上課，中tau3 hioh睏e5時chun7，有汽車修護科二甲e5人chau2來chhoe7 in班--e5 pho3豆，ti7教室外口e5亭a2-kha kang2 kah不止a2大聲。
「Gun2班hit-e5 A福kin-a2日無來--neh，m7知chang5-am3走去toh去風so，tann可能iau2 teh kounn5 e5款。」
「Kan2，he無來siong7好！」
A正kap A發聽tioh8 in teh la7 chit-e5話題，2 e5人隨tui3教室內底sam-pan-io5 --出-來，表情na2親像beh領獎，不止a2 chhia-iann7。
「Oeh！A福gun2知iann2 ti7 toh--lah！」A正連khui3-khau2 long2 tai3臭屁。
「An2-choann2，lin2 ka7藏ti7 toh？」1-e5 cha-pou-gin2-a2 khia7三七步，雙手chah ti7 lak袋a2，i穿e5 hit領短ng2 e5白色sia2-chuh，頂3-liu2開開無liu2，ka7 1支hun，目chiu bui-bui問--in。
A正ka7 A發sai2 1-e5目尾，意思beh hou7 i出頭講話，「A榮大--e5，gun2 chang5-am3 u7 sio2-khoa2 ka7修理--chit8-e5，koh sun7-soa3 ka3 i bih水，chit-ma2 tiann7-tioh8是teh chhu3--nih8喘，peh無siann2 e7起--來。」A發na2講na2 teh peh siau2鬼a2面，oh8 A福tioh8重傷phak ti7塗kha noa3，1-tin7學生a2笑kah ki7-ka7-kun2，ka7軍訓室teh睏tau3 e5教官吵精神，帽a2 sa--leh，出來beh le2--人。
(台文罔報第112期，2006年1月)
</HL>