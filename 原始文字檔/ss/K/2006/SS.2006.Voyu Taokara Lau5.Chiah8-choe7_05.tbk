<CL>
Gou7
“Oeh, A-seng, li2 si7 teh pinn3 siann2 bang2!” Gou5 Kok-seng5 “phiann5” chit8-e5 ka7 gian2-kiu3-sek e5 mng5 that--khui, sui5 toa7-se3-siann teh giang2, i chit8-lou7 koann2 lai5 kau3-ui7, si7 khi3 kah liah8-kong5, chhinn-kin tiunn3 am7.
“Seng5--e5, chiann5 ku2 bo5 lai5--ah,“ A-seng hoan5-thau5 ka7 siam--chit8-e7, sui5 koh ke3-siok8 teh cho3 i e5 sit8-giam7, “tann chit8-choa7 lou7 chiah hng7, sio2 che7--chit8-e7 lah, u7 sim2-mih8 tai7-chi3 tioh8 it-teng7 ai3 an2-ne thiau3-kha tng3-te5!”
“Kan2, li2 koh teh ka7 lin2 pe7 tinn3-chhinn! Li2 kong2, li2 si7 m7-si7 ka7 ioh8-a2 theh8 tui3 Lam5-tau5 khi3--a7?”
“Seng5--e5, che nah u7 tat8-tit li2 teh toa7-kiann sio2-koai3,“ A-seng ka7 mih8-kiann7 he7--leh, kiann5-khi3 pinn--a2 khui chui2-to7 teh se2-chhiu2, “Goa2 ka7 li2 kong2, he chng-kha sou2-chai7, joa7-nih8-a2 chhian2 pak-tng5--leh, goa2 peh8-sek e5 tng5-sann moa--leh, khi3 kah kong-sou2, kong2 goa2 koan7-cheng3-hu2 phai3-lai5 beh chu3 i7-hong5-sia7--e5, chhin3-chhai2 chit8-tiunn cheng3-kiann7 ka7 phiu--chit8-e7, to7 hou7 goa2 chit8-keng pang5-keng--a7,” A-seng na2 kong2 koh na2 teh chhio3, Gou5 Kok-seng5 si7 khi3 kah kha-chhiu2-bah phi5-phi5 chun3.
“He na7 lu2 si7 soann-khang kak-a2-phang7 e5 sou2-chai7, peng5-siong5-si5-a2 cheng3-hu2 han2-tit chiau3-kou3, chit8-e5 thiann-tioh8 u7 bian2-chinn5 e5 i7-hong5-sia7, he si7 chit8-chhui3 thoan5 chit8-hi7--oh, m7-bian2 hong3-sang3, sou2-u7 e5 lang5 long2 pin5-thau5 lai5 kau3-ui7, tin7-thau5 pai5 kah joa7-nih8-a2 tng5--leh, li2 kam2 chai?”
“Goa2 li2--leh...kan2...kan2 lin2-nia5 chi-bai...kan2...li2 e7 hai7-si2 joa7-che7 lang5 li2 chai--bo5?” Gou5 Kok-seng5 bin7-sek ou-lek-lek, khi3 kah phuh-phuh chhoan2.
“Hai7--lang5? Seng5--e5? Li2 kong2-oe7 ma7 khah kheh-khi3--leh, che si7 li2 ui2-tai7 e5 hoat-beng5--neh!『Genetic behavior modifier』, ki-in kiann5-pang3 kai2-cho7-che, lai5, lan2 lai5 khoann3 li2 e5 gian2-kiu3 po3-ko3, kian3-gi7 su2-iong7 hong-sek, phe5-e7 chu3-sia7; pan7-phoe e5 hau7-ko2, thau3-koe3 hong3-sia7-seng3 but8-chit kai2-pian3 ki-in, ka-kiong5 siu7-ioh8-chia2 e5 choe7-ok-kam2, chin3-chit8-pou7 lai5 ah-khut put cheng3-tong e5 kiann5-pang3......” A-seng m7-chai ui3 to2-ui7 sa chit8-hun7 po3-ko3, khui3-khau2 be7-su khia7 ti7 tai5-teng2 teh siau3-kai3 tit-chiong2 e5 chok-phin2--leh.
“Mai3 koh liam7--ah!” Gou5 Kok-seng5 ang7-siann ka7 tong3.
“An2-choann2? Li2 kam2 m7-si7 kong2 li2 e7 in-ui7 chit-e5 hoat-beng5 lai5 tit-tioh8 Nobel chiong2? Li2 chhoe7 tioh8 lang5 e5 choe7-ok-kam2 e5 ki-in i2-keng ji7-chap8 ni5--ah, li2 an2-ne tiam7-tiam7-tiam7, in-ui7 li2 beh it8-lui5 thian-ha7 hiang2 kam2 m7-si7? Li2 si7 thian-chai5, li2 m7-na7 beh chhoe7 tioh8 bun7-te5, koh beh sun7-soa3 kai2-koat bun7-te5, li2 beh chiann5-cho3 siong7 ui2-tai7 e5 seng-but8 hoa3-hak8 hak8-chia2, hou7 ban7 se3-tai7 e5 lang5 long2 e7 ki3-tit li2 e5 mia5.” A-seng lu2 kong2 lu2 kek-tong7, lu2 kong2 lu2 oa2--lai5.
“A-seng, li2 si7 an2-choann2 beh an2-ne choe3?” Gou5 Kok-seng5 bo5 hiah-nih8 toa7-bu2-siann--ah.
“Goa2 nah u7 cho3 siann2? Seng5--e5, li2 kam2 m7-si7 kong2 li2 i2-keng chhoe7 tioh8 i-ti7 siau3-lian5-hoan7 e5 kin-pun2 hong-hoat--ah, koh am3-cheng7 pang3 goa2 jip8-khi3 koan-hou7-sou2, ka7 an-sin5-ioh8-a2 sai2-thui3 pau, thang ho7 hit sann-e5 siau3-lian5--e5 chhi3 khoann3-mai7? Tann li2 chit-ma2 long2 beh sia3-sin-li7--ah houhnn.“ A-seng na2 kong2 na2 teh kan-sin5-a2 chhio3.
“Mai3 koh kong2 che--ah, A-seng, bo5-lun7 an2-choann2 kong2, li2 long2 bo5 eng3-kai hoe2-sio-chhu3 sio koe3-keng, khi3 hai7 hiah-e5 bu5-kou e5 peh-senn3-lang5.”
“Ho2--lah, lan2 ka7 oe7 kong2-phoa3!” A-seng ka7 chhiu2-ng2 pih--leh, kong2 “Li2 chit-e5 bau7-iann5 bo5 bau7-su e5 sut8-a2-kiann2, sann-chap8-gou7 ni5-cheng5, li2 eng7 pi-phi2 e5 chhiu2-toann7 chhiunn2-chau2 goa2 e5 Le7-tin, chit8-e5 chhut-kok tng2--lai5, ti7 gian2-kiu3-inn7 pinn3-cho3 ang5-pai5 e5 gian2-kiu3-oan5, toa7-sian koh kun2-leng5, khai-si2 khoann3 bo5 Le7-tin ti7 bak8-te2, choann5-a2 ka7 pang3-sak, Le7-tin chu7-sat, it-tit8 kau3 chhut-soann, li2 lian5 lai5 liam-hiunn to7 bo5.“ Chit-ma2 oann7 A-seng khi3 kah tiong3-tann2.
“Li2 chin gau5, sim2-mih8 long2 beh ka-ti7 bauh8, li2 siunn7 beh ka7 sou2-u7 e5 gian2-kiu3 seng5-ko2 long2 koa3 ti7 ka-ti7 e5 mia5-e7, ui7-tioh8 mai3 lau7-sia3 pi3-bit8, ui7-tioh8 beh chit8-e5 hoat-piau2 to7 thang chit8-e5 lui5, thian-ha7 hiang2, li2 li7-iong7 goa2 khi3 ka7 ioh8-a2 thau-oann7-pau, thang pi3-bit8 lai5 chin3-heng5 jin5-the2 sit8-giam7, siunn7 be7 kau3 hounnh, goa2 ti7 sann-chap8 tang-au7, chong2-sng3 tan2-tioh8 chit-e5 the3 Le7-tin po3-siu5 e5 ki-hoe7.“ A-seng kong2 kah chia, soah u7 sio2-khoa2 iang5-khi3.
“Li2...li2 to7-si7 hit-e5 A-seng......” Gou5 Kok-seng5 bak8-chiu kim-kim ka7 siong3.
“Kam2-sia7 li2 hou7 goa2 chit-e5 ki-hoe7, e7-tang3 u7 ki-hoe7 lai5 thau-theh8 li2 siong7 kai2 kui3-khi3 e5 gian2-kiu3 chu-liau7, tann li2 to7 kann2 theh8 hiah-e5 hak8-seng gin2-a2 lai5 cho3 chhi3-giam7--ah, ti7 Lam5-tau5 cho3 khah toa7--tam7-poh8 e5 chhi3-giam7 nah u7 sng3 siann2--leh?”
“Hngh, hiah-e5 m7-chiann5-kau5 si2-gin2-a2, goa2 e5 sim-koann-a2 to7-si7 khi3 hou7 in chit-khoan2 tek-ke-a2 phut--si2-e5, goa2 hou7 in siu-sian7 e5 ioh8-a2, in koh ai3 kam2-sia7--goa2 leh, ah na7 si2, he ma7-si7 eng3-kai--e5, in chit8-pah tiau5 chhau3-chhian7-mia7, ma7 poe5 be7 khi2 goa2 e5 sim-koann-2 kiann2.“ Gou5 Kok-seng5 kong2 kah chia, kian3-siau3 tng2 siunn7-khi3, siang-chhiu2 tenn7 kun5-thau5-bu2, khi3 kah ka7-ge5 chhiat-khi2.
“Seng5--e5, chit-ma2 li2 be7 ke2-siau2--tit ah, kiam2-chhat-koann i2-keng chu3-i3 tioh8 chit nng7-e5 an3-kiann7 u7 kau3-kann5--tit, li2 chit-e5 ka7 siau3-lian5-hoan7 chu3-tok8 e5 siau3-lian5-tui7 tui7-tiunn2, chun2-pi7 khi3 chiah8 bian2-chinn5-png7--lah.“
“A-seng, li2 hun7--goa2 to7 chun2 soah, hiah-e5 lang5 kap lan2 long2 bo5 sio liam5-ti3-toa3, li2 khi3 thau7--in chhong3 siann2?” Gou5 Kok-seng5 mng7--i.
“Goa2 beh hou7 li2 e5 sit8-giam7-bo5 hoat-tou7 koh-chai3 am-kham3,ma7 eng2-oan2 bo5 hoat-tou7 seng5-kong, goa2 beh hou7 li2 ti7 lai7-li7-a2 lai7-te2 chham3-hoe2, kan-khou2;“ A-seng chhui3-noa7 thun--loh8, koh ke3-siok8 kong2--loeh, “Na7 hiah-e5 lang5, in si7 ka-ti7 chiah8-choe7 si2--e5, bo5 lang5 thai5--in, in bo5 chit8-e5 si7 bu5-kou--e5.” A-seng na2 kong2, na2 ui3 lak-te7-a2 gim7 chit8-ki sia7-tang5 chhut--lai5, tui3 chhiu2-tou2 chu3--loeh.
“A-seng, li2 teh chhong3 siann2!” Gou5 Kok-seng5 khoann3-tioh8 beh chhiunn2 i2-keng be7-hu3.
“Goa2 chiah bo5-ai3 kap li2 tau3-tin7 khi3 che7-kann--leh, goa2 e7 ho2-ho2-a2 hoan2-seng2 ka-ti7 e5 choe7-koa3, it-tit8 kau3 goa2 tng7-khi3 khi3-kau3 Le7-tin hia ui7-chi2.“
Thang-goa7 thut8-jian5-kan u7 kui2-a7 chiah keng2-chhat-chhia lai5 kau3-ui7, A-seng sia7-tang5 phiann--leh, chhio3-chhio3 kong2: “Seng5--e5, koh u7 chit8-kiann7 tai7-chi3 goa2 iau2 be7 ka7 li2 kong2, li2 lai5 chin3-cheng5 goa2 i2-keng hiam3 keng2-chhat--ah, kiann5, lan2 cho3-hoe2 chiunn7-chhia.“
Gou5 Kok-seng bak8-peh8 chih8-thou3, hou7 A-seng thoa leh kiann5 tui3 goa7-khau2, nng7-e5 lang5 sui5 hou7 keng2-chhat ah chiunn7-chhia, sai2 tui3 te7-kiam2-su2.
Be2-chhiu2 e5 oe7
Chip8-chip8, Beng5-kan, Pou-li2 ai-khau3 e5 siann, ti7 chit8 ko3-goeh8 au7 chiah toe3 hiah-e5 lang5 tai5 jip8 thou5, he siann-siann ku3-ku3, u7-lang5 in-ui7 peh8-chhat8, u7-lang5 in-ui7 chu7-su, u7-lang5 in-ui7 thau-theh8, u7-lang5 in-ui7 bo5 iu2-hau3 teh hio7-hoe2, siok8-gi2 teh kong2: “Phinn7-khang ann3--loh8, bo5 chit8-e5 ho2-lang5.“ koh kong2: “Liong5-sim--e5 iau2 be7 chhut-si3.“ Ho2 ka-chai3 lan2 e5 liong5-sim tiann7-tiann7 teh tu3-ku, ho2 ka-chai3 lan2 bo5 kinn3-na7 “Si7 m7-si7, me7 ka-ti7”, bo5 kui-kang teh chhan5-le5 thiann3-boe2, siann2-lang5 e7 kham--tit, kau3 boe2--a7 se3-kan pah-hoe3 ni5-lau7--e5 m7 to7 bo5-te3 thang chhoe7.
(Tai5-bun5 Bong2-po3 te7 112 ki5, 2006 ni5 1 goeh8)
</CL>
<HL>

五
「Oeh，A星，li2是teh pinn3 siann2 bang2！」吳國成「phiann5」chit8-e5 ka7研究室e5門踢--開，sui5大細聲teh giang2，i一路趕來到位，是氣kah liah8狂，青筋tiunn3 am7。
「成--e5，chiann5久無來--ah，」A星hoan5頭ka7 siam--chit8-e7，sui5 koh繼續teh做i e5實驗，「tann一choa7路chiah遠，sio2坐--chit8-e7 lah，有sim2-mih8代誌tioh8一定ai3 an2-ne跳kha頓蹄！」
「Kan2，li2 koh teh ka7 lin2 pe7 tinn3-chhinn！Li2講，li2是m7是ka7藥a2 theh8對南投去--a7？」
「成--e5，che nah有值得li2 teh大驚小怪，」A星ka7 mih8-kiann7 he7--leh，行去邊a2開水道teh洗手，「goa2 ka7 li2講，he莊kha所在，外nih8-a2淺腹腸--leh，goa2白色e5長衫moa--leh，去kah公所，講goa2縣政府派來beh注預防射--e5，chhin3-chhai2 1張證件ka7 phiu--chit8-e7，to7 hou7 goa2 1間房間--a7，」A星na2講koh na2 teh笑，吳國成是氣kah kha手肉phi5-phi5 chun3。
「He na7 lu2是山khang角a2-phang7 e5所在，平常時a2政府han2得照顧，chit8-e5聽tioh8有免錢e5預防射，he是1-chhui3傳1耳--oh，m7免放送，所有e5人long2 pin5頭來到位，陣頭排kah外nih8-a2長--leh，你kam2知？」
「我你--leh...kan2...kan2 lin2娘chi-bai...kan2...li2 e7害死外che7人li2知--無？」吳國成面色烏lek-lek，氣kah phuh-phuh喘。
「害--人？成--e5？Li2講話ma7 khah客氣--leh，che是li2偉大e5發明--neh！『Genetic behavior modifier』，基因行放改造劑，來，lan2來看li2 e5研究報告，建議使用方式，皮下注射；pan7-phoe e5效果，透過放射性物質改變基因，加強受藥者e5 罪惡感，進一步來ah屈不正當e5行放...」A星m7知ui3 to2-ui7 sa 1份報告，khui3-khau2 be7輸khia7 ti7台頂teh紹介得獎e5作品--leh。
「Mai3 koh念--ah！」吳國成ang7聲ka7 tong3。
「An2-choann2？Li2 kam2 m7是講li2 e7因為chit-e5發明來得tioh8 Nobel獎？Li2 chhoe7 tioh8人e5罪惡感e5基因已經二十年--ah，li2 an2-ne tiam7-tiam7-tiam7，因為li2 beh一雷天下響kam2 m7是？ Li2是天才，li2 m7-na7 beh chhoe7 tioh8問題，koh beh順soa3解決問題，li2 beh chiann5-cho3 siong7偉大e5生物化學學者，hou7萬世代e5人long2 e7記得li2 e5名。」A星lu2講lu2激動，lu2講lu2 oa2--來。
「A星，li2是an2-choann2 beh an2-ne choe3？」吳國成無hiah-nih8大母聲--ah。
「Goa2 nah有做siann2？成--e5，li2 kam2 m7是講li2已經chhoe7 tioh8醫治少年犯e5根本方法--ah，koh暗靜放我入去觀護所，ka7安神藥a2 sai2-thui3包，thang ho7 hit 3-e5少年--e5試看mai7？Tann li2 chit-ma2 long2 beh sia3-sin-li7--ah houhnn。」A星na2講na2 teh奸臣a2笑。
「Mai3 koh講che--ah，A星，無論an2-choann2講，你long2無應該火燒chhu3燒過間，去害hiah-e5無辜e5百姓人。」
「好--lah，Lan2 ka7話講破！」A星ka7手ng2 pih--leh，講「Li2 chit-e5 bau7贏無bau7輸e5 sut8-a2-kiann2，三十五年前，li2用卑鄙e5手段搶走goa2 e5麗珍，chit8-e5出國tng2--來，ti7研究院變cho3紅牌e5研究員，大sian koh kun2龍，開始看無麗珍ti7目底，choann5-a2 ka7 pang3-sak，麗珍自殺，一直到出山，你連來liam香to7無。」Chit-ma2換A星氣kah tiong3膽。
「Li2真gau5，sim2-mih8 long2 beh ka-ti7 bauh8，li2想beh ka7所有e5研究成果long2 掛ti7 ka-ti7 e5名e7，為tioh8 mai3漏洩秘密，為tioh8 beh chit8-e5發表to7 thang 1-e5雷，天下響，li2利用goa2去ka7藥a2偷換包，thang秘密來進行人體實驗，想be7到houhnn，goa2 ti7 三十冬後，總算等tioh8 chit-e5替麗珍報仇e5機會。」A星講kah chia，soah有sio2-khoa2 iang5氣。
「你...你to7是hit-e5 A星...」吳國成目chiu金金ka7相。
「感謝li2 hou7 goa2 chit-e5機會，e7-tang3有機會來偷theh8 li2 siong7 kai2貴氣e5研究資料，tann li2 to7敢theh8 hiah-e5學生gin2-a2來做試驗--ah，ti7南投做khah大--tam7-poh8 e5試驗nah有算siann2--leh？」
「Hngh，hiah-e5 m7-chiann5猴死gin2-a2，goa2 e5心肝a2 to7是去hou7 in chit款竹雞a2 phut--死e5，goa2 hou7 in修善e5藥a2，in koh ai3感謝--goa2 leh，ah na7死，he ma7是應該--e5，in 一百條臭賤命，ma7賠be7起goa2 e5心肝a2 kiann2。」吳國成講kah chia，見笑轉受氣，雙手tenn7拳頭母，氣kah咬牙切齒。
「成--e5，chit-ma2 li2 be7假siau2--得ah，檢察官已經注意tioh8 chit 2-e5案件有交kann5--得，li2 chit-e5 ka7少年犯注毒e5少年隊隊長，準備去chiah8免錢飯--lah。」
「A星，li2恨--我to7 chun2 soah，hiah-e5人kap lan2 long2無sio黏ti3-toa3，li2去thau7--in chhong3 siann2？」吳國成問--i。
「Goa2 beh hou7 li2 e5實驗無法度koh-chai3 am-kham3，ma7永遠無法度成功，goa2 beh hou7 li2 ti7內籬a2內底懺悔、艱苦；」A星chhui3-noa7吞--落，koh繼續講--loeh，「na7 hiah-e5人，in是ka-ti7 chiah8罪死--e5，無人thai5--in，in無1-e5是無辜--e5。」A星na2講，na2 ui3 lak-te7-a2 gim7 1支射筒出--來，對手肚注--loeh。
「A星，li2 teh chhong3 siann2！」吳國成看tioh8 beh搶已經be7赴。
「Goa2 chiah無ai3 kap li2 tau3陣去坐監--leh，goa2 e7好好a2反省ka-ti7 e5罪koa3，一直到我斷氣去到麗珍hia為止。」
窗外突然間有幾a7 chiah警察車來到位，A星射筒phiann--leh，笑笑講：「成--e5，koh有1件代誌我iau2 be7 ka7你講，你來進前我已經hiam3警察--ah，行，lan2做夥chiunn7車。」
吳國成目白舌吐，hou7 A星拖leh行tui3外口，2-e5人sui5 hou7警察押chiunn7車，sai2 tui3地檢署。
尾手e5話
集集、名間、埔里ai-khau3 e5聲，ti7 1個月後chiah toe3 hiah-e5人tai5入塗，he聲聲句句，有人因為白賊，有人因為自私，有人因為偷theh8，有人因為無iu2孝teh後悔，俗話teh講：「鼻孔ann3--落，無1-e5好人。」koh講：「良心--e5 iau2 be7出世。」好ka-chai3 lan2 e5良心tiann7-tiann7 teh tu3-ku，好ka-chai3 lan2無kinn3-na7「是m7是，罵ka-ti7」，無kui-kang teh田螺thiann3尾，siann2人e7堪得，到尾--a7世間百歲年老--e5 m7 to7無te3 thang chhoe7。
(台文罔報第112期，2006年1月)
</HL>