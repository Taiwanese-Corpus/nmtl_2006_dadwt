<CL>
Ji7
Siau3-lian5-tui7 tui7-tiunn2 Gou5 Kok-seng che7 ti7 pan7-kong-sek lai7-te2 teh khoann3 bun5-kiann7, he7 ti7 kak-a2 e5 tian7-si7 khui--leh, tu2-ho2 si7 tiong-tau3 tng teh po3 sin-bun5 e5 si5-kan.
Tian7-si7 oe7-bin7 si7 Lam5-tau5 Chip8-chip8 cheng7 chheng-chheng e5 ke-lou7, sou2-u7 e5 tiam3-mng5 long2 koainn--leh, chhia-thau5 hu7-kin7 goan5-te2 pai5 kah kui-lou7 e5 tann3-a2 long2 bo5--khi3-a7, lou7-pinn sam-sam gou2-gou2 u7-lang5 khu5 ti7 hia teh hau2.
“Chit-ma2 thau3-koe3 lan2 e5 kiann3-thau5, tak8-ke e7-tang3 khoann3-tioh8 Chip8-chip8 e5 cheng5-heng5, e7-sai2 kong2 si7 chiann5 hi-bi5, oan5-choan5 bo5 chhin-chhiunn7 chin3-cheng5 tak8-ke sou2 chai-iann2 koan-kong cho3 kah u7-pha7 u7-pha7, lang5 kheh lang5 e5 pou-thau5. Lan2 sui5 lai5 hong2-bun7 chit-ui7 sian-sinn. “Oe7-bin7 teng2-thau5 si7 chit8-e5 gia5 mai3-khuh, chng kah chin so e5 ki3-chia2 sio2-chia2 teh kong2-oe7.
“Goa2 si7 kin-a2 chai2-khi2 ham7 chhu3--nih8 e5 lang5 tui3 Tai5-tiong ka-ti7 sai2-chhia lai5--e5, chit8-e5 lai5 kau3-ui7 gun2 to7 kam2-kak koai3-koai3, tann chip8-chip8 gun2 m7-si7 te7-it-kai2 lai5--ah, m7-koh bo5 chit8-kai2 chhin-chhiunn7 an2-ne, be7-su i2-keng pha-hng--ah, tann3-a2 long2 siu liau2-liau2, tiam3-mng5 long2 bo5 khui, chai7-te7--e5 long2 bin7-iu bin7-kat, lian5 chhia-thau5 lai7-te2 siong7-pan e5 lang5 ma7 long2 teh lau5-bak8-sai2, mng7 in an2-choann2 kan-tann tit8-tit8 hainn3-thau5, lu2 hau2 lu2 toa7-siann, sian mng7 to7 mng7 long2 bo5--leh.”
Chit-tiau5 sin-bun5 u7-iann2 chin koai3-ki5, chong2--si7 tian7-si7 chun7 kah chin se3-siann, Gou5 Kok-seng5 long2 bo5 chun3-bun7--tioh8.
Pan7-kong-sek mng5 khui-khui, Tan5 Siu2-gi7 khia7 ti7 mng5-kha-khau2 tham-thau5, eng7 chhiu2 khok mng5.
“Jip8--lai5.“ Gou5 Kok-seng5 ka7 koan3-chong he7--leh, lau7-lang5-kiann3 pak--loh8-lai5, gia5-thau5 teh khoann3.
“Tui7-tiunn2!” Tan5 Siu2-gi7 bin7-sek chhinn-chhinn bo5 siann2 ho2-khoann3, “A-eng5 si2--ah.“
“Li2 kong2 siann2?” Gou5 Kok-seng5 thiann chit8-e5 choann5 pinn3-bin7, pun2-te2 to7 jiau5-peh-peh e5 bin7-phe5, chit-siann jiau5 kah e7 giap8-si2 hou5-sin5, i ka7 bak8-kiann3 hiak ti7 koan3-chong teng2-bin7, “An2-choann2 si2--e5?”
“Goeh8-chhe liau2-au7, in sann-e5 lang5 m7-chai an2-choann2 khai-si2 tiam7-chih-chih, png7 bo5 siann2 chiah8, lian5 siong7 gau5 cho3 siau2-chhit-a2 chhio3 e5 A-cheng3 ma7 pian3 chit8-e5 lang5, chang-am3 si7 A-iong2 teh kou3--in, tiong-tau3 chiah8-png7 si5-kan khi3 ka7 khoann3, A-eng5 i2-keng bo5 khui3--a7, kui-e5 lang5 si2-tit8, bak8-sai2 phinn7-chui2 lau5 kah kui-bin7 long2 si7.“ Tan5 Siu2-gi7 sio2 theng5--chit8-e5, khoann3 Gou5 Kok-seng5 bo5 beh kong2-oe7, chiah koh cho3 i kong2--loeh.
“Lang5 sang3 kah penn7-inn7 to7 i2-keng be7-hu3--ah, sian-sinn chiam7-si5 jin7-ui7 si7 sim-chong7 ba5-pih, m7-koh chin-chiann3 e5 in-toan ai3 khai-phoa3 chiah u7 hoat-tou7 khak-teng7.“
“Goa2 chai--ah, lin2 seng khi3 tho2-lun7 beh an2-choann2 li2-lak8 mui5-the2 kap ka-siok8 e5 bun7-te5, chiah lai5 chhoe7 goa2 po3-ko3.“
“Si7.“ Tan5 Siu2-gi7 kong2-soah, thau5 tiam2--chit8-e5, kiann5-chhut pang5-keng.
Gou5 Kok-seng5, kin-ni5 i2-keng gou7-chap8-peh hoe3, si7 siau3-lian5-tui7 chu7-lai5 ni5-hoe3 siong7 toa7 e5 tui7-tiunn2, i goan5-te2 si7 chit8-e5 seng-hoa3 hak8-ka, ti7 Bi2-kok theh8 tioh8 phok-su7 liau2-au7, tng2-lai5 ti7 Tiong-iong Gian2-kiu3-inn7 cho3 gian2-kiu3-oan5, boe2-a7 in-ui7 ka-ti7 e5 hau7-senn ti7 pou2-sip8 tng2--lai5 e5 lou7--nih8, khi3 hou7 piann3-chhia e5 tek-ke-a2 gia5 to phut--si2, chhim-chhim kam2-kak tioh8 chit-e5 sia7-hoe7 e5 chheng-siau3-lian5 bun7-te5 giam5-tiong7, san3-sim ka7 gian2-kiu3-oan5 e5 thau5-lou7 si5-tiau7, khi3 kho2 keng2-koann tai7-hak8, koan3 kou-hang7 gian2-kiu3 siau3-lian5 hoan7-choe7, pit8-giap8 liau2-au7 keng-koe3 kui2-a7 pai2 e5 tiau3-phai3, che7-chiunn7 siau3-lian5-tui7 tui7-tiunn2 e5 ui7, sng3-si7 oan5-seng5 i e5 ku2-ni5-goan7.
Tan5 Siu2-gi7 chhut--khi3 liau2-au7, Gou5 Kok-seng5 kam2-kak chin bo5 hong3-sim, koh tek8-piat8 kha3 tian7-oe7 khi3 koan-hou7-sou2, ai3 in tek8-piat8 chu3-i3 A-cheng3 kap A-hoat, m7-thang hou7 in u7 thut-che7.
(Tai5-bun5 Bong2-po3 te7 112 ki5, 2006 ni5 1 goeh8)
</CL>
<HL>

二
少年隊隊長吳國成坐ti7辦公室內底teh看文件，he7 ti7角a2 e5電視開--leh，tu2好是中tau3 tng teh報新聞e5時間。
電視畫面是南投集集靜清清e5街路，所有e5店門long2關--leh，車頭附近原底排kah kui路e5擔a2 long2無--去a7，路邊三三五五有人khu5 ti7 hia teh hau2。
「Chit-ma2透過lan2 e5鏡頭，大家e7-tang3看tioh8集集e5情形，e7-sai2講是chiann5稀微，完全無親像進前大家所知iann2觀光做kah有pha7有pha7，人kheh人e5 pou頭。Lan2 sui5來訪問chit位先生。」畫面頂頭是1-e5 gia5 mai3-khuh，chng kah chin so e5記者小姐teh講話。
「Goa2是kin-a2早起ham7 chhu3--nih8 e5人tui3台中ka-ti7駛車來--e5，chit8-e5來到位gun2 to7感覺怪怪，tann集集gun2 m7是第1-kai2來--ah，m7-koh無1 kai2親像an2-ne，be7輸已經pha-hng--ah，擔a2 long2收了了，店門long2無開，在地--e5 long2面憂面結，連車頭內底上班e5人ma7 long2 teh流目屎，問in an2-choann2 kan-tann直直hainn3頭，lu2 hau2 lu2大聲，sian問to7問long2無--leh。」
Chit條新聞有iann2 chin怪奇，總--是電視chun7 kah chin細聲，吳國成long2無chun3-bun7--tioh8。
辦公室門開開，陳守義khia7 ti7門kha口tham頭，用手khok門。
「入--來。」吳國成ka7卷宗he7--leh，老人鏡pak--落--來，gia5頭teh看。
「隊長！」陳守義面色青青無siann2好看，「A榮死--ah。」
「Li2講siann2？」吳國成聽chit8-e5 choann5變面，本底to7 jiau5-peh-peh e5面皮，chit聲jiau5 kah e7 giap8死hou5-sin5，i ka7目鏡hiak ti7卷宗頂面，「an2-choann2死--e5？」
「月初了後，in 3-e5人m7知an2-choann2開始tiam7-chih-chih，飯無siann2 chiah8，連siong7 gau5做siau2七a2笑e5 A正ma7變1-e5人，chang暗是A勇teh顧--in，中tau3 chiah8飯時間去ka7看，A榮已經無氣--a7，kui-e5人死直，目屎鼻水流kah kui面long2是。」陳守義sio2停--chit8-e5，看吳國成無beh講話，chiah koh cho3 i講--loeh。
「人送kah病院to7已經be7赴--ah，先生暫時認為是心臟麻痺，m7-koh真正e5因端ai3開破chiah有法度確定。」
「我知--ah，lin2先去討論beh an2-choann2理lak8媒體kap家屬e5問題，chiah來chhoe7 goa2報告。」
「是。」陳守義講soah，頭點--chit8-e5，行出房間。
吳國成，今年已經五十八歲，是少年隊自來年歲siong7大e5隊長，i原底是1-e5生化學家，ti7美國theh8 tioh8博士了後，tng2來ti7中央研究院做研究員，尾a7因為ka-ti7 e5後生ti7補習tng2--來e5路--nih8，去hou7 piann3車e5竹雞a2 gia5刀phut--死，深深感覺tioh8 chit-e5社會e5青少年問題嚴重，san3心ka7研究員e5頭路辭掉，去考警官大學，灌孤項研究少年犯罪，畢業了後經過幾a7 pai2 e5調派，坐chiunn7少年隊隊長e5位，算是完成i e5久年願。
陳守義出--去了後，吳國成感覺chin無放心，koh特別kha3電話去觀護所，ai3 in特別注意A正kap A發，m7-thang hou7 in有thut-che7。
(台文罔報第112期，2006年1月)
</HL>