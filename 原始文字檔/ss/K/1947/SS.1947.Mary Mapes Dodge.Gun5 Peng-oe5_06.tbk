<CL>
  Te7 12 chiuN <BR>  Pi2-sai3 Liu-peng
  Kong-im chhin-chhiuN7 chiN3, put-kak i2-keng kau3 chap8-ji7 geh8 30 ho7 lah. Hit si5 chin ho2 thiN-si5, sui-jian5 jit8-kng koaiN5-koaiN5 teh chio3, khoe-chui2 kian peng kau3 chin kau7, long2 bo5 hou7 jit8 hoa3-khi3. Chit jit8 chiu7-si7 koaiN7 koaN e5 siN-jit8, tek8-piat siat pi2-sai3 liu-peng e5 thit-tho5, pi2-sai3 e5 hoe7-tiuN5 chiu7-si7 siat ti7 Ho5-lan5 e5 KiaN-siaN5 goa7, hit jit8 u7 chin choe7 e5 lam5 lu2 lo2-iu3 kau3 chit sou2-chai7, lai5 khoaN3 sai3-hoe7, u7 chiN5 e5 lang5 sin chheng7 hou5-li5 phe5 e5 goa7 tho3, thau5 ti3 hong-bo7, chhiu2 u7 phong3-se long5, goa7-bin7 ke chhiu2-long5. Bo7 teng2 chhng chin choe7 kim soan7 po2-chioh8 koh u7 ng5 kim chhiu2-chi2 chhiu2-khoan5 chiah-e5 mih8, te7-it ho2-giah8 e5 lang5, i choan5-sin e5 chong sek phin2, iok tat8 nng7 ban7 goa7 khou, i-hok8 choan5 si7 siu3 hoe e5, sou2 toa3 e5 lou5-pok8, long2 theh8 he2-thang than2-a2, te3 ti7 au7-bin7, m7-na7 hu3-kui3 e5 lang5 khoaN3, chiu7 tiong ha7 teng2 e5 lang5 ia7 long2 lai5 khoaN3, u7 e5 tui3 kiaN-siaN5 lai5 e5, u7 e5 tui3 tak8 hiuN-sia7, tak8 e5 koe-chhi7, koh u7 tui3 hng7-hng7 lai5 e5, chheng7 tiu5 chheng7 pou3 e5, toa3 kim toa3 gun5 e5, sim7-chi3 u7 toa3 tang5 lek8 kim e5, tak8 teng2-ho7 e5 i-hok8 put-it.
  Chit jit8 tak8 keng oh8-tng5 long2 theng5-kho3, sou2 u7 e5 kau3-oan5 chit oan5 long2 chhoa7 hak8-seng, tak8 e5 chheng7 hau7 i, lai5 hu3 hoe7, koh boe7 ko, boe7 thng5, boe7 ke2-chi2, tak8 ho7 e5 chiah8 mih8 e5 sio2 seng-li2 lang5, long2 lai5 chit e5 lau7-jiat8 e5 hoe7-tiuN5, jin5-san jin5-hai2, boe7-oe7 sng3-tit, hi7-a2 chi2-u7 thiaN-kiN3 lang5 siaN hoa7-hoa7 hau2, kio3 boe2, kio3 boe7 e5 siaN, toa7 lang5 hoaN-hi2 chhio3 e5 siaN, gin2-na2 khau3 e5 siaN, kio3 kiaN2 cha-bou2 kiaN2 e5 siaN, kiau2-chha2 boe7-oe7 kham-tit, ti7 peng khoe si3-ui5 tah chhau2-piN5, piN5 e7 lang5 long2 che7 moa2, chhin-chhiuN7 chit8 tiau5 toa7 lian7, ui5 chit e5 peng khoe, bo5 lang3-tng7 e5 sou2-chai7. Peng khoe khoan5 lai7 e5 sai piN u7 chit8 te3 toe7 lioh8-a2 khah koaiN5, ti7 teng2-bin7 thah8 chit8 cho7 koaiN5 tai5, teng2-bin7 e5 chong sek kap it-chhe3 e5 phou-siat chin sui2. KoaiN7 koaN kap in chit8 ke long2 che7 ti7 teng2-bin7, tai5 e5 tui3-bin7 ia7 tah chit8 cho7 chhau2-piN5 phou-siat ia7 chin ko2 khoaN3, lai7-bin7 chiu7-si7 kun-gak8 tui7 sou2 che7, chok-gak8 e5 siaN iong5-iong5, tian7 kek8 ho2, li7 kun-gak8-tui7 chha-put-to gou7 tng7 koh tah chit8 cho7 soe3 teng5, lai7-tiong khia5 chit8 e5 lang5, chhiu2-kiah8 lam5 ki5, ti7 lai7-bin7 su-leng7.
  Peng khoe lai7 e5 chiu-ui5, chhah chin choe7 e5 tek koaN, koaN-thau5 kok u7 soe3 ki5 chit8 bin7, eng7 soh khan ti7 koaN teng2, chiaN5 chit8 toa7 khoan5, khoan5 e5 iN5-keng7 iok-liok8 u7 chit8 Eng-li2 tng5, su-leng7 tai5 cheng5 iu7-piN u7 nng7 ki peh8 thiau7, teng2-bin7 eng7 cheng5-ki chat chiaN5 chhai2-sek e5 mng5, mia5 choe3 Koat-seng3 mng5. Teh-beh sai3 peng chiah-e5 gin2-na2, lam5 lu2 kok ji7-chap8 lang5 i2-keng pi7-pan7 ho2 lah, ti7 teng5 e5 au7-bin7 long2 taN2-pan7 teh chin the2-bian7, ti7 hit lai7 u7 e5 teh thiau3, u7 e5 bu2, u7 e5 kong2 oe7, u7 e5 chhio3, cheng-sin5 oah8-tang7, chit8-e5 chit8-e5 hian2-chhut chin khoai3-lok8 e5 iuN7, bo5 u7 chit8 e5 bin7 tai3 chhiu5-iong5 e5 iuN7, khia7 teh bo5 tin2-tang7. Kau3 pi2-sai3 e5 si5 im-gak8-tui7 chou3-khi2 tek8-piat e5 im-gak8 siaN, piau2-beng5 khui hoe7 e5 i3-su3, im-gak8 theng5, lang5 siaN hut-jian5 cheng7, su-leng7 koaN toa7 siaN soan-pou3 pi2-sai3 e5 chong-chi2 kap kui-le7, koaiN5 siaN kio3 kong2, “Kin-a2-jit8 si7 koaiN7 koaN e5 siN-jit8, sou2-i2 ku2-heng5 chit e5 hoe7, kap peh-siN3 tang5 hoaN-hi2, lam5 lu2 tak8 e5 gin2-na2 hun choe3 nng7 pan, lam5 e5 choe3 chit8 pan, lu2 e5 choe3 chit8 pan, kok pan sai3 peng saN pai2, tui3 su-leng7 tai5-cheng5 liu khi3, chiau3 iN5-khoan5 phau2 chit8 lin3, kau3 Koat-seng3 mng5 chi2, kiong7 chit8 Eng-li2, na7 u7 chit8 e5 gin2-na2 oe7 nng7 pai2 tai7-seng jip8 Koat-seng3 mng5, chiu7 thang tit-tioh8 siuN2. Soan-pou3 i2-keng beng5-pek8, chiu7 kio3 cha-bou2 gin2-na2 pai5-liat8 ho2, chhiu2 kiah8 leng7 ki5, kio3 kong2, “Chit8, nng7, saN.”
  SaN iau2-be7 hoah oan5, lai7-bin7 u7 chit8 e5 cha-bou2 gin2-na2 i2-keng tai7-seng liu joa7 hng7, su-leng7 chiu7 koaN2-kin2 hoah kong2, “Oat-lai5, tioh8 theng3-hau7 goa2 hoah-oan5, tai7-ke chit8 choe5 khui-pou7, thai2-tho2 oe7 chit8 lang5 tai7-seng liu nih8 ?” Tui3 an2-ni koh teng5 hoah kong2, “Chit8, nng7, saN.” Chiong ki5 ng3-e7 chit8-e7 iat8,chit si5 tak8 e5 gin2-na2 chit8 choe5 khai-pou7 sai3-liu, sou2 u7 khoaN3 e5 lang5 long2 cheng7-cheng7 bo5 siaN choan5-hu3 cheng-sin5, long2 chu3-i3 ti7 tak8 e5 gin2-na2. Khi2-thau5 gou7 e5 gin2-na2 ti7 thau5-cheng5 pai5, chi2 gou7 e5 gin2-na2, au7-bin7 e5 chiu7-si7 chheng7 ang5 e5, chheng7 ang5 e5 au7-bin7 si7 chheng7 lam5, chheng7 lam5 e5 au7-bin7 si7 chit8 e5 chheng7 ng5 e5, ki5-u5 chit8 tin7 e5 gin2-na2 te3 ti7 au7-bin7, khoaN3 boe7 chheng-chho2 si7 sim2-mih8 lang5, liu liau2 chit8 poaN3 e5 lou7 chi2-u7 khoaN3 chheng7 ang5 e5 gin2-na2 chhin-chhiuN7 chiN3 chit8 iuN7, tit8 hiong3-cheng5 liu khi3, bo5 kau3 chit8 tiap8-a2 ku2 i2-keng choe3 thau5-cheng5, beh kau3 Koat-seng3 mng5 chi2-u7 khoaN3-kiN3 chheng7 ang5 kap chheng7 lam5 e5 nng7 lang5 piN5-piN5. Chit si5 i2-keng khoaN3-kiN3 chheng-chho2, chheng7 ang5 e5 si7 Kat-la-ti2, chheng7 lam5 e5 si7 koaiN7-koaN e5 cha-bou2 kiaN2 Hek-tek sio2-chia2. Cheng3 lang5 khoaN3-liau2 chin chhu3-bi7, u7 e5 hoah kong2, “Kat-la-ti2 khah kin2 ah,” u7 e5 hoah kong2, “Hek-tek khah kin2 ah.” Hoah e5 siaN, chhin-chhiuN7 lui5, ia7 boe7 chai si7 sim2-mih8 lang5 hoah e5, tok8-tok8 Kat-la-ti2 thiaN-kiN3 i e5 lau7-pe7 e5 siaN-im hoah kong2 tioh8 liu kin2. Hek-tek thiaN-kiN3 i e5 lau7-pe7 ti7 tai5-teng2 hoah kong2, “Khah kin2, khah kin2.”
  Beh kau3 e5 si5 hut-jian5 khoaN3-kiN3 chheng7 ang5 e5 choe3 thau5 tit8-tit8 liu jip8 Koat-seng3 mng5, su-leng7-koaN chiong ki5 chit8 e7 iat8, toa7 siaN po3-ko3 kong2 Kat-la-ti2 tit-tioh8 iaN5. Si3-ui5 khoaN3 e5 lang5, phah chhiu2 e5 siaN bo5 soah, cha-bou2 gin2-na2 sai3 liau2, ti7 piN-a2 hioh-khun3, Kat-la-ti2 liu liau2 khi3 chin chhoan2, sin-the2 io5-tang7, chin choe7 lang5 long2 ui5-lai5 ka7 i kheng3-ho7. Su-leng7-koaN io5-khi2 leng7-ki5, kio3 ta-pou gin2-na2 pai5-liat8 thang sai3, kio3 kong2, “Chit8, nng7, saN.” Leng7 be7 hoah oan5 gin2-na2 long2-chong2 choe3 thau5 chau2-khi3, sui-si7 ji7-chap8 e5 gin2-na2, kau3 chhin-chhiuN7 u7 300 e5 kha chit8 iuN7, khoaN3 e5 lang5 tai7-ke chhio3, su-leng7 iau2 be7 kio3 in to3-tng2 lai5 tak8 e5 gin2-na2 chai teh ui5-keh8 kui-le7, ka-ki7 chhio3, ka-ki7 to3-tng2-lai5, koh-chai3 pai5 cheng2-choe5. Su-leng7-koaN hoah liau2 tak8 e5 gin2-na2 saN-chiN choe3 thau5 sai3 liu, chi2-u7 khoaN3-kiN3 chit8 e5 pui5 e5 gin2-na2 ti7 thau5-cheng5, te7 ji7 chiu7-si7 Pi2-tek, te7 saN chiu7-si7 Heng5-su7, te7 si3 si7 Cha-lip8. Hut-jian5 khoaN3-kiN3 Heng5-su7 pi2 in teh liu khah kin2, chit8 bak8-nih-ku2, i2-keng liu ng3 cheng5 khi3, chiu7 tai7-seng jip8 Koat-seng3 mng5. Su-leng7-koaN toa7 siaN kio3 kong2 Heng5-su7 tit-tioh8 iaN5, cheng3 lang5 ia7 long2 phah chhiu2. Su-leng7-koaN hoan-hu3 cha-bou2 gin2-na2 te7 ji7 pai2 sai3 liu. Chit pai2 Kat-la-ti2 bo5 lun7 liu kau3 sim2-mih8 lang5 e5 bin7-cheng5, lang5 to hoah kong2, “Kat-la-ti2 khah khoai3 liu.” Cheng3 lang5 chin7 thoe3 i tioh8-kip, na7-si7 kau3 Koat-seng3 mng5 e5 si5, chiu7-si7 Hek-tek tai7-seng jip8.
  Theng3-hau7 te7 ji7 pai2 ta-pou gin2-na2 sai3-liu cheng3 lang5 long2 hoah kong2,“Pi2-tek, Heng5-su7, lin2 tioh8 khah khoai3 liu.” Hek-tek sio2-chia2 ia7 kong2, “Pi2-tek, Heng5-su7 nng7 lang5, bo5 lun7 tah-loh8 chit8 lang5 tit-tioh8 iaN5 to ho2, tok8-tok8 m7 ai3 hou7 Cha-lip8 tit-tioh8 iaN5. Liu kau3 poaN3 lou7 pun2 lai5 si7 Cha-lip8 ti7 thau5-cheng5, khiok poah8-to2 ti7 peng teng2, in-ui7 an2-ni tit-tioh8 kau3 Koat-seng3 mng5, ko2-jian5 chiau3 cheng3 lang5 sou2 ai3 Cha-lip8 boe7 iaN5, khiok si7 Pi2-tek tit-tioh8 iaN5, in-ui7 Cha-lip8 peng5-sou3 choe3 lang5 bo5 ho2, sou2-i2 cheng3 lang5 long2 m7-goan7 i, taN sui-jian5 khoaN3-kiN3 poah8-to2, ia7 bo5 lang5 lin5-bin2 i. Su-leng7-koaN koh beng7-leng7 cha-bou2 gin2-na2 pai5 tui7, ku2 heng5 te7 saN pai2 e5 pi2-sai3. Chit si5 cheng3 lang5 put-chi2 chu3-i3, phah-sng3 chit pai2 na7-si7 iu5-goan5 Kat-la-ti2 tit-tioh8 iaN5, Kat-la-ti2 chiu7 oe7 tit-tioh8 siuN2. Na7-si7 Hek-tek tit-tioh8 iaN5, Hek-tek chiu7 oe7 tit-tioh8 siuN2; sou2-i2 chin ui7-tioh8 in nng7 lang5 tioh8-kip, na7-si7 kap in tang5 pi2-sai3 e5 lang5 long2 ai3 in nng7 lang5 boe7-oe7 tit-tioh8 iaN5, siat-su2 te7 saN lang5 tit-tioh8 iaN5 in iau2 u7 ng3-bang7, in-ui7 Kat Hek nng7 lang5 i2-keng tit-tioh8 iaN5 chit8 pai2, na7 in nng7 lang5 tiong-kan chit8 e5 koh tit-tioh8 iaN5, siuN2 i2-keng tit-tioh8 lah, in chiu7 bo5 ng3-bang7. Su-leng7-koaN kiah8 ki5 hoan-hu3 kong2, “Chit pai2 lin2 chiah-e5 tioh8 ho2-ho2 eng7 sim sai3 liu, m7-thang bo5 chu3-i3, ho7-leng7 chit8 e7 chhut, tak8 lang5 ng3 cheng5 liu khi3. Chit pai2 ia7 m7-si7 Khai2-te7 ti7 thau5-cheng5, ia7 m7-si7 Hek-tek ti7 thau5-cheng5, chi2 khoaN3-kiN3 Kat-la-ti2 chhin-chhiuN7 pe chit8 iuN7, tit8 hiong3-cheng5 liu khi3, be7 kau3 poaN3-lou7, Kat-la-ti2 i2-keng li7-khui in u7 kui2-na7 tng7 hng7, bo5 kau3 chit8 khek ku2 e5 kang-hu chiu7 jip8 Koat-seng3 mng5. Cheng3 lang5 ia7 boe7 theng3-hau7-tit su-leng7-koaN hoah chi7-chui7 tit-tioh8 iaN5, tai7-chiong3 long2 phah chhiu2 toa7 hoah kong2 Kat-la-ti2 tit-tioh8 gun5 peng-oe5 e5 siuN2, hoah e5 siaN chhin-chhiuN7 lui5, phah chhiu2 bo5 soah, im-gak8 tui7 ia7 chek si5 chou3 gak8 hoan-geng5. Kat-la-ti2 chiu7 chau2 kau3 i e5 pe7-bu2 e5 bin7-cheng5, i e5 pe7-bu2 chin hoaN-hi2, khoaN3-tioh8 i chhio3 bo5 soah, cheng3 lang5 ia7 long2 ui5-lai5 ka7 i kong2 kiong-hi2. Hek-tek ia7 oa2 ti7 Kat-la-ti2 e5 hi7-a2 piN hoaN-hi2 kong2, “Li2 chit pai2 liu teh chin ho2, goa2 chin boe7 pi2-tit li2.” Chit si5 sai3 peng tak8 e5 gin2-na2, bo5 u7 chit8 lang5 kaN2 khoaN3-khin Kat-la-ti2, ia7 bo5 chit8 lang5 kong2 i si7 khioh phoa3-pou3 e5 gin2-na2, in-ui7 chit si5 i i2-keng choe3 sai3-peng e5 thau5, Kat-la-ti2 ia7 chin ko-heng3. 
  Hian7-chai7 lam5 gin2-na2 i2-keng beh pai5-liat8 u7-pi7 te7 saN pai2 e5 pi2-sai3. Pi2-tek tam7-poh8 bo5 hoaN-hi2 e5 iuN7, khu5 teh, ti7 hit-lai7 pak8 peng-oe5, Heng5-su7 kong2, “Li2 ui7-tioh8 sim2-mih8 su7, bo5 hoaN-hi2 e5 iuN7 ?” 
  Pi2-tek kong2, “Goa2 e5 peng-oe5 toa3 tng7 khi3, goa2 ti7 chia siat-hoat pak8 chit e5 toa3.” 
  Heng5-su7 kong2, “Li2 lai5 theh8 goa2 chit tiau5 toa3 khi3 pak8, chit pai2 tai7 iok chi2-u7 li2 thang ng3-bang7 tit-tioh8 siuN2, goa2 ka-ki7 chai boe7-oe7 tit-tioh8.” 
  Pi2-tek kong2, “To-sia7 li2 ho2 peng5-iu2, ia7 thang u7 ng3-bang7.” 
  Heng5-su7 kong2, “Li2 ki3-jian5 jin7 goa2 choe3 peng5-iu2, chhiaN2 li2 kin2-kin2 chiong goa2 e5 toa3 theh8 khi3 pak8, chit si5 teh-beh hoat ho7-leng7.” 
  Pi2-tek it-teng7 m7 kheng2, Heng5-su7 chai3-saN kiu5 i theh8 khi3 pak8, Pi2-tek khiok cheng5 boe7 ke3, chiah theh8 lai5 pak8, chit8 bin7 pak8, chit8 bin7 kong2, “Li2 chin si7 ho2 e5 lang5.” Oe7 kong2 be7 liau2 tak8 e5 gin2-na2 kong2, “Khah kin2, khah kin2, liam5-piN beh pai5-tui7.” Pi2-tek liam5-piN khi2 lai5 liat8-tui7, su-leng7-koaN hoat beng7-leng7, tak8 e5 gin2-na2 saN-chiN choe3 thau5 pi2-sai3. Cheng3 lang5 sim-lai7 thoe3 Pi2-tek kap Heng5-su7 chin tioh8-kip hun7 boe7 chiong ka-ki7 choan5-hu3 cheng-sin5 kap lek8-liong7, thang hou7 Pi2-tek kap Heng5-su7 e5 sin, hou7 in thang lai5 tit-tioh8 iaN5. Heng5-su7 in-ui7 chit8 kha e5 toa3 hou7 Pi2-tek, peng-oe5 hou7 Pi2-tek, peng-oe5 boe7-oe7 chap8 hun e5 tek-lat8, chit pai2 ko2-jian5 si7 Pi2-tek tit-tioh8. Chit8 e7 jip8 Koat-seng3 mng5, su-leng7-koaN iau2 bo5 po3-ko3, im-gak8 tui7 i2-keng chou3 lai5 hoan-geng5 i, im-gak8 chou3 liau2, su-leng7-koaN hoan-hu3 lam5 lu2 tak8 e5 gin2-na2 hun choe3 nng7 pan, choe3 nng7 e5 poaN3 iN5-heng5, khia7 ti7 su-leng7-koaN e5 bin7-cheng5. Kat-la-ti2 kap Pi2-tek khia7 ti7 nng7 poaN3 iN5-heng5 e5 tiong-kan, tak8 e5 choe3 thau5 chhoa7 pun2 tui7 kiaN5 kau3 koaiN7-koaN e5 tai5 cheng5, chou3 kun-gak8 e5 si5, in ng3 teng2-bin7 kiaN5 chit8 e5 kiok-kiong le2. U7 chit8 lang5 tui3 koanN7-koaN hit lai7 theh8 nng7 e5 khoeh-a2, lai7-bin7 toe2 nng7 siang gun5 peng-oe5, sang3 hou7 Kat-la-ti2 kap Pi2-tek. Hit si5 nng7 lang5 ng3 koaiN7-koaN kiaN5 chit8 e5 kiok-kiong le2 sia7 siuN2. HoaiN7-koaN khia7 khi2 lai5 hoe5 chit8 e5 le2, hut-jian5 koh u7 chit8 lang5 tui3 koaiN7-koaN e5 hu-jin5 bin7-cheng5 theh8 si3-na5 e5 chhiN hoe, pun hou7 Kat-la-ti2 Hek-tek kap Pi2-tek, Heng5-su7 si3 lang5, si3 lang5 ia7 ng3 hu-jin5 kiaN5 chit8 e5 kiok-kiong le2 sia7 siuN2 hu-jin5 ia7 khia7 khi2 hoe5 chit8 e5 le2, im-gak8 tui7, chou3-gak8 hoan-sang3, tak8 e5 gin2-na2 soaN3 tui7. Kat-la-ti2 theh8-tioh8 gun5 peng oe5 kap chhiN hoe, ko-heng3 ti7 lang5 e5 bin7-cheng5 chhe7 i e5 lau7-pe7 lau7-bu2. 
  Te7 13 chiuN <BR>  HoaN-hi2 khoai3-lok8
  Hit jit8 am3, Pek chim2 chit8 ke e5 lang5, che7 ti7 he2-lou5 piN hang he2, chin khoai3-lok8, in e5 pang5-lai7, pun2 lai5 si7 chin song2 chheng-khi3, i2-toh, poe-poaN5, pai5-liat8 teh chap8 hun e5 cheng2-choe5, chheh-ke3 teng2 u7 chit8 pun2 phe5-bin7 kim-kiN5 e5 Seng3-keng, siu7 hit e5 he2-lou5 lai7 e5 he2 kng chio3 ti7 Seng3-keng, kim-kng chhan3-lan7, koh ke Kat-la-ti2 sou2 tit-tioh8 ho2 khoaN3 e5 gun5 peng-oe5 kap sui2 hoe, pai5 ti7 toh teng2, kek-goa7 hian2-chhut chhu3-lai7 e5 ho2 khoaN3. Pek chim2 kap i nng7 e5 gin2-na2 na2 kong2 na2 chhio3 hoaN-hi2 lian5 chhui3 ia7 koaiN boe7 bat8. Sou Pek-hok theh8 gun5-peng-oe5, ti7 hit lai7 soe3-ji7 khoaN3, hut-jian5 thiau3-khi2-lai5 kong2, “Goa7 ah, goa2 chai lah, goa2 chai lah,chit e5 si7 To-ma2 Hek, chiu7-si7 i e5 mia5-ji7, chiu7-si7 i-seng e5 kiaN2 e5 mia5-ji7, chit e5 mia5-ji7 chaiN2-iuN7 ti7 peng-oe5 nih8, chit e5 peng-oe5 toe2, iau2 u7 soe3 ji7, goa2 khoaN3 boe7 chheng-chho2. Heng5-su7 kin2 lai5, li2 theh8 pit tai7-seng sia2 chit e5 mia5-ji7.” Heng5-su7 tu2-tu2 teh kiah8 pit, hut-jian5 thiaN-kiN3 u7 lang5 phah mng5, Pek chim2 hoaN-hi2 kong2, “TiaN7-tioh8 si7 i-seng lai5.” Chit8 ke toa7 soe3, saN-kap khi3 khui mng5 hoan-geng5, chiong mng5 khui, chiah chai m7-si7 i-seng, chiu7-si7 Pi2-tek, lai5 heng5 Heng5-su7 e5 peng-oe5 toa3. 
  Pek chim2 kong2, “Pi2-tek, li2 kin-a2-jit8 sai3 peng tit-tioh8 siuN2, ka7 li2 kiong-hi2, li2 kin-a2-jit8 liu teh chin ho2.” 
  Pi2-tek kong2, “M7 kaN2 tng, m7-thang kiong-hi2 goa2, goa2 kau3 eng-kai tioh8 lai5 kiong-hi2 Kat-la-ti2 sio2-chia2.” Kong2 liau2 in chhiaN2 i che7, Pi2-tek chiong toa3 theh8 hou7 Heng5-su7 kong2, “Tit-tioh8 li2 chioh goa2 to-sia7 li2, li2 khoan2-thai7 goa2 chin ho2, chit e5 siuN2 eng-kai si7 li2 tit-tioh8, kam2-sia7 li2 e5 ho2 i3-su3 niu7 goa2, sit8-chai7 put-chi2 kam2-kek goa2, goa2 kap goan2 lau7-pe7 gi7-lun7, li2 m7-bian2 koh-lai5 choe3 kang, hit e5 kang thang kio3 pat8 lang5 choe3, li2 thang koh-chai3 jip8 oh8-tng5 khi3 thak8 chheh, goa2 e5 lau7-pe7 ia7 chin chan3-seng5 chit hang7 su7.” 
  Pek peh kong2: “Tioh8, Pi2-tek, li2 kong2 bo5-chho3, Heng5-su7 kap Kat-la-ti2 eng-kai kin2-kin2 pi7-pan7 jip8 hak8-tng5.” 
  Pi2-tek kong2,”Pek peh kong2 chit e5 oe7 goa2 chin hoaN-hi2, koh hoaN-hi2 li2 e5 piN7 hian7-chai7 ho2 lah.” 
  Sou Pek-hok kong2, “Goa2 sit8-chai7 kam2-sia7 Siong7-te3 hou7 goa2 tui3 si2 koh oah8, oe7 choe3 tai7-chi3 chiau3 i2-cheng5 e5 iuN7.” 
  Chit si5 Heng5-su7 soe3 siaN tui3 Pi2-tek kong2, “Tui3 put-chu7 li2. Hian7-chai7 goa2 u7 chit8 hang7 iau3-kin2 e5 su7, beh kau3 siaN5-lai7 chit8 pai2, sit8-chai7 si7 sit-poe5.” 
  Pek chim2 kong2, “Li2 beh kau3 siaN5-lai7 mah ? Jit8 beh am3, koh li2 kin-a2-jit8 sai3 peng, kha tek-khak ia3-sian7, chiau3 goa2 khoaN3 bin5-a2 cha2-khi2 chiah khi3.” 
  Sou Pek-hok kong2, “Bin5-a2-jit8 khi3 boe7 choe3 tit, chit tiap8 tioh8 khi3.” 
  Sou Pek-hok chhiu2 theh8 peng-oe5, chhui3 liam7, “To-ma2 Hek,” bo5 soah, sim-siuN7 chit e5 To-ma2 Hek beng5-beng5 si7 i-seng e5 kiaN2 e5 mia5-ji7, i in-ui7 hit si5 hoan7 liau2 su7, sou2-i2 koe2 mia5 oaN7 siN3, kin-a2-jit8 goa2 chiah siuN7 tioh8, na7-si7 chit e5 lang5 kiu3-keng3 si7 ti7 sim2-mih8 toe7-hng nih8, hou7 goa2 lai5 khoaN3 chit e5 khoeh-a2 teng2 khoaN3 u7 sim2-mih8 mih8.” Kong2 liau2 chiu7 theh8 khoeh-a2 khoaN3, ko2-jian5 ia7 u7 To-ma2 Hek e5 mia5-ji7, iah8 koh u7 leng7-goa7 u7 kui2-na7 e5 toa7 ji7, si7 Pek-beng5-teng saN ji7,chiu7 kong2, “Goa7, chit e5 Pek-beng5-teng si7 Eng-kok.” Chiu7 kio3 Heng5-su7 kong2, “Li2 koaN2-kin2 khi3-po3.” Heng5-su7 thiaN liau2 liam5-piN ng3 goa7-bin7 chau2. Pi2-tek khoaN3-kiN3 in chit8 ke an2-ni chhong-hong5, chhin-chhiuN7 u7 iau3-kin2 e5 su7, ia7 put pian7 thang che7 ku2, chiu7 te3 Heng5-su7 chhut khi3, to3-khi3. Chit si5 Heng5-su7 ia7 bo5 eng5 thang chio-hou Pi2-tek, tit8-tit8 chau2 khi3 i-seng e5 ke, khoaN3-kiN3 Phok i-seng, chiong gun5 peng-oe5 e5 To-ma2 Hek e5 mia5-ji7 kap su7-cheng5, soe3-ji7 ka7 i kong2. Phok i-seng chit8 e7 thiaN-kiN3 chit e5 siau-sit, chiu7 koaN2-kin2 liam5-mi khi2-sin kau3 Pek-beng5-teng. 
  Bo5 nng7 jit8 e5 kang, Phok i-seng ti7 peng-oe5 tiam3 lai7, chiu7 chhe7-tioh8 i e5 kiaN2 To-ma2 Hek, choe7-choe7 ni5 bo5 khoaN3-kiN3, hoe7 bin7 e5 si5 chhin-chhiuN7 tit-tioh8 chi3 ho2 e5 po2-poe3, hoaN-hi2 kau3 kek8, ia7 lau5-bak8-sai2, chiu7 toa3 i to3-lai5, kau3 Sou Pek-hok e5 ke, to-sia7 i po3 siau-sit e5 toa7 un. Chit si5 i-seng e5 bin7, kap cheng5 toa7 bo5 saN-tang5, cha2-cheng5 bin7 tai3 chhiu5-iong5 hun-ho5 bo5 cheng-sin5, chit si5 chhio3-iong5 moa2-bin7, cheng-sin5 chhiong-chiok, chap8 hun khoai3-lok8, chhin-chhiuN7 pi2 i2-cheng5 khah siau3-lian5, kong2 oe7 soah chiu7 tui3 Sou Pek-hok kong2, “Li2 oe7 thoe3 goa2 choe3 tok-kang khi2 kui2 keng tiam3, pi7-pan7 hou7 goa2 e5 kiaN2 choe3 seng-li2.” 
  Heng5-su7 kong2, “ChaiN2-iuN7 m7 hou7 li2 e5 leng7-long5 pang-chou7 li2 choe3 hu3-chhiu2, hoan2-tng2 hou7 i choe3 seng-li2 nih8 ?” 
  I-seng kong2, “Li2 liah8-choe3 seng-li2 si7 sit the2-bian7 mah.” 
  Heng5-su7 kong2, “Goa2 peng3 m7-si7 kong2 si7 sit the2-bian7, tok8-tok8 bo5 u7 choe3 i-seng chit iuN7 e5 ko-kui3 chhin-chhiuN7 li2 chit iuN7, tu2-tioh8 koah cheng3, oe7 kiu3 lang5 e5 siN3-mia7, si7 se3-kai3 te7-it koaiN5-teng2 e5 jin5-but8.” I-seng lek bak8-bai5 khoaN3 Heng5-su7 kong2, “Choe3 i-seng ko2-jian5 ko-kui3, tok8-tok8 si7 chin bo5 khoai3 e5 su7, na7 m7-si7 u7 khek-ki2 thun-lun2 ho2-taN2 kap te7-it toa7 e5 jin5-chu5 boe7-oe7.” 
  Heng5-su7 kong2, “I-seng sou2 kong2 e5 oe7 bo5 chho3, chit-giap8 na2 koaiN5 to7-tek eng-kai na2 toa7, koh chit ho7 e5 kang ia7 si7 Siong7-te3 sou2 hoaN-hi2 e5.” 
  I-seng khoaN3-kiN3 i sou2 kong2 chin u7 kian3-sek, chiu7 kiah8 thau5 mng7 i kong2, “Li2 kin-ni5 kui2 he3 ?” 
  Heng5-su7 kong2, “Hu-tou7 15.” 
  Phok i-seng kong2, “Li2 hoaN-hi2 choe3 i-seng mah ?” 
  Heng5-su7 chhio3 kong2, “Goa2 chin hoaN-hi2.” 
  Phok i-seng kong2, “Li2 kap li2 e5 pe7-bu2 gi7-lun7 hou7 li2 thak8 chheh, theng3-hau7 toa7 oh8 pit-giap8, thang lai5 goa2 e5 sou2-chai7 hak8-sip8, goa2 chin7 lat8 ka3 kau3 li2 seng5-kong.” Heng5-su7 toa7 hoaN-hi2 kong2, “Ho2, ho2, kin2-sin7 chun tai7-beng7.” 
  Phok i-seng kong2, “Li2 siuN7 khoaN3, kong2 si7 khoai3, kiaN5 si7 oh, li2 hian7-chai7 i2-keng lip8-chi3, tok8-tok8 m7 chai li2 oe7 kian-chhi5 kau3 toe2 mah ?” 
  Heng5-su7 kong2, “Goa2 oe7, goa2 chong2 m7 koe2 goa2 e5 chi3.” 
  Pek chim2 chiap-chhui3 kong2, “I e5 chi3-hiong3 chhin-chhiuN7 chioh8 chit8 iuN7, kong2 ke3 chit8 pai2 au7-lai5 bo5 kai2 pian3, li2 khoaN3 i chiah thak8 kui2 ni5 chheh, i2-keng thak8 kau3 Lah8-teng bun5.” 
  I-seng chhio3 kong2, “An2-ni chin ho2, li2 e5 pe7-bu2 i2-keng chan3 seng5, chiu7 an2-ni sit8-heng5, li2 it-chhe3 e5 hak8-hui3 teng2-teng2 goa2 thang chin7 lat8 tam-jim7.” 
  Sou Pek-hok khoaN3-kiN3 i-seng khoan2-thai7 i e5 kiaN2 an2-ni e5 ho2, chiu7 kong2, “To-sia7 li2, tit-tioh8 li2 e5 un chiong goa2 e5 piN7 i-ho2, goa2 chit si5 oan5-choan5 ho2, i2-keng oe7 choe3 kang, i e5 hak8-hui3 goa2 thang tam-jim7.” 
  I-seng kong2, “M7-thang kheh khi3, long2 kui ti7 goa2 tam-jim7 si7 ho2, phi3-ju7 chhin-chhiuN7 goa2 siN nng7 e5 kiaN2, chit8 e5 choe3 seng-li2, chit8 e5 choe3 i-seng, li2 khoaN3 goa2 ti7 Ho5-lan5 kok lai7 kiam2 m7-si7 te7-it khoai3-lok8 e5 lang5 mah? chiu7-si7 tioh8 an2-ni,m7-bian2 koh kong2.” Kong2 soah chiu7 khi2-sin, Heng5-su7 kap chit8 ke e5 lang5 kiong-keng3 sang3 i chhut mng5. 
  Chit tiap8 liau2-au7 Heng5-su7 chiu7 jip8 Kui-theng5 toa7 oh8 thak8 gou7 ni5 pit giap8, sui5-si5 ti7 Phok i-seng hit ui7 gian2-kiu3 i-to7. Phok i-seng chiong i peng5-seng sou2 oh8, it-chin7 thoan5-siu7 hou7 Heng5-su7. Koh pit-giap8 choe3 i-seng kui2 ni5 liau2-au7 mia5-siaN toa7 chin2-heng. KoaiN7-koaN khoaN3-kiN3 Heng5-su7 phin2-heng7 toan-chiaN3, hak8-bun7 ian phok, ia7 koh sin-the2 iong2-chong3, bin7-mau7 hui siong5, sui5-si5 chiong ka-ki7 e5 cha-bou2 kiaN2 Hek-tek un2 hou7 Heng5-hu7 choe3 bou2. Pi2-tek e5 lau7-bu2 khoaN3-kiN3 Kat-la-ti2 seng3-cheng5 un-jiu5 hiu han5 cheng-cheng7, ia7 sui2-sui2 thang thiaN3, chiu7 chhiaN2 Phok i-seng choe3 kai3-siau7-jin5 ng3 i e5 pe7-bu2 kiu5 chhin, sou2-i2 Kat-la-ti2 au7-lai5 sui5-si5 ke3 hou7 Pi2-tek, nng7 tui3 e5 ang-bou2 cheng5-i3 siong-tou5, chap8 hun e5 ho5-bok8, au7-lai5 nng7 ke e5 kiaN2-sun heng-seng7 sui5-si5 choe3 Ho5-lan5 u7 mia5 e5 toa7 chok8. 
</CL>
<HL>

第12章<BR>比賽溜冰 
光陰親像箭，不覺已經到十二月30號lah。Hit時真好天時，雖然日光懸懸teh照，溪水堅冰到真厚，攏無hou7 日化去。這日就是縣官e5 生日，特別設比賽溜冰e5 thit-tho5，比賽e5會場就是設ti7 荷蘭e5京城外，hit日有真濟e5男女老幼到這所在，來看賽會，有錢e5人身穿狐狸皮e5外套，頭戴風帽，手有膨紗囊，外面加手囊。帽頂穿真濟金soan7寶石koh有黃金手指手環chiah-e5物，第一好額e5人，伊全身e5裝飾品，約值兩萬外箍，衣服全是繡花e5，所帶e5奴僕，攏提火thang 毯仔，te3 ti7 後面，m7 但富貴e5人看，就中下等e5人也攏來看，有e5 tui3京城來e5，有e5 tui3逐鄉社，逐個街市，koh有tui3遠遠來e5，穿綢穿布e5，帶金帶銀e5，甚至有帶銅勒金e5，逐等號e5衣服不一。
這日逐間學堂long2停課，所有e5教員職員攏chhoa7學生，逐個穿校衣，來赴會，koh賣糕、賣糖、賣果子，逐號e5食物e5小生理人，攏來這個鬧熱e5會場，人山人海，boe7會算得，耳仔只有聽見人聲hoa7-hoa7哮，叫買、叫賣e5聲，大人歡喜笑e5聲，囡仔哭e5聲，叫子查某子e5聲，攪吵boe7會堪tit，ti7 冰溪四圍搭草棚，棚下人攏坐滿，親像一條大鏈，圍這個冰溪，無lang3斷e5所在。冰溪環內e5西邊有一塊地略仔較懸，ti7 頂面疊一座懸台，頂面e5裝飾kap一切e5鋪設真sui2。縣官kap in一家long2坐ti7頂面，台e5對面也搭一座草棚鋪設也真可看，內面就是軍樂隊所坐，作樂e5聲融融，殿極好，離軍樂隊差不多五丈koh搭一座細亭，內中騎一個人，手kiah8藍旗，ti7 內面司令。
冰溪內e5周圍，插真濟e5竹竿，竿頭各有細旗一面，用索牽ti7 竿頂，成一大環，環e5圓徑約略有一英里長，司令台前右邊有兩枝白柱，頂面用榕枝紮成彩色e5門，名做決勝門。Teh-beh賽冰chiah-e5囡仔，男女各二十人已經備辦好lah，ti7 亭e5後面攏打扮teh真體面，ti7 hit內有e5 teh 跳，有e5舞，有e5 講話，有e5 笑，精神活動，一個一個顯出真快樂e5樣，無有一個面帶愁容e5樣，企teh無振動。到比賽e5 時音樂隊奏起特別e5音樂聲，表明開會e5意思，音樂停，人聲忽然靜，司令官大聲宣布比賽e5宗旨kap規例，懸聲叫講，「今仔日是縣官e5生日，所以舉行這個會，kap百姓同歡喜，男女逐e5囡仔分做兩班，男e5做一班，女e5做一班，各班賽冰三擺，tui3司令台前溜去，照圓環跑一lin3，到決勝門止，共一英里，若有一個囡仔會兩擺代先入決勝門，就thang得著賞。宣布已經明白，就叫查某囡仔排列好，手kiah8令旗，叫講，「1、2、3。」
三iau2未喝完，內面有一個查某囡仔已經代先溜偌遠，司令就趕緊喝講，「越來，著聽候我喝完，逐家一齊開步，thai2-tho2會一人代先溜nih8？」Tui3 an2-ni koh重喝講，「1、2、3。」將旗向下一下iat8，這時逐個囡仔一齊開步賽溜，所有看e5人攏靜靜無聲全副精神，攏注意ti7 逐個囡仔。起頭5個囡仔ti7 頭前排，這5個囡仔，後面e5就是穿紅e5，穿紅e5後面是穿藍，穿藍e5後面是一個穿黃e5，其餘一陣e5囡仔te3 ti7後面，看boe7清楚是甚物人，溜了一半e5路只有看穿紅e5囡仔親像箭一樣，直向前溜去，無到一tiap8仔久已經做頭前，beh到決勝門只有看見穿紅kap穿藍e5兩人平平。這時已經看見清楚，穿紅e5是Kat-la-ti2，穿藍e5是縣官e5查某子Hek-tek小姐。眾人看了真趣味，有e5 喝講，「Kat-la-ti2較緊ah，」有e5 hoah講，「Hek-tek較緊ah。」喝e5聲，親像雷，也boe7知是甚物人喝e5，獨獨Kat-la-ti2聽見伊e5 老父e5聲音喝講著liu 緊。Hek-tek聽見伊e5 老父ti7台頂喝講，「較緊，較緊。」
Beh到e5 時忽然看見穿紅e5做頭直直溜入決勝門，司令官將旗一下iat8，大聲報告講Kat-la-ti2得著贏。四圍看e5人，扑手e5聲無煞，查某囡仔賽了，ti7 邊仔歇睏，Kat-la-ti2溜了去真喘，身體搖動，真濟人攏圍來ka7伊慶賀。司令官搖起令旗，叫查甫囡仔排列thang賽，叫講，「1、2、3。」令未喝完囡仔攏總做頭走去，雖是二十個囡仔，到親像有300個腳一樣，看e5人逐家笑，司令iau2 be7叫in倒轉來逐個囡仔知teh圍keh8規例，家己笑，家己倒轉來，koh再排整齊。司令官喝了逐個囡仔相爭做頭賽溜，只有看見一個肥e5囡仔ti7 頭前，第2就是彼得，第3就是Heng5-su7，第4是Cha-lip8。忽然看見Heng5-su7比in teh溜較緊，一目nih久，已經溜向前去，就代先入決勝門。司令官大聲叫講Heng5-su7得著贏，眾人也攏扑手。司令官吩咐查某囡仔第2擺賽溜。這擺Kat-la-ti2無論溜到甚物人e5面前，人都喝講，「Kat-la-ti2較快溜。」眾人盡替伊著急，但是到決勝門e5 時，就是Hek-tek代先入。
聽候第2擺查甫囡仔賽溜眾人攏喝講，「彼得，Heng5-su7，lin2著較快溜。」Hek-tek小姐也講，「彼得、Heng5-su7兩人，無論tah落一人得著贏都好，獨獨m7 愛hou7 Cha-lip8得著贏。溜到半路本來是Cha-lip8 ti7 頭前，卻跋倒ti7 冰頂，因為an2-ni得著到決勝門，果然照眾人所愛Cha-lip8 boe7贏，卻是彼得得著贏，因為Cha-lip8平素最人無好，所以眾人攏m7 願伊，今雖然看見跋倒，也無人憐憫伊。司令官koh命令查某囡仔排隊，舉行第3擺e5比賽。這時眾人不止注意，扑算這擺若是猶原Kat-la-ti2得著贏，Kat-la-ti2就會得著賞。若是Hek-tek得著贏，Hek-tek就會得著賞，所以真為著in兩人著急，但是kap in同比賽e5人攏愛in兩人boe7會得著贏，設使第3人得著贏in iau2有向望，因為Kat Hek兩人已經得著贏一擺，若in兩人中間一個koh得著贏，賞已經得著lah，in就無向望。司令官kiah8旗吩咐講，「這擺lin2 chiah-e5 著好好用心賽溜，m7-thang無注意，號令一下出，逐人向前溜去。這擺也m7 是Khai2-te7 ti7 頭前，也m7 是Hek-tek ti7 頭前，只看見Kat-la-ti2親像飛一樣，直向前溜去，未到半路，Kat-la-ti2已經離開in有幾若丈遠，無到一刻久e5功夫就入決勝門。眾人也boe7聽候tit司令官喝是誰得著贏，大眾攏扑手大喝講Kat-la-ti2得著銀冰鞋e5賞，喝e5聲親像雷，扑手無煞，音樂隊也即時奏樂歡迎。Kat-la-ti2就走到伊e5 父母e5面前，伊e5 父母真歡喜，看著伊笑無煞，眾人也攏圍來ka7伊講恭喜。Hek-tek也倚ti7 Kat-la-ti2 e5耳仔邊歡喜講，「你這擺溜teh真好，我真boe7比得你。」這時賽冰逐個囡仔，無有一人敢看輕Kat-la-ti2，也無一人講伊是拾破布e5囡仔，因為這時伊已經做賽冰e5頭，Kat-la-ti2也真高興。 
現在男囡仔已經beh排列預備第3擺e5比賽。彼得淡薄無歡喜e5樣，khu5 teh，ti7 hit內縛冰鞋，Heng5-su7講，「你為著甚物事，無歡喜e5樣？」 
彼得講，「我e5 冰鞋帶斷去，我ti7 chia設法縛這個帶。」 
Heng5-su7講，「你來提我這條帶去縛，這擺大約只有你thang向望得著賞，我家己知boe7會得著。」 
彼得講，「多謝你好朋友，也thang有向望。」 
Heng5-su7講，「你既然認我做朋友，請你緊緊將我e5 帶提去縛，這時teh-beh發號令。」 
彼得一定m7 肯，Heng5-su7再三求伊提去縛，彼得卻情boe7過，才提來縛，一面縛，一面講，「你真是好e5人。」話講未了逐個囡仔講，「較緊，較緊，liam5-piN beh排隊。」彼得liam5-piN 起來列隊，司令官發命令，逐個囡仔相爭做頭比賽。眾人心內替彼得kap Heng5-su7真著急恨boe7將家己全副精神kap力量，thang hou7 彼得kap Heng5-su7 e5身，hou7 in thang來得著贏。Heng5-su7因為一腳e5帶hou7彼得，冰鞋hou7 彼得，冰鞋boe7會十分e5得力，這擺果然是彼得得著。一下入決勝門，司令官iau2無報告，音樂隊已經奏來歡迎伊，音樂奏了，司令官吩咐男女逐e5囡仔分做兩班，做兩個半圓形，企ti7 司令官e5面前。Kat-la-ti2 kap彼得企ti7兩半圓形e5中間，逐個做頭chhoa7本隊行到縣官e5台前，奏軍樂e5 時，in向頂面行一個鞠躬禮。有一人對縣官hit內提兩個篋仔，內面toe2兩雙銀冰鞋，送hou7 Kat-la-ti2 kap彼得。Hit時兩人向縣官行一個鞠躬禮謝賞。縣官企起來回一個禮，忽然koh有一人tui3縣官e5夫人面前提四籃e5鮮花，分hou7 Kat-la-ti2 Hek-tek kap彼得，Heng5-su7 4人，4人也向夫人行一個鞠躬禮謝賞夫人也企起回一個禮，音樂隊，奏樂歡送，逐個囡仔散隊。Kat-la-ti2提著銀冰鞋kap鮮花，高興ti7 人e5面前chhe7伊e5 老父老母。 
第13章 <BR>歡喜快樂 
Hit日暗，Pek嬸一家e5人，坐ti7火爐邊烘火，真快樂，in e5房內，本來是真爽清氣，椅桌，杯盤，排列teh十分e5整齊，冊架頂有一本皮面金墘e5聖經，受hit e5火爐內e5火光照ti7聖經，金光燦爛，koh加Kat-la-ti2所得著好看e5銀冰鞋kap sui2花，排ti7 桌頂，格外顯出厝內e5好看。Pek嬸kap伊兩個囡仔那講那笑歡喜連嘴也關boe7密。Sou Pek-hok提銀冰鞋，ti7 hit內細膩看，忽然跳起來講，「Goa7 ah，我知lah，我知lah，這個是多馬赫，就是伊e5 名字，就是醫生e5子e5名字，這個名字怎樣ti7 冰鞋nih8，這個冰鞋底，iau2有細字，我看boe7清楚。Heng5-su7緊來，你提筆代先寫這個名字。」Heng5-su7 tu2-tu2 teh kiah8筆，忽然聽見有人扑門，Pek嬸歡喜講，「定著是醫生來。」一家大細，相kap去開門歡迎，將門開，才知m7 是醫生，就是彼得，來還Heng5-su7 e5冰鞋帶。 
Pek嬸講，「彼得，你今仔日賽冰得著賞，ka7你恭喜，你今仔日溜teh 真好。」 
彼得講，「M7 敢當，m7-thang恭喜我，我到應該著來恭喜Kat-la-ti2小姐。」講了in請伊坐，彼得將帶提hou7 Heng5-su7講，「得著你借我多謝你，你款待我真好，這個賞應該是你得著，感謝你e5好意思讓我，實在不止感激我，我kap阮老父議論，你m7 免koh來做工，hit e5工thang叫別人做，你thang koh再入學堂去讀冊，我e5 老父也真贊成這項事。」 
Pek伯講：「著，彼得，你講無錯，Heng5-su7 kap Kat-la-ti2應該緊緊備辦入學堂。」 
彼得講，「Pek伯講這個話我真歡喜，koh 歡喜你e5 病現在好lah。」 
Sou Pek-hok講，「我實在感謝上帝hou7我tui3死復活，會做代誌照以前e5樣。」 
這時Heng5-su7細聲對彼得講，「對不住你。現在我有一項要緊e5事，beh到城內一擺，實在是失陪。」 
Pek嬸講，「你beh到城內mah？日beh暗，koh你今仔日賽冰，腳的確厭sian7，照我看明仔早起才去。」 
Sou Pek-hok講，「明仔日去boe7做得，這tiap8著去。」 
Sou Pek-hok手提冰鞋，嘴唸，「多馬赫，」無煞，心想這個多馬赫明明是醫生e5子e5名字，伊因為hit 時犯了事，所以改名換姓，今仔日我才想著，若是這個人究竟是ti7 甚物地方nih8，hou7 我來看這個篋仔頂看有甚物物。」講了就提篋仔看，果然也有多馬赫e5名字，亦koh有另外有幾若e5大字，是Pek-beng5-teng三字，就講，「Goa7，這個柏明汀是英國。」就叫Heng5-su7講，「你趕緊去報。」Heng5-su7聽了liam5-piN 向外面走。彼得看見in一家an2-ni倉惶，親像有要緊e5事，也不便thang坐久，就te3 Heng5-su7出去，倒去。這時Heng5-su7也無閒thang招呼彼得，直直走去醫生e5家，看見博醫生，將銀冰鞋e5多馬赫e5名字kap事情，細膩ka7伊講。博醫生一下聽見這個消息，就趕緊liam5-mi起身到Pek-beng5-teng。 
無兩日e5工，博醫生ti7 冰鞋店內，就chhe7著伊e5 子多馬赫，濟濟年無看見，會面e5 時親像得著至好e5寶貝，歡喜到極，也流目屎，就帶伊倒來，到Sou Pek-hok e5家，多謝伊報消息e5大恩。這時醫生e5面，kap前大無相同，早前面帶愁容分毫無精神，這時笑容滿面，精神充足，十分快樂，親像比以前較少年，講話煞就對Sou Pek-hok講，「你會替我做督工起幾間店，備辦hou7 我e5 子做生理。」 
Heng-su7講，「怎樣m7 hou7 你e5 令郎幫助你做副手，反轉hou7 伊做生理nih8？」 
醫生講，「你掠做生理是失體面mah。」 
Heng5-su7講，「我並m7 是講是失體面，獨獨無有做醫生這樣e5高貴親像你這樣，tu2著割症，會救人e5性命，是世界第一懸頂e5人物。」醫生lek目眉看Heng5-su7講，「做醫生果然高貴，獨獨是真無快e5事，若m7 是有克己吞忍好膽kap第一大e5 仁慈boe7會。」 
Heng5-su7講，「醫生所講e5話無錯，職業那懸道德應該那大，koh這號e5工也是上帝所歡喜e5。」 
醫生看見伊所講真有見識，就kiah8頭問伊講，「你今年幾歲？」 
Heng5-su7講，「虛度15。」 
博醫生講，「你歡喜做醫生mah？」 
Heng5-su7笑講，「我真歡喜。」 
博醫生講，「你kap你e5 父母議論hou7 你讀冊，聽候大學畢業，thang來我e5 所在學習，我盡力教到你成功。」Heng5-su7大歡喜講，「好，好，謹慎遵大命。」 
博醫生講，「你想看，講是快，行是oh，你現在已經立志，獨獨m7知你會堅持到底mah？」 
Heng5-su7講，「我會，我總m7 改我e5 志。」 
Pek嬸接嘴講，「伊e5 志向親像石一樣，講過一擺後來無改變，你看伊才讀幾年冊，已經讀到拉丁文。」 
醫生笑講，「An2-ni真好，你e5 父母已經贊成，就an2-ni實行，你一切e5學費等等我thang盡力擔任。」 
Sou Pek-hok看見醫生款待伊e5 子an2-ni e5好，就講，「多謝你，得著你e5 恩將我e5 病醫好，我這時完全好，已經會做工，伊e5 學費我thang擔任。」 
醫生講，「M7-thang客氣，攏歸ti7我擔任是好，譬喻親像我生兩個子，一個做生理，一個做醫生，你看我ti7荷蘭國內kiam2 m7 是第一快樂e5人mah？就是著an2-ni，m7 免koh講。」講煞就起身，Heng5-su7 kap一家e5人恭敬送伊出門。 
這tiap8了後Heng5-su7就入Kui-theng5大學讀五年畢業，隨時ti7 博醫生hit位研究醫道。博醫生將伊平生所學，一盡傳授hou7 Heng5-su7。Koh畢業做醫生幾年了後名聲大振興。縣官看見Heng5-su7品行端正，學問淵博，也koh身體勇壯，面貌非常，隨時將家己e5查某子Hek-tek允hou7 Heng5-su7做某。彼得e5老母看見Kat-la-ti2性情溫柔幽嫻貞靜，也sui2-sui2 thang疼，就請博醫生做介紹人向伊e5 父母求親，所以Kat-la-ti2後來隨時嫁hou7 彼得，兩對e5翁某情意相投，十分e5和睦，後來兩家e5子孫興盛隨時做荷蘭有名e5大族。 
</HL>
