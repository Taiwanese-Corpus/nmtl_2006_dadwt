<CL>
  Te7 10 chiuN <BR>  Hek-tek choe3 Sian-lu2
  Heng5-su7 to3-lai5 mng5-khau2, jit8 i2-keng loh8 lah, khoaN3-kiN3 Kat-la-ti2 kap Hek-tek nng7 lang5, chhiu2 khan chhiu2 ti7 mng5 khau2 thit-tho5, chiu7 tui3 in nng7 lang5 kong2, “Goa2 i2-keng chhe7 u7 thau5-lou7 lah.” I e5 lau7-bu2 thiaN-kiN3 i e5 siaN chiu7 chhut lai5 kong2, “Goa2 iah8 ho2 siau-sit ka7 li2 kong2, li2 e5 lau7-pe7 kin-a2-jit8 khi2-lai5 che7 chit8 jit8 lah, hian7-chai7 i2-keng peng5-an khun3-khi3-lah chhin-chhiuN7 soe3-han3 gin2-na2.” 
  Hek-tek siuN7 kong2, in nng7 lang5 tou u7 ho2 siau-sit, goa2 iah8 u7 ho2 siau-sit ka7 in kong2, chiu7 tui3 Heng5-su7 kong2, “Hit siang peng-oe5 boe7 lah, chit lai7-bin7 u7 chhit khou gun5, li2 theh8 khi3.” 
  Heng5-su7 kong2, “ChaiN2-iuN7 oe7 boe7 chiah choe7 chiN5, pi2 goan2 boe2 e5 si5 ke chha-put-to khah choe7 chap8 pe7.” Hek-tek kong2, “Si7 boe2 e5 lang5 kam-goan7 chhut chiah choe7 chiN5, chit e5 bo5 koan-he7 goa2 e5 su7, li2 m7-bian2 gi5 goa2.”
  Heng5-su7 kong2, “Sio2-chia2, li2 tioh8 chiong chiah-e5 chiN5 theh8 to3-khi3 heng5 i, chit e5 sit8-chai7 si7 thai3-choe7.”
  Hek-tek kong2, “Goa2 tiaN7-tioh8 m7 heng5 i, i kam-goan7 chhut chhit khou gun5 boe2 chit siang chin ho2 e5 peng-oe5, goa2 ui7-tioh8 siaN2-su7 beh heng5-i, goa2 bo5 phian3 li2, li2 m7 sin3 goa2 e5 oe7 mah ?”
  Heng5-su7 khoaN3-kiN3 Hek-tek bak8-chiu ham5 bak8-sai2 beh khau3 chhut lai5, chiu7 kong2, “Goa2 chu7-jian5 sin3 li2 e5 oe7, hui3 li2 e5 sim-sin5, chin to-sia7 li2.” Heng5-su7 chiu7 theh8 7 khou gun5 kau i e5 lau7-bu2 kong2, “Kin2 khi3 boe2 tam7-poh8 hou7 lau7-pe7 chiah8.” I e5 lau7-bu2 khoaN3-kiN3 7 khou gun5 chin hoaN-hi2, au7-lai5 chai si7 Heng5-su7 boe7 peng-oe5 tit-tioh8 e5, boe7 kim3-tit thou2-khui3 kong2, “Chit e5 si7 Siong7-te3 siuN2-su3 goa2 e5 kiaN2 e5, na7-si7 li2 kau3 sai3 peng hit jit8, beh theh8 sim2-mih8 lai5 chheng7 nih8 ?” 
  Heng5-su7 kong2, “Goa2 bo5 phah-sng3 beh sai3-peng, siat-su2 beh sai3-peng iah8 chin khoai3.” Chiu7 chiong chhiu2 ti7 te7-a2 lai7 theh8 chhut tam7-poh8 tang5 lui, hou7 i e5 lau7-bu2 kong2, “A-bu2, li2 khoaN3, goa2 i2-keng than3 tam7-poh8 tang5-hui, na7-si7 jit8-jit8 long2 thang than3 chiah-e5 chiN5, m7-bian2 kui2 jit8, chiu7 thang koh-chai3 boe2 chit8 siang peng-oe5, kau3 khah ku2 chiong-lai5 iau2 beh hoat-chai5 lah.” 
  I e5 lau7-bu2 chiu7 theh8 chiN5 kong2, “Na7-si7 lau7-pe7 sou2 tai5 e5 chiN5 na7 iau2 ti7-teh, lan2 chiu7 chin-chiaN3 beh hoat-chai5 lah.” 
  Heng5-su7 kong2, “A-bu2, hit e5 chiN5 na7-si7 bo5-khi3, ia7 si7 bo5 hoat-tit, chi2-u7 tioh8 chiong chit e5 su7 pang3 ti7 ka-chiah-au7.”
  I e5 lau7-bu2 kong2, “Li2 kong2 si7 chin khoai3, li2 e5 lau7-pe7 teh theng3-hau7 chit e5 chiN5 thang eng7 chin si7 ui5-lan5.” Chiu7 kio3 Kat-la-ti2 ai3 i pi7-pan7 am3-png7, oat8-thau5 khoaN3-kiN3 Hek-tek che7 ti7 chit8 chang5 kou2-chhiu7 teng2, tu2-tu2 teh ka7 Kat-la-ti2 kong2 chit8 e5 sian-ka e5 kou3-su7. Pek chim2 chin3-cheng5 khi3,sim-siuN7 chit kui2 e5 gin2-na2 chaiN2-iuN7 e5 kho2-ai3, chiu7 tui3 Hek-tek sio2-chia2 kong2, “Sio2-chia2, in hiaN-ti7-a2 nng7 lang5 si7 chit8 e5 hiuN-sia7 e5 gin2-na2, sio2-chia2 li2 ti7 in tiong-kan chhin-chhiuN7 sian-lu2.” 
  Hek-tek chhio3 kong2, “Goa2 chhin-chhiuN7 sian-lu2 mah ?” Chiu7 kap in thit-tho5 chhio3-kong2, “Goa2 chit e5 sian-lu2 kau3 lin2 chit lai7 lai5 thit-tho5, si7 tiau5-kou3-i3 lai5 po2-hou7 lin2 chiah-e5, koh thang lai5 chiaN5 lin2 tak8 lang5 sim-lai7 sou2 ai3 e5 chi3-goan7.”An2-ni kio3 Heng5-su7 kong2, “Heng5-su7 li2 ai3 sian-lu2 hou7 li2 sim2-mih8 ?” Heng5-su7 khoaN3-tioh8 i siuN7 i chin si7 chit8 e5 sian-lu2, peng3 m7-si7 chhio3 oe7, chiu7 lau2-sit8 kong2, “Goa2 goan7 cha7 mi5 sou2 chhe7 e5 mih8 oe7 hou7 goa2 chhe7-tioh8 chiu7 ho2 lah.” Kat-la-ti2 chiu7 chhio3. Heng5-su7 e5 lau7-bu2 kong2, “Li2 m7 eng-kai kong2 chit e5 oe7, li2 chaiN2-iuN7 kong2 chhut lah ?” Kong2 soah chiu7 jip8 chhu3, Hek-tek chiu7 chng-teh chhin-chhiuN7 sian-lu2 chit8 iuN7, thiau3-khi2-lai5 chhio3 hi-hi kong2, “Chiau3 li2 sou2 goan7 e5.” Chiu7 chiong chhiu2-lai7 sou2 theh8 e5 po-le5 chu-a2 theh8 hou7 Heng5-su7, chit8 bin7 chiong kha ng3 toe7, chit8 e7 ki2 kong2, “Li2 chiong chit e5 tai5 ti7 goa2 kha tah8 e5 toe7, kin-am3 m7-bian2 theng3-hau7 geh8 kng chio3 lai5, chiu7 oe7 chiau3 li2 e5 goan7.” Kat-la-ti2 thiaN-kiN3 kong2 chiu7 toa7 chhio3 bo5 soah. Hek-tek ke2 chng hoat siu7-khi3 e5 iuN7 kong2, “Li2 kaN2 chhio3 sian-lu2 mah ? Chiu7 boe7-oe7 chiau3 li2 e5 sou2 goan7.” 
  Kat-la-ti2 chhio3 kong2, “Goa2 ia7 bo5 beh tui3 li2 kiu5 sim2-mih8 mih8.” 
  Hek-tek kong2, “Chin ho2, li2 m7-bian2 chiu7 ho2.” Kong2 soah chiu7 oat8 sin beh chau2. Heng5-su7 hiaN-be7 nng7 lang5 kin2 kio3 kong2, “Chai3-hoe7.” Hek-tek ia7 kong2, “Chai3-hoe7.”Chiu7-chau2. 
  Kat-la-ti2 tui3 Heng5-su7 kong2, “A-ko, li2 khoaN3, chit e5 sio2-chia2 chin ho2 khoaN3, chin sui2, koh un-jiu5, chin si7 kho2-ai3.” Heng5-su7 bo5 choe3 siaN, jip8-khi3 theh8 chit8 ki e5 ti5-thau5, chiu7 ti7 Hek-tek sou2 tah8 e5 toe7, ng3-e7 kut8 khi2-lai5, i e5 sio2-be7 kong2, “A-ko choe3 sim2-mih8 su7 ?” 
  Heng5-su7 kong2, “M7-thang choe3 siaN, li2 lai5 khoaN3,” chiu7 chit8 bin7 eng7 lat8 kut8, chit8 bin7 kong2, “Goa2 beh tai5 chit liap8 chu.” Chit si5 i e5 lau7-pe7 teh khun3, i e5 lau7-bu2 theh8 chha5 he2 ti7 he2-lou5 lai7, chiu7 khui mng5 kio3 kong2, “Gin2-na2 jip8-lai5.” 
  Heng5-su7 hut-jian5 toa7 siaN kio3 kong2, “A-bu2, kin2 lai5 khoaN3.” 
  I e5 lau7-bu2 m7 chai gin2-na2 kio3 sim2-mih8 su7, tui3 an2-ni chiu7 chhut lai5 khoaN3. Heng5-su7 iu5-goan5 toa7 kio3 kong2, “Kin2 lai5, kin2 lai5, a-bu2 kin2 lai5 khoaN3.” Theng3-hau7 i e5 lau7-bu2 kau3 bin7-cheng5, Heng5-su7 i2-keng hoaN-hi2 kau3 oe7 boe7-oe7 kong2 chhut, na2 chhoan2 kong2, “A-bu2, li2 khoaN3, che kiam2 m7-si7 hit e5 chiN5 koan3-a2 mah ?” Kun7 ti7 chit chang5 chhiu7 e5 iu7-peng5, chit8 chang5 kou2-liu2 chhiu7, si7 ku7-ni5 in-ui7 chhiu7 ng2 jia-tioh8 soaN-ouN7, boe7-oe7 siN-tiong2 , sou2-i2 ku3 khi2-lai5. Cha7-am3 sou2 kut8 hit ui7 hit chang5 soe3 liu2-chhiu7, lau7-pe7 phoa3-piN7 e5 si5 iau2-be7 chai e5, chu7-jian5 si7 ti7 chit chang5 e5 piN-a2, chaiN2-iuN7 cha7-am3 bo5 siuN7 kau3 nih8 ?” 
  Pek chim2 chit8 ku3 oe7 to kong2 boe7 chhut lai5, chi2-u7 aN3-thau5 khoaN3 Heng5-su7, chin7 lat8 khiu2 hit e5 chiN5 koan3, koh chin7 tang7, khiu2 boe7 chhut-lai5, i chiu7 chiong chhiu2 chhun jip8-lai5, tai7-seng theh8 chhut kui2 te3 chng, au7-lai5 koh theh8 chhut nng7 siang ou-beh8, beh8-lai7 toe2 gun5 moa2-moa2, na7-si7 hit e5 beh8 i2-keng noa7 lah. Hit si5 in bu2 kiaN2 saN lang5, chit8 bin7 sng3 chiN5, chit8 bin7 khau3, chit8 bin7 chhio3, hoaN-hi2 kau3 boe7-kou3-tit. Kut8 liau2, Pek chim2 jip8-khi3 khoaN3 i e5 tiong7-hu chin si7 ki5-koai3, ti7 goa7-bin7 hit ho7 toa7-siaN kiau2-liau2, i iu5-goan5 an-sin khun3 bo5 chhiN2. 
  Pek chim2 kong2, “Bin5-a2 jit8 tioh8 thoe3 li2 e5 lau7-pe7 pi7-pan7 koe-nng7 hi5-bah, peh8 mi7-pau, gu5-bah chiap chiah-e5 , eng7 che chin choe7 pou2-iong2 e5 mih8 hou7 li2 e5 lau7-pe7 chiah8, chu7-jian5 thang iong2-kiaN7, lan2 e7-hng iah8 thang chiah8 khah ho2 e5 mih8.” An2-ni in pi7-pan7 chit8 e5 kek8 ho2 e5 am3-tng3, choe3 in chap8 ni5 i2-lai5 sou2 bo5 u7 chiah8 e5, chhin-chhiuN7 ian5-siah8 chit8 iuN7. Chit8-ke hoaN-hoaN hi2-hi2 ui5 che7 teh chiah8, Kat-la-ti2 kong2, “A-ko,li2 tioh8 kin2-kin2 khi3 siok8-hoe5 hit siang peng-oe5.” 
  Heng5-su7 kong2, “Bo5 chho3, goa2 beh khi3 siok8-hoe5 lai5, thang lai5 lian7-sip8 liu peng.” Hit jit8 am3, Hek-tek to3-khi3, siuN7-lai5 siuN7-khi3, m7 chai Heng5-su7 cha7-am3 chhe7 sim2-mih8, kiaN-liau2 Heng5-su7 sit-loh8 in e5 to, chiu7 kong2, “Beh si7 hou7 in oe7 chhe7-tioh8 hit ki to chiu7 ho2 lah.” Heng5-su7 hit mi5 chha-put-to kui mi5 bo5 khun3 kau3 thiN beh kng, chiah khun3 tiap-a2-ku2, chiu7 bang7-kiN3 ka-ki7 ti7 chhiu7-na5 lai7, khoaN3-kiN3 pian3-toe7 to si7 ng5 kim, koh khoaN3-kiN3 chhiu7-ki koa3 chit8 e5 kim pio2, koh chin choe7 sui2 e5 chu ia7 chit8 siang peng-oe5, chit e5 i2-goa7 te7-it sim-ai3 e5, chiu7-si7 hou7 i hit liap8 chu-a2 e5 sian-li2 ia7 ti7 chit e5 chhiu7-na5 lai7. 
  Te7 11 chiuN <BR>  Kim e5 Pio2-a2 
  Te7 ji7 jit8, Heng5-su7 chhut-goa7 choe3 kang, Kat-la-ti2 chhut khi3 khioh chha5, Sou Pek-hok khi2-lai5 che7 ti7 kau-i2 nih8, Pek chim2 siu-cheng2 pang5-lai7, sau3 toe7 liau2 chiu7 chiong liu2-chhiu7 piN kut-tioh8 gun5 e5 su7, soe3-ji7 kong2 hou7 i thiaN. Pek peh thiaN liau2, chap8 hun e5 hoaN-hi2, cheng-sin5 toa7 chin2-heng, au7-lai5 koh chiong kim pio2-a2 theh8 chhut lai5, theh8 hou7 i e5 tiong7-hu, ng3-bang7 i e5 tiong7-hu ka7 i kong2 pio2-a2 e5 goan5-in,i e5 tiong7-hu theh8 pio2-a2 khoaN3 chit8 tiap-a2-ku2 kong2, “U7 iaN2, goa2 oe7-ki3-tit chheng-chheng chho2-chho2 e5, u7 chit8 e5 chin ho2 e5 ta-pou gin2-na2, chhin-chhiuN7 lan2 Heng5-su7 chit8 iuN7 e5 seng5-sit8, i ti7 goa2 be7 poah8-to2 hit jit8 e5 i2-cheng5 hou7 goa2.” I e5 tiong7-hu kong2 chit e5 oe7 e5 si5 bin7-sek pian3-peh8, siaN-im hoat chun3, Pek chim2 kin2 theh8 tam7-poh8 ioh8 lai5 hou7 i chiah8, i chiu7 khah ho2, ke3 chit8 khek ku2, Pek chim2 koh mng7, “Hit e5 gin2-na2 chaiN2-iuN7 hou7 li2 chit e5 pio2-a2 ?” 
  I e5 tiong7-hu kong2, “Chit hang7 su7 chin si7 kho2-sioh, tng-si5 hit e5 gin2-na2 kong2, in-ui7 i bo5 sio2-sim, chho3-gou7 hai7 chit8 lang5 e5 siN3-mia7, sou2-i2 i kin2-kin2 beh to5-chau2 khi3 pat8 kok, beh tah chun5 e5 si5, i chhiaN2 goa2 chiong chit e5 pio2-a2 hou7 bou2 lang5, goa2 chit si5 siuN7 boe7 chhut, hit e5 kho2-lin5 e5 gin2-na2 chin kho2-sioh, ai-ah taN goa2 siuN7-chhut lah, si7 beh hou7 i e5 lau7-pe7, ia7 kio3 i e5 lau7-pe7 sia2 phoe hou7 i.” 
  Pek chim2 koh mng7, “Li2 oe7-ki3-tit i e5 pe7 e5 mia5, peng3 tiam3 ti7 tah-loh8 mah ?” 
  In3 kong2, “Goa2 boe7-ki3-tit, goa2 chin7-lat8 siuN7 i e5 lau7-pe7 e5 mia5-siN3 chu7-chi2, koh siuN7 i to5-chau2 kau3 tah-loh8 chit8 kok, goa2 choan5-jian5 siuN7 boe7 chhut-lai5, chi2-u7 chai thau5-nau2 loan7-loan7 chhin-chhiuN7 toa7 hai2-chui2 hoa7-hoa7 hau2 e5 siaN-im, na2 chhin-chhiuN7 te7-hoaN7 to2 chit8 iuN7.” 
  I e5 bou2 kong2, “SiuN7 boe7 chhut, bo5 iau3-kin2, li2 m7-thang siuN7, hian7-chai7 goa2 chiong pio2-a2 theh8 chhut-lai5, li2 hioh-khun3 chit8 khek ku2, theng3-hau7 li2 e5 sin-the2 iong2-kiaN7, li2 chiu7 oe7 siuN7-chhut. Ai-ah, li2 khoaN3, chit e5 pio2-khak lai7-bin7 u7 kui2 ji7, lan2 thang lai5 soe3-ji7 khoaN3 chi2 kui2 ji7 si7 sim2-mih8 i3-su3.” In tu2 teh gi7-lun7 hit e5 ji7 e5 i3-su3, hut-jian5 thiaN-kiN3 u7 lang5 phah mng5, Pek chim2 chiu7 chiong pio2-a2 kin2-kin2 khng3 lai5 khui mng5, khoaN3-kiN3 si7 Phok i-seng lai5, hui-siong5 hoaN-hi2 chiu7 kio3 kong2, “I-seng ah, goan5-lai5 si7 li2 lai5, kin-a2-jit8 goa2 e5 tiong7-hu chin ho2 lah.” Chiu7 ki2 i e5 tiong7-hu tui3 i-seng kong2, “Li2 khoaN3, i i2-keng khi2-lai5 che7, chhin-chhiuN7 ho2 lang5 e5 khoan2.” 
  I-seng chhio3-bin7 kong2, “Goa2 khoaN3 li2 bo5 khiam3-eng7 goa2.” 
  Pek chim2 kong2, “Ki5-koai3 i u7 chit ho7 ho2 e5 cheng-sin5, in-ui7 goa2 cha7-jit8 e5-pou chhe7-tioh8 goa2 chap8-ni5 cheng5 sou2 tai5 e5 gun5, i e5 sim-lai7 hoaN-hi2, sou2-i2 cheng-sin5 ia7 chin chiok.” I-seng chiu7 thi2-khui bak8-chiu khoaN3 in put-chi2 ki5-koai3. 
  Pek chim2 koh kong2, “I-seng, taN chhiaN2 li2 ka7 goa2 kong2, li2 peng5-siong5 e5 i-ioh8 hui3 e5 kui-le7 joa7-choe7 chiN5, goa2 thang chiau3 siau3 hou7 li2.” 
  Phok i-seng kong2, “M7-bian2 kong2 chiN5 e5 oe7, goa2 au7-lai5 thang tui3 pat8 lang5 theh8.” Tu2-tu2 kong2 e5 si5, Heng5-su7 to3-lai5. Phok i-seng chiu7 ki2 Heng5-su7 kong2, “Hit e5 gin2-na2 kam2-kek goa2 e5 sim, i2-keng kau3-giah8 e5 i-kim hou7 goa2.” 
  Sou Pek-hok chiu7 ka7 Phok i-seng han5-tam5 kong2, “Li2 ke-lai7 u7 gin2-na2 mah ? Hian7-chai7 ti7 tah-loh8 ?” Phok i-seng thiaN-kiN3 kong2 iu-chhiu5 e5 bin7, chit8 ku3 to boe7 in3, Pek-hok kong2,“Li2 m7-thang ki5-koai3 goa2 koan2 pat8 lang5 e5 ke-su7, goa2 si7 in-ui7 u7 chit8 e5 gin2-na2, cha2 kui2-ni5 to5-chau2 khi3 goa7-kok, m7 chai i e5 ke tiam3 ti7 tah-loh8, chiu7 thoe3 i iu-siong, sou2-i2 goa2 mng7 li2 u7 kiaN2 ti7 goa7-bin7 bo5, goa2 u7 chit8 hang7 mih8, si7 chit e5 gin2-na2 kio3 goa2 toa3 hou7 i e5 lau7-pe7.” 
  Pek chim2 chiu7 kin2-kin2 kong2, “Kiam2-chhai2 Phok i-seng oe7 bat chit kui2 ji7 e5 i3-su3.” Chit8 bin7 kong2, chit8 bin7 chiong pio2-a2 theh8 hou7 Phok i-seng khoaN3. I-seng chit8 e7 khoaN3 hit e5 L.J.P. saN ji7 boe7 bian2 toa7 kiaN, chiu7 a-a khau3 kong2, “Chit e5 si7 goa2 e5 kiaN2 e5 mia5-ji7, li2 kong2 hit e5 gin2-na2 un2-tang3 si7 goa2 e5 kiaN2.” Sui5-si5 khau3 kio3 kong2, “Goa2 e5 kiaN2 La-jin5-su ah, Goa2 taN oe7 chai li2 ti7 tah-loh8 chiu7 ho2, goa2 e5 Siong7-te3 ah, chit si5 i tek-khak ti7 hia teh kan-khou2, kiam2-chhai2 si7 si2 lah, ia7 be7 thang chai, Pek peh, goa2 e5 kiaN2 u7 kio3 goa2 kia3 phoe hou7 i mah ?” 
  Sou Pek-hok tuh thau5 kong2, “Si7 ah, kio3 li2 sia2 phoe hou7 i.” 
  Phok i-seng kong2, “Li2 siuN7 i chit si5 tau3-ti2 ti7 tah-loh8 ?” 
  Sou Pak-hok io5-thau5 thou2-khui3 kong2, “Goa2 choan5-jian5 boe7-ki3-tit, chit8-tiam2-a2 siuN7 boe7 chhut-lai5.” Kong2-tioh8 chhin-chhiuN7 chin kan-khou2 e5 khoan2. Heng5-su7 chit si5 khoaN3-kiN3 Phok i-seng chap8 hun e5 iu-bun7, sim-lai7 ia7 thoe3 i chin oh ke3, tui3 an2-ni chiong chhiu2 he7 ti7 i-seng e5 keng-thau5 teng2, hian2-chhut chin lin5-bin2 e5 sim, an-ui3 i kong2, “Phok i-seng, m7-bian2 ke3-thau5 e5 khoa3-lu2, na7-si7 li2 e5 kiaN2 iau2 ti7-teh, goa2 tek-khak oe7 thoe3 li2 chhe7 i to3-lai5, se3-kai3 sui-jian5 toa7, goa2 tek-khak chin7 goa2 e5 lek8-liong7, tit8 kau3 chhe7-tioh8 chiah soah, goa2 e5 pe7-bu2 ia7 tek-khak kam-goan7 goa2 thoe3 li2 choe3 chit e5 su7, bo5 lun7 li2 ai3 goa2 kau3 tah-loh8 goa2 to beh khi3.” Chit si5 Kat-la-ti2 to3-lai5, thiaN-kiN3 chit e5 oe7 chiu7 thi5-khau3 kong2, “A-ko, li2 eng-kai tioh8 khi3, lai5 po3-tap i-seng e5 toa7-un, tok8-tok8 a-ko khi3 liau2, lan2 ke-lai7 bo5 lang5 thang chiau3-kou3, chai2-iuN7 oe7 ke3 nih8 ?” Phok i-seng ia7 bo5 khui chhui3, Sou Pek-hok kong2, “Hit lai7-bin7 iau2 u7 chit8 tiuN soe3 siong7, tok8-tok8 i hou7 goa2 e5 si5, i2-keng chiong hit e5 siong7 theh8 khi3 lah.” 
  Phok i-seng thou2-khui3 kong2, “Hit e5 si7 i e5 lau7-bu2 e5 siong7, goa2 e5 kiaN2 chap8 he3 e5 si5, i chiu7 si2 lah, kam2-sia7 Siong7-te3 hou7 i iau2 oe7-ki3-tit i e5 lau7-bu2. Goa2 taN chiong i e5 tai7-chi3 siong5-se3 ka7 li2 kong2. Cha2 i si7 goa2 e5 hu3-chhiu2, in-ui7 i u7 chit8 pai2 theh8 ioh8 hou7 piN7 lang5 chiah8, khiok theh8 chho3, theh8 tok8-ioh8 hou7 lang5, piN7 lang5 na7 chiah8 hit e5 ioh8 oe7 liam5-piN si2. Kai-chai3, lang5 iau2-be7 chiah8 i, goa2 chai u7 chho3-gou7, oaN7 hit e5 ioh8, piN7 lang5 sui-bong2 si2, m7-si7 tui3 chiah8 tok8-ioh8 si2. Hit si5 in-ui7 lang5 chhiaN2 goa2 khi3 khoaN3 piN7, bo5 tu2-tioh8 goa2 e5 kiaN2 ka7 i kong2, kau3 te7 ji7 am3 goa2 to3-lai5, goa2 e5 kiaN2 i2-keng chau2-khi3, tui3 hit si5 khi3 goan2 pe7 kiaN2 bo5 koh kiN3-bin7. Ai-ah, i chhut-goa7 liau2-au7, boe7 bian2-tit siu7 chin choe7 e5 kan-khou2, chit chap8 ni5 e5 ku2 i tek-khak chin siau3-liam7 goa2, ng3-bang7 goa2 u7 sia2 phoe hou7 i, na7-si7 goa2 ti7 ke-nih8, chhin-chhiuN7 gong7 lang5, long2 bo5 siuN7 i si7 in-ui7 chho3-gou7 choe3 hit hang7 su7 to5-chau2 khi3, goa2 liah8 choe3 i si7 chit8 e5 siau3-lian5 e5 gong7 lang5, bong7-un poe7-gi7, kam sim pang3-sak goa2, chhut goa7 khi3 hong3-tong7, chit si5 chai i peng3 m7-si7 chit ho7 e5 gin2-na2.” Heng5-su7 kong2, “Chhin-ai3 e5 i-seng, chhiaN2 li2 m7-thang khau3, i ki3-jian5 si7 chin thiaN3 li2 kap i e5 lau7-bu2, goe2 it-teng7 thoe3 li2 chhe7 to3-lai5, hou7 li2 pe7-kiaN2 saN kiN3 chiu7-si7 lah.” 
  Phok i-seng khan Heng5-su7 e5 chhiu2 kong2, “Li2 u7 chit ho7 e5 ho2 sim, goan7 Siong7-te3 chiok-hok li2, hou7 li2 sou2 kong2 e5, oe7 tat8 bok8-tek.” Koh kong2, “Au7-lai5 na7 ko2-jian5 tit-tioh8 kap goa2 e5 kiaN2 u7 chit8 tiam2-a2 koan-he7 e5 iaN2, chiu7 chhiaN2 li2 thong-ti goa2, ho2 mah ?” 
  Heng5-su7 kong2, “Hit e5 si7 chu7-jian5, m7-bian2 li2 hoan-hu3.” 
  I-seng koh khoaN3 Heng5-su7, tui3 i e5 lau7-pe7 kong2, “Li2 e5 kiaN2 e5 bak8-chiu chin chhin-chhiuN7 goa2 e5 kiaN2, goa2 thau5 chit8 pai2 khoaN3-kiN3 i e5 si5, i khoaN3 goa2 tu2-tu2 chhin-chhiuN7 si7 goa2 e5 kiaN2 teh khoaN3 goa2 chit8 iuN7.” 
  Sou Pek-hok chhio3 kong2, “M7-na7 chhin-chhiuN7 li2 e5 kiaN2, iau2 u7 tam7-poh8 chhin-chhiuN7 li2.” Chit si5 i-seng chhin-chhiuN7 hoaN-hi2 e5 khoan2, hoh8-a2 chhio3 kong2, “Pek peh, goa2 an2-ni kiau2-jiau2 li2 chit8 poaN3 jit8, tui3 put-chu7 li2, li2 m7-bian2 ui7-tioh8 goa2 tioh8-kip, goa2 kin-a2-jit8 sui si7 bak8-sai2 bo5 ta, tok8-tok8 goa2 chai kui2-na7 ni5 lai5, sim-lai7 ia7 bo5 u7 chhin-chhiuN7 kin-a2-jit8 e5 peng5-an, goa2 chit si5 beh khi3 lah, goa2 thang chiong chit e5 pio2-a2 theh8 khi3 mah ?” 
  Sou7 Pek-hok kong2, “Li2 eng-kai tioh8 theh8 khi3, koh ia7 si7 li2 e5 kiaN2 e5 i3-su3, kio3 goa2 tioh8 kau hou7 li2.” 
  Phok i-seng tui3 Pek chim2 kong2, “Li2 e5 tiong7-hu m7-bian2 chiah8 ioh8 lah, chi2-u7 hou7 i e5 sim peng5-an, chit e5 chiu7-si7 i e5 ioh8. Heng5-su7 kheng2 thoe3 goa2 chhut khi3 chhe7 goa2 e5 kiaN2, goa2 chin kam2-sia7 li2, goan7 Siong7-te3 chiok-hok lin2 chit8 ke.” 
  Pek chim2 kong2, “Goan7 Siong7-te3 chiok-hok li2, hou7 li2 kin2 kiN3-tioh8 sou2 thiaN3 e5 kiaN2.” Kong2 liau2 Phok i-seng chiu7 chhut khi3, Heng5-su7 sang3 i khi3, koh an-ui3 i kong2, “Goa2 tek-khak oe7 thoe3 li2 chhe7-tioh8 i, chhiaN2 li2 pang3 sim.” 
  Phok i-seng kong2, “An2-ni chiu7 ho2, goa2 lai5 khi3, li2 e5 pe7 khah peng5-an e5 si5, chhiaN2 li2 tham3 mng7 i kui2 ku3, khoaN3 i u7 koh-chai3 siuN7-tioh8 tam7-poh8 koan-he7 ti7 goa2 e5 kiaN2 e5 su7 mah.” 
  Heng5-su7 kong2, “Beh, goa2 tek-khak tham3 mng7 i.” 
  I-seng kong2, “Chai3-hoe7,” chiu7 che7 be2-chhia khi3, Heng5-su7 chai chit si5 i-seng e5 cheng-sin5 pi2 tai7-seng oah8-tang7 choe7-choe7 lah. 
</CL>
<HL>

第10章 <BR>Hek-tek做仙女 
Heng5-su7倒來門口，日已經落lah，看見Kat-la-ti2 kap Hek-tek兩人，手牽手ti7 門口thit-tho5，就對in兩人講，「我已經chhe7有頭路lah。」伊e5 老母聽見伊e5 聲就出來講，「我亦好消息ka7你講，你e5 老父今仔日起來坐一日lah，現在已經平安睏去lah親像細漢囡仔。」 
Hek-tek想講，in兩人都有好消息，我亦有好消息ka7 in講，就對Heng5-su7講，「Hit雙冰鞋賣lah，這內面有7箍銀，你提去。」 
Heng5-su7講，「怎樣會賣chiah濟錢，比阮買e5時加差不多較濟十倍。」Hek-tek講，「是買e5人甘願出chiah濟錢，這個無關係我e5 事，你m7 免疑我。」 
Heng5-su7講，「小姐，你著將chiah-e5錢提倒去還伊，這個實在是太濟。」 
Hek-tek講，「我定著m7 還伊，伊甘願出7箍銀買這雙真好e5冰鞋，我為著啥事beh還伊，我無騙你，你m7信我e5 話mah？」 
Heng5-su7看見Hek-tek目珠ham5目屎beh哭出來，就講，「我自然信你e5 話，費你e5 心神，真多謝你。」Heng5-su7就提7箍銀交伊e5 老母講，「緊去買淡薄hou7 老父食。」伊e5 老母看見7箍銀真歡喜，後來知是Heng5-su7賣冰鞋得著e5，boe7禁得吐氣講，「這個是上帝賞賜我e5 子e5，但是你到賽冰hit日，beh提甚物來穿nih8？」 
Heng5-su7講，「我無扑算beh賽冰，設使beh賽冰亦真快。」就將手ti7 袋仔內提出淡薄銅hui，hou7 伊e5 老母講，「阿母，你看，我已經趁淡薄銅hui，若是日日攏thang趁chiah-e5錢，m7 免幾日，就thang koh再買一雙冰鞋，到較久將來iau2 beh發財lah。」 
伊e5 老母就提錢講，「若是老父所tai5 e5錢若iau2 ti7-teh，咱就真正beh發財lah。」 
Heng5-su7講，「阿母，hit e5錢若是無去，也是無法tit，只有著將這個事放ti7 ka-chiah後。」 
伊e5 老母講，「你講是真快，你e5 老父teh聽候這個錢thang用真是為難。」就叫Kat-la-ti2 ai3伊備辦暗飯，越頭看見Hek-tek坐ti7 一欉古樹頂，tu2-tu2 teh ka7 Kat-la-ti2講一個仙家e5故事。Pek嬸進前去，心想這幾個囡仔怎樣e5可愛，就對Hek-tek小姐講，「小姐，in兄弟仔兩人是一個鄉社e5囡仔，小姐你ti7 in中間親像仙女。」 
Hek-tek笑講，「我親像仙女mah？」就kap in thit-tho5笑講，「我這個仙女到lin2這內來thit-tho5，是刁故意來保護lin2 chiah-e5，koh thang來成lin2逐人心內所愛e5志願。」An2-ni叫Heng5-su7講，「Heng5-su7你愛仙女hou7 你甚物？」Heng5-su7看著伊想伊真是一個仙女，並m7 是笑話，就老實講，「我願昨暝所chhe7 e5物會hou7 我chhe7著就好lah。」Kat-la-ti2就笑。Heng5-su7 e5老母講，「你m7 應該講這個話，你怎樣講出lah？」講煞就入厝，Hek-tek就裝teh親像仙女一樣，跳起來笑嘻嘻講，「照你所願e5。」就將手內所提e5玻璃珠仔提hou7 Heng5-su7，一面將腳向地，一下指講，「你將這個tai5 ti7 我腳踏e5地，今暗m7 免聽候月光照來，就會照你e5 願。」Kat-la-ti2聽見講就大笑無煞。Hek-tek假裝發受氣e5樣講，「你敢笑仙女mah？就boe7會照你e5 所願。」 
Kat-la-ti2笑講，「我也無beh tui3你求甚物物。」 
Hek-tek講，「真好，你m7 免就好。」講煞就越身beh走。Heng5-su7兄妹兩人緊叫講，「再會。」Hek-tek也講，「再會。」就走。 
Kat-la-ti2對Heng5-su7講，「阿哥，你看，這個小姐真好看、真sui2，koh溫柔，真是可愛。」Heng5-su7無做聲，入去提一支e5鋤頭，就ti7 Hek-tek所踏e5地，向下掘起來，伊e5 小妹講，「阿哥做甚物事？」 
Heng5-su7講，「M7-thang做聲，你來看，」就一面用力掘，一面講，「我beh tai5這粒珠。」這時伊e5 老父teh睏，伊e5 老母提柴火ti7 火爐內，就開門叫講，「囡仔入來。」 
Heng5-su7忽然大聲叫講，「阿母，緊來看。」 
伊e5 老母m7 知囡仔叫甚物事，tui3 an2-ni就出來看。Heng5-su7猶原大叫講，「緊來，緊來，阿母緊來看。」聽候伊e5 老母到面前，Heng5-su7已經歡喜到話boe7會講出，那喘講，「阿母，你看，che kiam2 m7 是hit e5錢罐仔mah？」近ti7 這欉樹e5右爿，一欉古柳樹，是舊年因為樹ng2遮著山芋，boe7會生長，所以鋸起來。昨暗所掘hit位hit欉細柳樹，老父破病e5 時iau2-be7栽e5，自然是ti7 這欉e5邊仔，怎樣昨暗無想到nih8？」 
Pek嬸一句話都講boe7出來，只有aN3頭看Heng5-su7，盡力khiu2 hit e5錢罐，koh盡重，khiu2 boe7出來，伊就將手chhun入來，代先提出幾塊磚，後來koh提出兩雙烏襪，襪內toe2銀滿滿，但是hit e5襪已經爛lah。Hit時in母子三人，一面算錢，一面哭，一面笑，歡喜到boe7顧得。掘了，Pek嬸入去看伊e5 丈夫真是奇怪，ti7 外面hit 號大聲攪擾，伊猶原安心睏無醒。 
Pek嬸講，「明仔日著替你e5 老父備辦雞卵魚肉、白麵包、牛肉汁chiah-e5，用che真濟補養e5物hou7 你e5 老父食，自然thang勇健，咱e7昏亦thang食較好e5物。」An2-ni in備辦一個極好e5暗頓，做in十年以來所無有食e5，親像筵席一樣。一家歡歡喜喜圍坐teh食，Kat-la-ti2講，「阿哥，你著緊緊去贖回hit雙冰鞋。」 
Heng5-su7講，「無錯，我beh去贖回來，thang來練習溜冰。」Hit日暗，Hek-tek倒去，想來想去，m7 知Heng5-su7昨暗chhe7甚物，驚了Heng5-su7失落in e5刀，就講，「Beh是hou7 in會chhe7著hit支刀就好lah。」Heng5-su7 hit暝差不多歸暝無睏到天beh光，才睏tiap仔久，就夢見家己ti7 樹林內，看見遍地都是黃金，koh看見樹枝掛一個金錶，koh真濟sui2 e5珠也一雙冰鞋，這個以外第一心愛e5，就是hou7 伊hit粒珠仔e5仙女也ti7 這個樹林內。 
第11章 <BR>金e5錶仔 
第二日，Heng5-su7出外做工，Kat-la-ti2出去拾柴，Sou Pek-hok起來坐ti7交椅nih8，Pek嬸收整房內，掃地了就將柳樹邊掘著銀e5事，細膩講hou7 伊聽。Pek伯聽了，十分e5歡喜，精神大振興，後來koh將金錶仔提出來，提hou7 伊e5 丈夫，向望伊e5 丈夫ka7伊講錶仔e5原因，伊e5 丈夫提錶仔看一tiap仔久講，「有影，我會記得清清楚楚e5，有一個真好e5查甫囡仔，親像咱Heng5-su7一樣e5誠實，伊ti7 我未跋倒hit日 e5以前hou7我。」伊e5 丈夫講這個話e5 時面色變白，聲音發顫，百嬸緊提淡薄藥來hou7 伊食，伊就較好，過一刻久，百嬸koh問，「Hit e5囡仔怎樣hou7 你這個錶仔？」 
伊e5 丈夫講，「這項事真是可惜，當時hit e5囡仔講，因為伊無小心，錯誤害一人個性命，所以伊緊緊beh逃走去別國，beh搭船e5 時，伊請我將這個錶仔hou7 某人，我這時想boe7出，hit e5可憐e5囡仔真可惜，Ai-ah今我想出lah，是beh hou7 伊e5老父，也叫伊e5 老父寫批hou7 伊。」 
Pek嬸koh問，「你會記得伊e5 父e5名，並tiam3 ti7 tah落mah ？」 
應講，「我boe7記得，我盡力想伊e5 老父e5名姓住址，koh想伊逃走到tah落一國，我全然想boe7出來，只有知頭腦亂亂親像大海水hoa7-hoa7哮e5聲音，那親像地岸倒一樣。」 
伊e5 某講，「想boe7出，無要緊，你m7-thang想，現在我將錶仔提出來，你歇睏一刻久，聽候你e5 身體勇健，你就會想出。Ai-ah，你看，這個錶殼內面有幾字，咱thang來細膩看chi2幾字是甚物意思。」In tu2 teh議論hit e5字e5意思，忽然聽見有人扑門，Pek嬸就將錶仔緊緊囥來開門，看見是博醫生來，非常歡喜就叫講，「醫生ah，原來是你來，今仔日我e5 丈夫真好lah。」就指伊e5 丈夫對醫生講，「你看，伊已經起來坐，親像好人e5款。」 
醫生笑面講，「我看你無欠用我。」 
Pek嬸講，「奇怪伊有這號好e5精神，因為我昨日e5晡chhe7著我十年前所埋e5銀，伊e5 心內歡喜，所以精神也真足。」醫生就thi2 開目珠看in不止奇怪。 
Pek嬸koh講，「醫生，今請你ka7我講，你平常e5醫藥費e5規例外濟錢，我thang照數hou7 你。」 
博醫生講，「M7 免講錢e5話，我後來thang tui3別人提。」Tu2-tu2講e5 時，Heng5-su7倒來。博醫生就指Heng5-su7講，「Hit e5囡仔感激我e5心，已經夠額e5醫金hou7 我。」 
Sou Pek-hok就ka7博醫生閒談講，「你家內有囡仔mah？現在ti7 tah落？」博醫生聽見講憂愁e5面，一句都boe7應，百福講，「你m7-thang奇怪我管別人e5家事，我是因為有一個囡仔，早幾年逃走去外國，m7知伊e5 家tiam3 ti7 tah 落，就替伊憂傷，所以我問你有子ti7 外面無，我有一項物，是這個囡仔叫我帶hou7 伊e5 老父。」 
Pek嬸就緊緊講，「Kiam2-chhai2博醫生會bat這幾字e5意思。」一面講，一面將錶仔提hou7 博醫生看。醫生一下看hit e5 L.J.P. 三字boe7免大驚，就a-a哭講，「這個是我e5 子e5名字，你講hit e5囡仔穩當是我e5子。」隨時哭叫講，「我e5 子Lah-jin5-su ah，我今會知你ti7 tah落就好，我e5 上帝ah，這時伊的確ti7 hia teh艱苦，kiam2-chhai2是死lah，也未thang知，Pek伯，我e5 子有叫我寄批hou7伊mah？」 
蘇百福tuh 頭講，「是ah，叫你寫批hou7 伊。」 
博醫生講，「你想伊這時到底ti7 tah落？」 
Sou Pek-hok搖頭吐氣講，「我全然boe7記得，一點仔想boe7出來。」講著親像真艱苦e5款。Heng5-su7這時看見博醫生十分e5憂悶，心內也替伊真oh過，tui3 an2-ni將手he7 ti7 醫生e5肩頭頂，顯出真憐憫e5心，安慰伊講，「博醫生，m7 免過頭e5掛慮，若是你e5 子iau2 ti7-teh，我的確會替你chhe7伊倒來，世界雖然大，我的確盡我e5 力量，直到chhe7著才煞，我e5 父母也的確甘願我替你做這個事，無論你ai3我到tah落我都beh去。」這時Kat-la-ti2倒來，聽見這個話就啼哭講，「阿哥，你應該著去，來報答醫生e5大恩，獨獨阿哥去了，咱家內無人thang照顧，怎樣會過nih8？」博醫生也無開嘴，Sou Pek-hok講，「Hit內面iau2有一張細像，獨獨伊hou7我e5 時，已經將hit e5像提去lah。」 
博醫生吐氣講，「Hit e5是伊e5 老母e5 像，我e5 子十歲e5 時，伊就死lah，感謝上帝hou7伊猶會記得伊e5 老母。我今將伊e5 代誌詳細ka7你講。早伊是我e5 副手，因為伊有一擺提藥hou7 病人食，卻提錯，提毒藥hou7 人，病人若食hit e5藥會liam5-piN 死。佳哉，人iau2未食伊，我知有錯誤，換hit e5藥，病人雖罔死，m7 是tui3食毒藥死。Hit時因為人請我去看病，無tu2著我e5 子ka7伊講，到第二暗我倒來，我e5 子已經走去，tui3 hit時去阮父子無koh見面。Ai-ah，伊出外了後，boe7免得受真濟e5艱苦，這十年e5久伊的確真數念我，向望我有寫批hou7 伊，但是我ti7 家nih8，親像戇人，攏無想伊是因為錯誤做hit 項事逃走去，我掠做伊是一個少年e5戇人，忘恩背義，甘心放sak 我，出外去放蕩，這時知伊並m7 是這號e5囡仔。」Heng5-su7講，「親愛e5醫生，請你m7-thang哭，伊既然是真疼你kap伊e5 老母，我一定替你chhe7倒來，hou7 你父子相見就是lah。」 
博醫生牽Heng5-su7 e5手講，「你有這號e5好心，願上帝祝福你，hou7 你所講e5，會達目的。」Koh講，「後來若果然得著kap我e5 子有一點仔關係e5影，就請你通知我，好mah？」 
Heng5-su7講，「Hit e5是自然，m7 免你吩咐。」 
醫生koh看Heng5-su7，對伊e5 老父講，「你e5 子e5目珠真親像我e5 子，我頭一擺看見伊e5 時，伊看我tu2-tu2親像是我e5 子teh看我一樣。」 
Sou Pek-hok笑講，「M7 但親像你e5 子，iau2 有淡薄親像你。」這時醫生親像歡喜e5款，hoh8仔笑講，「Pek伯，我an2-ni攪擾你一半日，對不住你，你m7免為著我著急，我今仔日雖是目屎無礁，獨獨我知幾若年來，心內也無有親像今仔日e5平安，我這時beh去lah，我thang將這個錶仔提去mah？」 
Sou Pek-hok講，「你應該著提去，koh也是你e5 子e5意思，叫我著交hou7 你。」 
博醫生對百嬸講，「你e5 丈夫m7 免食藥lah，只有hou7 伊e5 心平安，這e5就是伊e5 藥。Heng5-su7肯替我出去chhe7我e5 子，我真感謝你，願上帝祝福lin2 一家。」 
Pek嬸講，「願上帝祝福你，hou7 你緊見著所疼e5子。」講了博醫生就出去，Heng5-su7送伊去，koh 安慰伊講，「我的確會替你chhe7著伊，請你放心。」 
博醫生講，「An2-ni就好，我來去，你e5 父較平安e5 時，請你探問伊幾句，看伊有koh再想著淡薄關係ti7 我e5 子e5事mah。」 
Heng5-su7講，「Beh，我的確探問伊。」 
醫生講，「再會，」就坐馬車去，Heng5-su7知這時醫生e5精神比代先活動濟濟lah。 
</HL>
