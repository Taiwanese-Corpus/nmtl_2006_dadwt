<CL>
  Te7 1 chiuN <BR>  Heng5-su7 kap Kat-la-ti2
  Chit e5 si7 Ho5-lan5 kok e5 kou3-su7, khoaN3 chit e5 kou3-su7, m7-thang m7 chai Ho5-lan5 kok, sou2-i2 tai7-seng chiong Ho5-lan5 kok e5 cheng5-heng5, iok-liok8 kong2 i. 
  Ho5-lan5 si7 se3-kai3 te7 it ki5-koai3 e5 kok. Choan5 kok e5 toe7-se3 pi2 hai2-bin7 khah ke7, sou2-i2 m7-na7 kok e5 piN-kai3 choe7-choe7 khi2 te7-hoaN7, chiu7-si7 kok-lai7 tak8 sou2-chai7 e5 hiuN-sia7, ia7 choe7-choe7 khi2 te7-hoaN7, ti5-hong5 gui5-hiam2, in-ui7 an2-ni tak8 ni5 liau7-li2 te7-hoaN7, tioh8 hui3 ban7-ban7 chiN5-gun5, chiu7-si7 kiaN-liau2 te7-hoaN7 to2-hoai7, hai2-chui2 lau5 jip8 ti3-kau3 peh-siN3 im-si2. Siat-su2 te7-hoaN7 na7 pang, chiu7 choan5 kok long2 oe7 pian3-choe3 chui2-ti5, kok-lai7 e5 peh-siN3 chiu7 tioh8 choe3 chui2-lai7 e5 hi5 lah! Ti7 pak-si3 u7 chit8 e5 toa7 hai2-oan, kio3-choe3 Sai3-tek; chiu7-si7 ti7 16 se3-ki2 e5 si5, hai2-chui2 im jip8 lai5 chiaN5-e5, hiuN-sia7 siu7 im bat8-e5 u7 72 sou2-chai7, peh-siN3 tu2-tioh8 chui2-chai-e5 chap8-ban7 lang5. Tui3 an2-ni kok-lai7 e5 peh-siN3, chin chu3-i3 ti7 chiah-e5 chui2-lou7, tak8 sou2-chai7 khui ho5, khui kau si3-bin7 thong-thau3, in2-chui2 jip8 hai2. In teh hou7 chui2 lau7-chhut, long2 si7 oa2-kho3 hong-chhia, chhia-chui2 ti7 ho5-nih8, lai5 thau3 kau3 hai2-nih8. Kok-lai7 choe7-choe7 sou2-chai7 u7 siat hong-chhia, teh chhia chui2 e5 si5, chhia-teng2 e5 sit8 tit8-tit8 lin3, hng7-hng7 khoaN3 chhin-chhiuN7 chiau2 teh pe chit8 iuN7. Kok-lai7 in-ui7 chui2-lou7 chin choe7, chiu7 chun5-chiah ia7 choe7, chai3-he3 ong2-lai5 chin li7-pian7, na7-si7 kau3 tang-thiN si5, thiN-khi3 chin koaN5 tak8 sou2-chai7 e5 chui2 long2 kian-peng; khia7-khi2 e5 peh-siN3 kiaN5 ti7 peng-teng2, u7-e5 che7 peng-chhia, u7-e5 chheng7 peng-oe5 kiaN5 kin2 kau3 chhin-chhiuN7 pe. 
  Ho5-lan5 kok e5 peh-siN3 te7-it khun3-lan5 e5 tai7-chi3, chiu7-si7 chiah-e5 te7-hoaN7, in-ui7 an2-ni khun3-lan5, chiu7 siN-chhut thiaN3 kok e5 sim, siN-chhut thun-lun2 e5 sim, siN-chhut un-khun5 e5 sim, siN-chhut chiat-khiam7 e5 sim, sou2-i2 kok sui-jian5 chin soe3, bo5 chit8 e5 oe7 pi2-tit in e5 iong2-kam2, m7-na7 an2-ni, chiu7-si7 chha5-kho2 sin e5 mih8, hoat-beng5 sin e5 li2, gian2-kiu3 seng-li2, i2-kip8 chu5-sian7 chiah-e5 tai7-chi3, han2-tit khoaN2-kiN3 oe7 chhin-chhiuN7 in chit-iuN7 e5 jin7-chin. 
  Ho5-lan5 bou2 sou2-chai7 u7 chit8 e5 Pek-chim2 e5 ke, u7 lam5-lu2 nng7 e5 gin2-na2, a2-hiaN mia5 Heng5-su7, ni5 chap8-gou7 he3, sio2 be7 mia5 Kat-la-ti2, chi2-u7 chap8-ji7 he3, sin-se3 chin ho2 ki-kut, bak8-chiu Kng-beng5, chin si7 sui2. 
  Bou2 tang-thiN cha2-khi2, nng7 lang5 khu5 ti7 chit8 e5 peng-khoe e5 hoaN7-teng2, ti7 hia chiong peng-oe5 pak8 ti7 in e5 kha, in e5 peng-oe5 m7-si7 tui3 tiam3-lai7 boe2 e5, si7 ka-ki7 eng7 chha5 siah chiaN5 to e5 khoan2-sit, teng2-bin7 chhak8 khang, eng7 soh pak8, in-ui7 in e5 ke chin song3-hiong, bo5 chiN5 thang thoe3 gin2-na2 boe2 peng-oe5. In nng7 lang5 chiong oe5 pak8 ho2, Heng5-su7 toa7 siaN kio3 i e5 sio2-be7 kong2, “Kat-la-ti2, taN thang lai5 liu-peng ke3-khoe khi3.” 
  I e5 sio2-be7 chhio3 kong2, “Chit8 kha iau2-be7 u7 pak8 ho2, cha7-jit8 khi3 chiuN7 koe hou7 toa3-a2 sng3 goa2 e5 kha chin thiaN3, chit tiap8 boe7-oe7 koh-chai3 pak8 an5.” 
  Heng5-su7 kong2, “Pak8 khah koaiN5 tam7-poh8 chiu7 oe7-choe3-tit.” 
  Kat-la-ti2 kong2, “Toa3-a2 chiah te2, goa2 beh chaiN2-iuN7 pak8 nih?” Heng5-su7 kong2, “Li2 chin si7 pun7, li2 kiam2 bo5 u7 pat8 siang phe5-oe5 mah?” 
  Kat-la-ti2 kong2, “Ai-ah, li2 boe7-ki3-tit lau7-pe7 chiong chit8 siang ho2-ho2 e5 sin oe5, hiat ti7 he2-lai7 mah? Kau3 goa2 chai khi3 khoaN3 e5 si5, i2-keng chiaN5 he2-hu liau2, li2 thoe3 goa2 choe3 chit siang chha5-oe5, ia7 oe7 chheng7-tit, goa2 tioh8 khah soe3-ji7 chau2 na7-tiaN7.” Heng5-su7 chiu7 tui3 i e5 te7 a2 lai7 theh8-chhut chit8 tiau5 toa3-a2, kui7-loh8 thoe3 Kat-la-ti2 eng7 lat8 lai5 pak8 chat, i e5 sio2-be7 toa7 siaN hoah kong2, “A-hiaN ah, thiaN3 ah, thiaN3 kau3-kek8 ! Tui3 an2-ni Heng5-su7 lioh8-a2 khah khin. Thoe3 i pak8 ho2, nng7 e5 khan chhiu2 ti7 peng-teng2 liu-lai5 liu-khi3, li2 sak goa2, goa2 sak li2, tai7-ke hah-hah chhio3, chin si7 chhu3-bi7. Tu2-tu2 teh ko-heng3, hut-jian5 thiaN-kiN3 khin-iu3 e5 siaN kio3 kong2,“Heng5-su7, Kat-la-ti2, kin2 to3-lai5.” 
  Heng5-su7 kong2, “Chit e5 tek-khak si7 a-bu2 teh kio3 lan2, kin2 lai5 khi3.” 
  Chit si5 jit8-kng tu2-tu2 chio3 ti7 peng-teng2, ngou2-chhai2 kim-kim chap8-hun sui2, hiaN-be7 nng7 lang5, sui-jian5 m7 kam goan7 liam5-piN li7-khui hit sou2-chai7, iau2-ku2 in si7 ho2 e5 gin2-na2, m7 kaN2 ui5-keh8 lau7-bu2 e5 beng7-leng7, chiong peng-oe5 thng3-khi3, chau2 to3 khi3 ke-lai7. 
  In e5 ke e5 chhu3 sui-jian5 oeh8-soe3, khiok siu-cheng2 chin chheng-khi3, in e5 lau7-bu2 Pek-chim2 kha chheng7 chha5-oe5, thau5 ti3 peh8-bo7, sin chheng7 i-hok8 chheng-khi3 bo5 la5-sam5, choe3 lang5 ho2 khoaN3 ia7 bin2-chiat8 choe3 tai7-chi3, hou7 lang5 khoaN3 liau2, bo5 m7 siN-khi2 him-bou7. In e5 lau7-pe7, Sou Pek-hok tiam3 ti7 te7-hoaN7 choe3 kang, sin-lo5 ia7 bo5 chio2. Chit8 jit8 in-ui7 hoat toa7 chui2, ti7 te7-hoaN7 chin7 lat8 choe3 kang, bo5 phah-sng3 tui3 te7-hoaN7-teng2 poah8-loh8-lai5, pian3-choe3 chit8 e5 gong7 lang5, boe7-oe7 koh-chai3 choe3 kang than3 chiah8. Hit si5, Kat-la-ti2 iau2 soe3-han3, Heng5-su7 oe7 ki3-tit i e5 lau7-pe7 be7 u7 tioh8-piN7 e5 si5, choe3 tai7-chi3 un-khun5 chin u7 thiaN3 sim, siong5-siong5 khoai3 lok8, na7 u7 eng5 e5 si5 chiu7 chiong Heng5-su7 ki5 ti7 keng-thau5-teng2 chhiuN3-koa thit-tho5, chin u7 chhu3-bi7. TaN lau7-pe7 i2-keng put-ti jin5-su7, lau7-bu2 chin kan-khou2, tak8 jit8 kho3 boe7 chhai3 kap phang2-cheh e5 tam7-poh8 chiN5, chiah lai5 tou7-pa2. M7-na7 ke-su7 lian5-lui7 kau3 chin tang7, koh i e5 tiong7-hu sui-jian5 bo5 ti-kak, khui3-lat8 chin toa7, u7-si5 gong7-piN7 hoat-khi2, hiN3 oaN2, to ong2-lai5 tio5-thiau3, lat8 boe7-oe7 at-chi2 i, siat-su2 Heng5-su7 ti7 ke-lai7, chiu7 u7 thang pang-chan7, na7 chi2-u7 i chit8 lang5 ti7 ke-nih8 chiu7 bo5 hoat-tit i. 
  Chit8 jit8 Heng5-su7 e5 lau7-bu2 tui3 i kong2, “Ai-ah, li2 oe7 ki3-tit mah? Cha2-cheng5 li2 e5 lau7-pe7 si7 chit8 e5 chin oe7 thun-lun2 tioh8-boa5, koh chin gau5 e5 lang5, u7 ti3-sek chhin-chhiuN7 lut8-su, lian5 koaiN7-koaN u7-si5 bat kap i saN-kap gi7-lun7 tai7-chi3, hian7-si5 kho2-sioh i boe7 jin7-tit goa2 si7 i e5 bou2, ia7 boe7 jin7-tit lin2 si7 i e5 kiaN2 cha-bou2-kiaN2.” 
  Heng5-su7 kong2, “A-bu2, li2 e5 oe7 bo5 chho3, goa2 oe7-ki3-tit lau7-pe7 chin si7 iong2-kam2 hoan5-su7 oe7 choe3, koh chin ai3 chhiuN3-koa.” 
  Lau7-bu2 kong2, “Lin2 chiah-e5 oe7-ki3-tit i ho2 e5 si5 e5 kong-keng2, goa2 chin si7 khoai3-lok8,” tu2-tu2 kong2 kau3 chia hut-jian5 kin2-kin2 kio3 kong2, “Kat-la-ti2 kin2 chiong lin2 lau7-pe7 chhiu2-nih8 e5 beh8-chiam theh8-khi2-lai5, na7 bo5 chiu7 i oe7 chhak8-tioh8 i e5 bak8-chiu, kin2 ka7 i chheng7 oe5, li2 khoaN3 i e5 kha i2-keng tang3 chhin-chhiuN7 sng chit8-iuN7.” Kat-la-ti2 chiu7 kin2-kin2 chiong chiam chhiuN2-lai5, theh8 oe5 ka7 i e5 lau7-pe7 chheng7, chiah bo5 tai7-chi3. In ke-lai7 sio2-khoa2 e5 su7, to si7 in hiaN-be7 nng7 lang5 pang-chan7 choe3, Kat-la-ti3 chin gau5 choe3 chhiu2-kang kap chhiuN3-koa, gau5 choe3 ke-lai7 e5 kang, na7-si7 bo5 sim2-mih8 thak8 chheh e5 chai5; Heng5-su7 u7-si5 chhut-goa7 chho3-chha5, u7-si5 ti7 ke-lai7 choh-hng5, koh gau5 thak8-chheh, i ti7 oh8-tng5, in-ui7 si7 song3-hiong e5 gin2-na2, i-hok8 koh phaiN2, u7-si5 siu7 tong5-chhong e5 khoaN3-khin, na7-si7 i e5 hak8-bun7 choe3 choan5-oh8 e5 thau5, koh be7 bat siu7 sian-siN e5 chek-pi7, chong2-si7 in bo5 eng5 thang kui-ni5 khi3 thak8 chheh, si7 tioh8 kau3 tang thiN, hit si5 chui2 long2 kian peng, goa7-bin7 bo5 kang thang choe3, chiah thang khi3 thak8 tam7-poh8 ku2. Chit si5 in-ui7 in lau7-pe7 phoa3-piN7 khah siong-tiong7, Kat-la-ti2 kap Heng5-su7 geh8-goa7-jit8 bo5 thang khi3 thak8 chheh in-ui7 tioh8 pang-chan7 lau7-bu2 choe3 ke-lai7 e5 su7 kap chiau3-kou3 lau7-pe7, ia7 tioh8 chit beh8 chhiah chhiu2-sok hit-ho7, khi3 koe-lou7 boe7. 
  U7 chit8 jit8 in tu2-tu2 teh pang-chan7 lau7-bu2 choe3 tai7-chi3, hut-jian5 u7 ji7-chap8-goa7 gin2-na2, tui3 oh8-tng5 chhut-lai5, lai5 liu-peng thit-tho5, ki5-tiong u7 kui2-na7 e5, khi3-siong7 leng2-li7, sin-the2 oah8-tang7, chin gau5 liu-peng. Gin2-na2 e5 tiong-kan u7 chit8 e5 koaiN7-koaN e5 cha-bou2-kiaN2, mia5-kio3 Hek-tek, sin chheng7 kek8 kui3-khi3 e5 phe5-saN, goa7-bin7 chheng7 chit8 nia2 jiong5 e5 goa7-saN, ia7 ti7 hia thit-tho5. Tu2-tu2 thit-tho5 e5 si5 u7 koh chit8 e5 cha-bou2 gin2-na2 lai5, mia5-kio3 Khai2-te7, hiah-e5 gin2-na2 khoaN3-kiN3 i lai5, kong2, “Khai2-te7, li2 bat thiaN-kiN3 beh siat pi2-sai3 liu-peng e5 thit-tho5 mah? Li2 ia7 tioh8 lai5 pi2-sai3 thit-tou5.” 
  Khai2-te7 chhio3 kong2, “Sim2-mih8 liu-peng thit-tho5, goa2 thiaN bo5 beng5.” 
  Chit8 e5 in3 kong2, “Pun2 geh8 30 ho7, si7 koaiN7-koaN e5 siN-jit8,i ai3 khoaN3 chi7-chui7 si7 te7-it gau5 liu-peng e5 lang5, chiu7 beh hou7 i chit8 hang7 kek8 ho2 e5 siuN2.” 
  Kui kun5 e5 gin2-na2 in3 kong2, “Si7, si7, si7 chit8 siang ho2-khoaN3 e5 gun5-peng-oe5, chap8-hun e5 sui2, oe5-teng2 ia7 u7 gun5 e5 liang-a2, gun5-khau3 chiah-e5 mih8. Chit e5 tai7-chi3 chiu7-si7 Hek-tek pan7-li2 e5.” In tu2-tu2 teh kong2 e5 si5, thiaN-kiN3 khoe-piN e5 oh8-tng5 kong3 cheng, tai7-ke chiu7 kin2 chau2 jip8 oh8, kong2 tioh8 theng3-hau7 pang3-he7 chiah koh-chai3 kong2. 
  Te7 2 chiuN <BR>  Hek-tek choe3 Peng5-iu2
  Jit8-tau3 pang3-he7 e5 si5, oh8-tng5 e5 gin2-na2 long2 chhut-lai5, saN-kap lian7 liu-peng, ai3 pi7-pan7 pi2-sai3-hoe7, tu2-tu2 hit si5 Heng5-su7 kap Kat-la-ti2 ia7 lai5 teh liu-peng. U7 chit8 e5 ta-pou gin2-na2 mia5-kio3 Cha-lip8, tui3 Hek-tek kong2, “Li2 khoaN3, u7 chit8 tui3 khioh phoa3-pou3 e5 the2-bian7 gin2-na2 tui3 peng-teng2 chau2-lai5, in e5 peng-oe5 kap cheng3 lang5 bo5 siang5, tiaN7-tioh8 si7 goa7-kok lai5 e5.” 
  Hek-tek kong2, “In chin u7 jim2-nai7 e5 sim chheng7 chit ho7 ki5-koai3 e5 peng-oe5, put-ko3 si7 ke-tiong song3-hiong, chit e5 peng-oe5 tai7-liok8 si7 in ka-ki7 choe3 e5.” 
  Cha-lip8 chiu7 oat8 bin7 choai7 chhui3 ng3 pat8 ui7 kong2, “In sui-jian5 u7 jim2-nai7 e5 sim tok8-tok8 kiaN-liau2 in boe7-oe7 liu-peng.” 
  Hek-tek ia7 bo5 li2-chhai2 i, chau2 kau3 Kat-la-ti2 e5 bin7 cheng5, mng7 kong2, “Li2 kio3 sim2-mih8 mia5 ?” In3 kong2, “Goa2 mia5 Kat-la-ti2, goa2 e5 a-hiaN mia5 Heng5-su7.” 
  Hek-tek kong2, “Heng5-su7 chin iong2-chong3, i e5 sin-khu chhin-chhiuN7 u7 he2-lou5 chit8 iuN7, tok8-tok8 li2 sin-the2 loan2-jiok8 chhin-chhiuN7 u7 kiaN koaN5, eng-kai chheng7 khah choe7 saN.” 
  Kat-la-ti2 bian2-kiong2 chhio3 kong2, “Goa2 bo5 koaN5.” Kong2 hit ho7 oe7 si7 in-ui7 i bo5 pat8 nia2 saN, kiaN-liau2 Hek-tek chhio3 i. 
  Hek-tek kong2, “Goa2 chi2-u7 14 he3, in-ui7 goa2 chheng7 khah choe7 saN chiu7 khoaN3-liau2 pi2 pat8 lang5 khah toa7-han3, na7-si7 li2 na7 chheng7 khah choe7 saN tek-khak pi2 goa2 khah toa7-han3.” 
  Heng5-su7 khoaN3-kiN3 Kat-la-ti2 bak8-chiu teh-beh lau5 bak8-sai2 chin kian3-siau3 chiu7 kong2, “Kun7 jit8 thiN-khi3 sui-jian5 toa7 koaN5, lang5-lang5 to chai leng2, goa2 e5 sio2-be7 khiok bo5 kiaN leng2.” 
  Kat-la-ti2 kong2, “Goa2 sit8-chai7 bo5 koaN5, koh liu-peng e5 si5 iau2-ku2 kiaN hiam5 joah8, sio2-chia2 li2 chin si7 ho2 lang5, li2 na7 bo5 kong2, goa2 siuN7 boe7 kau3.” 
  Hek-tek kong2, “Goa2 ai3 li2 choe3 chit8 hang7 su7.” Heng5-su7 lian5-lian5 kong2, “Sim2-mih8 su7? Sio2-chia2 ah, bo5 lun7 sim2 mih8 su7 goa2 tou oe7 choe3.” 
  Hek-tek kong2, “Goa2 put-ko3 ai3 lin2 pi2-sai3 liu-peng, in-ui7 lin2 nng7 lang5 long2 si7 gau5 liu e5, bo5 lun7 sim2-mih8 lang5, na7 tit-tioh8 iaN5, long2 thang tit-tioh8 siuN2.” 
  Heng5-su7 hut-jian5 kong2, “Goa2 e5 peng-oe5 si7 ngi7 chha5 choe3 e5, khoai3-khoai3 poah8-to2, sou2-i2 boe7-oe7 tang5 liu-peng, na7-si7 kau3 hit jit8, goan2 thang lai5 khoaN3 mah ?” 
  Hek-tek kong2, “Chu7-jian5 oe7 khoaN3.” Kong2 liau2 un-sun5 khoaN3 in nng7 lang5, chit si5 i sim-lai7 siuN7, ai3 pang-chan7 chi2 nng7 e5 gin2-na2, kho2-sioh i2-keng chiong sou2 tit-tioh8 chit8 geh8 jit8 e5 chiN5 boe2 hoe piN kap chong sek phin2, chi2-u7 chhun poeh kak gun5, chit poeh kak gun5 chi2-u7 thang boe2 chit8 siang peng-oe5, siuN7-liau2 koh khoaN3 in, thou2-khui3 chit8 e7 mng7 kong2,“Lin2 nng7 lang5 tah-loh8 chit8 e5 khah oe7 liu-peng ?” 
  Heng5-su7 kong2, “Sio2-be7 te7-it gau5.” 
  Kat-la-ti2 kong2, “A-ko te7-it oe7.” 
  Hek-tek chhio3 kong2, “Kho2-sioh goa2 boe7-oe7 boe2 nng7 siang peng-oe5, chiu7-si7 chit8 siang ho2 peng-oe5 e5 chiN5 ia7 bo5 kau3-giah8, lin2 thang chiong chi2 poeh kak gun5 theh8 khi3, ka-ki7 phoe3-eng7, tah-loh8 chit8 e5 khah oe7 liu peng chiu7 thoe3 i boe2 peng-oe5.” Kong2 liau2 chiu7 chiong chiN5 theh8 hou7 Heng5-su7, kong2,“Chai3-hoe7,” chiu7 tng2 sin chau2-khi3. Heng5-su7 tu2-tu2 teh kat peng-oe5 toa3, iau2-be7 chat ho2, khoaN3 sio2-chia2 hou7 i chiN5, chiu7 kin2 kio3 kong2, “Sio2-chia2, sio2-chia2, goa2 boe7-oe7 siu chit e5 chiN5, goa2 sui-jian5 chai li2 si7 ho2-i3 hou7 goa2, tok8-tok8 chit e5 m7-si7 goa2 than3 e5 chiN5, goa2 toan3-toan3 boe7-oe7 siu.” Hek-tek thiaN-kiN3 kong2 chit e5 oe7, chiu7 khia7-teh, khoaN3-kiN3 Kat-la-ti2 am7-kun2 chit8 koaN7 chha5-khek e5 chu-a2, chiu7 chioh oe7 kong2,“ChhiaN2 li2 thoe3 goa2 choe3 chit8 koaN7 chu-a2, chhin-chhiuN7 li2 e5 sio2-be7 am7-kun2 koa3 chit ho7.” 
  Heng5-su7 kong2, “Ho2, sio2-chia2, goa2 tek-khak chin7 lat8 thoe3 li2 choe3 chit8 koaN7, goa2 e5 ke-lai7 iau2 u7 peh8-chha5, chhin-chhiuN7 chhiuN7-ge5 chit8 iuN7. Bin5-a2-jit8 choe3 ho2 chiu7 sang3 hou7 li2.” Kong2 liau2 iu5-goan5 chiong chiN5 theh8 hou7 Hek-tek. 
  Hek-tek kong2, “Goa2 koat-toan3 m7 chun2 li2 heng5 goa2 e5 chiN5, chit poeh kak gun5 boe2 li2 e5 chu-a2 iau2-be7 kau3-giah8.” Tui3 an2-ni koaN2-kin2 chau2. 
  Heng5-su7 kong2, “Goa2 thang chiong chit e5 chiN5 chhiaN2 siu koaN2-kin2 chin7 lat8 thoe3 i choe3, na7-si7 lau7-bu2 un2 goa2 tiam2 lah8-chek, goa2 kin-am3 choe3 kau3 poaN3-mi5 chiu7 thang choe3 beng5-pek8.” 
  Kat-la-ti2 kong2, “Chit e5 sio2-chia2 chin ho2, na7 a-bu2 bin5-a2-jit8 chhe lan2 jip8 siaN5, li2 chiu7 thang sun7-pian7 boe2 chit8 siang peng-oe5.” 
  Heng5-su7 io5-thau5 kong2, “Hit e5 sio2-chia2 sui-jian5 hou7 goa2 than3 chi2 poeh kak gun5 lai5 choe3 boe2 peng-oe5 e5 lou7-eng7, na7-si7 goa2 siuN7 te7-it ho2 tioh8 thoe3 li2 boe2 tam7-poh8 phong3-se choe3 chit8 nia2 phong3-se saN.” Heng5-su7 koh khoaN3 hit e5 chiN5 koh siuN7 i e5 sio2-be7 chin gau5 liu-peng, kiam2-chhai2 i oe7 tit-tioh8 hit e5 siuN2, chiu7 tui3 Kat-la-ti2 kong2, “Li2 m7 sai2 nia2-kun, goa2 chiu7 thoe3 li2 boe2 chit8 siang peng-oe5 ho2 mah ? 
  I e5 sio2-be7 kong2, “Goa2 m7 tih8 nia2-kun, goa2 ia7 m7 tih8 peng-oe5, li2 tioh8 ka-ki7 boe2 chit8 siang peng-oe5, chiu7-si7 lah.” Koh kong2, “Chit e5 chiN5 si7 sio2-chia2 hou7 li2 e5, goa2 m7-thang theh8.” 
  Heng5-su7 kong2, “Goa2 tek-khak tioh8 thoe3 li2 boe2.” 
  I e5 sio2-be7 kong2, “Goa2 u7 chit8 e5 hoat, boe2 chit8 siang oe5, na7-si7 li2 chheng7 lioh8-a2 khah soe3, goa2 chheng7 lioh8-a2 khah toa7, an2-ni lan2 nng7 lang5 thang chheng7, chit e5 hoat ho2 mah ?”
  Heng5-su7 kong2, “HaiN7-ah, li2 chaiN2-iuN7 oe7 chheng7 hiah toa7 e5 oe5 nih8 ?” 
  Heng5-su7 sui-jian5 sim-tiong ka-ki7 siuN7 ai3 chit8 siang oe5, iu5-goan5 kheng2 niu7 hou7 i e5 sio2-be7, thang khoaN3 si7 chit8 e5 chin ho2 e5 gin2-na2, koh kong2, “Goa2 ai3 li2 jit8-jit8 chhi3-lian7 theng3-hau7 kau3 30 ho7 hit chit8 jit8, li2 chai thang tit-tioh8 chit8 siang gun5 choe3 e5 peng-oe5.” I e5 sio2-be7 thiaN-kiN3 chit e5 oe7 hoaN-hi2 chhio3 bo5 soah. Chit si5 thiaN-kiN3 in lau7-bu2 kio3 in nng7 lang5, chiu7 in3 kong2, “Lai5 lah.” Tui3 an2-ni nng7 lang5 koaN2-kin2 to3-khi3 ke-nih8. 
  Beh kun7 30 ho7 hit kui2 jit8, Heng5-su7 sim-lai7 si7 hui-siong5 e5 khoai3-lok8, khoaN3-kiN3 i e5 sio2-be7 kha chheng7 sin e5 peng-oe5, ti7 peng-teng2 liu lai5 liu khi3, chhin-chhiuN7 pe chit8 iuN7, hit e5 jin5-ai3 e5 Hek-tek sio2-chia2 koh leng7-goa7 sang3 i chit8 tiau5 nia2-kun, in hiaN-be7 nng7 lang5 chap8-hun e5 kam2-kek. U7 chit8 e5 gin2-na2 mia5-kio3 Pi2-tek, khoaN3-kiN3 Kat-la-ti2 ti7 peng-teng2 chin gau5 kiaN5, chhin-chhiuN7 u7 nng7 e5 sit8 chit8 iuN7, chiu7 kong2, “Na7 hou7 chit ho7 soe3-han3 gin2-na2 tit-tioh8 siuN2, hit e5 chin u7 chhu3-bi7 lah.” 
  Cha-lip8 kong2, “M7-thang choe3 siaN, hit e5 chheng7 phoa3 saN soe3 kou-niu5, si7 Hek-tek sio2-chia2 te7-it thiaN3 e5 lang5, i e5 kha chheng7 e5 peng-oe5 ia7 si7 Hek-tek sio2-chia2 sang3 i e5.” 
  Pi2-tek chhio3 kong2, “U7 iaN2 bo5 ?” 
  In3 kong2, “U7 iaN2, i kou3-i3 choe3 chit e5 su7, beh hian2-chhut i e5 mia5-siaN.” 
  Cha-lip8 kong2 chit ho7 oe7 in-ui7 Hek-tek kap Kat-la-ti2 kiat choe3 ho2 e5 peng5-iu2, sim-lai7 chin oan3-hun7, bo5 phah-sng3 Pi2-tek kap Hek-tek ia7 si7 ho2 peng5-iu2, thiaN-kiN3 chit e5 oe7 chin si7 chan3-seng5, ia7 beh boe2 chit8 siang peng-oe5 hou7 Heng5-su7.Kap Hek-tek gi7-lun7 liau2 chiu7 chau2-khi3 tui3 Heng5-su7 kong2,“ChhiaN2 li2 thoe3 goa2 e5 sio2-be7 khek chit8 chhng3 chu-a2 chhin-chhiuN7 li2 e5 sio2-be7 sou2 koa3 e5 chit iuN7.” Heng5-su7 eng3-un2, chiu7 ti7 Seng3-tan3 cheng5 nng7 mi5, tiam2 teng thoe3 Pi2-tek chin7 lat8 koaN2-kin2 choe3, sim7-chi3 chhiu2 chng2-thau5-a2 koah-tioh8, au7-lai5 chu khek beng5-pek8, i ia7 u7 chiN5 thang kau3 siaN5-lai7 koh-chai3 boe2 chit8 siang peng-oe5. 
</CL>
<HL>

第一章 <BR>Heng5-su7 kap Kat-la-ti2 
這個是荷蘭國e5故事，看這e5故事，m7-thang m7 知荷蘭國，所以代先將荷蘭國e5情形，約略講伊。 
荷蘭是世界第一奇怪e5國。全國e5地勢比海面較低，所以m7 但國e5邊界濟濟起地岸，就是國內逐所在e5鄉社，也濟濟起地岸，持防危險，因為an2-ni逐年料理地岸，著費萬萬錢銀，就是驚了地岸倒壞，海水流入致到百姓淹死。設使地岸若崩，就全國攏會變做水池，國內e5百姓就著做水內e5魚lah！Ti7北勢有一個大海灣，叫做賽德；就是ti7 16世紀e5 時，海水淹入來成e5，鄉社受淹bat8-e5有72所在，百姓tu2著水災e5十萬人。Tui3 an2-ni國內e5百姓，真注意ti7 chiah-e5水路，逐所在開河，開溝四面通透，引水入海。In teh hou7 水漏出，攏是倚靠風車，車水ti7 河nih8，來透到海nih8。國內濟濟所在有設風車，teh車水e5 時，車頂e5翼直直lin3，遠遠看親像鳥teh飛一樣。國內因為水路真濟，就船隻也濟，載貨往來真利便，若是到冬天時，天氣真寒逐所在e5水攏堅冰；企起e5百姓行ti7冰頂，有e5 坐冰車，有e5 穿冰鞋行緊到親像飛。 
荷蘭國e5百姓第一困難e5代誌，就是chiah-e5地岸，因為an2-ni困難，就生出疼國e5心，生出吞忍e5心，生出殷勤e5心，生出節儉e5心，所以國雖然真細，無一個會比得in e5勇敢，m7 但an2-ni，就是查考新e5物，發明新e5 理，研究生理，以及慈善chiah-e5代誌，罕tit看見會親像in這樣e5認真。 
荷蘭某所在有一個Pek嬸e5家，有男女兩個囡仔，阿兄名Heng5-su7，年十五歲，小妹名Kat-la-ti2，只有十二歲，身世真好枝骨，目珠光明，真是sui2。 
某冬天早起，兩人khu5 ti7 一個冰溪e5岸頂，ti7 hia將冰鞋縛ti7 in e5腳，in e5冰鞋m7 是tui3店內買e5，是家己用柴削成刀e5款式，頂面chhak8孔，用索縛，因為in e5家真散hiong，無錢thang 替囡仔買冰鞋。In 兩人將鞋縛好，Heng5-su7大聲叫伊e5 小妹講，「Kat-la-ti2，今thang來溜冰過溪去。」 
伊e5小妹笑講，「一腳iau2-be7有縛好，昨日去上街hou7 帶仔sng3 我e5腳真疼，這tiap8 boe7會koh再縛an5。」 
Heng5-su7講，「縛較懸淡薄就會做tit。」 
Kat-la-ti2講，「帶仔chiah 短，我beh怎樣縛nih？」Heng5-su7講，「你真是笨，你kiam2 無有別雙皮鞋mah ？」 
Kat-la-ti2講，「Ai-ah，你boe7 記得老父將一雙好好e5新鞋，hiat ti7 火內mah？到我知去看e5 時，已經成火灰了，你替我做這雙柴鞋，也會穿得，我著較細膩走na7-tiaN7。」Heng5-su7就tui3 伊e5 袋仔內提出一條帶仔，跪落替Kat-la-ti2用力來縛紮，伊e5 小妹大聲喝講，「阿兄ah，疼ah，疼到極！Tui3 an2-ni Heng5-su7略仔較輕。替伊縛好，兩個牽手ti7 冰頂溜來溜去，你sak我，我sak你，逐家hah-hah笑，真是趣味。Tu2-tu2 teh高興，忽然聽見輕幼e5聲叫講，「Heng5-su7、Kat-la-ti2，緊倒來。」 
Heng5-su7講，「這個的確是阿母teh叫咱，緊來去。」 
這時日光tu2-tu2照ti7冰頂，五彩金金十分sui2，兄妹兩人，雖然m7 甘願liam5-piN離開hit所在，iau2-ku2 in是好e5囡仔，m7敢違keh8老母e5命令，將冰鞋褪去，走倒去家內。 
In e5家e5厝雖然隘細，卻修整真清氣，in e5老母百嬸腳穿柴鞋，頭戴白帽，身穿衣服清氣無la5-sam5，做人好看也敏捷做代誌，hou7人看了，無m7 生起欣慕。In e5老父，Sou Pek-hok tiam3 ti7 地岸做工，薪勞也無少。一日因為發大水，ti7 地岸盡力做工，無扑算tui3地岸頂跋落來，變做一個憨人，boe7會koh再做工趁食。Hit時，Kat-la-ti2 iau2細漢，Heng5-su7會記得伊e5 老父未有著病e5 時，做代誌殷勤真有疼心，常常快樂，若有閒e5 時就將Heng5-su7 ki5 ti7肩頭頂唱歌thit-tho5，真有趣味。今老父已經不知人事，老母真艱苦，逐日靠賣菜kap紡cheh e5淡薄錢，才來度飽。M7 但家事連累到真重，koh伊e5 丈夫雖然無知覺，氣力真大，有時憨病發起，hiN3 碗、刀往來tio5跳，力boe7會遏止伊，設使Heng5-su7 ti7家內，就有thang幫贊，若只有伊一人ti7 家nih8就無法得伊。 
一日Heng5-su7 e5老母對伊講，「Ai-ah，你會記--得mah？早前你e5 老父是一個真會吞忍著磨，koh真gau5 e5人，有智識親像律師，連縣官有時bat kap伊saN-kap議論代誌，現時可惜伊boe7認得我是伊e5 某，也boe7認得lin2 是伊e5 子查某子。」 
Heng5-su7講，「阿母，你e5 話無錯，我會記得老父真是勇敢凡事會做，koh真愛唱歌。」 
老母講，「Lin2 chiah-e5會記得伊好e5 時e5光景，我真是快樂，」tu2-tu2講到chia忽然緊緊叫講，「Kat-la-ti2緊將lin2老父手nih8 e5襪針提起來，若無就伊會chhak8 著伊e5目珠，緊ka7伊穿鞋，你看伊e5腳已經凍親像霜一樣。」Kat-la-ti2就緊緊將針搶來，提鞋ka7 伊e5 老父穿，才無代誌。In家內小可e5事，都是in兄妹兩人幫贊做，Kat-la-ti2真gau5做手工kap唱歌，gau5做家內e5工，若是無甚物讀冊e5材；Heng5-su7有時出外剉柴，有時ti7家內作園，koh gau5讀冊，伊ti7學堂，因為是散hiong e5囡仔，衣服koh歹，有時受同窗e5看輕，但是伊e5 學問做全學e5頭，koh be7 bat受先生e5責備，總是in 無閒thang歸年去讀冊，是著到冬天，hit 時水攏堅冰，外面無工thang做，才thang去讀淡薄久。這時因為in老母破病較傷重，Kat-la-ti2 kap Heng5-su7月外日無thang去讀冊因為著幫贊老母做家內e5事kap照顧老父，也著織襪刺手束hit號，去街路賣。 
有一日in tu2-tu2 teh幫贊老母做代誌，忽然有二十外囡仔，tui3學堂出來，來溜冰thit-tho5，其中有幾若個，氣象 伶俐，身體活動，真gau5溜冰。囡仔e5中間有一個縣官e5查某子，名叫Hek-tek，身穿極貴氣e5皮衫，外面穿一領絨e5外衫，也ti7 hia thit-tho5。Tu2-tu2 thit-tho5 e5 時有koh一個查某囡仔來，名叫Khai2-te7，hiah-e5囡仔看見伊來，講，「Khai2-te7，你bat聽見beh設比賽溜冰e5 thit-tho5 mah ？ 你也著來比賽thit-tho5。」 
Khai2-te7笑講，「甚物溜冰thit-tho5，我聽無明。」 
一個應講，「本月30號，是縣官e5生日，伊愛看是誰是第一gau5 溜冰e5人，就beh hou7 伊一項極好e5賞。」 
歸群e5囡仔應講，「是，是，是一雙好看e5銀冰鞋，十分e5 sui2，鞋頂也有銀e5 liang仔，銀釦chiah-e5物。這e5代誌就是Hek-tek辦理e5。」In tu2-tu2 teh講e5 時，聽見溪邊e5學堂kong3鐘，大家就緊走入學，講著聽候pang3-he7 才koh再講。 
第二章<BR>Hek-tek做朋友 
日晝pang3-he7 e5 時，學堂e5囡仔攏出來，相kap練溜冰，ai3備辦比賽會，tu2-tu2 hit 時Heng5-su7 kap Kat-la-ti2也來teh溜冰。有一個查甫囡仔名叫Cha-lip8，對Hek-tek講，「你看，有一對拾破布e5體面囡仔tui3冰頂走來，in e5冰鞋kap眾人無像，定著是外國來e5。」 
Hek-tek講，「In真有忍耐e5心穿這號奇怪e5冰鞋，不過是家中散hiong，這個冰鞋大略是in家己做e5。」 
Cha-lip8就越面choai7 嘴向別位講，「In雖然有忍耐e5心獨獨驚了in boe7會溜冰。」 
Hek-tek也無理睬伊，走到Kat-la-ti2 e5面前，問講，「你叫甚物名？」應講，「我名Kat-la-ti2，我e5 阿兄名Heng5-su7。」 
Hek-tek講，「Heng5-su7真勇壯，伊e5身軀親像有火爐一樣，獨獨你身體軟弱親像有驚寒，應該穿較濟衫。」 
Kat-la-ti2勉強笑講，「我無寒。」講hit 號話是因為伊無別領衫，驚了Hek-tek笑伊。 
Hek-tek講，「我只有14歲，因為我穿較濟衫就看了比別人較大漢，若是你若穿較濟衫的確比我較大漢。」 
Heng5-su7看見Kat-la-ti2目珠teh-beh流目屎真見笑就講，「近日天氣雖然大寒，人人都知冷，我e5 小妹卻無驚冷。」 
Kat-la-ti2講，「我實在無寒，koh溜冰e5 時iau2-ku2驚嫌熱，小姐你真是好人，你若無講，我想boe7到。」 
Hek-tek講，「我ai3你做一項事。」Heng5-su7連連講，「甚物事？小姐--ah，無論甚物事我tou會做。」 
Hek-tek講，「我不過ai3 lin2比賽溜冰，因為lin2 兩人攏是gau5溜e5，無論甚物人，若得著贏，攏thang得著賞。」 
Heng5-su7忽然講，「我e5 冰鞋是硬柴做e5，快快跋倒，所以boe7會同溜冰，若是到hit日，阮thang來看mah？」 
Hek-tek講，「自然會看。」講了溫馴看in兩人，這時伊心內想，ai3幫贊chi2兩個囡仔，可惜已經將所得著一月日e5錢買花邊kap裝飾品，只有chhun八角銀，這八角銀只有thang買一雙冰鞋，想了koh看in，吐氣一下問講，「Lin2兩人tah落一個較會溜冰？」 
Heng5-su7講，「小妹第一gau5。」 
Kat-la-ti2講，「阿哥第一會。」 
Hek-tek笑講，「可惜我boe7會買兩雙冰鞋，就是一雙好冰鞋e5錢也無夠額，lin2 thang將chi2八角銀提去，家己配用，tah落一個較會溜冰就替伊買冰鞋。」講了就將錢提hou7 Heng5-su7，講，「再會，」就轉身走去。Heng5-su7 tu2-tu2 teh結冰鞋帶，iau2-be7紮好，看小姐hou7 伊錢，就緊叫講，「小姐，小姐，我boe7會收這個錢，我雖然知你是好意hou7 我，獨獨這個m7是我趁e5錢，我斷斷boe7會收。」Hek-tek聽見講這個話，就企teh，看見Kat-la-ti2頷頸一koaN7 柴刻e5珠仔，就借話講，「請你替我做一koaN7珠仔，親像你e5 小妹頷頸掛這號。」 
Heng5-su7講，「好，小姐，我的確盡力替你做一koaN7，我e5 家內iau2有白柴，親像象牙一樣。明仔日做好就送hou7 你。」講了猶原將錢提hou7 Hek-tek。 
Hek-tek講，「我決斷m7 准你還我e5錢，這八角銀買你e5 珠仔iau2-be7夠額。」Tui3 an2-ni趕緊走。 
Heng5-su7講，「我thang將這個錢且收趕緊盡力替伊做，若是老母允我點蠟燭，我今暗做到半暝就thang做明白。」 
Kat-la-ti2講，「這個小姐真好，若阿母明仔日差咱入城，你就thang順便買一雙冰鞋。」 
Heng5-su7搖頭講，「Hit e5小姐雖然hou7 我趁chi2八角銀來做買冰鞋e5路用，但是我想第一好著替你買淡薄膨紗做一領膨紗衫。」Heng5-su7 koh看hit e5錢koh想伊e5 小妹真gau5溜冰，kiam2-chhai2伊會得著hit e5賞，就對Kat-la-ti2講，「你m7 sai2領巾，我就替你買一雙冰鞋好mah ？」 
伊e5 小妹講，「我m7 tih8 領巾，我也m7 tih8冰鞋，你著家己買一雙冰鞋，就是lah。」Koh講，「這個錢是小姐hou7 你e5，我m7-thang 提。」 
Heng5-su7講，「我的確著替你買。」 
伊e5 小妹講，「我有一個法，買一雙鞋，若是你穿略仔較細，我穿略仔較大，an2-ni咱兩人thang穿，這個法好mah ？」 
Heng5-su7講，「HaiN7-ah，你怎樣會穿hiah大e5鞋nih8？」 
Heng5-su7雖然心中家己想愛一雙鞋，猶原肯讓hou7 伊e5 小妹，thang看是一個真好e5囡仔，koh講，「我愛你日日試鍊聽候到30號hit一日，你知thang得著一雙銀做e5冰鞋。」伊e5 小妹聽見這個話歡喜笑無煞。這時聽見in老母叫in兩人，就應講，「來lah。」Tui3 an2-ni兩人趕緊倒去家nih8。 
Beh近30號hit幾日，Heng5-su7心內是非常e5快樂，看見伊e5 小妹腳穿新e5冰鞋，ti7 冰頂溜來溜去，親像飛一樣，hit e5仁愛e5 Hek-tek小姐koh另外送伊一條領巾，in兄妹兩人十分e5感激。有一個囡仔名叫彼得，看見Kat-la-ti2 ti7冰頂真gau5行，親像有兩個翼一樣，就講，「若hou7 這號細漢囡仔得著賞，hit e5真有趣味lah。」 
Cha-lip8講，「M7-thang做聲，hit e5穿破衫細姑娘，是Hek-tek小姐第一疼e5人，伊e5 腳穿e5冰鞋也是Hek-tek小姐送伊e5 。」 
彼得笑講，「有影無？」 
應講，「有影，伊故意做這個事，beh顯出伊e5名聲。」 
Cha-lip8講這號話因為Hek-tek kap Kat-la-ti2結做好e5朋友，心內真怨恨，無扑算彼得kap Hek-tek也是好朋友，聽見這個話真是贊成，也beh買一雙冰鞋hou7 Heng5-su7。Kap Hek-tek議論了就走去對Heng5-su7講，「請你替我e5 小妹刻一chhng3珠仔親像你e5 小妹所掛e5這樣。」Heng5-su7應允，就ti7 聖誕前兩暝，點燈替彼得盡力趕緊做，甚至手chng2頭仔割著，後來珠刻明白，伊也有錢thang到城內koh再買一雙冰鞋。 
</HL>
