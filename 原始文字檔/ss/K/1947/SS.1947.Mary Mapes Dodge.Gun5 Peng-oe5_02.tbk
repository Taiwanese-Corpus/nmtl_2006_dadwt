<CL>
  Te7 3 chiuN <BR>  Ke-lai7 e5 Khou2-su7. 
  Chit si5 Seng3-tan3 choeh-ki5 i2-keng kau3 lah, Heng5-su7 e5 lau7-bu2 Pek-chim2, koaN2-kin2 chiong poe-poaN5 oaN2-ti7 soe2 ho2, chheng7 i cha2-cheng5 kui2 kiaN7 ho2 e5 i-hok8, pi7-pan7 beh kap in siu2 Seng3-tan3 choeh. Chha-put-to chap8 ni5 ku2 Pek-chim2 bo5 siong5 chheng7 chit e5 i-hok8, sou2-i2 sek-iuN7 put-chi2 kou2 phai3, koh pian3 gan5-sek, sui-jian5 an2-ni, i e5 gin2-na2 iau2-ku2 liah8-choe3 chin si7 sui2 e5, chiu7 kong2, “A-bu2, li2 chheng7 chit e5 i-hok8 chin si7 ho2 khoaN3 lian5 lau7-pe7 to khoaN3-kiN3 li2 lah.” Pek-chim2 kin2-kin2 oat8-bin7 khoaN3 i e5 tiong7-hu u7 teh khoaN3 i a2-bo5, chiu7 thou2-khui3 kong2, “I ia7 boe7-hiau2-tit i sou2 khoaN3-kiN3 si7 sim2-mih8, put-ko3 si7 nng7 lui2 bak8-chiu iN5-iN5 khoaN3, bong2 khoaN3 chiu7-si7.” Tui3 an2-ni koh kio3 Heng5-su7 kong2, “ M7-bian2 khoaN3 goa2 e5 saN, kin2-kin2 khi3 boe2 li2 e5 peng-oe5, hit e5 peng-oe5 he7 ti7 siaN5-lai7 teh theng3-hau7 li2 khi3 boe2.” 
  Heng5-su7 kong2, “A-bu2 li2 beh boe2 sim2-mih8 bo5? Goa2 thai2 oe7 ui7-tioh8 ka-ki7 boe2 peng-oe5 nih8 ?” 
  I e5 lau7-bu2 kong2, “ ChaiN2-iuN7 an2-ni kong2 ? Li2 choe3 kang tit-tioh8 chit e5 chiN5, choe3 li2 ka-ki7 boe2 peng-oe5, than3 hian7-si5 iau2 cha2, li2 kin2-kin2 khi3 boe2.” 
  Kat-la-ti2 ia7 kong2, “Kin2-kin2 ah, thang kin2 to3-lai5, na7 a-bu2 chun2 lan2 khi3 thit-tho5, lan2 iau2 thang khah cha2 kau3 peng khoe liu-peng.” 
  Heng5-su7 ti7 mng5-khau2 theng5 tiap8-a2-ku2 koh kong2, “ A-bu2 li2 e5 phang2-se lun5 beh boe2 chit8 e5 kha-tah8 mah ?” 
  I e5 lau7-bu2 kong2, “ Li2 thang lai5 ka-ki7 choe3 chit8 e5, m7-bian2 khi3 boe2.” 
  Heng5-su7 kong2, “ Si7 ah, kha-tah8 goa2 oe7 choe3 chit8 e5, li2 iau2 beh boe2 phong3-se, mi7-hun2, chha5 mah ?” 
  I e5 lau7-bu2 kong2, “Beh boe2 e5 mih8 sui-jian5 si7 choe7, tok8-tok8 li2 e5 chiN5 bo5 kau3-giah8 thang boe2 hiah-e5 mih8, in chiah-e5 lang5 si7 in-ui7 li2 bo5 peng-oe5, sou2-i2 kio3 li2 thoe3 in choe3 chit8 chhng3 chha5-chu, hou7 li2 tit-tioh8 chit e5 chiN5 thang boe2 peng-oe5, li2 na7-si7 thoe3 goa2 boe2 mih8, bo5 boe2 peng-oe5, sui-jian5 chin7 li2 e5 hau3-sim, kiam2 bo5 kou hu7 lang5 e5 cheng5 mah, sou2-i2 li2 kin-a2-jit8 tiaN7-tioh8 tioh8 khi3 boe2 peng-oe5. Heng5-su7 ah, cha2-cheng5 li2 e5 lau7-pe7 siu7 siong hit mi5, sou2 phah-m7-kiN3 hit chit8 chheng gun5, na7-si7 oe7 koh-chai3 chhe7-tioh8 chin ho2, lan2 chhin3-chhai2 mih8 to thang boe2, cha7-am3 goa2 in-ui7 chit e5 tai7-chi3 ki5-to2, kiu5 Siong7-te3 hou7 chit e5 thau-theh8 gun5 e5 boe7 peng5-an, chek-si5 chiong hit e5 sang3 hoe5-lai5, kiam2-chhai2 chit e5 gun5 bo5 hou7 lang5 thau-theh8 khi3, si7 li2 e5 lau7-pe7 khng3-khi2-lai5, chiu7 kiu5 Siong7-te3 hou7 lan2 koaN2-kin2 chhe7-tioh8.” 
  Heng5-su7 thou2-khui3 kong2, “M7 chai lau7-pe7 oe7 hiau2-tit chit e5 su7 mah ?” 
  I e5 lau7-bu2 kong2, “Goa2 m7 chai i oe7-hiau2-tit a2 boe7, kiam2-chhai2 i theh8 hit e5 chiN5 khi3 boe2 chit e5 kim-pio2-a2 ia7 be7 thang chai, goa2 tui3 i siu7 siong hit jit8 khi2 u7 soe3-ji7 po2-siu2 chit e5 pio2-a2.” 
  Heng5-su7 kong2, “Chiau3 goa2 khoaN3 chit e5 pio2-a2 chi2-u7 tat8 chit8 chheng gun5 e5 chap8-hun7 it.” 
  I e5 lau7-bu2 kong2, “Chiu7-si7 ah, li2 e5 lau7-pe7 be7 siu7 siong e5 i2-cheng5 choe3 tai7-chi3 chin beng5-pek8, chin khiam7-seng2 e5, goa2 siuN7 i toan3-toan3 boe7 chiong long2-chong2 e5 gun5 khi3 boe2 chit e5 pio2-a2, hit jit8 am3 sou2 u7 e5 su7-cheng5 goa2 to ki3-tit, goa2 tu2-tu2 teh chiah8 am3-png7 e5 si5, li2 e5 lau7-pe7 theh8 chit8 e5 pio2-a2 hou7 goa2 khoaN3, tui3 goa2 kong2 li2 chiong chit e5 pio2-a2 sio2-sim po2-siu2, tu2-tu2 kong2 kau3 po2-siu2 nng7 ji7, hut-jian5 u7 chhu3-piN e5 lang5 teh chau2-jip8-lai5, hoah kong2, “Te7-hoaN7 lih8-khui lah ! Chap8 hun e5 gui5-hiam2, kin2-kin2 khi3 kiu3.” Li2 e5 lau7-pe7 thiaN-kiN3 chit e5 oe7, koaN2-kin2 theh8 khi3-khu7, chau2 chhut-khi3, theng3-hau7 kau3 poaN3-mi5, lang5 chiong i kng to3-lai5, i2-keng m7 chai lang5 lah, chhin-chhiuN7 si2-liau2 chit8 iuN7, i thau5-pou7 siu7 siong, chin siong-tiong7, choe7-choe7 jit8 hoat jiat8, thau5-nau2 chiam7-chiam7 piN3 choe3 gong7, chiu7 tui3 hit jit8 khi2 bo5 u7 chit8 jit8 khoaN3-kiN3 i e5 thau5-nau2 ho2-ho2, hian7-chai7 keng2-jian5 pian3-sin chhin-chhiuN7 eN-a2 chit8 iuN7.” 
  Heng5-su7 kong2, “A-bu2 ah, goa2 siuN7 li2 chit si5 eng-kai tioh8 chiong hit e5 kim e5 pio2-a2 boe7.” 
  I e5 lau7-bu2 kong2, “Boe7 i choe3 sim2-mih8 ? Goa2 koat-toan3 m7-boe7, li2 e5 lau7-pe7 kio3 goa2 tioh8 po2-siu2, goa2 chu7-jian5 tioh8 ho2-ho2 po2-siu2 i, m7 na7 an2-ni, na7-si7 goa2 hian7-chai7 theh8 chhut khi3 boe7 hou7 lang5 khoaN3-kiN3, tek-khak giau5-gi5 li2 e5 lau7-pe7 cha2-cheng5 thau-theh8 lah.” 
  Heng5-su7 kong2, “A-bu2, li2 kong2 e5 bo5 chho3, goa2 tai7-seng bo5 siuN7-kau3, bo5 lun7 lan2 chaiN2-iuN7 song3-hiong, chong2 bo5 beh boe7 i, goa2 m7 ai3 lang5 giau5-gi5 goa2 e5 lau7-pe7 si7 chhat8.” 
  I e5 lau7-bu2 kong2, “Goa2 e5 kiaN2 ah, chit e5 oe7 bo5 chho3, lan2 tioh8 ho2-ho2 po2-siu2 chit e5 pio2-a2, na7 u7 chit8 jit8 li2 chhin-ai3 e5 pe7 ho2, oe7 hiau2-tit, chiu7 thang chiong chit e5 su7 mng7 i, kiam2-chhai2 chit chit8 chheng gun5 thang lai5 chhe7-tioh8.” Koh kong2, “Hit jit8 am3, kiam2-m7-si7 ki5-koai3 mah, kiong7-chong2 chhut saN hang7 su7, te7-it hang7 si7 li2 e5 lau7-pe7 theh8 chit e5 kui3-khi3 e5 pio2-a2 hou7 goa2, te7 ji7 jit8 i poah8-to2 kau3 beh si2, te7 saN chit chit8 chheng gun5 bo5-khi3.” 
  Heng5-su7 kong2, “A-bu2, li2 tui3 tah-loh8 tit-tioh8 hiah choe7 e5 gun5 ?” 
  I e5 lau7-bu2 kong2, “Choe3 lang5 tiam3 se3-kan, chong2 tioh8 ho2 thiN-si5 ti5-hong5 loh8 hou7 e5 jit8, m7-thang chhut-chai7 i3-su3 long7-hui3, sou2-i2 goa2 chiah-e5 peng5-siong5 e5 sou2-hui3 jit8-jit8 seng2 eng7, tng hoat toa7 chui2 e5 si5, li2 e5 lau7-pe7 than3 ti7 te7-hoaN7 e5 chiN5 koh khah choe7, koh in-ui7 li2 e5 lau7-pe7 choe3 lang5 si7 khun5-lo5, am3 to3-lai5, leng7-goa7 ia7 choe3 pat8 hang7 kang, tit-tioh8 e5 chiN5 ia7 bo5 chio2, sou2-i2 mui2 seng-ki5 lan2 leng7-goa7 chhun chiN5, goa2 khi2-thau5 chiong chiN5 he7 ti7 chit8 khia ku7-beh8 lai7, u7 kim chiN5 koh u7 gun5 chiN5, chap8 hun thang ai3, beh8 khng3 moa2 bo5 te3 he7, goa2 koh chiong i he7 ti7 chit8 e5 soe3 khia siuN-lai7, u7-si5 goa2 mi5-si5 boe7 khun3-tit, goa2 chiu7 khui siuN-koa3, chhiu2 bong hit e5 chiN5, chin si7 hoaN-hi2, sim-lai7 kam2-sia7 Siong7-te3 siuN2-su3 goa2 chek-chu7 chiah-e5 chiN5, m7 na7 kau3-giah8 choe3 kiaN2 cha-bou2-kiaN2 jip8 oh8-tng5 e5 hui3-eng7, koh li2 e5 lau7-pe7 lau5 u7 chiah-e5 chiN5 thang hou7 i m7-bian2 choe3 hit e5 chhou-tang7 e5 seng-oah8, ti7 ke-lai7 hiu-sek. HaiN7-ah, li2 e5 lau7-pe7 cha2-cheng5 chin si7 kan-khou2, tui3 cha2 kau3 am3, bo5 u7 chit8 hang7 su7 hou7 lan2 hui3-khi3, mui2 Seng-ki5 li2 e5 lau7-pe7 khui siuN-koa3 chiong i sou2 than3 e5 chiN5 he7 chit8 nng7 khou ti7 siuN-lai7, chhio3 hi-hi kap lin2 chim-chhui3 kong2, “Chit e5 si7 li2 e5 hak8-hui3, chiong-lai5 li2 toa7-han3 thang choe3 sian-siN, a2-si7 choe3 i-seng, long2-kho3 chit e5 chiN5, “Tui3 i tioh8-piN7 i2-au7 long7 kau3 chit iuN7.” I e5 lau7-bu2 kong2 kau3 chia koh pek Heng5-su7 kong2, “Li2 kin2 khi3 boe2 peng-oe5,m7-thang koh ian5-chhian5.” 
  Heng5-su7 chau2 kau3 mng5-khau2, koh oat-lai5 tui3 i e5 lau7-bu2 kong2, “A-bu2, goa2 koh mng7 li2 chit8 ku3, li2 bat mng7 lau7-pe7 chit e5 chiN5 tau3-ti2 he7 ti7 sim2-mih8 sou2-chai7 nih8 ?” 
  Lau7-bu2 kong2, “KiaN2 ah, goa2 ia7 siong5-siong5 mng7 i, na7-si7 i long2 si7 khoaN3 goa2 tai3-chhio3, kong2 tam7-poh8 bo5 siong-kan e5 oe7, chhin-chhiuN7 soe3-han3 gin2-na2 chit8 iuN7. Ku7-ni5 tang thiN, li2 kap Kat-la-ti2 hoat tang7 jiat8 e5 si5, lan2 e5 chiah8 mih8 beh liau2, goa2 koh boe7-oe7 chhut-khi3 choe3 kang, kiaN-liau2 goa2 bo5 ti7 ke-lai7, li2 kap Kat-la-ti2 beh si2, hit si5 goa2 bat thoe3 li2 e5 lau7-pe7 chian2 thau5-mng5, khin-khin tui3 i e5 hi7-a2 mng7 i hit e5 chiN5 he7 ti7 sim2-mih8 sou2-chai7, ai-ah, i put-ko3 si7 so-so goa2 e5 saN, i-i a-a kong2 tam7-poh8 e5 oe7, i2-au7 goa2 khoaN3 Kat-la-ti2 chhin-chhiuN7 beh si2, li2 e5 jiat8-tou7 koh khah seng koaiN5, goa2 sim-lai7 hoat kip, chiu7 toa7 siaN kio3, mng7 hit siuN-a2 lai7 e5 chiN5 he7 ti7 sim2-mih8 sou2-chai7, tok8-tok8 chhin-chhiuN7 tui3 chioh8-thau5 hoah chit8-iuN7, chit8 tiam2 e5 ti-kak iah8 bo5 u7.” I e5 lau7-bu2 kong2 kau3 chit ui7, put-chi2 iu-bun7, chiu7 khau3 khi2-lai5, Heng5-su7 iah8 lau5 bak8-sai2 khng3 i e5 lau7-bu2 kong2, “ A-bu2 ah, chit e5 tai7-chi3 i2-keng ke3-khi3, hian7-chai7 lan2 thang lai5 chiong chit e5 tai7-chi3 boe7-ki3-tit, li2 ia7 m7-thang in-ui7 goa2 ku7-ni5 e5 phoa3-piN7 koh-chai3 lai5 khau3, goa2 hian7-chai7 sin-the2 tiong2-toa7, koh iong2-kiaN7, Kat-la-ti2 leng2-li7, koh sun7 beng7-leng7, bo5 ku2 goan2 nng7 e5 tiong2-seng5 ke-lai7 chiu7 beh heng-ong7, a-bu2 ah, goan2 nng7 lang5 long2 cheng5-goan7 khoaN3 lan2 e5 ke-teng5 choe3 khoai3-lok8, pi2 se3-kan sou2 u7 e5 chiN5 iau2 khah ho2.” Sui5-si5 ng3 Kat-la-ti2 mng7 kong2, “Si7 m7-si7 ?” 
  Kat-la-ti2 khau3 kong2, “A-bu2 ia7 chai li2 sou2 kong2 e5 oe7 bo5 chho3, li2 koaN2-kin2 khi3 boe2 peng-oe5 m7-bian2 ti7 chia koh chai3 the5-khi2 i2-cheng5 e5 su7, lai5 hou7 a-bu2 siong-sim.” 
  Pek-chim2 khoaN3-kiN3 i e5 gin2-na2 chin chhin-ai3 i, sim-lai7 chap8-hun e5 hoaN-hi2, koh chek-pi7 ka-ki7 in-ui7 u7 na2 chhin-chhiuN7 hiam5 tiong7-hu e5 sou2-chai7, tui3 an2-ni chiong bak8-sai2 chhit-chhit, tui3 i e5 gin2-na2 kong2, “Ho2, goa2 m7 hau2 lah, kin-am3 si7 Seng3-tan3 choeh, lan2 chiah-e5 eng-kai tioh8 khoai3-lok8.” Heng5-su7 beh khi2-sin khi3 boe2 peng-oe5, i e5 lau7-bu2 kio3 i kong2 “Koh theng3-hau7 kui2 hun cheng iau2 u7 nng7 saN chiam, chit siang beh8 chiu7 thang beng5-pek8, li2 thang theh8 kau3 koe-nih8 khi3 boe7 si3-kak gun5.” Theh8 chit e5 chiN5 khi3 boe2 tam7-poh8 mi7 to3-lai5, chit lai7 iau2 u7 chit8 e5 tang5-lui thang lai5 thoe3 li2 e5 sio2-be7 boe2 chit8 e5 piaN2. Kat-la-ti2 thiaN-kiN3, tah-chhiu2 chin hoaN-hi2 kong2, “Chit e5 chin-chiaN3 ho2 lah, a-ko u7 peng-oe5 tai7-ke to u7 mi7 thang chiah8, goa2 leng7-goa7 u7 chit8 e5 mi7-piaN2, a-bu2, li2 ka-ki7 u7 Seng3-tan3 e5 le2-mih8 mah ?” 
  Pek chim2 chhio3 kong2, “Goa2 u7 chin ho2 e5 le2-mih8, chiu7-si7 goa2 te7-it po2-poe3, te7-it ai3 thiaN beng7-leng7 e5 gin2-na2.” 
  Kat-la-ti2 kong2, “Chit e5 le2-mih8 chiu7 chin kau3-giah8 mah ?” 
  I e5 lau7-bu2 kong2, “Chit nng7 e5 gin2-na2 si7 Ho5-lan5 kok te7-it ho2 e5 gin2-na2, choe3 goa2 e5 kiaN2 cha-bou2-kiaN2, kiam2 bo5 kau3-giah8 mah ?” 
  Heng5-su7 kong2, “A-bu2 ah, li2 chiu7-si7 Ho5-lan5 kok te7-it ho2 e5 lau7-bu2.” I e5 lau7-bu2 kong2, “TaN beh8 i2-keng beng5-pek8, kin2 theh8-khi3, na7 bo5, theng3-hau7 li2 to3-lai5 jit8 chiu7 beh am3 lah.” 
  Tok8-tok8 Heng5-su7 iu5-goan5 teh kong2, “Goa2 sui-jian5 si7 hoaN-hi2 boe2 peng-oe5, na7-si7 goa2 e5 i3-su3 m7 tat8-tioh8 chiong chit e5 chiN5 khi3 chhiaN2 hit e5 u7 mia5 e5 Phok i-seng lai5, chit e5 Phok i-seng si7 Hun5-theng5 toa7 oh8-tng5 pit-giap8 e5, hian7-si5 choe3 chit keng e5 i-hak8-pou7 tiuN2, pun2-su7 te7-it koaiN5, na7 i lai5 khoaN3 lau7-pe7 e5 piN7, kiam2-chhai2 oe7 i-ho2, ia7 be7 thang chai.” 
  I e5 lau7-bu2 kong2, “ChhiaN2 Phok i-seng lai5, bo5 hou7 i 50 khou gun5, i it-teng7 m7 kheng2 lai5, goa2 thoe3 li2 e5 lau7-pe7 chhiaN2 i-seng, i2-keng eng7 bo5 chio2 e5 chiN5, na7-si7 i-seng lou7-be2 boe7-oe7 chiong i e5 piN7 i-ho2, hou7 i chhiN2-ngou7 kiaN-liau2 si7 Siong7-te3 e5 i3-su3, lang5 boe7-oe7 chhai-chhek, li2 khi3 boe2 li2 e5 peng-oe5, m7-bian2 kong2 choe7-choe7 oe7.” Heng5-su7 iu-iu chhiu5-chhiu5 chhut-lai5, chit8 lou7 siuN7-khi2 i e5 lau7-bu2 kong2 in nng7 e5 gin2-na2 si7 Ho5-lan5 kok te7-it thang thiaN3, te7-it thiaN beng7-leng7 e5 gin2-na2, boe7 bian2-tit bin7 tai3 chhio3-iong5, sim-lai7 chin khoai3-lok8, chheng7-tioh8 chit8 siang chha5-oe5 chau2 peng-khoe-teng2 ke3-khi3, iah8 chau2 teh chin ho2. 
  Te7 4 chiuN <BR>  Lau7-bu2 siu7 gui5-hiam2
  Heng5-su7 tu2-tu2 teh ke3 peng-khoe e5 si5, hng7-hng7 khoaN3-kiN3 Phok i-seng tu2-tu2 beh tui3 peng-khoe keng-ke3, i e5 sim siuN7 chit ui7 e5 Phok i-seng, chiu7-si7 Ho5-lan5 te7-it chhut-mia5 e5 toa7 i-seng, na7-si7 i e5 bin7 chin7 kou3-chip, chin kiau-go7, tak8 lang5 khoaN3 liau2 chin kiaN i, chit si5 Heng5-su7 chit8 sim siuN7 ai3 i-ho2 lau7-pe7, chiu7 m7 kiaN i e5 ui-giam5, am3-siuN7 kong2 Siong7-te3 chhe-khian2 chit ui7 thiN-e7 chhut-mia5 e5 toa7 i-seng lai5 chia, tu2-ho2 hou7 goa2 khoaN3-kiN3, goa2 chit tiap8 chiam7-si5 bo5 boe2 peng-oe5, chiu7 theh8 chit e5 chiN5 chhiaN2 i khi3 i-ti7 pe7 chhin. Chit e5 lau7 i-seng e5 iuN7 chin hiong5-ok, Heng5-su7 sim-lai7 u7 tam7-poh8 kiaN i, tok8-tok8 na7 bo5 koaN2-kin2 koat-teng7 chu2-i3 chhiaN2 i, i liam5-piN beh ke3-khi3, tui3 an2-ni toa7 siaN kio3 kong2, “ Phok i-seng, Phok i-seng ah.” Chit e5 i-seng thiaN lang5 kio3 i, chiu7 khia7 teh, Heng5-su7 chau2 chin3-cheng5 khi3, Phok i-seng siang-bak8 thi2-khui, lek bak8-bai5, choai7-chhui3, khoaN3 Heng5-su7 hiong-beng2 e5 siaN, kong2, “Li2 beh sim2-mih8 tai7 ?” Heng5-su7 kiaN kau3 sim-thiau3 bo5 soah, chiu7 kong2, “Toa7 i-seng ah, goa2 si7 lai5 chhiaN2 li2 choe3 ho2 su7.” 
  I-seng thiaN-kiN3 i kong2, koh khah hoat siu7-khi3, toa7 siaN kong2, “Choe3 li2 khi3 ah, goa2 long2 m7-bat eng7 chiN5 hou7 khit-chiah8.” I tu2 kiah8 koaiN2-a2 beh phah Heng5-su7, Heng5-su7 kong2, “Ho2 e5 i-seng ah, goa2 m7-si7 khit-chiah8, li2 khoaN3 goa2 chhiu2-nih8 iau2 u7 theh8 chiN5, goa2 kiu5 li2 si7 in-ui7 goa2 lau7-pe7 e5 ian5-kou3, i tu2-tioh8 chit8 e5 ki5-koai3 e5 piN7, chit8-jit8 kau3 am3, che7 ti7 ke-lai7, choan5-jian5 bo5 tin2-tang7, chhin-chhiuN7 bo5 piN7, na7-si7 bo5 u7 su-siong2, ia7 boe7 oe7 kong2-oe7, i chit e5 piN7 chiu7-si7 in-ui7 i hit mi5 ti7 te7-hoaN7 teng2, tui3 chit8 e5 koaiN5 e5 ke3-teng2 poah8-loh8-lai5 e5 si5 tit-tioh8 e5.” 
  I-seng thiaN-kiN3 chiah-e5 oe7 lian5 siaN mng7 kong2, “Sim2-mih8 ? Sim2-mih8 ? Li2 koh siong5-se3 kong2 chit8 pai2.” Heng5-su7 chiu7 chiong i e5 lau7-pe7 e5 su7-cheng5 koh-chai3 tui3 thau5 kau3 be2, seng5-sit8 kiong-keng3, kiaN-hiaN5 kong2 chit8 pai2, kong2 liau2 chiu7 kong2, “ChhiaN2 i-seng khi3 khoaN3 i, goa2 chai chiah-e5 chiN5 bo5 kau3-giah8, na7-si7 li2 na7 kheng2 kiu3 goa2 e5 lau7-pe7, goa2 kam-goan7 pun2-sin thoe3 li2 choe3 kang, bo5 theh8 poaN3 iN5.” Chit si5 i-seng e5 bin7 hut-jian5 kai2-pian3, chin ho5-khi3, i e5 bin7 e5 kng, chhin-chhiuN7 jit8 tui3 ou-hun5 chhut-hian7, i e5 bak8-chiu-lai7 chhiong-moa2 e5 thiaN3-sim, koh lin5-bin2 e5 sim, pun2-jian5 kiah8 koaiN2 beh phah Heng5-su7, taN kiah8 chhiu2 he7 ti7 Heng5-su7 e5 keng-thau5 teng2, un-jiu5 e5 siaN kong2, “Goa2 bo5 beh tih8 li2 e5 chiN5, li2 thang theh8-khi3, goa2 tek-khak beh khi3 khoaN3 li2 e5 lau7-pe7.” Koh mng7 i tu2-tioh8 piN7 u7 kui2 ni5 lah. 
  Heng5-su7 kong2, “Chap8 ni5 lah.” 
  I-seng chiu7 chin kho2-lin5 i kong2, “Kin-a2-jit8 goa2 boe7 oe7 khi3, in-ui7 goa2 beh kau3 Hek-kun khi3 khoaN3 soe3 kong-chu2, theng3-hau7 goa2 to3-lai5 e5 si5 goa2 chiu7 kau3 li2 e5 ke, li2 tiam3 sim2-mih8 sou2-chai7 ?” 
  Heng5-su7 hou7 i-seng khoaN3 kong2, “Tui3 chit tiau5 lou7 loh8-khi3 bo5 loa7 hng7 saN keng ku7 e5 soe3 chhau2-chhu3 chiu7-si7, goa7-bin7 e5 soe3-han3 gin2-na2, long2 chheng goa2 e5 ke, choe3 am-kham2 lang5 e5 chhau2-chhu3, chin khoai3 chhe7-tioh8.” I-seng kong2, “Chin ho2, goa2 tek-khak oe7 lai5.” Heng5-su7 chiu7 chau2. I-seng ka-ki7 thou2-khui3 kong2, “I e5 lau7-pe7 e5 piN7 chiau3 chit iuN7 e5 cheng5-heng5 si7 bo5 ng3-bang7, goa2 khiok chin thiaN3 hit e5 gin2-na2, i u7 chha-put-to chhin-chhiuN7 goa2 e5 kiaN2 La-jin5-su e5 khoan2, na7-si7 goa2 e5 kiaN2 e5 choe3 lang5, toa7 bo5 chhin-chhiuN7 i, goa2 chong2 bo5 boe7-ki3-tit goa2 e5 kiaN2 e5 phaiN2 bo5 le2, i2-kip8 tak8 hang7 e5 kiau-go7.” Sui5-si5 bo5 hoaN-hi2 e5 bin7-sek, lek bak8-bai5, chit8 bin7 siuN7, chit8 bin7 kiaN5. 
  Chit si5 Heng5-su7 sim-lai7 iau2-be7 tiaN7-tioh8, siuN7 beh tai7-seng to3-lai5 po3 chit e5 ho2 siau-sit, a2-si7 khi3 boe2 peng-oe5 kap sio2-be7 e5 piaN2, au7-lai5 siuN7 goa2 tai7-seng khi3 boe2 mih8, chiah to3-lai5 po3 boe7 oaN3, tui3 an2-ni chiong mih8 boe2 ho2, to3-lai5 ke-nih8, chiu7 ka7 i e5 lau7-bu2 kong2 lou7-nih8 it-chhe3 sou2 tu2-tioh8, lau7-bu2 thiaN-kiN3 sit8-chai7 khoai3-lok8 sim, siuN7 ong5-hou7 sou2 chhiaN2 e5 i-seng, ia7 beh lai5 kau3 goa2 e5 ke, i na7 boe7-oe7 i-ho2 goa2 e5 tiong7-hu, iau2-ku2 i kheng2 lai5, goa2 ia7 chin hoaN-hi2, ho5-hong3 i put-chi2 u7 pun2-su7, ki3-jian5 lai5, goa2 tiong7-hu chong2 u7 thang ng3-bang7. In chit pai2 Seng3-tan3-choeh chin u7 heng3-chhu3, Kap-la-ti2 kap Heng5-su7 in-ui7 in nng7 lang5 u7 sin e5 peng-oe5,koh khah khoai3-lok8. Hit mi5 geh8-kng koaiN5-koaiN5 chio3 chhin-chhiuN7 jit8-si5 e5 khoan2, chiu7 ka7 lau7-bu2 kong2 beh kau3 peng-khoe teng2, i e5 lau7-bu2 chi2-u7 chun2 in thit-tho5 chit8 tiam2 cheng, chiu7 tioh8 to3-lai5 khun3, tui3 an2-ni nng7 e5 gin2-na2 khi3, khoaN3-kiN3 u7 chin choe7 lam5-lu2 gin2-na2 i2-keng ti7 hia liu peng, Cha-lip8 ia7 ti7 hia. Cha-lip8 goan5-lai5 choe3 lang5 bo5 ho2, i khoaN3-kiN3 Heng5-su7 kap Kat-la-ti2 pi2 pat8 lang5 liu-teh khah ho2, chiu7 tui3 pat8 e5 gin2-na2 kong2, “Goa2 m7 goan7 hit e5 tai e5 gin2-na2 kap lan2 chiah-e5 lang5 liu-peng, na7 an2-ni, kau3 cheng3-sek pi2-sai3 hit jit8, kiaN-liau2 i ia7 beh lai5 kap lan2 saN-kap pi2-sai3 liu-peng, lan2 lai5 ka7 Hek-tek sio2-chia2 kong2 tek-khak m7-thang hou7 in tang5 pi2-sai3 liu-peng.” 
  Pi2-tek kong2, “Goa2 koat-toan3 m7 an2-ni ka7 Hek-tek sio2-chia2 kong2, in-ui7 na7 i u7 ho2 e5 liong5-sim, tek-khak m7 kheng2 in-ui7 in song2-hiong chiu7 bo5 hou7 in khi3 pi2-sai3 liu-peng.” 
  Chit e5 Pi2-tek chiu7-si7 theh8 chiN5 hou7 Heng5-su7 boe2 peng-oe5 e5, sou2-i2 i chin hoaN-hi2 Heng5-su7. Cha-lip8 khoaN3 Pi2-tek sou2 in3 e5 oe7, chin7 giam5-chiaN3 e5, chiu7 m7 kaN2 koh kong2. Leng7-goa7 u7 chit8 e5 gin2-na2 mia5 kio3 The5-o-hui-lo5-su, tui3 pat8 e5 gin2-na2 kong2, “Li2 khoaN3, Cha-lip8 chin kiaN Pi2-tek.” Cha-lip8 thiaN-kiN3 oat8-thau5 me7 hit e5 gin2-na2 kong2, “Li2 chit e5 soe3 niau2-chhu2, li2 chit e5 soe3-be2 thang5, soe3 kau5 li2 e5 mia5-ji7 kau3 chiah tng5 e5, chhin-chhiuN7 kau5-be2 chit8 iuN7.” Chit kun5 e5 gin2-na2 thiaN-kiN3 Cha-lip8 chit iuN7 e5 me7, long2 toa7 chhio3. Cha-lip8 me7 liau2, chiu7 liu-peng khi3, tui3 chit si5 Cha-lip8 chai Pi2-tek po2-hou7 Heng5-su7 in, na7-si7 Pi2-tek ti7 hia Cha-lip8 chiu7 m7 kaN2 kong2 Heng5-su7, Kat-la-ti2 sim2-mih8 oe7. Heng5-su7 kap Kat-la-ti2 peng5-sou3 m7 ai3 kap hu3-kui3 lang5 e5 gin2-na2 ong2-lai5, in-ui7 kiaN-liau2 hou7 in khoaN3-khin, sou2-i2 Cha-lip8 kap Pi2-tek sou2 kong2 e5 oe7 in m7 chai. Kat-la-ti2 tui3 i e5 a-ko kong2, “Li2 khoaN3 chit pai2 e5 Seng3-tan3 si7 chaiN2-iuN7 e5 khoai3-lok8, lan2 nng7 lang5 long2 u7 peng-oe5.” Kong2 kau3 chit ku3 hut-jian5 thiaN-kiN3 u7 chit8 e5 soe3-soe3 e5 siaN thoan5 kau3 hi7-a2 lai7, ti7 peng-khoe thit-tho5 e5 lang5 bo5 u7 chit8 lang5 thiaN-kiN3, chi2-u7 Heng5-su7 kap Kat-la-ti2, jin7-tit si7 in lau7-pe7 kap lau7-bu2 ti7 hit lai7 saN phah, bin7 long2 piN3 peh8-peh8. Heng5-su7 kap Kat-la-ti2 chau2 to3-lai5 ke5-nih8, khoaN3-kiN3 in e5 lau7-bu2 kui7 ti7 chit8 tui sio e5 chha5 e5 bin7-cheng5, khoaN3-kiN3 chit e5 kong-keng2 boe7 bian2-tit toa7 kiaN. Goan5-lai5 Heng5-su7 e5 lau7-pe7 peng5-sou3 si7 hoaN-hi2 khoaN3-kiN3 he2-ian, sou2-i2 i e5 lau7-bu2 tak8 pai2 bo5 tai7-chi3 e5 si5, chiu7 sio chha5-he2, eng7 chhui3 pun5, hou7 he2 e5 kng hoat, hou7 i e5 tiong7-hu hoaN-hi2. Chit si5 tu2-tu2 teh pun5 he2, bo5 phah-sng3 tiong7-hu hut-jian5 khi2-lai5 chin3-cheng5, hiong5-hiong5 chiong i e5 bou2 liah8 khi3 hiat-loh8 he2, chit8 bin7 hiat, chit8 bin7 chhio3, siang chhiu2 long2 bo5 pang3-sang, i e5 lau7-bu2 e5 lat8 boe7 iaN5 i, keng2-jian5 hou7 i hiat kau3 he2 e5 bin7-cheng5 i2-keng chiong saN sio-tioh8 lah. Heng5-su7 chit8 e7 khoaN3, chit8 bin7 koaN2-kin2 phah he2, chit8 bin7 eng7 chhiu2 chhia i e5 lau7-pe7, chhu3-lai7 koh bo5 chui2 thang phoah he2, i e5 lau7-pe7 koh gong7-chhio3 bo5 soah. Heng5-su7 siuN7 bo5 hoat-tou7, chi2-u7 chin7 lat8 chiong i e5 lau7-pe7 liah8 khui, i e5 lau7-pe7 ia7 eng7 lat8 chhia Heng5-su7. Hit si5 i e5 lau7-bu2 e5 saN sio-tioh8, thong sin chhin-chhiuN7 ti7 ian-he2 e5 tiong-kan, na7-si7 i iu5-goan5 kui7 ti7 ian-tiong ki5-to2. Heng5-su7 chit si5 chin koaN2-kip, m7 chai tioh8 chaiN2-iuN7, Kat-la-ti2 kin2-kin2 chau2 kau3 tu5-pang5 chiong chit8 te3 oaN2 toe2 i e5 lau7-pe7 sou2 hoaN-hi2 e5 piaN2, phang5 kau3 i e5 lau7-pe7 e5 bin7-cheng5, he7 ti7 thou5-kha, chhoa7 i e5 lau7-pe7 lai5 chiah8, i e5 lau7-pe7 chiah pang3 i e5 lau7-bu2, chhin-chhiuN7 soe3-han3 gin2-na2 chit8 iuN7, pe5 ti7 thou5-kha teh chiah8, i e5 lau7-bu2 kai-chai3 chi2-u7 sio-tioh8 saN, lang5 bo5 u7 siu7-siong, Heng5-su7 kin2-kin2 thoe3 i phah-hoa he2. Chit chit8 mi5 in-ui7 i e5 lau7-pe7 siang chhiu2 hu5-thau5, jiat8-tou7 chin koaiN5, i e5 lau7-bu2 kui mi5 khoaN3-siu2, tit8-kau3 thiN-kng, m7 kaN2 lioh8-a2 pin5-toaN7, ke3 jit8 cha2-khi2, i e5 lau7-bu2 mng7 Heng5-su7 kong2, “I-seng kin-a2-jit8 oe7 kau3 mah ?” Heng5-su7 thiaN-kiN3 kong2, chiu7 khi3 chhe7 i-seng. Kat-la-ti2 pang-chan7 i e5 lau7-bu2 ti7 ke-lai7 hok8-sai7 i phoa3-piN7 e5 lau7-pe7, chit si5 ke-tiong hui-siong5 leng2-cheng7, chin chhiN-chham2, i e5 lau7-pe7 to2 ti7 bin5-chhng5, tit8-tit8 chhan bo5 soah, i e5 lau7-bu2 ti7 piN-a2 sio2-sim hok8-sai7, cheng5 i e5 tiong7-hu chaiN2-iuN7 leng5-jiok8 i it-khai3 bo5 khng3 siu7-khi3, eng7 chhui2 chhit i e5 thau5 kap chhui3-tun5, in-ui7 i e5 jiat8 oh the3, chit8 bin7 hau2, chit8 bin7 ki5-to2, kiu5 Siong7-te3 bian2 hou7 i si2. Chit si5 Kat-la-ti2 chiong thou5-kha sau3 ho2, koh phoa3-chha5 khi2 he2, koh chiong sng chhong3-iuN5, pi7-pan7 i e5 lau7-bu2 beh eng7, tai7-chi3 choe3 oan5, chiu7 che7, oa2-kun7 chhng5-piN khoaN3 i e5 lau7-pe7, koh kiu5 i e5 lau7-bu2 khi3 khun3, khin-khin kong2, “A-bu2, li2 chin ia3-sian7, tui3 cha7-am3 kau3 chit tiap8 bo5 u7 khun3 chit8 khek ku2, goa2 i2-keng ti7 lau5-teng2 pi7-pan7 bin5-chhng5, teng2-bin7 chhu tak8 ho7 nng2 e5 mih8, chin song2-khoai3, chit e5 si7 li2 e5 khun3-saN, thang chiong ho2 e5 saN oaN7-khi2-lai5, goa2 thoe3 li2 chih ho2-se3, he7 ti7 toa7 siuN-lai7, li2 pang3 sim khi3 khun3.” I e5 lau7-bu2 io5-thau5, bak8-chiu khoaN3 i e5 lau7-pe7, thau5 ia7 bo5 kiah8-khi2-lai5, Kat-la-ti2 koh kong2, “A-bu2, goa2 thang thoe3 li2 khoaN3-siu2, na7-si7 lau7-pe7 tin2-tang7 khi2-lai5, goa2 thang kio3 li2, kin2-kin2 khun3 tam7-poh8 ku2, li2 e5 bin7 chhiN-peh8, bak8-chiu huih-ang5.” Kat-la-ti2 sui-jian5 un-khun5 khng3 i e5 lau7-bu2, na7-si7 i e5 lau7-bu2 m7 kheng2 li7-khui i e5 lau7-pe7, Kat-la-ti2 khoaN3-tioh8 i e5 lau7-bu2 chit iuN7, sim-lai7 sui-jian5 tioh8-kip, iau2-ku2 oe7 an-cheng7, ka-ki7 siuN7 chit si5 goa2 choan sim lin5-bin2 lau7-bu2, bo5 lin5-bin2 lau7-pe7, boe7 bian2 bo5 kong-peng5, ia7 koh sun2-hoai7 thian-liong5, koh siuN7 Heng5-su7 te7-it thiaN3 lau7-pe7 chaiN2-iuN7 goa2 boe7-oe7, koh to3-tng2 siuN7 goa2 m7-si7 bo5 thiaN3, put-ko3 Heng5-su7 pi2 goa2 khah u7 thiaN3 lau7-pe7, si7 in-ui7 Heng5-su7 ni5-he3 khah toa7, bo5 kiaN lau7-pe7, goa2 khah soe3-han3 khah kiaN lau7-pe7, goa2 kho2-lin5 e5 lau7-bu2 chin u7 thun-lun2 e5 sim, be7 bat hoat siu7-khi3, long2 bo5 chhin-chhiuN7 goa2. Siat-su2 goa2 e5 pe7 oe7 hiau2-tit thang ka7 lan2 kong2 hit e5 chiN5 he7 ti7 sim2-mih8 sou2-chai7, ki5-u5 e5 tai7-chi3, goa2 long2 bo5 iau3-kin2. SiuN7 kau3 chia hut-jian5 koh khah kan-khou2 sim, chiu7 kong2, “Siong7-te3 ah, kiu5 li2 hou7 goa2 e5 lau7-pe7 chhiat-chhiat m7-thang si2.” Thoe3 i e5 lau7-pe7 ki5-to2, i2-keng poaN3-jit8 lah, koh siuN7 Heng5-su7 na7 ti7 chia, i chin oe7 hiau2-tit, tek-khak oe7 hou7 lau7-pe7 an-cheng7, bo5 ai-ai chhan boe7 ti3-kau3 kiau2-jiau2, koh thou2-khui3 kong2, “Goa2 e5 pe7 na7 ko2-jian5 boe7 kiu3-tit, goa2 ia7 bo5 thang koh khi3 peng-khoe liu peng lah, goa2 tioh8 chiong hit siang sin e5 peng-oe5 sang3 heng5 Hek-tek sio2-chia2, Heng5-su7 kap goa2 nng7 lang5, ia7 bo5 thang khi3 khoaN3 hit e5 sai3-hoe7 lah.” Kat-la-ti2 hit si5 bak8-sai2 koh-chai3 lau5-loh8-lai5. 
  I e5 lau7-bu2 kong2, “Sim-koaN kiaN2 ah, li2 m7-thang hau2, li2 e5 lau7-pe7 e5 piN7 boe7 kau3 lan2 sou2 siuN7 e5 toe7-pou7. Khah cha2 e5 si5 i chit8 pai2 u7 chhin-chhiuN7 chit ho7 khoan2, tek-khak bo5 iau3-kin2.” 
  Kat-la-ti2 toa7 khau3 kong2, “A-bu2 ah, li2 m7 chai goa2 phian-su e5 sim, chhin-chhiuN7 bo5 thiaN3 lau7-pe7 chit8 iuN7.” 
  I e5 lau7-bu2 kong2, “Li2 si7 chhang-mia5 koh gau5 thun-lun2 e5 gin2-na2, chin oe7 hiau2 siuN7.” Kat-la-ti2 tioh8 i e5 lau7-bu2 e5 saN, chhin-chhiuN7 beh kong2-oe7, tiu5-tu5 bo5 tiaN7-tioh8 e5 khoan2, i e5 lau7-bu2 chiu7 soe3-siaN kong2, “Li2 m7-thang choe3 siaN, hou7 li2 e5 lau7-pe7 an-cheng7 khun3 tiap8 a2-ku2, na7 bo5 an2-ni, kiaN-liau2 i oe7 chhiN2.” 
  Kat-la-ti2 choai7-chhui3 kong2, “Cha7-mi5 lau7-pe7 thoa li2 jip8 he2 e5 si5 goa2 giau5-gi5 i m7-si7 lau7-pe7, taN chai goa2 giau5-gi5 chho3 lah.” 
  I e5 lau7-bu2 koh kin2 kong2, “M7-thang choe3 siaN, m7-thang choe3 siaN.” In-ui7 khoaN3-kiN3 i e5 tiong7-hu teh-beh si2 e5 khoan2-sit, chiu7 khin-khin chiong bin5-chhng5 io5-tang7, chhi3-khoaN3 si7 u7 si2 a2-m7-si7. Chit si5 Kat-la-ti2 ia7 bo5 choe3 siaN, liam5-piN chiong i e5 lau7-bu2 sio-chhun e5 saN, khiu2-chhau3-ta e5 soaN3, koh kong2, “Chit nia2 kai-chai3 si7 mi5 e5, na7-si7 pou3 e5 i2-keng sio liau2 lah.” 
</CL>
<HL>

第3章 <BR>家內e5苦事 
這時聖誕節期已經到lah，Heng5-su7 e5老母Pek嬸，趕緊將杯盤碗箸洗好，穿伊早前幾件好e5衣服，備辦beh kap in守聖誕節。差不多十年久百嬸無常穿chit e5衣服，所以式樣不止古派，koh變顏色，雖然an2-ni，伊e5 囡仔iau2-ku2掠做真是sui2 e5，就講，「阿母，你穿這個衣服真是好看連老父都看見你lah。」Pek嬸緊緊越面看伊e5 丈夫有teh看伊抑無，就吐氣講，「伊也boe7曉得伊所看見是甚物，不過是兩蕊目珠圓圓看，罔看就是。」Tui3 an2-ni koh叫Heng5-su7講，「M7 免看我e5衫，緊緊去買你e5 冰鞋，hit e5冰鞋he7 ti7 城內teh聽候你去買。」 
Heng5-su7講，「阿母你beh買甚物無？我thai2會為著家己買冰鞋nih8？」 
伊e5 老母講，「怎樣an2-ni講？你做工得著這個錢，做你家己買冰鞋，趁現時iau2早，你緊緊去買。」 
Kat-la-ti2也講，「緊緊ah，thang緊倒來，若阿母准咱去thit-tho5，咱iau2 thang 較早到冰溪溜冰。」 
Heng5-su7 ti7 門口停tiap8-a2 久koh講，「阿母你e5 紡紗輪beh買一個腳踏mah？」 
伊e5 老母講，「你thang來家己做一個，m7 免去買。」 
Heng5-su7講，「是ah，腳踏我會做一個，你iau2 beh買膨紗、麵粉、柴mah？」 
伊e5 老母講，「Beh買e5物雖然是濟，獨獨你e5 錢無夠額thang買hiah-e5物，in chiah-e5人是因為你無冰鞋，所以叫你替in做一chhng3柴珠，hou7 你得著這個錢thang買冰鞋，你若是替我買物，無買冰鞋，雖然盡你e5 孝心，kiam2無辜負人e5情mah，所以你今仔日定著著去買冰鞋。Heng5-su7 ah，早前你e5 老父受傷hit暝，所扑m7 見hit一千銀，若是會koh再chhe7著真好，咱chhin3-chhai2物都thang買，昨暗我因為這個代誌祈禱，求上帝hou7 這個偷提銀e5 boe7平安，即時將hit e5送回來，kiam2-chhai2這個銀無hou7人偷提去，是你e5 老父囥起來，就求上帝hou7 咱趕緊chhe7著。」 
Heng5-su7吐氣講，「M7 知老父會曉得這個事mah？」 
伊e5 老母講，「我m7 知伊會曉得抑boe7，kiam2-chhai2伊提hit e5錢去買這個金錶仔也be7 thang知，我tui3伊受傷hit日起有細膩保守這個錶仔。」 
Heng5-su7講，「照我看這個錶仔只有值一千銀e5十分一。」 
伊e5 老母講，「就是ah，你e5 老父未受傷e5以前做代誌真明白，真儉省e5，我想伊斷斷boe7將攏總e5銀去買這個錶仔，hit日暗所有e5事情我都記得，我tu2-tu2 teh食暗飯e5 時，你e5 老父提一個錶仔hou7 我看，對我講你將這e5錶仔小心保守，tu2-tu2講到保守兩字，忽然有厝邊e5人teh走入來，hoah講，『地岸裂開lah！十分e5危險，緊緊去救。』你e5 老父聽見這個話，趕緊提器具，走出去，聽候到半暝，人將伊扛倒來，已經m7知人lah，親像死了一樣，伊頭部受傷，真傷重，濟濟日發熱，頭腦漸漸變做憨，就tui3 hit 日起無有一日看見伊e5頭腦好好，現在竟然變身親像嬰仔一樣。」 
Heng5-su7講，「阿母ah，我想你這時應該著將hit e5金e5錶仔賣。」 
伊e5 老母講，「賣伊做甚物？我決斷m7賣，你e5 老父叫我著保守，我自然著好好保守伊，m7 但an2-ni，若是我現在提出去賣hou7 人看見，的確giau5疑你e5 老父早前偷提lah。」 
Heng5-su7講，「阿母，你講e5無錯，我代先無想到，無論咱怎樣散hiong，總無beh賣伊，我m7 愛人giau5疑我e5 老父是賊。」 
伊e5 老母講，「我e5 子ah，這個話無錯，咱著好好保守這個錶仔，若有一日你親愛e5父好，會曉得，就thang將這個事問伊，kiam2-chhai2這一千銀thang來chhe7著。」Koh講，「Hit日暗，kiam2-m7 是奇怪mah，共總出三項事，第一項是你e5 老父提這個貴氣e5錶仔hou7 我，第2日伊跋倒到beh死，第三這一千銀無去。」 
Heng5-su7講，「阿母，你對tah落得著hiah 濟e5銀？」 
伊e5 老母講，「做人tiam3世間，總著好天時持防落雨e5日，m7-thang出在意思浪費，所以我chiah-e5平常e5所費日日省用，當發大水e5 時，你e5 老父趁ti7地岸e5錢koh較濟，koh因為你e5 老父做人是勤勞，暗倒來，另外也做別項工，得著e5錢也無少，所以每星期咱另外chhun錢，我起頭將錢he7 ti7一khia舊襪內，有金錢koh有銀錢，十分thang愛，襪囥滿無te3 he7，我koh將伊he7 ti7 一個細khia箱內，有時我暝時boe7睏得，我就開箱蓋，手摸hit e5錢，真是歡喜，心內感謝上帝賞賜我積聚chiah-e5錢，m7 但夠額做子查某子入學堂e5費用，koh你e5 老父留有chiah-e5錢thang hou7 伊m7 免做hit e5粗重e5生活，ti7 家內休息。HaiN7-ah，你e5 老父早前真是艱苦，tui3早到暗，無有一項事hou7咱費氣，每星期你e5 老父開箱蓋將伊所趁e5錢下一兩箍ti7 箱內，笑嘻嘻kap lin2 chim嘴講，「這e5是你e5 學費，將來你大漢thang做先生，抑是做醫生，攏靠這個錢，Tui3伊著病以後弄到這樣。」伊e5 老母講到chia koh逼Heng5-su7講，「你緊去買冰鞋，m7-thang koh延chhian5。」 
Heng5-su7走到門口，koh越來對伊e5 老母講，「阿母，我koh問你一句，你bat問老父這個錢到底he7 ti7 甚物所在nih8？」 
老母講，「子ah，我也常常問伊，但是伊攏是看我帶笑，講淡薄無相干e5話，親像細漢囡仔一樣。舊年冬天，你kap Kat-la-ti2發重熱e5 時，咱e5 食物beh了，我koh boe7會出去做工，驚了我無ti7 家內，你kap Kat-la-ti2 beh死，hit 時我bat替你e5 老父剪頭毛，輕輕對伊e5 耳仔問伊hit e5錢he7 ti7 甚物所在，ai-ah，伊不過是搓搓我e5 衫，i-i a-a講淡薄e5話，以後我看Kat-la-ti2親像beh死，你e5 熱度koh較升懸，我心內發急，就大聲叫，問hit箱仔內e5錢下 ti7 甚物所在，獨獨親像對石頭喝一樣，一點e5知覺亦無有。」伊e5老母講到這位，不止憂悶，就哭起來，Heng5-su7亦流目屎勸伊e5 老母講，「阿母ah，這個代誌已經過去，現在咱thang來將這個代誌boe7記得，你也m7-thang因為我舊年e5破病koh再來哭，我現在身體長大，koh勇健，Kat-la-ti2伶俐，koh順命令，無久阮兩個長成，家內就beh興旺，阿母ah，阮兩人攏情願看咱e5 家庭做快樂，比世間所有e5錢iau2較好。」隨時向Kat-la-ti2問講，「是m7 是？」 
Kat-la-ti2哭講，「阿母也知你所講e5話無錯，你趕緊去買冰鞋m7 免ti7 chia koh再提起以前e5事，來hou7 阿母傷心。」 
Pek嬸看見伊e5 囡仔真親愛伊，心內十分e5歡喜，koh責備家己因為有那親像嫌丈夫e5所在，tui3 an2-ni將目屎拭拭，對伊e5 囡仔講，「好，我m7哮lah，今暗是聖誕節，咱chiah-e5應該著快樂。」Heng5-su7 beh起身去買冰鞋，伊e5 老母叫伊講「Koh聽候幾分鐘iau2有兩三針，這雙襪就thang明白，你thang提到街nih8去賣四角銀。」提這個錢去買淡薄麵倒來，這內iau2有一個銅lui thang來替你e5 小妹買一個餅。Kat-la-ti2聽見，搭手真歡喜講，這個真正好lah，阿哥有冰鞋逐家都有麵thang食，我另外有一個麵餅，阿母，你家己有聖誕e5禮物mah？」 
Pek嬸笑講，「我有真好e5禮物，就是我第一寶貝，第一愛聽命令e5囡仔。」 
Kat-la-ti2講，「這個禮物就真夠額mah？」 
伊e5 老母講，「這兩個囡仔是荷蘭國第一好e5囡仔，做我e5 子查某子，kiam2無夠額mah？」 
Heng5-su7講，「阿母ah，你就是荷蘭國第一好e5老母。」伊e5 老母講，「今襪已經明白，緊提去，若無，聽候你倒來日就beh暗lah。」 
獨獨Heng5-su7猶原teh講，「我雖然是歡喜買冰鞋，但是我e5 意思m7值得將這個錢去請hit e5有名e5博醫生來，這e5博醫生是雲騰大學堂畢業e5，現時做這間e5醫學部長，本事第一懸，若伊來看老父e5病，kiam2-chhai2會醫好，也be7 thang 知。」 
伊e5 老母講，「請博醫生來，無hou7 伊50箍銀，伊一定m7肯來，我替你e5 老父請醫生，已經用無少e5錢，但是醫生路尾boe7會將伊e5病醫好，hou7 伊醒悟驚了是上帝e5意思，人boe7會猜測，你去買你e5 冰鞋，m7 免講濟濟話。」Heng5-su7憂憂愁愁出來，一路想起伊e5 老母講in兩個囡仔是荷蘭國第一thang疼，第一聽命令e5囡仔，boe7免tit面帶笑容，心內真快樂，穿著一雙柴鞋走冰溪頂過去。亦走teh真好。 
第四章 <BR>老母受危險 
Heng5-su7 tu2-tu2 teh過冰溪e5 時，遠遠看見博醫生tu2-tu2 beh tui3冰溪經過，伊e5 心想這位e5博醫生，就是荷蘭第一出名e5大醫生，但是伊e5 面盡固執，真驕傲，逐人看了真驚伊，這時Heng5-su7一心想愛醫好老父，就m7 驚伊e5 威嚴，暗想講上帝差遣這位天下出名e5大醫生來chia，tu2好hou7 我看見，我這tiap8暫時無買冰鞋，就提這個錢請伊去醫治父親。這個老醫生e5樣真雄惡，Heng5-su7心內有淡薄驚伊，獨獨若無趕緊決定主意請伊，伊liam5-piN beh過去，tui3 an2-ni大聲叫講，「博醫生，博醫生ah。」這個醫生聽人叫伊，就企teh，Heng5-su7走進前去，博醫生雙目thi2開，lek 目眉，choai7嘴，看Heng5-su7兇猛e5聲，講，「你beh甚物代？」Heng5-su7驚到心跳無煞，就講，「大醫生ah，我是來請你做好事。」 
醫生聽見伊講，koh較發受氣，大聲講，「做你去ah，我攏m7-bat用錢hou7 乞食。」伊tu2 kiah8 枴仔beh扑Heng5-su7，Heng5-su7講，「好e5醫生ah，我m7 是乞食，你看我手nih8 iau2有提錢，我求你是因為我老父e5緣故，伊tu2著一個奇怪e5病，一日到暗，che7 ti7 家內，全然無振動，親像無病，但是無有思想，也boe7會講話，伊這個病就是因為伊hit暝ti7 地岸頂，tui3一個懸e5架頂跋落來e5 時得著e5。」 
醫生聽見chiah-e5話連聲問講，「甚物？甚物？你koh詳細講一擺。」Heng5-su7就將伊e5 老父e5事情koh再tui3頭到尾，誠實恭敬，驚惶講一擺，講了就講，「請醫生去看伊，我知chiah-e5錢無夠額，若是你若肯救我e5 老父，我甘願本身替你做工，無提半圓。」這時醫生e5面忽然改變，真和氣，伊e5面e5光，親像日tui3烏雲出現，伊e5 目珠內充滿e5疼心，koh憐憫e5心，本然kiah8枴beh扑Heng5-su7，今kiah8手he7 ti7 Heng5-su7 e5肩頭頂，溫柔e5聲講，「我無beh tih8 你e5 錢，你thang提去，我的確beh去看你e5 老父。」Koh問伊tu2著病有幾年lah。 
Heng5-su7講，「十年lah。」 
醫生就真可憐伊講，「今仔日我boe7會去，因為我beh 到赫根去看細公主，聽候我倒來e5 時我就到你e5 家，你tiam3甚物所在？」 
Heng5-su7 hou7 醫生看講，「Tui3這條路落去無偌遠三間舊e5細草厝就是，外面e5細漢囡仔，攏稱我e5 家，做am-kham3人e5草厝，真快chhe7著。」醫生講，「真好，我的確會來。」Heng5-su7就走。醫生家己吐氣講，「伊e5老父e5病照這樣e5情形是無向望，我卻真疼hit e5囡仔，伊有差不多親像我e5 子La-jin5-su e5款，但是我e5 子e5做人，大無親像伊，我總無boe7記得我e5 子e5歹無禮，以及逐項e5驕傲。」隨時無歡喜e5面色，lek目眉，一面想，一面行。 
這時Heng5-su7心內iau2-be7定著，想beh代先倒來報這個好消息，抑是去買冰鞋kap小妹e5餅，後來想我代先去買物，才倒來報未晏，tui3 an2-ni將物買好，倒來家nih8，就ka7伊e5 老母講路nih8一切所tu2著，老母聽見實在快樂心，想王后所請e5醫生，也beh來到我e5 家，伊若boe7會醫好我e5 丈夫，iau2-ku2伊肯來，我也真歡喜，何況伊不止有本事，既然來，我丈夫總有thang向望。In這擺聖誕節真有興趣，Kat-la-ti2 kap Heng5-su7因為in兩人有新e5冰鞋，koh較快樂。Hit暝月光懸懸照親像日時e5款，就ka7老母講beh到冰溪頂，伊e5 老母只有准in thit-tho5一點鐘，就著倒來睏，對an2-ni兩個囡仔去，看見有真濟男女囡仔已經ti7 hia溜冰，Cha-lip8也ti7 hia。Cha-lip8原來做人無好，伊看見Heng5-su7 kap Kat-la-ti2比別人溜teh較好，就對別e5囡仔講，「我m7 願hit e5呆e5囡仔kap咱chiah-e5人溜冰，若an2-ni，到正式比賽hit 日，驚了伊也beh來kap咱相kap比賽溜冰，咱來ka7 Hek-tek小姐講的確m7-thang hou7 in同比賽溜冰。」 
彼得講，「我決斷m7 an2-ni ka7 Hek-tek小姐講，因為若伊有好e5良心，的確m7肯因為in散hiong就無hou7 in去比賽溜冰。」 
這個彼得就是提錢hou7 Heng5-su7買冰鞋e5，所以伊真歡喜Heng5-su7。Cha-lip8看彼得所應e5話，chin7嚴正e5，就m7 敢koh講。另外有一個囡仔名叫The5-o-hui-lo5-su，對別e5囡仔講，「你看，Cha-lip8真驚彼得。」Cha-lip8聽見越頭罵hit e5囡仔講，「你這個細老鼠，你這個細尾虫，細猴你e5 名字到chiah長e5，親像猴尾一樣。」這群e5囡仔聽見Cha-lip8這樣e5罵，攏大笑。Cha-lip8罵了，就溜冰去，tui3這時Cha-lip8知彼得保護Heng5-su7 in，若是彼得ti7 hia Cha-lip8就m7 敢講Heng5-su7，Kat-la-ti2甚物話。Heng5-su7 kap Kat-la-ti2平素m7 愛kap富貴人e5囡仔往來，因為驚了hou7 in看輕，所以Cha-lip8 kap彼得所講e5話in m7 知。Kat-la-ti2對伊e5 阿哥講，「你看這擺e5聖誕是怎樣e5快樂，咱兩人攏有冰鞋。」講到這句忽然聽見有一個細細e5聲傳到耳仔內，ti7 冰溪thit-tho5 e5人無有一人聽見，只有Heng5-su7 kap Kat-la-ti2，認得是in老父kap老母 ti7 hit內相扑，面攏變白白。Heng5-su7 kap Kat-la-ti2走倒來家nih8，看見in e5老母跪ti7 一堆燒e5柴e5面前，看見這個光景boe7免得大驚。原來Heng5-su7 e5老父平素是歡喜看見火煙，所以伊e5 老母逐擺無代誌e5 時，就燒柴火，用嘴pun5，hou7 火e5光發，hou7 伊e5 丈夫歡喜。這時tu2-tu2 teh pun5火，無扑算丈夫忽然起來進前，雄雄將伊e5 某掠去hiat落火，一面hiat，一面笑，雙手攏無放鬆，伊e5 老母e5力boe7贏伊，竟然hou7 伊hiat到火e5面前已經將衫燒著lah。Heng5-su7一下看，一面趕緊扑火，一面用手車伊e5 老父，厝內koh無水thang潑火，伊e5 老父koh憨笑無煞。Heng5-su7想無法度，只有盡力將伊e5 老父掠開，伊e5 老父也用力車Heng5-su7。Hit時伊e5 老母e5衫燒著，通身親像ti7 煙火e5中間，但是伊猶原跪ti7 煙中祈禱。Heng5-su7這時真趕急，m7 知著怎樣，Kat-la-ti2緊緊走到廚房將一塊碗toe2伊e5 老父所歡喜e5餅，捧到伊e5 老父e5面前，下ti7塗腳，chhoa7伊e5 老父來食，伊e5 老父才放伊e5 老母，親像細漢囡仔一樣，爬ti7 塗腳teh食，伊e5老母佳哉只有燒著衫，人無有受傷，Heng5-su7緊緊替伊扑hoa 火。這一暝因為伊e5 老父雙手扶頭，熱度真懸，伊e5 老母歸暝看守，直到天光，m7敢略仔貧憚，過日早起，伊e5 老母問Heng5-su7講，「醫生今仔日話到mah？」Heng5-su7聽見講，就去chhe7醫生。Kat-la-ti2幫贊伊e5 老母ti7 家內服侍伊破病e5老父，這時家中非常冷靜，真淒慘，伊e5 老父倒ti7 眠床，直直chhan無煞，伊e5 老母ti7邊仔小心服侍，前伊e5 丈夫怎樣凌辱伊一概無囥受氣，用手拭伊e5 頭kap嘴唇，因為伊e5 熱oh退，一面哮，一面祈禱，求上帝免hou7 伊死。這時Kat-la-ti2將塗腳掃好，koh 剖柴起火，koh將霜創融，備辦伊e5 老母beh用，代誌做完，就坐，倚近床邊看伊e5 老父，koh求伊e5 老母去睏，輕輕講，「阿母，你真厭sian7，tui3昨暗到這 tiap8無有睏一刻久，我已經ti7 樓頂備辦眠床，頂面chhu逐號軟e5物，真爽快，這個是你e5 睏衫，thang將好e5衫換起來，我替你摺好勢，下 ti7 大箱內，你放心去睏。」伊e5 老母搖頭，目珠看伊e5 老父，頭也無kiah8起來，Kat-la-ti2 koh講，「阿母，我thang替你看守，若是老父振動起來，我thang叫你，緊緊睏淡薄久，你e5 面青白，目珠血紅。」Kat-la-ti2雖然殷勤勸伊e5 老母，但是伊e5 老母m7肯離開伊e5 老父，Kat-la-ti2看著伊e5 老母這樣，心內雖然著急，iau2-ku2會安靜，家己想這時我專心憐憫老母，無憐憫老父，未免無公平，也koh損壞天良，koh想Heng5-su7第一疼老父怎樣我boe7會，koh倒轉想我m7 是無疼，不過Heng5-su7比我較有疼老父，是因為Heng5-su7年歲較大，無驚老父，我較細漢較驚老父，我可憐e5老母真有吞忍e5心，be7 bat發受氣，攏無親像我。設使我e5 父會曉得thang ka7咱講hit e5錢下ti7 甚物所在，其餘e5代誌，我攏無要緊。想到chia忽然koh較艱苦心，就講，「上帝ah，求你hou7 我e5老父切切m7-thang死。」替伊e5老父祈禱，已經半日lah，koh想Heng5-su7若ti7 chia，伊真會曉得，的確會hou7 老父安靜，無ai-ai chhan boe7致到攪擾，koh吐氣講，「我e5 父若果然boe7救得，我也無thang koh去冰溪溜冰lah，我著將hit雙新e5 冰鞋送還Hek-tek小姐，Heng5-su7 kap 我兩人，也無thang去看hit e5賽會lah。」Kat-la-ti2 hit 時目屎koh再流落來。 
伊e5 老母講，「心肝子ah，你m7-thang哮，你e5老父e5病boe7到咱所想e5地步。較早e5時伊一擺有親像這號款，的確無要緊。」 
Kat-la-ti2大哭講，「阿母ah，你m7 知我偏私e5心，親像無疼老父一樣。」 
伊e5 老母講，「你是聰明koh gau5吞忍e5囡仔，真會曉想。」Kat-la-ti2著伊e5 老母e5衫，親像beh講話，躊躇無定著e5款，伊e5 老母就細聲講，「你m7-thang做聲，hou7 你e5 老父安靜睏tiap8 仔久，若無an2-ni，驚了伊會醒。」 
Kat-la-ti2 choai7嘴講，「昨暝老父拖你入火e5 時我giau5疑伊m7 是老父，今知我giau5疑錯lah。」 
伊e5 老母koh緊講，「M7-thang做聲，m7-thang做聲。」因為看見伊e5 丈夫teh-beh死e5款式，就輕輕將眠床搖動，試看是有死抑m7 是。這時Kat-la-ti2也無做聲，liam5-piN將伊e5老母燒chhun e5衫，khiu2臭礁e5線，koh講，「這領佳哉是棉e5，若是布e5已經燒了lah。」 
</HL>
