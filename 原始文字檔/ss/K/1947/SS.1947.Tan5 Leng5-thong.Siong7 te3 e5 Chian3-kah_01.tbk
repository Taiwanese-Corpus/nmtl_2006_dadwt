<CL>
  Thau5-su7. 
  Chit-pun2 , “ Siong7-te3 e5 Chian3-kah” si7 Ka-na2-tai7 e5 lang5, Lou5 Bok8-su niu5 (Mrs. Anna Ross ) sou2 tu3 e5. I bat choe3 O3-ta5-oa5 (Ottawa) Ko-teng2 Lu2-Hak8-hau7-tiuN2. I sou2 sia2 e5, te7 it tai7-seng si7 in3 ti7 chit8 e5 chap8-chi3, mui2 geh8, chit8 phiN. Liau2-au7 chiong chiah-e5 in3 kui pun2; ho7 choe3 “ Siong7 te3 e5 Chian3-kah.” 
  Ti7 1920 ni5 i u7 lai5 Tai5-oan5. Hit si5 Tan5 Leng5-thong u7 chiong chit pun2 hoan-ek8 Tai5-oan5 oe7. 
  Siong7-te3 e5 Chian3-kah hou7 lan2 thang “Cheng-chian3 Cheng3-gi7 e5 Cheng-chian3.” 
  Sou2 thiaN3-thang3 e5 Siau3-lian5 Peng; Goa2 tui3 lin2 sou2 beh kong2 e5, m7 si7 tui3 lin2 na2 gin2-a2 lai5 kong2. si7 tui3 lin2 choe3 peng e5, lai5 kong2. 
  “Chiong lin2 e5 khui3-lat8 lai5 cheng-chian3 cheng3-gi7 e5 cheng-chian3.” Kiam2-chhai2 lin2 u7 lang5 beh mng7, “taN, tioh8 eng7 sim2-mih8 hoat-tou7 lai5 cheng-chian3 chit e5 cheng3-gi7 e5 cheng-chian3 ?” 
  Seng3-keng ti7 chit chat u7 kong2, “Tioh8 chheng7 Siong7-te3 choan5-hu3 e5 chian3-kah, hou7 lin2 oe7 khia7-chai7, lai5 ti2-tek8 Mou5-kui2 chiah-e5 kui2-ke3.” 
  TaN, li2 u7 li2-kai2, a2-bo5? Li2 na7 chheng7 chit e5 chian3-kah lai5 kau-chian3, li2 chiu7 oe7 tit lai5 “ti2-tek.” Tsong2-si7 li2 na7 bo5 chheng7 chit e5 chian3-kah, li2 tek-khak, boe7-oe7 lai5 ti2-tek.” Seng5-kong, a2-si7 sit-pai7 chai7 ti7 chia; in-ui7 tsoe3 lan2 e5 Thau5 e5, pi2 kiong5-ok e5 tui3-tek8 koh khah u7 ti3-sek, ia7 koh-khah u7 se3-lek8; ia7 put-lun7 sim2-mih8 lang5 na7 lai5 chheng7 I e5 chian3-kah, I beh hou7 lan2 tek-seng3 kau3 u7 chhun.” 
  Sou2 thiaN3-thang3 e5 Siau3-lian5 Peng, goa2 ai3 chit8 hang7, chit hang7 soat-beng5 chit e5 chian3-kah e5 i3-gi7. 
  I. Chin-sit8 e5 Toa3
  “Sou2-i2 tioh8 khia7-chai7, eng7 chin-sit8 e5 toa3 ha5 io.” Che si7 Siong7-te3 e5 chin-sit8, m7 si7 li2 ka-ki7--e5. Tioh8 ha5 chit-e5 chhin-chhiuN7 chin kiong5 e5 tian7-khi3 toa3, “Siong7-te3 si7 chin-sit8, sou2-i2 I sou2 kong2 tak8 ku3-oe7 lan2 thang sin3.” Chit tiau5 toa3 hou7 Seng3-chheh chiaN5 choe3 chin u7 ke3-tat8; Siong7-te3 e5 oe7 na7 jip8 li2 e5 sim-lai7 na2 chhim, chiu7 oe7 hou7 li2 tit-tioh8 khui3-lat8 kap khoai3-lok8, chiu7-si7 pat8-lang5 sou2 boe7 chhek-tok8--e5. Tioh8 ha5 chit tiau5 toa3, che si7 Siong7-te3 e5 chian3-kah e5 thau5 chit8 hang7. Na7 bo5 chit hang7, ki5-u5-e5 li2 chiu7 long2 boe7 tit-tioh8. 
  Goa2 ai3 ka7 lin2 kong2, goa2 thau5 chit8 pai2 chaiN2-iuN7 ha5 chit tiau5 toa3, ia7 hou7 goa2 tek-seng3. Goa2 iau2-be7 chap8-saN he3 e5 si5, goa2 chin ti3-i3, chi3-goan7 ai3 choe3 Ki-tok e5 peng; na7 an2-ni goa2 sui-bong2 hou7 lui5 ham2 si2, a2-si7 pat8-khoan2 gui5-hiam2 e5 su7, kau3 ti7 goa2 e5 sin-chiuN7, goa2 tek-khak ku2-tng5 un2-tang3 bo5 kiaN. Goa2 chiu7 ki5-to2 chiu7-kun7 Chu2 Ia5-sou; ka7 I kong2 goa2 ai3 choe3 I e5 kiaN2-ji5, chong2-si7 toa7 e5 tui3-tek8 teh khoaN3 goa2, i put-si5 ti7 goa2 e5 hi7-khang-piN soe3-a2-siaN kong2, “Ia5-sou Ki-tok m7 chiap-lap8 li2, in-ui7 li2 iau2-be7 chap8-hun e5 jiat8-sim, lai5 chin7 li2 sou2 eng-kai tioh8 chin7-e5.” Goa2 chai che si7 chin-sit8, sou2-i2 put-chi2 kiaN-hiaN5. Chong2-si7 goa2 bat Ia5-sou pun2-sin sou2 kong2 e5 oe7, chiu7-si7 ti7 Iok-han7 Hok-im-toan7, kong2, “Hoan7-na7 chiu7-kun7 Goa2-e5, Goa2 tek-khak bo5 pang3-sak i.” Sou2-i2 goa2 chiu7 chai, Ia5-sou u7 nng7-hang7 hoat-tou7 thang choe3 na7-tiaN7. I na7 m7 si7 pang3-sak goa2, chiu7-si7 chiap-lap8 goa2. I kong2 tek-khak bo5 pang3-sak goa2, an2-ni I tek-khak chiap-lap8 goa2. “Siong7-te3 e5 oe7 si7 chin-sit8, sou2-i2 goa2 thang sin3, m7-bian2 u7 giau5-gi5.” Che si7 Siong7-te3 chin-sit8 e5 toa3, sou2-i2 goa2 tit-tioh8, ia7 ka7 i ha5 teh. Goa2 pun2-sin siuN7, “Siong7 te3 e5 oe7 si7 chin-sit8, goa2 thang sin3 i; an2-ni I bo5 pang3-sak goa2, I u7 chiap-lap8 goa2, goa2 si7 I e5, ia7 I si7 goa2 e5.” Goa2 na2 oe7 chai chit-e5 ? Tok8 tok8 in-ui7 I e5 oe7 u7 an2-ni kong2, koh “I e5 oe7 si7 chin-sit8, sou2-i2 goa2 thang sin3 i.” 
  Tui3 an2-ni toa7 e5 tui3-tek8, put-tek-i2 tioh8 thian2-khui toa7 e5 sit8, chiam7-si5 li7-khui khi3, chhin-chhiuN7 A-pho-lun5 ti7 Ku-khiam e5 soaN-kok sou2 choe3 chit8-iuN7. Hit si5 si7 tang-thiN e5 cha2-khi2 si5, goa2 u7 ha5 Siong7-te3 chin-sit8 e5 toa3, sou2-i2 chiah tit-tioh8 toa7 tek-seng3. “I e5 oe7 si7 chin-sit8, sou2-i2 goa2 thang sin3 i.” 
  Bat u7 chit8 lang5, in-ui7 sit-loh8 chit tiau5 toa3, sou2-i2 tu2-tioh8 kek8 toa7 e5 sit-pai7. Ha7-oa tiam3 ti7 Lok8-hng5, oa2 ti7 kim3-beng7-chhiu7 piN ; hit si5 toa7 e5 tui3-tek8 pian3 choe3 choa5 e5 khoan2-sit, ai3 in2-iu2 Ha7-oa chiah8 ke2-chi2, sou2-i2 chin ho2 le2 chhiaN2 i chiau3 i sou2 kiu5-e5 lai5 choe3. 
  Ha7-oa u7 chit8 chat te2-te2 e5 to7-li2, i bat put-chi2 sek8, long2 oe7 oat8-liam7. I in3 choa5 e5 sou2 kiu5, chiu7 long2 liam7 hit chat to7-li2 kong2, “Siong7-te3 kong2, li2 m7-thang chiah8, ia7 m7-thang bong, kiaN liau2 oe7 si2.” 
  Choa5 chai Ha7-oa na7 khiN5 ti7 chit chat te2-te2 e5 chin-to7, kap ha5 Siong7-te3 chin-sit8 e5 toa3 e5 si5, i tek-khak boe7 khah-iaN5 i. Sou2-i2 choa5 chiu7 ka7 i kong2, “Li2 sou2 in2-khi2 Siong7-te3 e5 oe7 si7 bo5 iaN2, li2 bo5 tek-khak oe7 si2.” 
  Siat-su2 hu7-jin5-lang5 na7 in3 kong2,“Siong7-te3 si7 chin-e5, sou2-i2 I e5 oe7 ia7 si7 chin-e5, goa2 beh sin3 I , m7 sin3 li2,” na7 an2-ni, toa7 e5 tui3-tek8 chiu7 tioh8 thian2-khui toa7 e5 sit8 pe li7-khui. Chong2-si7 i hoan2-tng2 eng7 Siong7-te3 po2-poe3 chin-sit8 e5 toa3 pang3 hou7 tui3-tek8, soa3 tu2-tioh8 sit-pai7. 
  TaN li2 u7 beng5-pek8 chit tiau5 toa3 e5 i3-su3 mah ? Koh u7 beng5-pek8 na7 ha5 chit tiau5 toa3 oe7 hou7 li2 tit-tioh8 joa7 iong2-beng2 thang kau-chian3 a2-bo5 ? 
  Kai Bok8-su lai5 Tai5-oan5 chiu7-si7 Ki-tok tek-seng3 e5 peng e5 chit8-e5. Ti7 put-chi2 choe7 e5 kau-chian3 i u7 tek-seng3, in-ui7 i u7 chheng7 chit hu3 chian3-kah. I bat sit-taN2 mah? M7-bat. “In-ui7 goa2 e5 Chu2 Ia5-sou Ki-tok chiu7-si7 cho7-but8 Chu2, koh Siong7-te3 u7 chi2-teng7 I sou2 kong2 tak8 ku3 e5 oe7.” “Chin-oah8 Siong7-te3 e5 oe7 si7 chin-sit8, sou2-i2 goa2 thang sin3 i, ”che chiu7-si7 i e5 toa3, hou7 i ti7 tui3-tek8 e5 bin7-cheng5 tit-tioh8 iong2-chong3 khia7-chai7, bo5 kiaN-hiaN5 koh hoaN-hi2. 
  Chhin-ai3 siau3-lian5 e5 peng, siat-su2 lin2 ai3 thang “cheng-chian3 ho2 e5 cheng-chian3” thang tit-tioh8 khah-iaN5, chiu7 tioh8 gian2-kiu3 lai5 siu-khng3 Siong7-te3 e5 oe7, chhin-chhiuN7 lang5 khng3 kim gun5 chit8-poaN-iuN7. Koh tioh8 ki3-tit, sin3 Siong7-te3 e5 oe7, chiu7-si7 sin3 I pun2-sin. Li2 chai na7 u7 lang5 sin3-iong7 li2 e5 lau7-pe7 e5 oe7, i chiu7 u7 sin3-iong7 li2 e5 lau7-pe7. Siat-su2 na7 giau5-gi5 li2 e5 lau7 pe7 e5 oe7, chiu7-si7 giau5-gi5 li2 e5 lau7-pe7. Sou2-i2 tioh8 ha5 chin-sit8 e5 toa3, in-ui7 sin3 Siong7-te3 e5 oe7, chiu7-si7 sin3 Siong7-te3 pun2-sin. 
  II. Gi7 e5 Hou7-sim-kiaN3
  Teng2 geh8 jit8 lan2 u7 kang2-kiu3 chin-sit8 e5 toa3. Chit hang7 hou7 lin2 iong2-chong3 koh kian5-kou3, in-ui7 lin2 chai eng2-oan2 chin-sit8 e5 Siong7-te3 sou2 kong2 e5 oe7 boe7 oe7 phah-phoa3. 
  Chit geh8 jit8 chiu7-si7 Hou7-sim-kiaN3 (heng-kah). Li2 sui-bong2 hoan7-choe7, ti7 Siong7-te3 e5 bin7-cheng5 kiaN-hiaN5 sio2-taN2, chong2-si7 chit hang7 oe7 po2-hou7 li2, hou7 li2 ho2-taN2, an-cheng7 koh u7 hoaN-hi2. 
  Chhin-ai3 siau3-lian5 e5 peng, goa2 ai3 ka7 lin2 kong2 goa2 thau5 chit8 pai2 liau2-kai2 chit hang7 Hou7-sim-kiaN3, chiu7-si7 choe3 kau-chian3 e5 chian3-kah e5 chit8-hang7. Che chha-put-to si7 goa2 tit-tioh8 chin-sit8 e5 toa3 chap8 ni5 au7 e5 su7. 
  Ti7 goa2 e5 chhu3-piN chit8 e5 lau7-lang5 teh-beh si2. Goa2 chit8 e5 sio2-ti7 sui-bong2 saN-li7 hng7-hng7, iau2-ku2 goan2 tang5-i3, tak8 e5 le2-pai3 tui3 lak8 tiam2 kau3 lak8 tiam2 poaN3 e5 tiong-kan, thoe3 chit e5 lau7-lang5 ki5-to2, hou7 i ti7 be7 si2 e5 tai7-seng oe7 tit thang pi7-pan7 tak8 hang7 ho2-se3. 
  Hit poaN3 tiam2 cheng ku2 e5 ki5-to2 si7 te7-it oh e5 kang-tiaN5. Goa2 sit8-chai7 chhin-chhiuN7 boe7 siu2 goa2 sou2 iok-sok e5 hun7-giah8. Chit8 am3 goa2 u7 kong2-beng5 goa2 e5 sit-bang7, kong2, “Goa2 e5 ki5-to2 long2 boe7 choe3 sim2-mih8 kong-hau7; in-ui7 hiah-e5 ki5-to2 chin bo5 oah8-khi3 koh leng2-tam7, sou2-i2 Siong7-te3 bo5 beh thiaN. Chong2-si7 goa2 chai Ha5-li2 e5 ki5-to2 put-chi2 u7 hau7-lek8.” 
  In-ui7 an2-ni, sui5-si5 chhut chit hang7 bun7-toe5: “ChaiN2-iuN7 Ha5-li2 e5 ki5-to2 oe7 tit-tioh8 un2-chun2?” In3-tap sui5-si5 chhut-lai5 : “In-ui7 Ha5-li2 eng7 Ki-tok e5 mia5 kap I e5 gi7 lai5 chhin-kun7 Siong7-te3, m7 si7 eng7 i ka-ki7 e5.” 
  Au7-lai5 te7 ji7 e5 bun7-toe5: “Goa2 eng7 sim2-mih8 lang5 e5 mia5 kap gi7 lai5 chhin-kun7 Siong7-te3 ?” In3-tap sui5-si5 koh chhut-lai5 : “Goa2 e5 chu2-chi2 tu2-tu2 kap Ha5-li2 saN-tang5. Goa2 eng7 Ki-tok e5 mia5 kap I e5 gi7 lai5 chhin-kun7 I.” Au7-lai5 goa2 chin hoaN-hi2 koh ho2-taN2, in-ui7 goa2 pun2-sin kap goa2 e5 ki5-to2 e5 khoat-ham7, i2-keng long2 siau-biat8 bo5 khoaN3-kiN3 lah, sou2-i2 goa2 chin eng5-kng tiam3 ti7 bo5 ha5-hun5 gi7 e5 thiaN3-thang3 e5 tiong-kan. Goa2 u7 tit-tioh8 Gi7 e5 Hou7-sim-kiaN3. 
  Goa2 ai3 kong2 chit8 e5 phi3-ju7 hou7 lin2 khah beng5. Iok-han7 si7 Ki-tok e5 peng, i kui7 ti7 Siong7-te3 e5 bin7-cheng5; chong2-si7 i iu5-goan5 chin sit-taN2, in-ui7 i chai choe7 tang7. I kui7-teh e5 si5, mou5-kui2 chhin-chhiuN7 ti7 sin-piN, ai3 pe2-pak8 i, hou7 i koh-khah sit-taN2. Mou5-kui2 ti7 i e5 hi-khang-piN kong2, “Li2 lai5 ki5-kiu5 Siong7-te3 chin ho2, in-ui7 li2 si7 cha3-khi e5 lang5.” 
  Iok-han7 kong2, “Kiam2-chhai2 u7 iaN2.” 
  “Li2 tu2-tu2 si7 chhin-chhiuN7 Thou2-ni2-ki5 e5 hong5-te3 hiah kou3-ki2 e5 lang5.” 
  Iok-han7 kong2, “Phah-sng3 kaN2 u7 iaN2.” “Li2 si7 thai5-si2 lang5-e5, in-ui7 li2 kin-a2-jit8 bo5 in-toaN lam7-sam2 siu7-khi3 lang5”. 
  Li2 chit pai2 an2-ni chiu7 tioh8, i an2-ni in3, ia7 tak8-pou7 na2 poah8-loh8 na2 chhim. Chong2-si7 thiN u7 chi2-si7 i e5 sou2 siuN7. I chhun-chhiu2 jip8 heng-cheng5 e5 te7-a2, theh8 chit8 pun2 phou7-a2 chhut-lai5. I chiu7 kong2,“TaN koh kong2, goa2 iau2 u7 choe3 sim2-mih8 m7-tioh8 e5 su7.” 
  Hit pun2 si7 “ko3-sou3 chia2” sou2 hou7 i e5 bok8-liok8, lai7-tiog put-chi2 tng5 koh si7 sit8-chai7-e5. Choe7-koe3 u7-e5 i i2-keng long2 chai liau2, chong2-si7 u7-e5 iau2-be7 bat siuN7-tioh8. Long2 khoaN3 chheng-chho2 liau2, i chiu7 thiah chit8 tiuN theh8 hou7 mou5-kui2, kong2, “Eng7 chit tiuN theh8 khi3 hou7 Ia5-sou. I long2 taN goa2 e5 choe7 lah, goa2 tit-tioh8 I e5 gi7. Li2 iau2 oe7 koh chhe7-chhut sim2-mih8 ha5-hun5 mah ?” 
  Toa7 e5 tui3-tek8 sui5-si5 li7-khui Iok-han7, ia7 bo5 beh theh8 hit tiuN bok8-liok8. Chit e5 siau3-lian5 e5 peng kau-chian3 u7 tek-seng3, in-ui7 i u7 tit-tioh8 Ki-tok Gi7 e5 Hou7-sim-kiaN3. 
  Sun Tai7-pit8 jiat8-sim thoan5 to7-li2 chap8-si3 geh8 jit8 liau2-au7, hut-jian5 jiam2-tioh8 thou3-sia3 e5 piN7. Chit8 e5 peng5-iu2 aN3-loh8 mng7 i kong2, “Li2 e5 sin3-sim sim2-mih8 khoan2, Tai7-pit8 ah?” I soe3-a2-siaN in3 kong2,“Tui3 thau5-khak kau3 kha long2 si7 Gi7.” Hit-si5 i e5 sin5-hun5 tui3 bak8-chiu chio3 chhut chin chheng-pek8. 
  Hut-jian5 lou7-be2-pai2 kap tui3-tek8 tui3-bin7,i bo5 kiaN-hiaN5, in-ui7 i u7 tit-tioh8 Ki-tok oan5-choan5 khoah-toa7 e5 Gi7 e5 Hou7-sim-kiaN3. Sou2-i2 bok8-koai3 i kong2, “Tui3 thau5-khak kau3 kha long2 si7 Gi7.” 
  Chhin-ai3 siau3-lian5 e5 peng, li2 mi5-si5 kui7-loh8, u7-si5 kiam2 bo5 kiaN-hiaN5 a2-si7 kian3-siau3, m7 kaN2 kiN3 Siong7-te3 e5 bin7, in-ui7 tui3 li2 ka-ki7 chai sou2 choe3 u7 m7-tioh8? Sui-bong2 i2-keng jin7 choe7 liau2-au7, iau2-ku2 giau5-gi5 Siong7-te3, soa3 kian3-siau3 m7-kaN2 sui5-pian7 ng3-bang7 sia3-choe7. 
  Hit-si5 li2 tioh8 ui5 Gi7 e5 Hou7-sim-kiaN3, chiu7-si7 Ki-tok it-seng ti7 se3-kan thoe3 lan2 choe3-chiaN5-e5. Siong7-te3 eng7 I siok8 lan2 e5 choe7, sou2-i2 lan2 thang tui3 I choe3-chiaN5 Siong7-te3 e5 Gi7, Chiau3 chit e5 ki5-iN7 e5 iok, li2 thang eng7 li2 e5 choe7 hou7 I taN. Ia7 chiong I oan5-choan5 e5 Gi7 choe3 li2-e5. Au7-lai5 li2 thang chiu7-kun7 Siong7-te3, bo5 chit8-sut-a2 e5 kiaN-hiaN5. 
  Tui3 chit e5 hoat-tou7 hou7 li2 tit-tioh8 gi7, chhin-chhiuN7 sui5-pian7 e5 le2-mih8, an2-ni oe7 hou7 li2 chin khiam-pi; che si7 chin ho2. Chin khiam-pi koh chin hoaN-hi2, ia7 bo5 chit8-sut-a2 e5 kiaN-hiaN5. 
  III. Oe5
  ChiaN geh8 lan2 u7 kang2-kiu3 “Chin-sit8 e5 Toa3.” Teng2 geh8 jit8 u7 gian2-kiu3 “Gi7 e5 Hou7-sim-kiaN3.” Chit geh8 jit8 lan2 tioh8 kang2-kiu3 “Oe5.” 
  Siat-su2 li2 na7 bo5 chiah-e5 khi3-hai5, hek8-si7 beh cheng-chian3 ho2 e5 cheng-chian3, a2-si7 thng3-chhiah-kha beh keng3-chau2, hit si5 li2 e5 tui3-tek8 chiu7 tit-tioh8 ho2 ki-hoe7 thang ti2-tek8 li2. Ti7 lou7-tiong i tek-khak pang3 kou, chhi3-a2, lai7 e5 teng-a2, oe7 tiam e5 chioh8-thau5, chiah-e5 hou7 li2 e5 kha thang3-thiaN3, oe7 ti3-kau3 hou7 li2 sit-taN2. Au7-lai5 tui3-tek8 ki-chhi3 li2 e5 si5 oe7 chhin-chhiuN7 I2-sek-liat8 peh-siN3, in-ui7 to7-lou7 e5 in-toaN sin5-hun5 soa3 sit-taN2 chit8-iuN7. I koh beh hou7 li2 hiam5 choe3-thau5 e5 lang5; hit si5 li2 e5 Ki-tok-tou5 e5 oah8-mia7 chiu7 long2 siu7 sun2-hai7,in-ui7 ai3 hiam5 lang5-e5, long2 boe7 eng5-kng Siong7-te3, ia7 boe7 pang-chan7 lang5 chai I e5 ho2. Lan2 m7-thang thng3-chhiah-kha lai5 keng3-chau2, che kiam2-m7 si7 chin iau3-kin2 mah? Sou2-i2 tioh8 chu3-i3, khoaN3 lan2 e5 kha u7 chheng7 ho5-peng5, hok-im e5 pi7-pan7 a2-bo5. 
  Chong2-si7 chit-tiap8 u7 chit8 hang7 khun3-lan5 e5 su7, chiu7-si7 goa2 boe7 tit beng5-beng5 ka7 lin2 kong2 chit e5 Oe5 si7 sim2-mih8, in-ui7 Seng3-keng bo5 chi2-beng5. Seng3-keng u7 kong2 Chin-sit8 si7 Toa3, Gi7 si7 Hou7-sim-kiaN3, chong2-si7 bo5 chi2-beng5 Oe5 si7 sim2-mih8. Kan-ta kong2 si7 “ho5-peng5 hok-im e5 pi7-pan7.” 
  Chhin-ai3 siau3-lian5 e5 peng, goa2 sui-bong2 boe7 beng5-beng5 ka7 lin2 kong2 Oe5 si7 sim2-mih8, iau2-ku2 goa2 oe7 pang-chan7 lin2 liau2-kai2 tioh8 chaiN2-iuN7 lai5 chheng7 chit siang Oe5. Goa2 siuN7 goa2 siau3-lian5 e5 si5, goa2 chiu7 put-chi2 beng5-pek8 goa2 khi2-thau5 chaiN2-iuN7 tit-tioh8 thau5 chit8 siang e5 oe5 lai5 chheng7. 
  Goan2 u7 tiaN7-tioh8 e5 ku7-koan3, khi3 tham3 ka-ki7 e5 kou3-hiong. Goa2 e5 pun2-chhu3 u7 ho2 e5 ke2-chi2 theh8, ia7 u7 chin choe7 chhin-ai3 e5 peng5-iu2, chhin-chhiuN7 goan2 chit poe3-e5. Chit8 e7-pou goa2 kap pe7-bu2, hiaN-ti7, chi2-be7 beh khi3 tham3 goan2 e5 pun2-hiong; chong2-si7 hit cha-khi2 loh8 toa7 hou7. Che hou7 goan2 chin sit-bang7. In-ui7 goan2 tioh8 che7 be2-chhia saN li2 lou7 e5 hng7, sou2-i2 na7 loh8 hou7 chiu7 boe7 tit khi3. Goa2 siuN7 tioh8 sit-loh8 chit khoan2 e5 ki-hoe7, soa3 chhin-chhiuN7 boe7 thun-lun2-tit e5 khoan2. 
  Hit-si5 goa2 iok-liok8 si7 chap8-chhit he3;goa2 khah-cha2 bat oat8-liam7 Si-phian 31 phiN, tui3 hit phiN goa2 khi2-thau5 tit-tioh8 Hok-im e5 Oe5. Goa2 e5 sim-lai7 teh hoan5-lo2 loh8 hou7 e5 su7, hit si5 soa3 siuN7-tioh8 chit chat kong2, “Goa2 e5 ho7-hok si7 li2 sou2 tiaN7-tioh8-e5.” Au7-lai5 goa2 chiu7 siuN7, “Loh8-hou7 e5 si5-ki5 kap hou7 hou7 soah, che long2 si7 I sou2 tiaN7-tioh8-e5, I tak8 hang7 beh siat-hoat ho2-se3.” “Long2 si7 ti7 I e5 chhiu2-thau5,” che si7 chit8 kha oe5, koh chit8 kha chiu7-si7 “I long2 beh siat-hoat ho2-se3.” 
  Goa2 tit-tioh8 thau5 chit8 siang Hok-im chin-sit8 e5 Oe5, goa2 chiu7 ka7 i chheng7-teh. Loh8-hou7 si7 Siong7-te3 sou2 tiaN7-tioh8-e5, I tek-khak bo5 chho3-gou7; tui3 oa2-kho3 I, hit cha2-khi2 e5 iu-bun7 kap poe7-gek8, soa3 piN3-chhoe3 hoaN-hi2 kap ho5-peng5. I hou7 jit8 chhut hian2-beng5 I e5 ka3-si7, sou2-i2 goan2 long2 oe7 tit khi3. 
  Koh kui2-na7 geh8-jit8, chit siang oe5 pang-chan7 goa2 keng-ke3 chit8 tiau5 chin khun3-lan5 e5 lou7. Goa2 u7 tiaN7-tioh8 e5 sim-chi3 ai3 jip8 Ko-teng2 Hak8-hau7, ia7 u7 siat chit8 e5 hong-hoat thang chheng-kiat chit tiau5 lou7, hou7 i bo5 chou2-tong3. Chong2-si7 kau3 be2 goa2 e5 lau7-pe7 m7 chun2 (goa2 chit si5 chai i e5 taN2-sng3 chin ho2, chong2-si7 hit si5 iau2 m7 chai ), sou2-i2 goa2 soa3 sit-bang7 chhin-chhiuN7 e2-kau2. 
  M7-ku2 goa2 bo5 sit-loh8 goa2 e5 oe5. “Che long2 si7 ti7 I e5 chhiu2-thau5,” chit kha oe5 tu2-tu2 chiau3 goan5, oan5-choan5 koh sui2. “I teh siat-hoat tak8 hang7 ho2-se3,” chit kha ia7 si7 chiau3 goan5, iong2 koh kian5-kou3. Hit e7-pou goa2 iau2-ku2 lau5 bak8-sai2 tiap-a2-ku2, chong2-si7 si7 un-ho5 kap teng5-sin e5 bak8-sai2, sou2-i2 goa2 e5 sim hoaN-hi2 gim5-si chhin-chhiuN7 chiau2-a2. “An2-ni chin ho2-se3, in-ui7 Siong7-te3 teh siat-hoat tak8 hang7, I ia7 chin thiaN3 goa2.” 
  Goa2 thau5-chit8 siang e5 oe5 si7 “ho5-peng5 hok-im e5 pi7-pan7,” chhin-chhiuN7 Si-phian 31 phiN 15 chat sou2 ki3-chai3. Chong2-si7 ti7 Ma2-thai3 10: 29-31, tui3 chit saN chat, li2 oe7 tit-tioh8 toa7 song2-khoai3. ChhiaN2 hian Seng3-keng khoaN3, soa3 choe3 ki3-ho7. Li2 bo5 ku2 tek-khak ai3 khiam3-eng7 in. 
  ThiaN3-thang3 siau3-lian5 e5 peng, siat-su2 li2 tu2-tioh8 tai7-chi3, hou7 li2 siu7-siong, sit-taN2 kap kan-lan5, tioh8 ki3-tit che si7 in-ui7 li2 thng3-chhiah-kha lai5 kau-chian3. Tioh8 chheng7 chit siang oe5, tioh8 chin soe3-ji7 m7-thang pang3-sak. Au7-lai5 chit ku3 oe7 chiu7 oe7 chiaN5 choe3 chin-sit8, “Li2 e5 oe5 beh chhin-chhiuN7 tang5 thih, ia7 li2 e5 khui3-lat8 kau3 li2 chit8-si3-lang5 chiah soah.” Chit chat si7 Sin-beng7-ki3, li2 oe7 chhe7 chhut lai5 choe3 ki3-ho7 a2-boe7 ? 
  Goa2 ai3 kong2-khi2 u7 lang5 sit-loh8 in e5 oe5 e5 su7. hou7 lin2 thang tui3 in tit-tioh8 ka3-si7. Nga2-kok khoaN3-kiN3 Iok-sek bak huih e5 saN, “i boe7 siu7 an-ui3, ia7 kong2, Goa2 tek-khak pi-ai kau3 ti7 bong7-nih8, chiu7-kun7 goa2 e5 kiaN2 chiah soah.” I eng-kai tioh8 to3 hoan2 kong2, “Chiah-e5 long2 si7 Siong7-te3 e5 chi2-i3 I oe7 siat-hoat ho2-se3.” Siong7-te3 ko2-jian5 long2 siat-hoat ho2-se3, Nga2-kok eng-kai tit-tioh8 an-ui3. Chong2-si7 i u7 sit-loh8 i e5 oe5. 
  Nga2-kok thiaN-kiN3 kong2 Ai-kip8 e5 toa7-koaN ai3 khoaN3 Pian7-nga2-bin2, i e5 sim chhin-chhiuN7 beh piak-phoa3. I kong2,“Iok-sek kap Se-bian7 i2-keng bo5 ti7-teh, koh beh chhoa7 Pian7-nga2-bin2 khi3, chiah-e5 long2 si7 siong-hai7 goa2.” Siat-su2 i na7 u7 chheng7 i e5 oe5, i eng-kai kong2, “Chiah-e5 bo5 m7 si7 Siong7-te3 e5 chi2-i3, I long2 beh chhoa7 in to3-tng2 kau3 ho2-se3.” Siong7-te3 ko2-jian5 chhoa7 in chhut, ia7 Nga2-kok eng-kai tioh8 siu7 an-ui3. Chong2-si7 i u7 sit-loh8 i e5 oe5. 
  Hoat-lo2 ku7-choat8 m7 kiong-kip I2-sek-liat8 peh-siN3 sio-chng e5 chhau2, hit si5 in e5 chok8-tiuN2 siu7 piN-phah, in-ui7 peh-siN3 sou2 choe3 e5 kang-tiaN5 boe7 chiau3-ku7 chhin-chhiuN7 u7 kiong-kip chhau2 hit e5 giah8-siau3. Mou5-se in-ui7 kha bo5 chheng7 oe5, sou2-i2 ti7 kau-chian3 e5 tai7-seng hiam2-hiam2 sit-loh8 khui3-lat8, Chhut Ai-kip8-ki3 5:22, 23. I siuN7 tak8 hang7 su7 long2 bo5 kong-hau7. Siat-su2 i na7 u7 chheng7 i e5 oe5 i tioh8 kong2, “Hoat-lo2 kap thong Ai-kip8 kok long2 ti7 Siong7-te3 e5 chhiu2, I beh long2 chhoa7 I e5 peh-siN3 chhut.” Siong7-te3 ko2-jian5 an2-ni choe3; siat-su2 Mou5-se na7 bo5 sit-loh8 i e5 oe5, i sou2 keng-ke3--e5 chiu7 long2 u7 thang siu7 an-ui3. 
  Lou7-be2 goa2 ai3 po3 lin2 chai goa2 kui2-na7 ni5 cheng5 sou2 tit-tioh8 e5 oe5. “Hoan7-su7 tioh8 kam2-sia7 Siong7-te3, in-ui7 ban7 hang7 su7 bo5 m7 si7 li7-ek thiaN3 Siong7-te3 e5 lang5.” ChhiaN2 lin2 chhi3-khoaN3; che si7 chin sui2,chin ki5-koai3 e5 oe5. Sit8-chai7 oe7 hou7 chhi3-a2 piN3-choe3 hoe, hou7 iu-bun7 choe3 hoaN-hi2. Te7 it ho2 chiu7-si7 lin2 thang tit-tioh8 chhin-chhiuN7 sui5-pian7 e5 le2-mih8. 
  IV. Sin3 e5 Tin5-pai5
  Lan2 i2-keng kang2-kiu3 chin-sit8 e5 toa3, gi7 e5 hou7-sim-kiaN3 kap ki5-iN7 e5 oe5; chiah-e5 oe7 pang-chan7 li2 keng-ke3 khun3-lan5 e5 lou7, m7-na7 un2-tang3, koh u7 chin e5 an-ui3. TaN lan2 tioh8 gian2-kiu3 Sin3 e5 Tin5-pai5. 
  Seng3-chheh ka7 lan2 kong2, lan2 u7 oah8 e5 tui3-tek8, i put-si5 kou3-siu2 teh sia7 “he2-chiN3” beh siong-hai7 lan2, in-ui7 an2-ni lan2 chiah khiam3-eng7 tin5-pai5. Siat-su2 lan2 na7 bo5 tin5-pai5 thang phah-biat8 chiah-e5 chiN3, tui3-tek8 chiu7 khah-iaN5, lan2 chiu7 su. 
  Lan2 e5 Chu2 ti7 khong3-ia2 siu7-chhi3 e5 si5, tui3-tek8 eng7 he2-chiN3 sia7 I, ia7 I chaiN2-iuN7 ti2-tng: chit hang7 chiu7-si7 choe3 eng7 tin5-pai5 te7-it ho2 e5 bou5-hoan7 hou7 lan2 thang oh8. 
  Tui3-tek8 tit-tioh8 ho2 ki-hoe7 thang chhi3 Chu2 Ia5-sou, in-ui7 I si3-chap8 mi5-jit8 bo5 chiah8 put-chi2 iau. Mou5-kui2 ka7 I kong2,“Li2 na7 si7 Siong7-te3 e5 KiaN2, chiu7 kah. chiah-e5 chioh8 piN3 choe3 piaN2,” Chong2-si7 Ia5-sou Ki-tok i2-keng u7 chit8 ku3 Seng3-keng pian7-pian7 ti7 sim-lai7, I ti7 tui3-tek8 e5 bin7-cheng5 sui5-si5 in2-khi2 kong2, “U7 ki3-chai3 kong2, Lang5 e5 oah8, m7-na7 oa2-kho3 piaN2, chiu7-si7 oa2-kho3 Siong7-te3 e5 chhui3 sou2 chhut long2-chong2 e5 oe7.” ChhiaN2 chu3-i3, chhin-ai3 siau3-lian5 e5 peng. siat-su2 I na7 bo5 ki3-tit hit ku3, I beh chaiN2-iuN7 oe7 eng7 i choe3 tin5-pai5 ? 
  Au7-lai5 mou5-kui2 chhoa7 I kau3 kek8 koaiN5 e5 sou2-chai7, chiu7-si7 tian7 e5 be2-liu, ka7 I kong2, “Li2 na7 si7 Siong7-te3 e5 KiaN2, tioh8 ka-ki7 tio5-loh8-khi3; in-ui7 u7 ki3-chai3 kong2, I beh beng7-leng7 I e5 thiN-sai3, eng7 chhiu2 hu5 li2, bian2-tit li2 e5 kha tak-tioh8 chioh8.” Chong2-si7 Chu2 Ia5-sou iu5-goan5 u7 pat8 chat e5 Seng3-keng pian7-pian7 thang in3, “Koh u7 ki3-chai3 kong2, Boh8-tit chhi3 Chu2 li2 e5 Siong7-te3.” Chit e5 i3-su3 chiu7-si7 kong2, Siong7-te3 na7 u7 kong2 sim2-mih8, lan2 thang sin3-kho3 I, in-ui7 I i2-keng kong2-chhut, lan2 m7-bian2 ka7 I chhi3 si7 chin a2-si7 ke2. Ki5-tian5 tu2-tu2 ti7 chia choe3 sit-chho3. Siat-su2 i na7 u7 Sin3 e5 Tin5-pai5 pian7, tui3-tek8 chiu7 boe7 chhe7 ki-hoe7, hou7 i eng7 iuN5-mng5 lai5 chhi3 Siong7-te3. Kiam2-chhai2 hit si5 Ki5-tian5 Seng3-chheh bo5 kau3-giah8 sek8. 
  Mou5-kui2 koh-chai3 chin ho2-taN2 lai5 kong-kek. I ti7 tiap-a2-ku2 e5 tiong-kan eng7 thiN-e7 ban7 kok kap eng5-hian2 hou7 Ia5-sou khoaN3, ka7 I kong2, “Li2 na7 phak-loh8 pai3 goa2, chiah-e5 goa2 long2 beh hou7 li2.” Ki-tok siu7 chit khoan2 e5 chhi3 sit8-chai7 si7 kau3-kek8 lah. Iau2-ku2 lan2 e5 Chu2 bo5 siu7-khi3; I koh eng7 I e5 tin5-pai5 lai5 ti5-hong5 kong2 “Sat-tan3, the3-khi3; in-ui7 u7 ki3-chai3, Eng-kai pai3 Chu2 li2 e5 Siong7-te3; tok8-tok8 hok8-sai7 I na7-tiaN7.” 
  “Au7-lai5 mou5-kui2 li7-khui I, u7 thiN-sai3 kau3, lai5 su7-hau7 I.” Tak8 pai2 e5 ki-chhi3, I long2 tek-seng3; in-ui7 Seng3-chheh sou2 ki3-e5, I put-chi2 sek8; sou2-i2 tak8 pai2 e5 chhi3. I oe7 theh8-chhut tu2-ho2 e5 chiuN chat, thang phah-biat8 i. 
  Tai7-pit8 gim5-si kong2, “Goa2 eng7 Li2 e5 oe7 khng3 ti7 sim-lai7 (chiu7-si7 oat8-liam7 ki3 ti7 sim-lai7 ), goa2 chiah bian2 hoan7-choe7 ti7 Li2” I chin un-khun5 teh choe3 Sin3 e5 Tin5-pai5. M7 chai lin2 u7 an2-ni mah? Siat-su2 li2 u7 pat8 hang7 e5 kho3-theng5 chin bo5 eng5, ia7 bo5 chit e5 tin5-pai5, chiu7 ti7 chhi3-lian7 e5 jit8, li2 beh chaiN2-iuN7 choe3 ? 
  Chhin-ai3 siau3-lian5 e5 peng, li2 ti7 kau-chian3 e5 si5, na7 ai3 khia7-chai7, chiu7 ti7 siau3-lian5 e5 si5 tioh8 ki3-tit thang siu-khng3 Siong7-te3 e5 oe7. Goa2 ai3 ka7 lin2 kong2 tam7-poh8. Chiu7-si7 chit e5 tin5-pai5, kun7-lai5 sou2 keng-ke3 e5 thoan3-lian7. Chit8 am3 thiN-chhiN kng-kng, chit8 e5 soe3-han3 gin2-na2 cheng-sin5, boe7 koh khun3 khi3. Hit si5 toa7 e5 tui3-tek8, eng7 chan5-jim2 e5 he2-chiN3, sia7 chit e5 cheng-sin5 e5 gin2-na2 kong2, “Thau chau2-khi3 goa7-bin7 ban2 hit liap8 sui2 e5 pheng5-ko2.” Hit si3-ui5 e5 sou2-chai7, chi2 u7 hit liap8 pheng5-ko2 na7-tiaN7. Si7 ku7-ni5 chhun-thiN cheng3 ti7 sin e5 ke2-chi2-hng5, khi2-thau5 sou2 siN-e5; sou2-i2 choan5-ke e5 lang5 eng7 chit-e5 choe3 chin-chiaN3 u7 chhu3-bi7 e5 mih8. 
  Hit e5 gin2-na2 un5-a2 peh-khi2-lai5, chiu7 tui3 lau5-thui loh8-khi3; ke-lai7 e5 lang5 long2 teh khun3. Am3-si5 e5 keng2-ti3 chin ho2, koh sok-cheng7; sui-bong2 thiN-chhiN sio2-khoa2 kng, iau2-ku2 hit tiau5 lou7 i put-chi2 sek8. Hit si5 chit8 liap8 toa7 e5 thiN-chhiN teh khoaN3 i, i sim-lai7 soa3 bo5 peng5-an. I hut-jian5 ki3-tit Ha7-kah e5 oe7 kong2, “Siong7-te3 teh kam3-chhat goa2.” Che si7 cheng5 le2-pai3 i e5 lau7-bu2 sou2 ka3 i--e5. I tiu5-tu5 liam7 kui2-na7 pian3 kong2, “Siong7-te3 teh kam3-chhat goa2.” I kiaN-hiaN5 koh sio2-khoa2 khoaN3 hit liap8 thiN-chhiN, chiu7 oat8-to3-tng2 tiam7-tiam7 peh-chiuN7 lau5-teng2, ia7 eng7 than2-a2 kah bat8 i e5 bin7. Tui3 i e5 sin3, i chai hit ku3-oe7 si7 chin-sit8; sou2-i2 chiaN5-choe3 Sin3 e5 Tin5-pai5, thang phah-biat8 i gui5-hiam2 e5 chhi3-lian7, hou7 i bo5 khi3 thau-ban2 hit liap8 pheng5-ko2. Seng3-chheh ki3-chai3 kong2, “Siong7-te3 teh kam3-chhat goa2.” Chit ku3 chiu7 chin kau3-giah8 lah. 
  Chit8 e5 hu7-jin5-lang5 khun3-chhiN2 khi2-lai5, beh choe3 kang, hit jit8 e5 kang-tiaN5 put-chi2 choe7. Hit si5 tui3-tek8 ti7 i e5 sin-piN, ia7 chai chit e5 hu7-jin5-lang5 hou7 put-chi2 choe7 tai7-chi3 pe2-pak8 i. 
  Sou2-i2 i chiu7 ka7 hu7-jin5-lang5 kong2, “Li2 m7-thang thak8 Seng3-keng, in-ui7 li2 bo5 kau3-giah8 e5 si5-kan, thang choe3 li2 kin-a2-jit8 sou2 eng-kai tioh8 choe3 iau3-kin2 e5 pun2-hun7.” Che sit8-chai7 si7 chin tok8 e5 chiN3 I chai chit ki chiN3 na7 it-seng tiau5 ti7 chit e5 hu7-jin5-lang5, i chiu7 bo5 ai3 thak8 Seng3-keng, au7-lai5 chiu7 bo5 khui3-lat8 thang ti2-tng i. 
  Chong2-si7 I2-li7-a kap song3-hiong e5 chiu2-koaN2 hu7-jin5-lang5 e5 kou3-su7, i tui3 cha2-cheng5 chiu7 i2-keng ki3 ti7 sim-lai7. I chit si5 khiam3-eng7, sui5-si5 theh8-chhut, pian7-pian7 thang ti2-tng tui3-tek8. I2-li7-a ka7 chiu2-koaN2-hu7 tho2 chit8 e5 soe3 e5 piaN2 e5 si5, i kong2 boe7 tit thang hou7 i, in-ui7 chhun tam7-poh8 thang choe3 ka-ki7 e5 lou7-eng7 na7-tiaN7. Chong2-si7 sian-ti in3 i kong2,“Tai7-seng choe3 chit8 e5 soe3 e5 piaN2 hou7 goa2: in-ui7 Ia5-ho5-hoa u7 kong2, choe3 piaN2 e5 mi7-hun2 boe7 kiam2, kau3 Goa2 loh8-hou7 e5 si5 chiah soah.” Chiah-e5 i3-su3 i chin beng5-pek8. U7 siaN ka7 i kong2, “Tai7-seng thak8 poaN3 tiam2 cheng ku2 e5 Seng3-keng: in-ui7 Ia5-ho5-hoa u7 kong2, sou2 chhun e5 si5-kan, u7 kau3-giah8 thang choe3 li2 sou2 khiam3-eng7-e5.” 
  Tui3 chit e5 khoah-toa7 e5 eng3-un2, hit e5 chhi3-lian7 e5 he2-chiN3 sui5-si5 phah-biat8. Tui3 hit si5 i tak8 cha2-khi2 chhut-lat8 thak8 Seng3-keng, ia7 hou7 i tit-tioh8 po2-poe3, chiu7-si7 sou2 be7 bat u7-e5. Sou2 eng3-un2-e5 eng3-giam7. Ki5-u5 e5 si5-kan chhiong-chiok, m7-na7 choe3 i sou2 ai3 choe3-e5, koh oe7 choe3 i e5 Chu2-lang5 sou2 ai3 i choe3 e5 su7; an2-ni long2 kau3-giah8 bo5 khiam3-kheh. 
  Chin choe7 tioh8-siong, phoa3-siuN3 e5 sin3-chia2, che si7 sim2-mih8 ian5-kou3? Kiam2 m7 si7 in-ui7 in eng7 chin-sit8 e5 oe7 khng3 ti7 chheh-siuN, bo5 khng3 ti7 sim-lai7 mah? Tui3-tek8 teh eng7 chiN3 sia7 li2 e5 si5, li2 tek-khak bo5 si5-kan thang chau2-khi3 li2 e5 chheh-siuN chhe7 Seng3-chheh. 
</CL>
<HL>

頭序 
這本，《上帝e5戰甲》是加拿大e5人，Lou5 牧師娘 ( Mrs. Anna Ross )所著e5。伊bat 做O3-ta5-oa5 (Ottawa) 高等女學校長。伊所寫e5，第一代先是印ti7一個雜誌，每月一篇。了後將 chiah-e5 印歸本；號做《上帝e5戰甲》。 
Ti7 1920年伊有來台灣。Hit時陳能通有將這本翻譯台灣話。 
上帝e5戰甲hou7 咱thang「征戰正義e5征戰。」 
所疼痛e5少年兵；我對lin2所beh講e5， m7 是對lin2 那囡仔來講。是對 lin2做兵e5，來講。 
「將 lin2 e5 氣力來征戰正義 e5 征戰。」Kiam2-chhai2 lin2 有人 beh問，「今，著用甚物法度來征戰這個正義 e5 征戰？」 
聖經ti7這節有講，「著穿上帝全副 e5 戰甲，hou7 lin2會企在，來抵敵魔鬼 chiah-e5鬼計。」 
今，你有理解，抑無？你若穿這個戰甲來交戰，你就會得來「抵敵」。總是你若無穿這個戰甲，你的確，boe7會來抵敵。「成功，抑是失敗在ti7 chia；因為做咱 e5 頭e5，比強惡e5對敵koh較有智識，也 koh較有勢力；也不論甚物人若來穿伊e5戰甲，伊beh hou7 咱得勝到有chhun。」 
所疼痛 e5 少年兵，我ai3一項，這項說明這個戰甲e5 意義。 
I.真 實 e5 帶 
「所以著企在，用真實e5帶ha5腰。」Che是上帝e5真實，m7是你家己--e5。著ha5這個親像真強e5電氣帶，「上帝是真實，所以伊所講逐句話咱thang信。」這條帶hou7 聖冊成做真有價值；上帝e5話若入你e5心內那深，就會hou7你得著氣力kap快樂，就是別人所未測度--e5。著ha5這條帶，che 是上帝e5戰甲e5頭一項。若無這項，其餘e5你就攏未得著。 
我ai3 ka7 lin2講，我頭一擺怎樣ha5這條帶，也hou7我得勝。我iau2未十三歲e5時，我真致意，志願ai3做基督e5兵；若an2-ni我雖罔hou7雷ham2死，抑是別款危險 e5 事，到ti7我e5身上，我的確久長穩當無驚。我就祈禱就近主耶穌；ka7伊講我ai3做伊e5子兒，總是大e5對敵teh 看我，伊不時ti7 我e5耳孔邊細仔聲講，「耶穌基督m7接納你，因為你iau2未十分 e5 熱心，來盡你所應該著盡e5。」我知che是真實，所以不止驚惶。總是我bat耶穌本身所講e5 話，就是ti7約翰福音傳，講，「凡若就近我e5，我的確無放sak伊。」所以我就知，耶穌有兩項法度thang做 na7-tiaN7。伊若m7是放sak我，就是接納我。伊講的確無放sak我，an2-ni 伊的確接納我。「上帝e5話是真實，所以我thang信，m7免有giau5疑。」Che 是上帝真實e5帶，所以我得著，也ka7伊ha5 teh。我本身想，「上帝e5話是真實，我thang信伊；an2-ni 伊無放sak我，伊有接納我，我是伊e5，也伊是我e5。」我那會知這個？獨獨因為伊e5話有an2-ni 講，koh「伊e5話是真實，所以我thang信伊。」 
對an2-ni大e5對敵，不得已著展開大e5翼，暫時離開去，親像 A-pho-lun5 ti7 居謙e5山谷所做一樣。Hit時是冬天e5早起時，我有ha5上帝真實e5帶，所以才得著大得勝。「伊e5話是真實，所以我thang信伊。」 
Bat 有一人，因為失落這條帶，所以tu2著極大e5失敗。夏娃tiam3 ti7樂園，倚ti7禁命樹邊；hit 時大e5對敵變做蛇e5款式，ai3引誘夏娃食果子，所以真好禮請伊照伊所求e5來做。 
夏娃有一節短短e5道理，伊bat不止熟，攏會閱唸。伊應蛇e5 所求，就攏念hit節道理講，「上帝講，你 m7-thang食，也 m7-thang摸，驚了會死。」 
蛇知夏娃若khiN5 ti7 這節短短e5真道，kap ha5上帝真實e5帶e5時，伊的確boe7較贏伊。所以蛇就ka7伊講，「你所引起上帝e5話是無影，你無的確會死。」 
設使婦人人若應講，「上帝是真e5，所以伊e5話也是真e5，我 beh 信伊，m7信你，」若an2-ni，大e5對敵就著展開大e5翼飛離開。總是伊反轉用上帝寶貝真實e5帶放hou7對敵，續tu2著失敗。 
今你有明白這條帶e5意思mah？Koh 有明白若ha5這條帶會hou7 你得著偌勇猛thang交戰抑無？ 
偕牧師來台灣就是基督得勝e5兵e5一個。Ti7不止濟個交戰伊有得勝，因為伊有穿這副戰甲。伊bat 失膽mah？M7-bat。「因為我 e5主耶穌基督就是造物主，koh上帝有指定伊所講逐句 e5 話。」「真活上帝 e5 話是真實，所以我thang信伊，」che 就是伊e5帶，hou7伊ti7對敵e5面前得著勇壯企在，無驚惶koh歡喜。 
親愛少年 e5 兵，設使 lin2 ai3 thang「征戰好 e5 征戰」thang得著較贏，就著研究來收囥上帝e5話，親像人囥金銀一般樣。Koh著記得，信上帝e5話，就是信伊本身。你知若有人信用你e5老父 e5 話，伊就有信用你e5老父。設使若giau5疑你e5老父e5話，就是giau5疑你e5老父。所以著ha5真實e5帶，因為信上帝e5話，就是信上帝本身。 
II.義 e5 護心鏡 
頂月日咱有講究真實e5帶。這項hou7 lin2勇壯koh堅固；因為 lin2 知永遠真實e5上帝所講e5話 boe7會扑破。 
這月日就是護心鏡（胸甲）。你雖罔犯罪，ti7上帝e5面前驚惶小膽，總是這項會保護你，hou7你好膽，安靜koh有歡喜。 
親愛少年e5兵，我ai3 ka7 lin2講我頭一擺了解這項護心鏡，就是做交戰e5戰甲e5一項。Che差不多是我得著真實 e5 帶十年後e5事。 
Ti7 我e5厝邊一個老人teh-beh死。我一個小弟雖罔相離遠遠，iau2-ku2 阮同意，逐個禮拜對6點到6點半e5中間，替這個老人祈禱，hou7伊 ti7 未死 e5 代先會得 thang 備辦逐項好勢。 
Hit 半點鐘久e5祈禱是第一難e5工程。我實在親像boe7守我所約束e5份額。一暗我有講明我e5失望，講，「我e5 祈禱攏boe7做甚物功效；因為hiah-e5 祈禱真無活氣koh冷淡，所以上帝無beh聽。總是我知Ha5-li2 e5 祈禱不止有效力。」 
因為an2-ni，隨時出這項問題：「怎樣 Ha5-li2 e5 祈禱會得著允准？」應答隨時出來：「因為Ha5-li2用基督e5 名kap伊 e5 義來親近上帝，m7 是用伊家己e5 。」 
後來第2個問題：「我用甚物人 e5 名kap義來親近上帝？」應答隨時koh出來：「我 e5 主旨tu2-tu2 kap Ha5-li2 相同。我用基督 e5 名kap伊e5義來親近伊。」後來我真歡喜koh好膽，因為我本身kap我 e5 祈禱e5缺陷，已經攏消滅無看見lah，所以我真榮光tiam3 ti7 無瑕痕義e5疼痛e5中間。我有得著義e5護心鏡。 
我ai3講一個譬喻 hou7 lin2較明。約翰是基督 e5 兵，伊跪ti7 上帝 e5 面前；總是伊猶原真失膽，因為伊知罪重。伊跪teh e5 時，魔鬼親像ti7身邊，ai3 pe2-pak8伊，hou7 伊koh較失膽。魔鬼ti7 伊e5耳空邊講，「你來祈求上帝真好，因為你是詐欺e5人。」 
約翰講，「Kiam2-chhai2 有影。」 
「你tu2-tu2是親像土耳其 e5皇帝 hiah 顧己 e5 人。」 
約翰講，「扑算kaN2 有影。」「你是 thai5 死人e5，因為你今仔日無因端lam7-sam2受氣人。」 
你這擺 an2-ni 就著，伊 an2-ni應，也逐步那跋落那深。總是天有指示伊 e5 所想。伊伸手入胸前 e5 袋仔，提一本簿仔出來。伊就講，「今 koh 講，我 iau2有做甚物 m7著 e5 事。」 
Hit 本是「告訴者」所 hou7 伊 e5 目錄，內中不止長 koh 是實在e5。罪過有 e5 伊已經攏知了，總是有e5 iau2未bat 想著。攏看清楚了，伊就拆一張提 hou7 魔鬼，講，「用這張提去 hou7 耶穌。伊攏擔我 e5 罪lah，我得著伊e5義。你 iau2 會koh chhe7出甚物 ha5痕mah ？」 
大e5對敵隨時離開約翰，也無beh提hit張目錄。這個少年e5兵交戰有得勝，因為伊有得著基督義e5護心鏡。 
孫大衛熱心傳道理十四月日了後，忽然染著吐瀉e5病。一個朋友 aN3落問伊講，「你e5信心甚物款，大衛ah？」伊細仔聲應講，「對頭殼到腳攏是義。」Hit 時伊 e5 神魂對目珠照出真清白。 
忽然路尾擺kap對敵對面，伊無驚惶，因為伊有得著基督完全闊大e5義e5護心鏡。所以莫怪伊講，「對頭殼到腳攏是義。」 
親愛少年e5兵，你暝時跪落，有時kiam2無驚惶抑是見笑，m7 kaN2見上帝e5面，因為對你家己知所做有m7著？雖罔已經認罪了後，iau2-ku2 giau5疑上帝，續見笑m7-kaN2隨便向望赦罪。 
Hit 時你著圍義e5護心鏡，就是基督一生ti7世間替咱做成e5。上帝用伊贖咱e5罪，所以咱 thang 對伊做成上帝e5義，照這個奇異 e5 約，你thang用你e5罪hou7伊擔。也將伊完全e5義做你e5。後來你thang 就近上帝，無一屑仔e5驚惶。 
對這個法度hou7你得著義，親像隨便e5禮物，an2-ni會hou7你真謙卑；che是真好。真謙卑koh真歡喜，也無一屑仔e5驚惶。 
III.鞋 
正月咱有講究「真實 e5帶」。頂月日有研究「義 e5護心鏡」。這月日咱著講究「鞋」。 
設使你若無chiah-e5 器械，或是beh征戰好 e5 征戰，抑是褪chhiah腳 beh競走，hit時你e5對敵就得著好機會thang抵敵你。Ti7 路中伊的確放鉤、刺仔、利e5釘仔、會砧e5石頭，chiah-e5 hou7 你e5腳痛疼，會致到hou7你失膽。後來對敵譏刺你e5時會親像以色列百姓，因為道路e5因端神魂續失膽一樣。伊koh beh hou7 你嫌做頭e5人；hit時你e5基督徒 e5活命就攏受損害，因為ai3嫌人e5，攏boe7榮光上帝，也boe7幫贊人知伊e5 好。咱m7-thang褪chhiah腳來競走，che kiam2-m7 是真要緊mah？所以著注意，看咱 e5 腳有穿和平，福音 e5 備辦抑無。 
總是這tiap8有一項困難 e5 事，就是我boe7得明明ka7 lin2 講這個鞋是甚物，因為聖經無指明。聖經有講真實是帶，義是護心鏡，總是無指明鞋是甚物。Kan-ta講是「和平福音e5備辦。」 
親愛少年e5兵，我雖罔boe7明明 ka7 lin2 講鞋是甚物，iau2-ku2我會幫贊 lin2了解著怎樣來穿這雙鞋。我想我少年e5時，我就不止明白我起頭怎樣得著頭一雙e5鞋來穿。 
阮有定著e5舊慣，去探家己e5故鄉。我e5本厝有好e5果子提，也有真濟親愛e5朋友，親像阮這輩e5。一下晡我kap父母，兄弟、姊妹beh 去探阮e5本鄉；總是hit早起落大雨。Che hou7阮真失望。因為阮著坐馬車3里路e5遠，所以若落雨就boe7得去。我想著失落這款e5機會，續親像boe7吞忍得e5款。 
Hit 時我約略是十七歲；我較早 bat 閱唸詩篇 31篇，對 hit 篇我起頭得著福音e5鞋。我e5心內 teh 煩惱落雨e5事，hit 時續想著這節講，「我e5禍福是你所定著e5。」後來我就想，「落雨e5時期kap hou7 雨煞，che攏是伊所定著e5，伊逐項beh設法好勢。」「攏是 ti7 伊 e5 手頭，」che是一腳鞋，koh 一腳就是「伊攏 beh 設法好勢。」 
我得著頭一雙福音真實 e5 鞋，我就 ka7 伊穿teh。落雨是上帝所定著e5，伊的確無錯誤；對倚靠伊，hit 早起 e5 憂悶kap背逆，續變做歡喜kap和平。伊 hou7 日出顯明伊 e5 教示，所以阮攏會得去。 
Koh幾若月日，這雙鞋幫贊我經過一條真困難 e5 路。我有定著 e5 心志ai3入高等學校，也有設一個方法thang清潔這條路，hou7伊無阻擋。總是到尾我e5老父m7准 ( 我這時知伊e5扑算真好，總是hit時 iau2 m7 知 )，所以我續失望親像啞口。 
M7-ku2 我無失落我e5 鞋。「Che攏是 ti7 伊 e5 手頭，」這腳鞋tu2-tu2照原，完全koh sui2。「伊 teh 設法逐項好勢」，這腳也是照原，勇koh 堅固。Hit e7晡我iau2-ku2 流目屎tiap 仔久，總是是溫和kap重新 e5 目屎，所以我e5心歡喜吟詩親像鳥仔。「An2-ni真好勢，因為上帝teh設法逐項，伊也真疼我。」 
我頭一雙 e5 鞋是「和平福音e5備辦」，親像詩篇31篇15節所記載。總是 ti7 馬太10：29-31，對這3節，你會得著大爽快。請掀聖經看，續做記號。你無久的確ai3欠用in。 
疼痛少年e5兵，設使你tu2著代誌，hou7 你受傷，失膽kap艱難，著記得 che 是因為你褪chhiah腳來交戰。著穿這雙鞋，著真細膩 m7-thang 放sak。後來這句話就會成做真實，「你e5鞋beh親像銅鐵，也你e5氣力到你一世人才煞。」這節是申命記，你會chhe7 出來做記號抑未？ 
我ai3講起有人失落 in e5鞋 e5 事。Hou7 lin2 thang 對in得著教示。雅各看見約瑟 bak 血e5 衫，「伊 boe7 受安慰，也講，我的確悲哀到 ti7 墓nih8，就近我 e5 子才煞。」伊應該著倒反講，「chiah-e5 攏是上帝e5 旨意伊會設法好勢。」上帝果然攏設法好勢，雅各應該得著安慰。總是伊有失落伊 e5 鞋。 
雅各聽見講埃及 e5 大官ai3看便雅憫，伊e5心親像 beh piak破。伊講，「約瑟kap西面已經無ti7-teh，koh beh chhoa7 便雅憫去，chiah-e5 攏是傷害我。」設使伊若有穿伊 e5 鞋，伊應該講，「chiah-e5 無 m7 是上帝 e5 旨意，伊攏beh chhoa7 in倒轉到好勢。」上帝果然chhoa7 in 出，也雅各應該著受安慰。總是伊有失落伊e5鞋。 
法老拒絕 m7 供給以色列百姓燒庄e5草，hit時 in e5族長受鞭扑，因為百姓所做e5工程boe7 照舊親像有供給草hit e5 額數。摩西因為腳無穿鞋，所以ti7交戰 e5 代先險險失落氣力，出埃及記5：22，23。伊想逐項事攏無功效。設使伊若有穿伊 e5 鞋伊著講，「法老kap通埃及國攏ti7上帝 e5 手，伊beh攏chhoa7 伊e5百姓出。」上帝果然an2-ni 做；設使摩西若無失落伊 e5 鞋，伊所經過--e5 就攏有thang受安慰。 
路尾我ai3報lin2 知我幾若年前所得著 e5 鞋。「凡事著感謝上帝，因為萬項事無m7是利益疼上帝 e5 人。」請 lin2試看；che是真sui2，真奇怪e5鞋。實在會hou7刺仔變做花，hou7 憂悶做歡喜。第一好就是 lin2 thang 得著親像隨便 e5 禮物。 
IV.信 e5 藤牌 
咱已經講究真實e5 帶，義e5護心鏡kap奇異e5鞋；chiah-e5 話幫贊你經過困難 e5 路，m7但穩當，koh有真e5安慰。今咱著研究信e5藤牌。 
聖冊ka7咱講，咱有活 e5對敵，伊不時固守teh 射「火箭」beh 傷害咱，因為 an2-ni 咱才欠用藤牌。設使咱若無藤牌 thang 扑滅 chiah-e5 箭，對敵就較贏，咱就輸。 
咱e5主ti7曠野受試 e5 時，對敵用火箭射伊，也伊怎樣抵擋：這項就是做用藤牌第一好 e5 模範hou7咱thang 學。 
對敵得著好機會thang 試主耶穌，因為伊四十暝日無食不止枵。魔鬼ka7伊講，「你若是上帝e5子，就教。chiah-e5石變做餅，」總是耶穌基督已經有一句聖經便便 ti7 心內，伊 ti7 對敵 e5 面前隨時引起講，「有記載講，人e5活，m7 但倚靠餅，就是倚靠上帝 e5 嘴所出攏總 e5 話。」請注意，親愛少年 e5 兵。設使伊若無記得hit句，伊 beh 怎樣會用伊做藤牌？ 
後來魔鬼chhoa7伊到極懸e5 所在，就是殿e5尾溜，ka7伊講，「你若是上帝e5子，著家己 tio5落去；因為有記載講，伊 beh 命令伊 e5 天使，用手扶你，免得你e5腳tak著石。」總是主耶穌猶原有別節e5 聖經便便thang應，「Koh有記載講，莫得試主你 e5 上帝。」這個意思就是講，上帝若有講甚物，咱 thang信靠伊，因為伊已經講出，咱m7 免ka7伊試是真抑是假。歧田tu2-tu2 ti7 chia 做失錯。設使伊若有信e5藤牌便，對敵就boe7 chhe7 機會，hou7伊用羊毛來試上帝。Kiam2-chhai2 hit時歧田聖冊無夠額熟。 
魔鬼koh再真好膽來攻擊。伊 ti7 tiap仔久 e5 中間用天下萬國kap榮顯hou7耶穌看，ka7 伊講，「你若仆落拜我，chiah-e5 我攏beh hou7 你。」基督受這款e5試實在是到極lah。Iau2-ku2 咱 e5 主無受氣；伊koh 用伊 e5 藤牌來持防講「撒旦，退去，因為有記載，應該拜主你e5上帝；獨獨服侍伊na7-tiaN7。」 
「後來魔鬼離開伊，有天使到，來侍候伊。」逐擺 e5 譏刺，伊攏得勝；因為聖冊所記--e5，伊不止熟；所以逐擺 e5 試。伊會提出tu2好 e5 章節，thang扑滅伊。 
大衛吟詩講，「我用你e5話囥ti7心內（就是閱唸記ti7 心內），我才免犯罪ti7你」伊真殷勤teh做信e5藤牌。M7 知lin2有an2-ni mah？設使你有別項e5課程真無閒，也無這個藤牌，就ti7試煉e5日，你beh 怎樣做？ 
親愛少年e5兵，你ti7交戰e5時，若ai3企在，就ti7少年e5時著記得thang收囥上帝e5話。我ai3 ka7 lin2 講淡薄。就是這個藤牌，近來所經過e5鍛練。一暗天星光光，一個細漢囡仔精神，未koh 睏去。Hit 時大 e5 對敵，用殘忍e5火箭，射這個精神e5囡仔講，「偷走去外面挽hit粒sui2 e5蘋果。」Hit四圍e5所在，只有hit粒蘋果na7-tiaN7。是舊年春天種ti7新e5果子園，起頭所生e5；所以全家e5人用這個做真正有趣味e5 物。 
Hit 個囡仔勻仔peh起來，就對樓梯落去；家內e5人攏teh 睏。暗時 e5 景緻真好，koh肅靜；雖罔天星小可光，iau2-ku2 hit 條路伊不止熟。Hit 時一粒大e5天星 teh看伊，伊心內續無平安。伊忽然記得夏甲 e5 話講，「上帝teh鑑察我。」Che是前禮拜伊e5老母所教伊--e5。伊躊躇唸幾若遍講，「上帝teh鑑察我。」伊驚惶koh小可看 hit 粒天星，就越倒轉恬恬peh上樓頂，也用毯仔蓋密伊e5面。對伊e5信，伊知 hit 句話是真實；所以成做信e5藤牌，thang扑滅伊危險e5試煉，hou7伊無去偷挽hit粒蘋果。聖冊記載講，「上帝teh鑑察我。」這句就真夠額lah。 
一個婦人人睏醒--起來，beh做工，hit日e5工程不止濟。Hit時對敵ti7伊e5身邊，也知這個婦人人hou7不止濟代誌pe2-pak8伊。 
所以伊就 ka7 婦人人講，「你m7-thang 讀聖經，因為你無夠額e5時間，thang 做你今仔日所應該著做要緊e5本分。」Che 實在是真毒e5箭伊知這枝箭若一生tiau5 ti7 這個婦人人，伊就無ai3讀聖經，後來就無氣力thang 抵擋伊。 
總是以利亞kap散hiong e5守寡婦人人e5故事，伊對早前就已經記ti7心內。伊這時欠用，隨時提出，便便thang抵擋對敵。以利亞ka7守寡婦討一個細e5餅e5時，伊講boe7得thang hou7伊，因為chhun淡薄thang做家己e5路用na7-tiaN7。總是先知應伊講，「代先做一個細e5餅 hou7 我：因為耶和華有講，做餅e5麵粉boe7減，到我落雨e5時才煞。」Chiah-e5 意思伊真明白。有聲ka7伊講，「代先讀半點鐘久e5聖經：因為耶和華有講，所chhun e5 時間，有夠額thang做你所欠用e5。」 
對這個闊大e5應允，hit e5試煉e5火箭隨時扑滅。對hit 時伊逐早起出力讀聖經，也hou7伊得著寶貝，就是所未bat有e5。所應允e5應驗。其餘e5時間充足，m7但做伊所ai3做e5；koh會做伊e5主人所ai3伊做e5事；an2-ni攏夠額無欠缺。 
真濟著傷，破相e5信者，che 是甚物緣故？Kiam2 m7是因為in用真實e5話囥 ti7冊箱，無囥ti7心內mah？對敵teh用箭射你e5時，你的確無時間thang走去你e5冊箱chhe7 聖冊。 
</HL>