<CL>
  Te7 8 chiuN <BR>  Koh Tit-tioh8 Lau7-pe7. 
  Hit chit8 am3 Heng5-su7 e5 lau7-pe7 ho2 chin choe7, sim siuN7 beh khi2-lai5, che7 ti7 toa7 e5 the-i2, thang lai5 hang he2. Chit8 tiap-a2-ku2 choan5 ke long2 hoaN-hi2 kau3 boe7 kou3-tit. Heng5-su7 in-ui7 i e5 lau7-pe7 sin-the2 chin tang7, tioh8 khiam3-eng7 chit8 hang7 chin kian5-kou3 e5 mih8 hou7 i kho3, chiu7 theh8 chit8 te3 kian-teng7 e5 toa7 i2, he7-ti7 he2-lou5 cheng5; i-seng sui-jian5 bo5 hoan-hu3 Pek chim2 chun2 i e5 tiong7-hu khi2-lai5 che7, na7-si7 i ka-ki7 chu3-i3 chiong i e5 tiong7-hu hu5-khi2-lai5, ti2-tu2 teh hu5 e5 si5, i e5 tiong7-hu tui3 i kong2, “Li2 khia7 oe7 chai7, goa2 an2-ni oh khia7 khi2-lai5, si7 goa2 i2-keng lau7 lah, bo5 khui3-lat8 mah, a2-si7 in-ui7 hoat jiat8, hou7 goa2 bo5 lat8 mah ?” 
  Pek chim2 chhio3 kong2, “Li2 put-ko3 si7 in-ui7 phoa3-piN7 hoat jiat8 hou7 li2 an2-ni loan2-jiok8, chit ui7 u7 i2, li2 che7 loh8-khi3, lai5 hang he2 thang hoaN-hi2 lan2 kin-a2-jit8 chit8 choe5 thoan5-chip8.”Pek chim2 kong2 liau2, ban7-ban7 pang3 i e5 tiong7-hu che7 ti7 i2 nih8, na2 chhin-chhiuN7 u7 sia3 taN3 ti7 i2-teng2. Heng5-su7 ia7 chiau3 i sou2 oe7 e5 pang-chan7 i e5 lau7-bu2 hu5 i e5 lau7-pe7 che7 loh8. Chit si5 Kat-la-ti2 chau2 lai5 chau2 khi3, chhe7 tak8 hang7 e5 mih8 theh8 hou7 i e5 lau7-bu2, hou7 i e5 lau7-pe7 kho3 ka-chiah, koh chhe7 chit8 te3 soe3 te3 i2 hou7 i e5 lau7-pe7 khoa3 kha, Heng5-su7 chiong he2 poah chit8 e7 hou7 he2 hoat iam7, sio khi3 kek-goe7 e5 toa7. I e5 lau7-pe7 che7 ti7 i2-teng2, bak8-chiu khoaN3 in, sim-lai7 chin ki5-koai3, ka-ki7 siuN7 tu2 chiah teh hu5 goa2 e5 ta-pou gin2-na2 chiu7-si7 soe3 Heng5-su7 mah, tu2 chiah theh8 chheng2-a2 teh sau3 he2-lou5 teng2 e5 he2-hu, chit8 e5 si3 chhioh-koaiN5 e5 cha-bou2 gin2-na2, chiu7-si7 i e5 sio2-be7 mah, goa2 e5 bou2 iah8 si7 chit ho7 sui2 e5 bin7-mau7, na7-si7 chhin-chhiuN7 sim-lai7 teh khoa3-lu7 sim2-mih8, pang5-lai7 e5 mih8-kiaN7 chi2-u7 chit8 te3 cheng5-chha5 e5 toh, iau2 si7 goa2 i2-cheng5 seng5-chhin e5 si5 boe2 e5, koh u7 chit8 pun2 Seng3-chheh ia7 iau2 ti7 ke3-a2-teng2, in-ui7 khoaN3-kiN3 chit ho7 e5 keng2-hong2, boe7 bian2-tit chit8 tih chit8 tih e5 bak8-sai2 tih loh8-lai5. Kat-la-ti2 bat lau5 bak8-sai2 ki5-to2, taN i2-keng tit-tioh8 un2-chun2, in-ui7 Kat-la-ti2 taN chai thiaN3 i e5 lau7-pe7 iaN5-ke3 se3-kan e5 su7, i khoaN3-kiN3 lau7-pe7 khau3 chiu7 lai5 pho7 i e5 am7-kun2, chiong i e5 bin7 oa2-tioh8 lau7-pe7 kio3 kong2, “Chhin-ai3 e5 pe7 ah, li2 m7-thang khau3, goan2 chiah-e5 long2 ti7 chia. Heng5-su7 kap i e5 lau7-bu2 sim-lai7 ia7 chin oh ke3, tok8-tok8 bo5 choe3 siaN, in khoaN3-tioh8 Kat-la-ti2, khoaN3 i e5 lau7-pe7 thou2-khui3, tui3 i e5 cha-bou2 kiaN2 kong2, “Siong7-te3 chiok-hok li2.” Kiah8-khi2 thau5 lai5 kong2, “Goa2 chhin-chhiuN7 boe7 jin7-tit li2.” Koh khoai3-lok8 e5 iuN7 ka7 i e5 bou2 kong2, “Goa2 eng-kai tioh8 jin7-tit i.” Tui3 an2-ni eng7 siang chhiu2 bong i e5 cha-bou2 kiaN2 e5 bin7, chin chu3-i3 khoaN3, chhin-chhiuN7 khoaN3-kiN3 i tiong2 toa7 e5 khoan2, kong2, “Goa2 eng-kai tioh8 jin7-tit i, chit8 tui3 lam5 sek e5 bak8-chiu kap ang5 e5 chhui3-tun5 heng5-mau7, kap soe3-han3 e5 si5 chit8 iuN7, goa2 oe7 ki3-tit i boe7-oe7 kiaN5 e5 si5, chhiuN3 koa, chin ho2 thiaN, na7-si7 li7-khui i2-keng ku2 lah, hian7-chai7 chit e5 su7 i2-keng ke3-khi3 lah.” 
  Pek chim2 kin2-kin2 kong2, “Iau2-be7 ke3-khi3, li2 siuN7 goa2 kheng2 hou7 Kat-la-ti2 boe7-ki3-tit soe3-han3 e5 si5 e5 kong-keng2 mah ?” Chiu7 kio3 Kat-la-ti2 chhiuN3 hit e5 soe3-han3 e5 si5 sou2 chhiuN3 e5 si hou7 i thiaN, chit si5 i e5 lau7-pe7 che7 ti7 i2-teng2, sin kho3 ti7 i2-poe3, khoeh bak8-chiu, sui5 chhiu2, thiaN i chhiuN3 si, siaN-im chin ho2 chhin-chhiuN7 nng7 he3 e5 si5 sou2 chhiuN3 e5 chit8 iuN7, sou2-i2 kam2-tong7 i e5 sim, chhui3-tun5 lioh8-a2 tin2-tang7 chhio3 chhio3. Kat-la-ti2 chhiuN3 si liau2, Heng5-su7 ia7 lioh8-a2 chhio3 chit8 e7, chiu7 theh8 chit8 te3 chha5 i2, he7 ti7 i e5 lau7-pe7 e5 bin7-cheng5, chiong gu5-ni chiah-e5 mih8 he7 ti7 teng2-bin7, chiu7 ki2 kong2, “A-tia ah, ti7 chia u7 gu5-ni, koe-nng7, bah chiap, peh8 e5 mi7-pau, li2 thang lai5 chiah8.” Sou Pek-hok chit8 bin7 chiah8 chit8 bin7 kap i kong2 kui2-ku3 oe7. Heng5-su7 theh8 i soe3-han3 e5 si5 sou2 thit-tho5 chit8 e5 cheng5-chha5 sou2 choe3 be7 chiaN5 e5 soe3 chun5, hou7 i e5 lau7-pe7 khoaN3, mng7 kong2, “A-tia, li2 chai chit e5 si7 sim2-mih8 ?” I e5 lau7-pe7 kong2, “Goa2 chai si7 goa2 cha7-jit8 sou2 choe3 e5.” Koh kong2, “Ai-ah, m7 si7 cha7-jit8, si7 cha2 chin choe7 ni5, choe3 iau2-be7 chiaN5 e5 soe3-chun5.” 
  Heng5-su7 kong2, “Sui-jian5 be7 u7 choe3 chiaN5, goa2 iau2-ku2 po2-sioh, theng3-hau7 li2 ho2, chhiu2 u7 lat8, thang choe3 kau3 beng5-pek8.” 
  I e5 lau7-pe7 kong2, “Si7, goa2 thang chiong i choe3 ho2, na7-si7 li2 hian7-chai7 i2-keng seng5-jin5, m7-si7 thoe3 li2, chiong-lai5 thang hou7 goa2 e5 sun-a2 thit-tho5.” Chiu7 mng7 Heng5-su7 kong2, “Li2 chiah choe7 ni5 u7 pang-chan7 li2 e5 lau7-bu2 mah ?” I e5 bou2 ti7 piN-a2 kong2, “I chin u7 pang-chan7 goa2.” 
  Sou Pek-hok koh mng7 kong2, “Tui3 hoat toa7 chui2 hit ni5 kau3 kin-a2-jit8 u7 loa7-choe7 ni5 lah ?” 
  Heng5-su7 kong2, “U7 chap8 ni5 lah.” 
  I e5 lau7-pe7 kiaN kong2, “ChaiN2-iuN7 i2-keng u7 chap8 ni5 lah ?” Pek chim2 ki3-tit i-seng hoan-hu3 kong2, m7-thang kek-tong7 i hou7 i teng5-kam2, sou2-i2 m7 chai tioh8 chaiN2-iuN7 in3 chiah ho2, tui3 an2-ni kong2, “Li2 hian7-chai7 i2-keng ho2 lah, tioh8 kam2-sia7 Siong7-te3, taN tioh8 to2 chhng5 hioh-khun3.” 
  I e5 tiong7-hu kio3 Heng5-su7 kong2, “EN-a2, li2 lai5 pang-chan7 goa2, goa2 beh chiuN7 chhng5 khi3 khun3 lah.” 
  Hit-am3, Heng5-su7, bu2, kiaN2, saN lang5 chiah8 am3-tng3 e5 si5 Pek chim2 khoaN3-kiN3 i e5 tiong7-hu an-un2 khun3, sim-lai7 chin hoaN-hi2, Heng5-su7 kap Kat-la-ti2 teh chiah8 e5 si5, chhin-chhiuN7 sim-lai7 u7 teh siuN7 sim2-mih8 chit8 iuN7. Pek chim2 mng7 Heng5-su7 kong2, “Li2 sim-lai7 teh siuN7 sim2-mih8 ?” 
  Heng5-su7 kong2, “Goa2 siuN7 hit chit8 chheng gun5.” 
  Hut-jian5 thiaN-kiN3 chhng5-teng2 u7 soe3-a2 siaN kong2, “Chit8 chheng gun5 mah ? Goa2 siuN7 ti7 goa2 phoa3-piN7 chit kui2 ni5 e5 tiong-kan chit e5 gun5 ti7 lin2 chin u7 lou7-eng7.” 
  Pek chim2 thiaN-kiN3 chiah-e5 oe7 siong-sim koaN2-kin2 mng7 i e5 tiong7-hu kong2, “Li2 si7 chhiN2 mah ?” 
  In3 kong2, “Si7 ah, goa2 hian7-si5 ho2 choe7 lah, kai-chai3 goa2 u7 chek-chu7 hit e5 gun5, chit chap8-ni5 lai5 u7 eng7 liau2 mah ?”Pek chim2 kong2, “Goa2 e5 tiong7-hu ah, goa2 e5 tiong7-hu ah, goa2 long2 m7 chai hiah-e5 chiN5 ti7 tah-loh8, goa2 bo5 u7 tit-tioh8 chit8 e5 chiN5.” 
  Tu2-tu2 siuN7 beh chiong long2-chong2 e5 su7 ka7 i e5 tiong7-hu kong2, Heng5-su7 io5-chhiu2 kong2, “A-bu2, li2 boe7-ki3-tit i-seng hoan-hu3 m7-thang kiau2-jiau2 i.” 
  I e5 lau7-bu2 chiu7 ke7 siaN kong2, “EN-a2, li2 kap i kong2 oe7.” 
  Heng5-su7 chiu7 chin3-cheng5 tui3 i e5 lau7-pe7 kong2, “A-tia, goa2 chin hoaN-hi2 li2 sin-the2 u7 khah ho2 lah, phah-sng3 bin5-a2-jit8 chiu7 oe7 iong2-kiaN7 khi2-lai5.” 
  I e5 lau7-pe7 kong2, “Si7, goa2 ia7 phah-sng3 an2-ni.” Koh mng7 Heng5-su7 kong2, “Hiah-e5 gun5 eng7 liau2 joa7-ku2 lah ? Goa2 thiaN bo5 beng5 li2 e5 lau7-bu2 sou2 kong2 e5 oe7.” 
  Pek chim2 koaN2-kin2 chin3-cheng5 kong2, “Goa2 si7 kong2 long2-chong2 bo5 chit8 iN5 lah.” 
  I e5 tiong7-hu kong2, “Bo5 chiu7 ho2, li2 m7-thang ui7-tioh8 chit e5 su7 tioh8-kip, chit chap8-ni5 e5 tiong-kan, chit8 ke teh ke3 jit8,iah8 beh poe5-iong2 soe3-han3 gin2-na2, eng7 liau2 chit8 chheng gun5 ia7 bo5 liah8-choe3 choe7, chit kui2-na7 ni5 bat tu2-tioh8 phoa3-piN7 mah ?” 
  Pek chim2 chek-si5 khau3-khi2-lai5 theh8 ui5-kun5 chhit bak8-sai2 kong2, “Bo5, bo5.” 
  I e5 tiong7-hu chhio3 kong2, “Bo5 chiu7 ho2 lah, ui7-tioh8 siaN2-su7 beh khau3 nih8, goa2 u7 lat8 thang lai5 than3 chiN5 e5 si5, chit e5 te7-a2 koh beh moa2-moa2, kai-chai3 goa2 iau2-be7 poah8-to2 i2-cheng5 u7 ka7 li2 kong2.” 
  Pek chim2 kin2-kin2 mng7 kong2, “Ka7 goa2 kong2 sim2-mih8 ?” 
  I e5 tiong7-hu kong2, “Ai-ah, chiu7-si7 goa2 tai5 hit e5 chiN5, tu2 chiah goa2 bang7-kiN3 chhin-chhiuN7 goa2 bo5 u7 ka7 li2 kong2.” 
  Pek chim2 kin2 chin3-cheng5 beh koh-chai3 mng7 i chit e5 chiN5 bai5 ti7 tah-loh8, Heng5-su7 kin2 ka7 i khiu2-teh kong2, “Li2 m7-thang kip, theng3-hau7 goa2 ban7-ban7 tham3 thiaN i.” Pek chim2 chiu7 bo5 choe3 siaN, na7-si7 sim-lai7 hun7 boe7-oe7 liam5-piN thiaN-kiN3 i chaiN2-iuN7 in3, i e5 tiong7-hu tit8-tit8 chun3 e5 siaN-im siuN7 beh kong2-oe7, Heng5-su7 kong2, “ChaiN2-iuN7 eng7 che bang7 kiau2-jiau2 lau7-pe7 nih8. Li2 oe7 ki3-tit sim2-mih si5 bai5 hit e5 chiN5 mah ?” 
  I e5 lau7-pe7 kong2, “Goa2 ki3-tit chin chheng chho2, goa2 siu7 siong e5 cheng5 chit8 jit8 TiuN Hok-seng tui3 goa2 kong2 kui2 ku3 oe7 hou7 goa2 m7 sin3-hok8 i, in-ui7 chi2-u7 i kap li2 e5 lau7-bu2 chai goa2 khng3 chit8 chheng gun5, goa2 bo5 pang3 sim, sou2-i2 goa2 hit mi5 khi2-lai5, chiong hit e5 chiN5 tai5 ti7 toe7-nih8.” 
  Heng5-su7 chhio3 hi-hi kong2, “Goa2 chin sin3 goa2 lau7-pe7 sou2 kong2 e5, a-tia li2 oe7 ki3-tit bai5 ti7 sim2 mih8 sou2-chai7 mah?” 
  I e5 lau7-pe7 kong2, “Goa2 oe7 ki3-tit, chit tiap8 i2-keng oaN3, goa2 u7 tam7-poh8 ia3-sian7, li2 khi3 khun3 goa2 ia7 beh khun3 lah.” 
  Heng5-su7 ia7 kiaN-liau2 kiau2-jiau2 i e5 lau7-pe7, put-tek-i2 chiu7 kong2, “A-pe7, an-bin5, goa2 iah8 beh khi3 lah.” KiaN5 kui2 pou7 oat8-bin7 koh mng7 i e5 lau7-pe7 kong2, “A-tia, li2 oe7 ki3-tit hit e5 chiN5 kiu3-keng3 bai5 ti7 sim2-mih8 sou2-chai7, goa2 hit si5 iau2 soe3-han3, sou2-i2 m7 chai chit e5 su7.” 
  I e5 lau7-pe7 kong2, “Ti7 chhu3-au7, oa2-kun7 liu2-chhiu7 e5 toe7-hng.” 
  Heng5-su7 kong2, “A-tia, si7 ti7 liu2-chhiu7 e5 pak piN mah?” 
  I e5 lau7-pe7 kong2, “M7-si7, ti7 liu2-chhiu7 e5 lam5 piN.” 
  Heng5-su7 kong2, “A-tia, iau2-ku2 ki3-tit kau3 chiah chheng-chho2 ah.” 
  Chit si5 Heng5-su7 hoaN-hi2 kau3 boe7 kou3-tit, thiau3 khi2-lai5 kong2, “A-tia, chhiaN2 peng5-an khun3, goa2 iah8 beh khi3 lah.”Tui3 an2-ni bu2 kiaN2 saN lang5 saN-kap khi3 khun3. 
  Hit am3 geh8 chhut-teh chin oaN3, Ka-la-ti2 kap i e5 lau7-pe7 long2 khun3-khi3 lah, kng-beng5 e5 geh8, chio3-jip8 thang-a2 lai7, koh bo5 kiau2-jiau2 in. Heng5-su7 kap i e5 lau7 bu2 khin-khin khi2-lai5, khoaN3-kiN3 geh8-kng chio3 ti7 toe7 nih8, thang khoaN3-kiN3 liu2-chhiu7 chin beng5, in bu2 kiaN2 nng7 lang5 chiu7 kiah8 ti5-thau5 beh kut8 hit e5 chiN5, sui-jian5 goa7-bin7 koaN5, hong jip8 kut, peng sng chhim lang5, ia7 to bo5 kiaN, sou2 kiaN e5 si7 kiaN liau2 chiong in nng7 lang5 phah chhiN2, sou2-i2 in nng7 lang5 chit8 bin7 kut8 toe7 chit8 bin7 kiaN sim, si5-khek lun5-liu5 khin-khin khi3 tham3-khoaN3 pe7 cha-bou2 kiaN2 nng7 lang5, khoaN3 u7 chhiN2 a2 bo5. Pek chim2 chhio3 kong2, “Na7-si7 chiong chiN5 kut8-tioh8; lin2 lau7-pe7 chhiN2, chiong chit e5 chiN5 hou7 i khoaN3, i khoaN3-kiN3 chin choe7 e5 chiN5 iau2 ti7-teh, oe7 chaiN2-iuN7 e5 hoaN-hi2 nih8 ?” 
  In nng7 lang5 ti7 liu2-chhiu7 e5 lam5-piN kut8 liau2 poaN3 mi5, i2-keng u7 chit8 chhioh chhim, ia7 bo5 khoaN3-kiN3 u7 chiN5 e5 iaN2, m7 chai hit e5 chiN5 u7 a2 bo5, nng7 lang5 sim-lai7 chin tioh8-kip. 
  Pek chim2 kong2, “Ai-ah, li2 e5 lau7-pe7 chiong chit e5 chiN5 bai5-teh chin chhim, chit e5 thou5 chin nng2, geh8 kng koh toa7, hian7-chai7 niu7 goa2 lai5 kut8 ah, na7 chiong liu2-chhiu7 kun siong-tioh8, goa2 chin m7 kam, li2 siuN7 eng-kai ui7-tioh8 chit e5 chiN5 siong-tioh8 chhiu7 mah?” 
  Heng5-su7 khoaN3-kiN3 iau2-be7 u7 kut8-tioh8 chiN5, sim-lai7 chin iu-bun7, sui5 si5 in3 kong2, “Goa2 m7 chai.” 
  Nng7 lang5 kut8 liau2 kui2-na7 tiam2 cheng ku2 khui chit8 khang chin toa7, chin chhim, tak8 sou2-chai7 chhe7 ke3 lai5 iu5-goan5 bo5 khoaN3-kiN3 chiN5, chit si5 thiN-teng2 e5 hun5 i2-keng pou3-moa2, geh8 kng ia7 bo5 beng5, thiN ia7 teh-beh kng lah, Pek chim2 kap Heng5-su7 saN khoaN3, chhin-chhiuN7 bo5 ng3-bang7. 
  Te7 9 chiuN <BR>  Chhe7 Thau5-lou7
  Te7 ji7 cha2 khi2, Cha-lip8 chau2 kau3 Heng5-su7 e5 chhu3, khoaN3-kiN3 hit e5 thou5 chhin-chhiuN7 kut8 sang e5 khoan2, chiu7 khia7 teh, si3-ui5 soe3-ji7 khoaN3, ia7 khoaN3 boe7 chhut sim2-mih8 i3-su3, put-ko3 si7 thou5 khah sang, kiah8 thau5 khoaN3, khoaN3-kiN3 Heng5-su7 chhu3-teng2 e5 ian-tang5-teng2 u7 chit8 chiah peh8-hoh8. Ho5-lan5 e5 hong-siok8 hoh8 hioh ti7 chhu3-teng2, hit e5 ke tek-khak heng-seng7. Cha-lip8 khui-keng sia7 chiN3, sia7 hit chiah hoh8. Chit si5 Hek-tek sio2-chia2 tu2-tu2 lai5 Heng5-su7 e5 chhu3-piN, khoaN3-kiN3 Cha-lip8 sia7 si2 hit chiah hoh8, sim-lai7 siuN7 kong2, “Chit e5 chan5-jim2 e5 gin2-na2 chin kho2-ou3.” Cha-lip8 khoaN3-kiN3 Hek-tek sio2-chia2, sim siuN7 Hek-tek sio2-chia2 tek-khak o-lo2 goa2 chit ki chiN3 chin chun2 e5, tui3 an2-ni chiu7 kong2, “Sio2-chia2 chin gau5 cha2 ah,” thai2 oe7 chai Hek-tek sio2-chia2 siu7-khi3, khoaN3 i kong2,“Cha2 nih8, li2 chiu7-si7 chan5-jim2 put kham e5 lang5, m7 chun2 li2 koh-chai3 kap goa2 kong2-oe7.” An2-ni khi3 pun5-pun5 bo5 beh li2-chhai2 i chiu7 chau2. Goan5 lai5 Hek-tek sio2-chia2 peng3 m7-si7 in-ui7 Cha-lip8 sia7 hoh8 chiah oan3-hun7 i, peng5-sou3 chiu7 chin bo5 hoaN-hi2 i, in-ui7 u7 chit8 jit8 Cha-lip8 kou3-i3 chhong3-ti7 Hek-tek e5 sio2-be7 hou7 i khau3, chiu7 me7 kong2, “Li2 phaiN2 khoaN3 koh gong7 boe7 pi2-tit Kat-la-ti2 hiah ho2 khoaN3, ia7 boe7 pi2-tit i e5 chhang-mia5,” na7-si7 i e5 sio2-be7 peng3 bo5 phaiN2 khoaN3 sou2-i2 me7 kau3 hou7 i khau3. Hit si5 Hek-tek me7 kong2, “Kai-chai3 goa2 e5 hiaN-ti7 bo5 chhin-chhiuN7 li2 chit ho7 hiong5-ok, koh li7-ek ka-ki7 e5 phaiN2 nih8,” tui3 an2-ni Hek-tek sio2-chia2 kek-goe7 e5 oan3-hun7 i, taN koh khoaN3-kiN3 i chit iuN7, kiam2 kheng2 beh li2-chhai2 i mah ?” 
  Ke3 bo5 joa7-ku2, Hek-tek sio2-chia2 tu2-tioh8 Heng5-su7, saN-kap kong2-oe7, Heng5-su7 kong2, “Goa2 ka7 li2 kong2 chit8 hang7 hoaN-hi2 e5 siau-sit, chiu7-si7 goa2 e5 lau7-pe7 i2-keng chiam7-chiam7 khah ho2.” Heng5-su7 in-ui7 kap Hek-tek sio2-chia2 si7 ti-ki2 e5 peng5-iu2, sou2-i2 chiong ke-lai7 bo5 chiN5, kap ui5-lan5 e5 cheng5-heng5 long2 ka7 i kong2, “Hian7-si5 chin khiam3-eng7 chiN5, goa2 beh khi3 siaN5-lai7 boe7 hit siang peng-oe5, koh beh chhe7 kang thang choe3.” 
  Hek-tek sio2-chia2 kong2, “Ai-ah, li2 boe7 hit siang peng-oe5--mah, iau2 u7 gou7 jit8 chiu7 beh sai3 liu-peng.” 
  Heng5-su7 chiu7 kong2, “Goa2 chai, na7-si7 goa2 koat-i3 beh chiong hit siang sin e5 peng-oe5 boe7.” 
  Hek-tek sio2-chia2 sim siuN7 i si7 chit8 e5 u7 hau3 e5 gin2-na2, kap hit e5 chan5-jim2 li7-ki2 e5 Cha-lip8 toa7 bo5 saN-tang5, Heng5-su7 kong2, “Chit si5 goa2 beh khi3 boe7 peng-oe5.” An2-ni chhin-chhiuN7 chiN3 chit8 iuN7 chau2-khi3, Hek-tek kio3 kong2, “Heng5-su7 kin2 lai5,” Heng5-su7 thiaN-kiN3 kio3 chiu7 khia7 teh. Hek-tek sio2-chia2 chiu7 kong2, “Li2 na7 sit8-chai7 beh boe7 hit siang peng-oe5, goa2 u7 chit8 e5 peng5-iu2 beh boe2.” 
  Heng5-su7 kong2, “Si7 Cha-lip8 beh boe2 mah ? goa2 m7 goan7 boe7 hou7 i.” 
  Hek-tek sio2-chia2 kong2, “Li2 chin gong7 lah, goa2 kiam2 kheng2 boe7 hou7 i mah, i chit iuN7 kiam5-siap e5 lang5 goa2 te7-it oan3-hun7 i, hian7-chai7 si7 goa2 e5 peng5-iu2 beh boe2, Cha-lip8 ia7 m7 si7 goa2 e5 peng5-iu2 goa2 chaiN2-iuN7 kheng2 boe7 hou7 i nih8, goa2 tu2-chiah khoaN3-kiN3 i sia7-si2 chit8 chiah chiau2, chin si7 chan5-jim2, goa2 kek-goe7 hun7 i, goa2 sit8-chai7 u7 chit8 lang5 beh boe2 chit e5 peng-oe5, li2 m7-bian2 theh8-khi3 koe nih8 boe7, na7-si7 theh8 kau3 koe-nih8 ke3 chiN5, tioh8 sit chit8 poaN3, li2 chiong oe5 theh8 lai5 hou7 goa2, goa2 kin-a2-jit8 e7-pou chiu7 thang chiong chit e5 chiN5 theh8 lai5 hou7 li2.” 
  Heng5-su7 chiu7 chiong peng-oe5 theh8 hou7 i, koh kong2, “Na7-si7 li2 e5 peng5-iu2 m7, chhiaN2 li2 e7-pou chiu7 tioh8 chiong oe5 theh8 lai5 heng5 goa2, in-ui7 goa2 kin-a2-jit8 boe7 i, iau2 beh boe2 chha5, boe2 mi7-hun2, pi7-pan7 bin5-a2-jit8 tou7 oah8 e5.” 
  Hek-tek chhio3 kong2, “Goa2 e5 peng5-iu2 tek-khak beh.”Kong2 soah Hek-tek theh8 peng-oe5 beh thoe3 i khi3 boe7, chit8 bin7 kiaN5 chit8 bin7 siuN7, Heng5-su7 choe3 lang5, chin si7 iong2-kam2, hau3-sun7, u7 chai5-leng5 e5, chin7 i e5 lek8-liong7 iuN2-chhi7 i choan5-ke, goa2 siuN7 i koh beh hou7 i-seng e5 i-ioh8 hui3, i e5 lau7-bu2 chit-si5 beh chiau3-eng3 i e5 pe7-chhin, boe7-oe7 choe3 pat8 hang7 e5 su7, i sio2-be7 Kat-la-ti2 beh sau3 toe7 chhit toh, chu2 chiah8, soe2 oaN2,choe3 ke-lai7 it-chhe3 e5 chap8-su7, in chit8 ke e5 seng-oah8 oan5-choan5 si7 Heng5-su7 chit8 sin, ai-ah, i e5 taN3 chin si7 bo5 khin,bo5 ki5-koai3 i chit si5 it-teng7 beh boe7 chit siang peng-oe5, goa2 siuN7 i i2-au7 kiaN-liau2 oh kau3 oh8-tng5 thak8 chheh, goa2 bat thiaN-kiN3 i e5 sian-siN kong2, i sou2 u7 e5 hak8-seng, bo5 u7 chit8 e5 chhin-chhiuN7 Heng5-su7 chit iuN7 e5 chhang-mia5. 
  Heng5-su7 li7-khui Hek-tek, tit8 ng3 siaN5 kiaN5 khi3, teh siuN7 beh chhe7 kang thang choe3, i chit8 lou7 sim-lai7 am3-siuN7 kong2 Hek-tek sio2-chia2 e5 choe3 lang5, chin si7 jin5-ai3 hui-siong5, sui-si7 chhut sin hu3-kui3, tok8-tok8 i peng3 bo5 khoaN3-khin song3-hiong lang5, chin-chiaN3 ho2 chhin-chhiuN7 sian-li2 chit8 iuN7. In nng7 lang5 ka-chiah-au7 saN o-lo2 na7-si7 in nng7 lang5 long2 bo5 u7 thiaN-kiN3. Heng5-su7 tui3 teng2-koe chau2 kau3 e7-koe, chhe7 chin ku2, chhe7 bo5 chit8 hang7 e5 thau5-lou7 thang choe3, sim-siuN7 thoe3 lang5 khoaN3 mng5, a2-si7 thoe3 lang5 chau2-lou7 ia7 ho2, na7-si7 i e5 i-chiuN5 phoa3-noa7, lang5 long2 bo5 beh, u7 lang5 kong2, hian7-chai7 tang-thiN e5 thiN-si5 chin te2, m7-bian2 eng7 lang5, theng3-hau7 me7-ni5 chhun chiah eng7 lang5. Heng5-su7 kip-teh bo5 hoat, siuN7-lai5 siuN7-khi3, m7 chai beh chaiN2-iuN7 thang lai5 iuN2-chhi7 chit e5 ke, khah ho2 tioh8 to3-lai5 khi3. Kau3 Pi2-tek e5 mng5-khau2 tu2-tu2 sim kip chhin-chhiuN7 he2 chit8 iuN7. Pi2-tek khoaN3-kiN3 kio3 kong2, “Heng5-su7, Heng5-su7, goa2 thiaN-kiN3 kong2, li2 beh chhe7 kang thang choe3, u7 iaN2 bo5 ? Goa2 e5 lau7-pe7 ai3 li2 thoe3 goan2 ti7 iN7 lai7, khi2 chit8 cho7 liang5-teng5, li2 oe7 choe3 bak8-chhiuN7 e5 chhiu2-ge7 mah ?” 
  Heng5-su7 kin2 in3 kong2, “Goa2 thang lai5 choe3 khoaN3.” 
  Pi2-tek kong2, “An2-ni goa2 thang chhiaN2 goa2 e5 lau7-pe7 lai5 saN-kap gi7-lun7.” 
  Pi2-tek e5 lau7-pe7, chit si5 i2-keng thiaN-kiN3 lah, chiu7 liam5-piN chhut lai5, koat-i3 ai3 Heng5-su7 khi2 cho7, kio3 i bin5-a2-jit8 chiu7 tioh8 lai5 khi2 kang, koh tai7-seng chiong bin5-a2-jit8 e5 chiN5 hou7 i, koh mng7 Heng5-su7 kong2, “Li2 e5 lau7-pe7 e5 piN7 chaiN2-iuN7 ?” 
  Heng5-su7 kong2, “Kam2-sia7 sian-siN e5 ki3-liam7, Hian7-chai7 chit8 jit8 chit8 jit8 ho2.” 
  Pi2-tek e5 lau7-pe7 kong2, “Chit e5 Phok i-seng, i ti7 lan2 Ho5-lan5 kok lai7 chin si7 chhut-mia5, na7-si7 i e5 choe3 lang5 bo5 hiong5-ok chiu7 chin ho2 lah.” 
  Pi2-tek chiap chhui3 kong2, “I chit e5 i-seng long2 bo5 u7 sian7-liong5 e5 sim.” 
  Heng5-su7 kong2, “Chhian-ban7 m7-thang an2-ni kong2, i tui3 ti7 goa2 chin u7 jin5-ai3, i e5 goa7-mau7 sui-jian5 chin hiong5-ok, sim-lai7 khiok chin ai3-sim.” 
  Pi2-tek e5 lau7-bu2 chau2 chhut lai5 kong2, “Heng5-su7 kong2 bo5 chho3.” Chiu7 tui3 i e5 tiong7-hu kong2, “Goa2 tu2-chiah thiaN-kiN3 li2 kap Pi2-tek kong2 e5 oe7 si7 chho3 lah.” Koh tui3 Pi2-tek kong2, “Pi2-tek li2 m7 eng-kai an2-ni gi7-lun7 lang5 e5, goa2 m7 ai3 li2 oh8 chit ho7 bo5 kui-ku2 e5 kong2-oe7.”
  Pi2-tek kong2, “A-bu2, chhiaN2 li2 goan5-liong7 goa2, li2 sou2 kong2 e5 chu7-jian5 tioh8, na7-si7 Phok i-seng sui-jian5 sng3 si7 Ho5-lan5 te7-it pun2-su7 e5 lang5, i m7 eng-kai bo5 lun7 tui3 sim2-mih8 lang5, sui5-pian7 hoat-chhut siu7-khi3 me7 lang5.” 
  I e5 lau7-bu2 kong2, “Pi2-tek, na7-si7 li2 oe7 chai Phok i-seng sim-lai7 e5 oh-chhu3, li2 bo5 beh kong2 chit ho7 oe7. I khah cha2 u7 chit8 e5 kiaN2 chin ho2 e5, put-ko3 si7 so3-seng3, u7 chit8 tiam2 kiau-go7, cha2 kui2 ni5 chau2 chhut khi3, kau3 hian7-si5 iau2 bo5 to3-lai5, i e5 kiaN2 iau2-be7 chau2 chhut-khi3 e5 i2-cheng5, chit e5 Phok i-seng si7 chin ho5-khi3 e5, goa2 chiong-lai5 be7 bat khoaN3 chit ho7 ho2 koh ho5-khi3 e5 lang5, put-ko3 hian7-si5 in-ui7 sim-su bo5 sun7, sou2-i2 si5-siong5 hoat siu7-khi3.” 
  Heng5-su7 kong2, “Sian-siN-niu5 e5 oe7 bo5 chho3.” An2-ni Heng5-su7 to-sia7 Pi2-tek kap i e5 lau7-pe7, kong2, “Kam2-sia7 li2 e5 thiaN3-thang3, kio3 goa2 choe3 kang, goa2 chin kam2-kek e5.” Kong2 soah oat8-thau5 beh khi3, Pi2-tek sang3 kau3 mng5-khau2, tui3 Heng5-su7 kong2, “E7 le2-pai3 beh sai3-liu peng, li2 tek-khak tioh8 u7-pi7, li2 pit-teng7 beh tit-tioh8 siuN2.” 
  Heng5-su7 kong2, “Hit chit8 jit8 goa2 boe7-oe7 sai3 peng.” 
  Pi2-tek kong2, “Si7 sim2-mih8 ian5-kou3 mah ? Cha-lip8 oan3-hun7 li2, chou2-tong3 li2 lai5 mah, li2 m7-bian2 li2-chhai2 i.” 
  Heng5-su7 kong2, “M7 si7 chit e5 ian5-kou3.” Kong2 e5 si5 bin7 hian2-chhut chhiu5-khou2 e5 iuN7, Pi2-tek m7 kaN2 koh-chai3 mng7, chiu7 kong2, “Chai3-hoe7, bin5-a2-jit8 lai5 choe3 kang,” koh kong2, “Tui3 put-chu7. Tu2 chiah kong2 Phok i-seng chiah-e5 oe7, chhin-chhiuN7 chin bo5 keng3-tiong7 i, na7 koh oat-jip8 chhu3 e5 si5 goa2 chai lau7-bu2 oe7 koh me7 goa2.” Kong2 soah nng7 lang5 choe3 chit8 e5 chhio3, Heng5-su7 chiu7 khi3. Pi2-tek to3-lai5 jip8 mng5 io5-thau5 kong2, si7 sim2-mih8 ian5-kou3 i m7 koh sai3 peng nih8 ? 
</CL>
<HL>

第8章 <BR>Koh得著老父 
Hit一暗Heng5-su7 e5老父好真濟，心想beh起來，坐ti7 大e5 the 椅，thang來烘火。一tiap仔久全家攏歡喜到boe7顧得。Heng5-su7因為伊e5 老父身體真重，著欠用一項真堅固e5物hou7 伊靠，就提一塊堅定e5大椅，he7-ti7 火爐前；醫生雖然無吩咐Pek嬸准伊e5 丈夫起來坐，但是伊家己注意將伊e5 丈夫扶起來，ti2-tu2 teh扶e5 時，伊e5 丈夫對伊講，「你企會在，我an2-ni oh企起來，是我已經老lah，無氣力mah，抑是因為發熱，hou7 我無力mah？」 
Pek嬸笑講，「你不過是因為破病發熱hou7 你an2-ni軟弱，這位有椅，你坐落去，來烘火thang歡喜咱今仔日一齊團集。」Pek嬸講了，慢慢放伊e5 丈夫坐ti7 椅nih8，那親像有卸擔 ti7 椅頂。Heng5-su7也照伊所會e5幫贊伊e5 老母扶伊e5 老父坐落。這時Kat-la-ti2走來走去，chhe7逐項e5物提hou7伊e5 老母，hou7 伊e5老父靠ka-chiah，koh chhe7一塊細塊椅hou7 伊e5 老父靠腳，Heng5-su7將火撥一下hou7 火發焰，燒去極外e5大。伊e5 老父坐ti7 椅頂，目珠看in，心內真奇怪，家己想tu2 才teh扶我e5 查甫囡仔就是細Heng5-su7 mah，tu2-chiah提chheng2仔teh掃火爐頂e5火灰，一個四尺懸e5查某囡仔，就是伊e5 小妹mah，我e5 某亦是這號sui2 e5面貌，但是親像心內teh掛慮甚物，房內e5物件只有一塊榕柴e5桌，iau2 是我以前成親e5 時買e5，koh有一本聖冊也iau2 ti7 架仔頂，因為看見這號e5景況，boe7免得一滴一滴e5目屎滴落來。Kat-la-ti2 bat流目屎祈禱，今已經得著允准，因為Kat-la-ti2今知疼伊e5 老父贏過世間e5事，伊看見老父哭就來抱伊e5 頷頸，將伊e5 面倚著老父叫講，「親愛e5父ah，你m7-thang哭，阮chiah-e5攏ti7 chia。Heng5-su7 kap 伊e5 老母心內也真oh過，獨獨無做聲，in看著Kat-la-ti2，看伊e5 老父吐氣，對伊e5 查某子講，「上帝祝福你。」Kiah8起頭來講，「我親像boe7認得你。」Koh快樂e5樣ka7伊e5 某講，「我應該著認得伊。」Tui3 an2-ni用雙手摸伊e5 查某子e5面，真注意看，親像看見伊長大e5款，講，「我應該著認得伊，一對藍色e5目珠kap紅e5嘴唇形貌，kap細漢e5 時一樣，我會記得伊boe7會行e5 時，唱歌，真好聽，但是離開已經久lah，現在這個事已經過去lah。」 
Pek嬸緊緊講，「Iau2-be7過去，你想我肯hou7 Kat-la-ti2 boe7 記得細漢e5 時e5光景mah？」就叫Kat-la-ti2唱hit e5細漢e5 時所唱e5詩hou7 伊聽，這時伊e5 老父坐ti7 椅頂，身靠ti7 椅背，khoeh目珠，垂手，聽伊唱詩，聲音真好親像兩歲e5 時所唱e5一樣，所以感動伊e5 心，嘴唇略仔振動笑笑。Kat-la-ti2唱詩了，Heng5-su7也略仔笑一下，就提一塊柴椅，he7 ti7 伊e5 老父e5面前，將牛奶chiah-e5物he7 ti7 頂面，就指講，「阿爹ah，ti7 chia有牛奶、雞卵、肉汁、白e5麵包，你thang來食。」Sou Pek-hok一面食一面kap伊講幾句話。Heng5-su7提伊細漢e5 時所thit-tho5一個榕柴所做未成e5細船，hou7 伊e5 老父看，問講，「阿爹，你知這個是甚物？」伊e5 老父講，「我知是我昨日所做e5。」Koh講，「Ai-ah，m7 是cha7日，是早真濟年，做iau2-be7成e5細船。」 
Heng5-su7講，「雖然be7有做成，我iau2-ku2保惜，聽候你好，手有力，thang做到明白。」 
伊e5 老父講，「是，我thang將伊做好，但是你現在已經成人，m7 是替你，將來thang hou7 我e5 孫仔thit-tho5。」就問Heng5-su7講，「你chiah濟年有幫贊你e5 老母mah？」伊e5 某ti7 邊仔講，「伊真有幫贊我。」 
Sou Pek-hok koh問講，「Tui3發大水hit年到今仔日有偌濟年lah？」 
Heng5-su7講，「有十年lah。」 
伊e5 老父驚講，「怎樣已經有十年lah？」Pek嬸記得醫生吩咐講，m7-thang激動伊hou7 伊重感，所以m7 知著怎樣應才好，tui3 an2-ni講，「你現在已經好lah，著感謝上帝，今著倒床歇睏。」 
伊e5 丈夫叫Heng5-su7講，「嬰仔，你來幫贊我，我beh上床去睏lah。」 
Hit暗，Heng5-su7、母、子，三人食暗頓e5 時Pek嬸看見伊e5 丈夫安穩睏，心內真歡喜，Heng5-su7 kap Kat-la-ti2 teh食e5 時，親像心內有teh想甚物一樣。Pek嬸問Heng5-su7講，「你心內teh想甚物？」 
Heng5-su7講，「我想hit一千銀。」 
忽然聽見床頂有細仔聲講，「一千銀mah？我想ti7 我破病這幾年e5中間這個銀ti7 lin2真有路用。」 
Pek嬸聽見chiah-e5話傷心趕緊問伊e5丈夫講，「你是醒mah？」 
應講，「是ah，我現時好濟lah，佳哉我有積聚hit e5銀，這十年來有用了mah？」Pek嬸講，「我e5丈夫ah，我e5 丈夫ah，我攏m7 知hiah-e5錢ti7 tah 落，我無有得著一個錢。」 
Tu2-tu2想beh將攏總e5事ka7伊e5 丈夫講，Heng5-su7搖手講，「阿母，你boe7 記得醫生吩咐m7-thang攪擾伊。」 
伊e5 老母就低聲講，「嬰仔，你kap伊講話。」 
Heng5-su7就進前對伊e5 老父講，「阿爹，我真歡喜你身體有較好lah，扑算明仔日就會勇健起來。」 
伊e5 老父講，「是，我也扑算an2-ni。」Koh問Heng5-su7講，「Hiah-e5銀用了偌久lah？我聽無明你e5 老母所講e5話。」 
Pek嬸趕緊進前講，「我是講攏總無一圓lah。」 
伊e5 丈夫講，「無就好，你m7-thang為著這e5事著急，這十年e5中間，一家teh過日，亦beh培養細漢囡仔，用了一千銀也無掠做濟，這幾若年bat tu2著破病mah ？」 
Pek嬸即時哭起來提圍裙拭目屎講，「無，無。」 
伊e5 丈夫笑講，「無就好lah，為著啥事beh哭nih8，我有力thang來趁錢e5時，這個袋仔koh beh滿滿，佳哉我iau2-be7跋倒以前有ka7你講。」 
Pek嬸緊緊問講，「Ka7我講甚物？」 
伊e5 丈夫講，「Ai-ah，就是我埋hit e5錢，tu2-chiah我夢見親像我無有ka7你講。」 
Pek嬸緊進前beh koh再問伊這個錢埋ti7 tah 落，Heng5-su7緊ka7伊khiu2-teh講，「你m7-thang急，聽候我慢慢探聽伊。」Pek嬸就無做聲，但是心內恨boe7會liam5-piN 聽見伊怎樣應，伊e5 丈夫直直顫e5聲音想beh講話，Heng5-su7講，「怎樣用che夢攪擾老父nih8。你會記得甚物時埋hit e5錢mah？」 
伊e5 老父講，「我記得真清楚，我受傷e5前一日張福生對我講幾句話hou7 我m7 信服伊，因為只有伊kap你e5 老母知我囥一千銀，我無放心，所以我hit暝起來，將hit e5錢埋ti7 地nih8。」 
Heng5-su7笑嘻嘻講，「我真信我老父所講e5，阿爹你會記得埋ti7甚物所在mah？」 
伊e5 老父講，「我會記得，這tiap8已經晏，我有淡薄厭sian7，你去睏我也beh睏lah。」 
Heng5-su7也驚了攪擾伊e5 老父，不得已就講，「阿父，安眠，我亦beh去lah。」行幾步越面koh問伊e5 老父講，「阿爹，你會記得hit e5錢究竟埋ti7 甚物所在，我hit時iau2細漢，所以m7 知這個事。」 
伊e5 老父講，「Ti7 厝後，倚近柳樹e5地方。」 
Heng5-su7講，「阿爹，是ti7 柳樹e5北邊mah？」 
伊e5 老父講，「M7 是，ti7 柳樹e5南邊。」 
Heng5-su7講，「阿爹，iau2-ku2記得到chiah清楚ah。」 
這時Heng5-su7歡喜到boe7顧得，跳起來講，「阿爹，請平安睏，我亦beh去lah。」Tui3 an2-ni母子三人相kap去睏。 
Hit暗月出teh真晏，Kat-la-ti2 kap伊e5 老父攏睏去lah，光明e5月，照入窗仔內，koh無攪擾in。Heng5-su7 kap 伊e5 老母輕輕起來，看見月光照ti7 地nih8，thang看見柳樹真明，in母子兩人就kiah8鋤頭beh掘hit e5錢，雖然外面寒，風入骨，冰霜侵人，也都無驚，所驚e5是驚了將in兩人扑醒，所以in兩人一面掘地一面驚心，時刻輪流輕輕去探看父查某子兩人，看有醒抑無。Pek嬸笑講，「若是將錢掘著；lin2老父醒，將這個錢hou7 伊看，伊看見真濟e5錢iau2 ti7-teh，會怎樣e5歡喜nih8？」 
In兩人ti7 柳樹e5南邊掘了半暝，已經有一尺深，也無看見有錢e5影，m7知hit e5錢有抑無，兩人心內真著急。 
Pek嬸講，「Ai-ah，你e5 老父將這個錢埋teh真深，這個塗真軟，月光koh大，現在讓我來掘ah，若將柳樹根傷著，我真m7 甘，你想應該為著這個錢傷著樹mah？」 
Heng5-su7看見iau2-be7有掘著錢，心內真憂悶，隨時應講，「我m7 知。」 
兩人掘了幾若點鐘久開一空真大，真深，逐所在chhe7過來猶原無看見錢，這時天頂e5雲已經佈滿，月光也無明，天也teh-beh光lah，Pek嬸kap Heng5-su7相看，親像無向望。 
第9章 <BR>Chhe7頭路 
第二早起，Cha-lip8走到Heng5-su7 e5厝，看見hit e5塗親像掘鬆e5款，就企teh，四圍細膩看，也看boe7出甚物意思，不過是塗較鬆，kiah8頭看，看見Heng5-su7厝頂e5煙筒頂有一隻白鶴。荷蘭e5風俗鶴歇ti7 厝頂，hit e5家的確興盛。Cha-lip8開弓射箭，射hit隻鶴。這時Hek-tek小姐tu2-tu2來Heng5-su7 e5厝邊，看見Cha-lip8射死hit隻鶴，心內想講，「這個殘忍e5囡仔真可惡。」Cha-lip8看見Hek-tek小姐，心想Hek-tek小姐的確o-lo2我這支箭真準--e5，tui3 an2-ni就講，「小姐真gau5 早ah，」thai2會知Hek-tek小姐受氣，看伊講，「早nih8，你就是殘忍不堪e5人，m7 准你koh再kap我講話。」An2-ni氣pun5-pun5無beh理睬伊就走。原來Hek-tek小姐並m7 是因為Cha-lip8射鶴才怨恨伊，平素就真無歡喜伊，因為有一日Cha-lip8故意創治Hek-tek e5小妹hou7 伊哭，就罵講，「你歹看koh憨boe7比得Kat-la-ti2 hiah好看，也boe7比得伊e5 聰明，」但是伊e5 小妹並無歹看所以罵到hou7伊哭。Hit時Hek-tek罵講，「佳哉我e5兄弟無親像你這號兇惡，koh利益家己e5歹nih8，」tui3 an2-ni Hek-tek小姐格外e5怨恨伊，今koh看見伊這樣，kiam2肯beh理睬伊mah？」
過無偌久，Hek-tek小姐tu2著Heng5-su7，相kap講話，Heng5-su7講，「我ka7你講一項歡喜e5消息，就是我e5 老父已經漸漸較好。」Heng5-su7因為kap Hek-tek小姐是知己e5朋友，所以將家內無錢，kap為難e5情形攏ka7伊講，「現時真欠用錢，我beh去城內賣hit雙冰鞋，koh beh chhe7工thang做。」 
Hek-tek小姐講，「Ai-ah，你賣hit雙冰鞋--mah，iau2有五日就beh賽溜冰。」 
Heng5-su7就講，「我知，但是我決意beh將hit雙新e5 冰鞋賣。」 
Hek-tek小姐心想伊是一個有孝e5囡仔，kap hit e5殘忍利己e5 Cha-lip8大無相同，Heng5-su7講，「這時我beh去賣冰鞋。」An2-ni親像箭一樣走去，Hek-tek叫講，「Heng5-su7緊來，」Heng5-su7聽見叫就企teh。Hek-tek小姐就講，「你若實在beh賣hit雙冰鞋，我有一個朋友beh買。」 
Heng5-su7講，「是Cha-lip8 beh買mah？我m7 願賣hou7 伊。」 
Hek-tek小姐講，「你真憨lah，我kiam2肯賣hou7 伊mah，伊這樣鹹澀e5人我第一怨恨伊，現在是我e5 朋友beh買，Cha-lip8也m7是我e5 朋友我怎樣肯賣hou7 伊nih8，我tu2-chiah看見伊射死一隻鳥，真是殘忍，我格外恨伊，我實在有一人beh買這個冰鞋，你m7 免提去街nih8賣，若是提到街nih8價錢，著失一半，你將鞋提來hou7 我，我今仔日下晡就thang將這個錢提來hou7 你。」 
Heng5-su7就將冰鞋提hou7 伊，koh講，「若是你e5 朋友m7，請你下晡就著將鞋提來還我，因為我今仔日賣伊，iau2 beh買柴、買麵粉，備辦明仔日度活e5。」 
Hek-tek笑講，「我e5 朋友的確beh。」講煞Hek-tek提冰鞋beh替伊去賣，一面行一面想，Heng5-su7做人，真是勇敢、孝順、有才能e5，盡伊e5 力量養飼伊全家，我想伊koh beh hou7 醫生e5醫藥費，伊e5老母這時beh照應伊e5 父親，boe7會做別項e5事，伊小妹Kat-la-ti2 beh掃地拭桌、煮食、洗碗，做家內一切e5雜事，in一家e5生活完全是Heng5-su7一身，Ai-ah，伊e5 擔真是無輕，無奇怪伊這時一定beh賣這雙冰鞋，我想伊以後驚了oh到學堂讀冊，我bat聽見伊e5 先生講，伊所有e5學生，無有一個親像Heng5-su7這樣e5聰明。 
Heng5-su7離開Hek-tek，直向城行去，teh想beh chhe7工thang做，伊一路心內暗想講Hek-tek小姐e5做人，真是仁愛非常，雖是出身富貴，獨獨伊並無看輕散hiong人，真正好親像仙女一樣。In兩人ka-chiah後相o-lo2但是in兩人攏無有聽見。Heng5-su7 tui3頂街走到下街，chhe7真久，chhe7無一項e5頭路thang做，心想替人看門，抑是替人走路也好，但是伊e5 衣裳破爛，人攏無beh，有人講，現在冬天e5天時真短，m7 免用人，聽候明年春才用人。Heng5-su7急teh無法，想來想去，m7 知beh怎樣thang來養飼這個家，較好著倒來去。到彼得e5門口tu2-tu2心急親像he2一樣。彼得看見叫講，「Heng5-su7，Heng5-su7，我聽見講，你beh chhe7工thang做，有影無？我e5 老父ai3你替阮ti7 院內，起一座涼亭，你會做木匠e5手藝mah？」 
Heng5-su7緊應講，「我thang來做看。」 
彼得講，「An2-ni我thang請我e5 老父來相kap議論。」 
彼得e5老父，這時已經聽見lah，就liam5-piN出來，決意ai3 Heng5-su7起造，叫伊明仔日就著來起工，koh代先將明仔日e5錢hou7伊，koh問Heng5-su7講，「你e5 老父e5病怎樣？」 
Heng5-su7講，「感謝先生e5記念，現在一日一日好。」 
彼得e5老父講，「這個博醫生，伊ti7咱荷蘭國內真是出名，但是伊e5 做人無兇惡就真好lah。」
彼得接嘴講，「伊這個醫生攏無有善良e5心。」 
Heng5-su7講，「千萬m7-thang an2-ni講，伊對ti7 我真有仁愛，伊e5 外貌雖然真兇惡，心內卻真愛心。」 
彼得e5老母走出來講，「Heng5-su7講無錯。」就對伊e5 丈夫講，「我tu2才聽見你kap彼得講e5話是錯lah。」Koh對彼得講，「彼得你m7 應該an2-ni議論人e5，我m7 愛你學這號無規矩e5講話。」 
彼得講，「阿母，請你原諒我，你所講e5自然著，但是博醫生雖然算是荷蘭第一本事e5人，伊m7 應該無論對甚物人，隨便發出受氣罵人。」 
伊e5 老母講，「彼得，若是你會知博醫生心內e5 難處，你無beh講這號話。伊較早有一個子真好e5，不過是躁性，有一點驕傲，早幾年走出去，到現時iau2 無倒來，伊e5子iau2-be7走出去e5以前，這個博醫生是真和氣e5，我將來未bat看這號好koh和氣e5人，不過現時因為心思無順，所以時常發受氣。」 
Heng5-su7講，「先生娘e5話無錯。」An2-ni Heng5-su7多謝彼得kap伊e5 老父，講，「感謝你e5 疼痛，叫我做工，我真感激e5。」講煞越頭beh去，彼得送到門口，對Heng5-su7講，「下禮拜beh賽溜冰，你的確著預備，你必定beh得著賞。」 
Heng5-su7講，「Hit 一日我boe7會賽冰。」 
彼得講，「是甚物緣故mah？Cha-lip8怨恨你，阻擋你來mah，你m7 免理睬伊。」 
Heng5-su7講，「M7 是這個緣故。」講e5 時面顯出愁苦e5樣，彼得m7 敢koh再問，就講，「再會，明仔日來做工，」koh講，「對不住。Tu2才講博醫生chiah-e5 話，親像真無敬重伊，若koh越入厝e5時我知老母會koh罵我。」講煞兩人做一個笑，Heng5-su7就去。彼得倒來入門搖頭講，是甚物緣故伊m7 koh賽冰nih8？ 
</HL>
