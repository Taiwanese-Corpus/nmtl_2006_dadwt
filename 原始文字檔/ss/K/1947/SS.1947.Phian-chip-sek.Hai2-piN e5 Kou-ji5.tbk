<CL>
Hoan7 Kui-lo5 kong2, Goan2 tau ti7 Ui-lek8-su7 kok e5 pak-si3, khia7-khi2 ti7 hai2-kiN5, chit8-keng sio2 thou5 chhu3, m7-si7 kap goan2 pe7-bu2 saN kap tiam3, ia7 boe7 ki3-tit goan2 pe7-bu2 siN choe3 chaiN2-iuN7. 
Kau2 ni5 cheng5, u7 chit8 mi5 ti7 hai2-nih khi2 toa7 hong, u7 chit8 chiah toa7 chun5 tu2-tioh8 toa7 hong loe5-tioh8 chioh8-thau5 phah-phoa3. Te7-ji7 jit8 u7 pun2-toe7 lang5 khi3 khioh-mih8, khoaN3-kiN3 u7 chit8-e5 chhiu2-nih8 pho7 e5 cha bo2-kiaN2 a2 to2 ti7 hai2-piN, chha-put-to si2-lah; hit-e5 cha-bou2-gin2-a2 chiu7-si7 goa2. Sou2 u7 chiau3-kou3 goa2 e5 lang5 long2 im-si2 liau2, kau3 chit-tiap8 ia7 bo5 lang5 chai chhoa7 goa2 khi3 tah hit chiah toa7-chun5 e5 si7 sim2-mih8 lang5, ia7 bo5 thiaN-kiN3 che7 hit chiah chun5--e5 si7 sim2-mih8 lang5. 
Hit-e5 lai5 khoaN3-kiN3 goa2--e5 chiu7 chiong goa2 khioh khi2-lai5 pho7, pho7 kau3 chit8-e5 hu3-kun7 e5 hiuN-sia7, chiu7-si7 in-tau; i e5 bou2 kap chhu3-piN long2 kong2, m7 tat8-tioh8 sang3 goa2 khi3 hou7 Kou-ji5-iN7, hit-e5 pho7 goa2 e5, phian-phian beh siu goa2 choe3 cha-bou2-kiaN2. Hit lang5 siN3 Hoan7, sou2-i2 piau2 goa2 e5 mia5 siN3 choe3 Hoan7 Kui-lo5, goa2 chiu7 jin7 in choe3 pe7-bu2, in chin7 thiaN3 goa2, liah8 goa2 choe3 chhin-siN--e5 chit8-iuN7. In ke--nih8 pun2 u7 si3 e5 gin2-a2, chin7 soe3-han3 e5 chiah u7 si3-hoe3. Kau3 goa2 lak8-hoe3 e5 si5, goa2 e5 iuN2-pe7 si2--khi3, goa2 sui-bong2 si7 gin2-a2, ia7 tang5 goan2 iuN2-bo2 kap tak8 e5 gin2-a2, long2 chin7 ai-siong. 
Chit si5 goa2 chin7 kiaN goan2 iuN2-bo2 chiong goa2 sang3 khi3 hou7 Kou-ji5-iN7. In-ui7 goa2 e5 iuN2-pe7 iau2 ti7-teh e5 si5, goan2 iuN2-bo2 siu7-khi3, bat kong2 boe7 thang chhi7 goa2, hian7-si5 ke-lai7 chin chheng-tam7, goa2 chin7 kiaN i iau2-ku2 u7 khng3 chit ho7 i3-su3. 
Goan2 iuN2-pe7 pun2 si7 choe3 khui ian5-khong3 e5 kang, kiN3-na7 choe3 chit ho7 kang khah che7 bo5 tng5 he3-siu7, in-ui7 sin-the2 be7-e7 song2-khoai3, khong3-lai7 u7 khng3 tok8-khi3, lang5 chin7 khoai3 jiam2 piN7. Goan2 sang3-chong3 liau2, iuN2-bu2 siuN7 tioh8 chaiN2-iuN7 chiah oe7 tou7-jit8, u7 sim2-mih8 hong-hoat chiah oe7 iuN2-chhi7 chit8 ke lang5. Cha2 goan2 iuN2-pe7 sou2 than3 e5 kang-chiN5, tu5 chiah8-chheng7 eng7, bo5 sim2-mih8 chek-chu7, in-ui7 an2-ni boe7-oe7 iu5-goan5 khia7 hit keng ho2 chhu3, goan2 iuN2-bo2 chiu7 kiu5 khong3-chu2 hou7 toa7-kiaN2 Hou2-ni2 tit-tioh8 chit e5 choe3-kang e5 sou2-chai7. Hit e5 khong3-chu2 toa3-tioh8 goan2 iuN2-pe7 ti7-teh e5 si5, si7 lau2-sit8 koh chin7 khun5-kin2 e5 lang5, chiah in2 i. Goan2 iuN2-bo2 hit-tiap8 iau2-be7 khi3 kiu5 i,teh kiaN i m7-kheng2, si7 in-ui7 Hou2-ni2 tui3 soe3-han3 ti7 pun2-hiuN bo5 ho2 mia5-siaN, pin5-toaN7 koh kau7 seng3-te7, tauh8-tauh8 kap gin2-a2 phoaN7 choe3-tui, chhoa7 in kiaN5-phaiN2. Goan2 iuN2-bo2 ka7 i chhe7 chit e5 choe3 kang e5 sou2-chai7, ng3-bang7 i un2-tang3 oe7 koe2-piN3 i e5 seng3-phiah, jin7-chin choe3-kang, goan2 thong-ke thang oa2-kho3 i ke3-jit8. 
Hit-e5 te7-ji7 e5, mia5 kio3 Ma2-li7, si7 cha-bou2-kiaN2, khi3 ka7 choh-sit lang5 choe3 kang, i e5 thau5-ke-niu5 chin ho2 khoan2-thai7 i, i chiu7 cha2-khi2 am3-khun3, bo5 hiam5 kan-khou2. Sin7 goan2 chiah-e5 soe3-han3 e5, boe7-oe7 choe3 sim2-mih8, siuN7 long2 bo5 lou7. 
Hit-e5 te7 saN kiaN2, mia5 kio3 Pi2-tek, si7 phoa3-siuN3 e5, tui3 soe3-han3 io siak phoa3-siuN3, chin7 kiaN koaN5, tak8-jit8 che7 ti7 i2-a2--nih8 hang-he2, a2-si7 pe5 kau3 goa7-bin7 phak8 jit8. U7 chit8-jit8 goa2 e5 iuN2-bo2 ka-ki7 che7 teh siuN7 goan2 tioh8 khi3 tah-loh8 chiah oe7 iuN2-chhi7 chit8 ke lang5. 
U7 chit8 e5 chhu3-piN thoe3 i siuN7-chhut, lai5 ka7 i kong2, Lin2 tioh8 poaN-khi3 hai2-piN khia7, hiah-e5 toe7 long2 bo5 lang5 chiang2-koan2. (Hit sou2-chai7 e5 kui-ku2, sim2-mih8 lang5 oe7 chit8 mi5 khi2 ho2 chhu3 lai5 tiam2-he2, hit sou2-chai7 chiu7 sng3 si7 i-e5). Goa2 beh kap cheng3 chhu3-piN kong2 tiaN7-tioh8 jit8, khi3 ti7 hia ka7 lin2 khi2 chhu3 ui5 li5-pa, lin2 thang ti7 hia cheng3 chhai3, chhi7 go5, ia7 thang khi3 bang7 he5 boe7, a2-si7 ka7 lang5 soe2 i-chiuN5, koh u7 Hou2-ni2 than3 e5 kang-chiN5, saN chham eng7, goa2 siuN7 an2-ni chiu7 thang ke3 jit8. Chiah-e5 chhu3-piN long2 si7 goan2 iuN2-pe7 tong-jit8 e5 he2-ki3, goan2 iuN2-bo2 thiaN liau2 chiah-e5 oe7, chiu7 chiau3 in sou2 kong2--e5 khi3 pan7. Koh ka7 goa2 kong2, Li2 iu5-goan5 kap goan2 saN-kap khi3, pang-chan7 bang7 he5. Koh kong2, Li2 chi2 kui2-ni5 ti7 goan2 tau, choe7-choe7 lian5-lui7 goan2, hian7-si5 choe3 gin2-a2 kang, than3 tam7-poh8-a2 chiN5, lai5 pang-chan7 goan2, ia7-si7 eng-kai e5. Goa2 thiaN-kiN3 chiah-e5 oe7, chiu7 chin-ai3, taN bo5 kiaN goa2 bo5 sou2-chai7. 
In iau2 u7 chit8-e5 kiaN2, mia5 kio3 Kho-ni2, i kap goa2 teh siuN7 au7-lai5 oe7 siong5-siong5 saN-kap tiam3, chiu7 chin7 hoaN-hi2. Goa2 tai7-seng bo5 kong2-khi2 Kho-ni2, taN beh tui3 thau5 kau3 be2 kong2 goa2 e5 tai7-chi3. Kho-ni2 kap goa2 chin7 saN-thiaN3, i e5 chiaN3-mia5 kio3 Ko-li5-niu5, ti7 in hiah-e5 gin2-a2 si7 te7-it soe3-han3 e5, toa7 goa2 saN-he3, sin-khu toa7 goa2 teng5-pe7, chit8 thau5-khak ang5 thau5-mng5, toa7-han3 khah ho2-khoaN3, toa7-taN2 koh lau2-sit8.
Pat8 lang5 long2 kong2 i bo5 ki-khiau3, na2 gong7 e5, in-ui7 i si7 ta-pou e5, boe7 hiau2-tit choe3 ke-lai7 su7 ; goa2 siuN7 put-lun7 sim2-mih8 lang5, bo5 chhin-chhiuN7 Kho-ni2 chiah ho2. Goa2 iau2 oe7 ki3-tit chhu3-piN ka7 goan2 khi2-chhu3 e5 su7-cheng5, in tai7-seng chhong3-pian7 thou5-phoeh8 ti7 khi2-chhu3 e5 sou2-chai7, kau3 ti7 tiaN7-tioh8 hit e5-hng, u7 ji7-chap8 goa7 lang5 lai5 khi2, goan2 long2 khia7 teh khoaN3, khoaN3-kiN3 in chit8-un5 chit8-un5 thiap8 khi2-chhiuN5, eng7 kui2-ki-chha5 choe3 iN5-a2 khoa3 ti7 chhu3-teng2, phou kek8 kau7 e5 lou5-tek, chhiuN5-teng2 lau5 chit8-e5 ian-tang5, chhiuN5-kha choh chit8-e5 chau3. In tiam3 hia khi2, goan2 lau7-bu2 chiu7 ti7 goa7-bin7 khioh chha5, theng3-hau7 in khi2-ho2, chiu7 jip8-khi3 hiaN5-he2, goan2 hiah-e5 gin2-a2 ti7 goa7-bin7 khoaN3-kiN3 tui3 ian-tang5 lai7 he2-hun khi2-lai5, chiu7 tai7-ke tah-chhiu2 kong2, U7 sou2-chai7 thang khia7-khi2 lah. Hiah-e5 ka7 goan2 khi2-chhu3 e5 chhu3-piN, ia7 thoe3 goan2 hoaN-hoaN hi2-hi2, tak8-lang5 si3-soaN3 to3-khi3, goan2 lau7-bu2 ka-ki7 oa2 he2 pi-siong, goa2 siuN7 boe7 chhut si7 sim2-mih8 tai7-chi3. 
Bin5-a2-jit8 koh u7 kui2 e5 chhu3-piN lai5,ka7 goan2 he7 mng5, iau2 u7 chit8-e5 nng7 siN3 e5 thang-a2 koaN2-kin2 chhong3 kau3 chin ho2, goan2 chiu7 poaN khi3 khia7. Chit-e5 chhu3 na7 u7 khi2 nng7-keng, sui-jian5 soe3 koh ke7, chiau3 goan2 gin2-a2 khoaN3--khi2-lai5 khiok si7 chin-ho2, mng5-khau2 u7 kek8-toa7 e5 khang3-toe7, chhit-tho5 kiaN5-kiaN5, a2-si7 phah-kiu5, that-kian3 tak8-hang7 ho2. Goan2 lau7-bu2 boe2 chit8-tiuN he5-a2-bang7, tak8-jit8 chui2-tiN7 chui2-kho2, kap Kho-ni2 kau3 hai2-piN, chiong bang7 pha loh8 chui2, theng3-hau7 bang7 tim5-loh8-khi3, chiah thoa khi2--lai5 hoaN7-teng2, chiong bang7-lai7 sou2-u7--e5 long2 piaN3 khi2--lai5. Goa2 chiu7 khioh hit-e5 chhiu-tng5 khah kim koh oe7 thiau3--e5, khah siong5 si7 goa2 chit8-lang5 teh chhong3 chit-e5 kang, u7-si5 Pi2-tek ia2 bat lai5 chan7 goa2 keng2 kau3 moa2 kheng, goan2 lau7-bu2 chiu7 khi3 sah8, kau hou7 Kho-ni2 kap goa2 khi3 li7 ke kau2-li2 lou7 e5 sio2-siaN5 boe7. 
Ti7 he7-thiN chhiu-thiN e5 si5, siaN5--nih8 choe7-choe7 lang5 lai5 hai2-piN chhiu-chhin3, he5 chin7 ho2-boe7. Boe7 e5 si5, Kho-ni2 koaN7 kheng-a2, goa2 toa3 au7-bin7 te3-i, in-ui7 goan2 lau7-bu2 khoaN3 goa2 pi2 Kho-ni2 khah-soe3, lang5 na7 khoaN3-kiN3 tek-khak siN-khi2 lin5-bin2 e5 sim, chiu7 thang tit-tioh8 chiN5. Hit siaN5--nih8 e5 lang5, chin-chiaN3 ke3-chiN5 hou7 goan2 liau2, koh ke theh8 koa2 hou7 goan2; chit e5 tai7-chi3 goa2 iau2 bo5 boe7 ki3-tit. 
Goan2 ti7 chit keng chhu3 khia7 nng7-ni5,u7 chit8-jit8, Kho-ni2 kap goa2 koaN7 chit8-kheng he5 khi3 siaN5--nih8 boe7; hit-si5 si7 he7-thiN chin joah8, bo5 chit8-tiam2-a2 hong, hut-jian5 sai-si3 khi2 chit8-phian3 ou-hun5. Chit jit8 goan2 pha he5 chin-choe7, sou2-i2 kheng chin7 tang7, chhut mng5 hit-si5, goan2 lau7-bu2 kong2, Lin2 tioh8 boe7 liau2, chiah thang to3-lai5. 
Goan2 kiaN5 u7 poaN3-si5 ku2, chiu7 loh8 hou7, chit8-chun7 chit8-chun7 khah toa7, goan2 thong sin-khu long2 ak tam5, m7-kaN2 khi3 siam2 hou7, thau3 hou7 jip8 siaN5, ti7 koe--nih8 that-chui2 tah8-thou5, toa7 siaN kio3 boe2 he5--ouh, u7 lang5 toa3 ti7 mng5-khau2, u7-e5 tui3 thang-a2--nih lui7 loh8-lai5 ka7 goan2 boe2 he5, bo5 loa7-ku2 chiu7 boe7 liau2. Chiu7 khi3 ti7 lang5 chit8 e5 mng5-khau2 siau3-chiN5, chiong chiN5 pau ti7 Kho-ni2 e5 chhiu2-kun, beh to3-khi3. Kho-ni2 chiong khang kheng khoa3 ti7 chioh8-thau5-teng2, phah-sng3 chiong goa2 thau5-mng5 kap saN e5 chui2 long2 lai5 chun7 ta. 
Chit e5 mng5-khau2 tui3-bin7, u7 chit8-keng toa7 kheh-tiam3, lai7-bin7 hioh nng7-e5 lang5-kheh, chit8-e5 thai3-thai3, chit8-e5 sio2 kou-niu5, tu2-a2 ti7 thang-a2--nih teh khoaN3 loh8 hou7, goan2 khia7 ti7 mng5-khau2 bo5 loa7-ku2. Hit e5 sio2 kou-niu5 chiu7 khui mng5, eng7 chhiu2 iat8, kah goa2 ke3--khi3, goa2 phah-sng3 i si7 beh boe2 he5, chiu7 chiong khang-kheng hou7 i khoaN3, hou7 i chai goa2 boe7 liau2 lah. I iau2-ku2 khia7 ti7 hit mng5-khau2 teh theng3-hau7 goa2, goa2 siuN7 ke3-khi3 hit-peng5, khoaN3 i beh sim2-mih8 tai7-chi3. Chiu7 khiN5 Kho-ni2 e5 saN kong2, Li2 kap goa2 lai5 khi3. I m7-kheng2, ka7 goa2 sak, kah goa2 ka-ki7 chit8 e5 khi3. 
U7 chit8 e5 bu2-a2, khia7 ti7 sio2 kou-niu5 e5 ka-chiah au7, khoaN3-kiN3 goa2 khia7 ti7 gim5-kiN5 teng2, saN-a2 chui2 chhiau7-chhiau7 tih, i e5 bin7 chiu7 piN3, tong3-boe7-tiau5, chiu7 kong2, I-ti2 Kou-niu5, li2 khah-ho2 theh8 kui2 e5 chiN5 hou7 i, kah i khi3, chit-ho7 e5 gin2-a2, li2 beh kap i kong2 sim2-mih8 oe7? 
Hit e5 kou-niu5 phian-phian kio3 goa2 tioh8 ke3--khi3, i tai7-seng khia7 ti7 kha-tah8-i2 teng2, au7-lai5 chiu7 kiaN5 kau3 gim5-kiN5-kha toa7-siaN kio3 kong2, An2-nia5 ah, hit-e5 gin2-a2 ti7 chia, i e5 saN hou7-chui2 chhiau7-chhiau7 tih. bu2-a2 m7 hou7 i chiuN7-khi3 lau5-teng2, chhiaN2 li2 loh8 lai5 chia kap i kong2 khah-ho2. Kong2 liau2 chiu7 u7 chit8-ui7 thai3-thai3 tui3 lau5-teng2 loh8-lai5. 
Goa2 chit8-e7 khoaN3-kiN3 chiu7 ka7 i chheng2-an, in-ui7 chit e5 lang5 put-siok8, goa2 long2 iau2 be7 bat khoaN3-kiN3 e5. 
Hit-e5 thai3-thai3 eng7 chhiu2 tah goa2 e5 thau5-khak kong2, Li2 mia5-kio3 sim2-mih8? Goa2 chiu7 kiah8-khi2-thau5 lai5 kong2, kio3 cho3 Hoan7 Kui-lo5, Thai3-thai3 kong2, loh8 kau3 chiah toa7 hou7, siaN2-su7 iau2 toa3 ti7 chi2 ke--nih8? li2 khoaN3 li2 e5 saN long2 tam5-lah. 
Goa2 kong2 Kho-ni2 kap goa2, he5 boe7 iau2-be7 liau2, chiah toa3 ti7 chit ke--nih8, goan2 lai5 e5 si5, goan2 lau7-bu2 ka7 goan2 kong2, boe7 bo5 liau2 m7-thang to3-khi3. Chit-tiap8 boe7 liau2 lah, goan2 si7 choe3 sio2-khoa2 seng-li2 e5, m7-kiaN hou7 tam5. 
Thai3-thai3 koh ki2 Kho-ni2 kong2, I si7 lin2 chi7-chui7? toa3 ti7 au7-bin7 teh te3 li2, si7 kap li2 choe3 phoaN7 mah? goa2 kong2, si7, i si7 goa2 e5 hiaN, mia5 kio3 Kho-ni2, choan kho3 i chiau3-kou3 goa2, tu2-a2-chiah thai3-thai3 kio3 goa2 e5 si5, Kho-ni2 tu2 beh ka7 goa2 chun7 saN hou7 i ta. 
Beh to3-khi3 goan2 tau, hit-si5 ti7 lou7--nih8 kiaN5 long2 boe7 chin3-pou7, goa2 sui-jian5 that tioh8 thou5-be5 chui2, khiok bo5 sim2-mih8 toa7 iau3-kin2, in-ui7 Kho-ni2 beh chai goa2 ti7 lang5-kheh in tau kong2 sim2-mih8 oe7, choe3 sim2-mih8 tai7-chi3. Goan2 nng7-lang5 tui3 cha2 u7 sim2-mih8 tai7-chi3 long2 bo5 saN moa5, sou2-i2 goa2 chiong tu2-a2 chiah-e5 tai7-chi3 long2 ka7 i kong2. 
I kong2, chit-tiap8 sim-lai7 chin kan-khou2, goa2 phah-sng3 kong2 peh8-chhat8 si7 m7-tioh8, na7-si7 li2 tek-khak tui3 hit-e5 thai3-thai3 m7-thang kong2 an2-ni. I io5-thau5 koh kong2, goa2 siuN7 li2 kong2 peh8-chhat8, pi2 goa2 kong2 peh8-chhat8 u7 cheng-chha, in-ui7 li2 si7 soe3-soe3 e5 cha-bou2-gin2-na2, hut-jian5 kong2 peh8-chhat8, pi2 ta-pou e5 chha koh-khah che7. Goa2 mng7 i, che si7 chi7-chui7-a2 ka7 li2 kong2 e5? i kong2, bo5 lang5 ka7 goa2 kong2, goa2 siuN7, goa2 pi2 li2 khah che7 hoe3, khah u7 lek8-liong7, chhut-chai7 lang5 chaiN2-iuN7 khoan2-thai7 goa2, goa2 long2 bo5 iau3-kin2, goa2 na7 in-ui7 sio2-khoa2 mih8 lai5 chhiah-bak8, chiu7 siN-chhut hit-e5 bo5-iaN2 oe7, siuN7 thang phian3 koe3 chhiu2, hit ho7 beh thai2 oe7 sng3-tit lang5, pi2-pheng7 goa2 choe3 cha-bou2-gin2-na2, si7 loan2-jiok8 thang kho2-lin5 e5 khoan2, chiu7 siN-chhut sio2-khoa2 peh8-chhat8 bo5 sng3 hap8 cheng5-li2. 
Goa2 thiaN i kong2 an2-ni, koh-khah chai kian3-siau3, chiu7 kong2, kaN2 m7-si7 an2-ni, goa2 chai li2 m7-ai3 hiam5 goa2, khoaN3--khi2-lai5 li2 khah iaN5 goa2, chong2-si7 goan7 goa2 chit-tiap8 liau2-au7 bo5 koh kong2 chit8 ku3 peh8-chhat8. Iau2 u7 chit8-hang, lan2 kau3 lan2 tau, boh8-tit ka7 in kong2 goa2 tit-tioh8 chit8-nia2 saN. 
Kho-ni2 bin7 tai3 chhio3 chhio3 kong2 Si7 siaN2-su7? Goa2 kong2 SiuN7 chiong chit-nia2 heng5 thai3-thai3, goa2 sim chiah oe7 peng5-an; tek-khak m7-thang chheng7 chit-nia2 saN, si7 goa2 u7 tui3 i kong2 bo5 saN, na7-si7 lan2 tau iau2 u7 nng7 nia2, chit8-nia2 si7 hoe--e5, chit8-nia2 si7 chui2-ang5--e5, long2 si7 lau7-pe7 iau2 ti7-teh khi3 siaN5--nih boe2 lai5--e5, phah-sng3 li2 ia7 chai. Kho-ni2 thiaN-liau2 thim3-thau5, Goa2 chiu7 kong2, khah-ho2 ti7 hai2-piN ta e5 chheng-khi3 soa-nih, iah chit8-khang, chiong che saN lok ti7 lai7-bin7, eng7 soa lai5 kham3, goan2 bin5-a2-jit8 lai5, chiu7 theh8 khi3 heng5 i. An2-ni chiu7 chhe7 chit8 e5 ho2 sou2-chai7; Kho-ni2 chiu7 ti7 soaN-nih iah chit8 khang chiah hit e5 soe3 pau-hok8 lok ti7 lai7-bin7, eng7 soa kham3 ho2-ho2, teng2-bin7 khoa3 saN-te3 chioh8-thau5 choe3 ki3-ho7. Goa2 kiaN-liau2 kin-a2-jit8 khah-oaN3 to3-khi3 phaiN2 kong2 oe7, chiu7 koaN2-kiaN5, kiaN5 kau3 oe7 khoaN3-kiN3 goan2 tau e5 sou2-chai7, hng7-hng7 khoaN3-kiN3 goan2 lau7-bu2 ti7 goa7-bin7 teh soe2 saN, siuN7 i tek-khak teh khoaN3 goan2 iau2-be7 to3-khi3; Koh khoaN3-kiN3 Pi2-tek ti7 hit piN-a2 to2 ti7 lou5-tek teh kou3 go5. Theng3-hau7 goan2 kiaN5 kau3 goan2 lau7-bu2 e5 bin7-cheng5, goan2 lau7-bu2 chiah kong2, Lin2 kin-a2-jit8 beh thai2 chiah oaN3 chiah to3-lai5. kaN2 si7 lou7--nih teh thit-tho5, a2-si7 tu2-tioh8 sim2-mih8 tai7-chi3? Goa2 chiu7 eng7 khang-kheng kap Kho-ni2 chhiu2-kun e5 chiN5 hou7 i khoaN3. I kong2, Lin2 kin-a2-jit8 an2-ni boe7 ho2, au7-lai5 ia7 tioh8 an2-ni chiah ho2, lan2 chiah choe7 lang5 beh ke3 jit8, sit8-chai7 m7-si7 boe7. Koh kong2, Iau2 u7 Pi2-tek lian5 sio2-khoa2-a2 ia7 boe7 choe3. Chit-e5 oe7 si7 soe3 siaN teh kong2, si7 beh hou7 i bo5 thiaN-kiN3, i phian-phian thiaN-kiN3, chiu7 bin7 hoat ang5, thau5 tam3 loh8-khi3 eng7 chhiu2 ng bin7, i si7 si5-siong5 ai3 khau3--e5, bak8-sai2 chiu7 si3-lam5-sui5, goan2 ia7 bo5 beh chhap i, tai7-ke chiu7 toa3 ti7 hit soaN-thau5 teng2 teh che7. Goan2 lau7-bu2 hou7 goan2 tak8 e5 chit8-phiN3 mi7-pau, chit8-oaN2 gu5-lin, goan2 chiah8 liau2, chiu7 pang-chan7 goan2 lau7-bu2 ni5 i sou2 soe2 e5 saN. 
Hit-mi5 goa2 to2 ti7 hit thou5-kha phou Lou5-tek beh khun3, hoan-lai5 hoan-khi3, long2 boe7 khun3-tit, siuN7-tioh8 hit e5 thai3-thai3 tui3 goa2 kong2, na7-si7 ka7 i kong2 peh8-chhat8, si7 hou7 i chin kan-khou2 hit ku3 oe7, siuN7 goa2 kong2 peh8-chhat8 kap i u7 sim2-mih8 kan-siap8 beh thai2 hou7 i kan-khou2, sit8-chai7 hou7 boe7 hiau2-tit. Goa2 bak8-chiu kim khok-khok teh ng3 thiN-kng, m7-ku2 koh kiaN-liau2 thiN-kng, beh ka7 hit e5 thai3-thai3 kong2 goa2 cheng5 e5 peh8-chhat8, siuN7 beh an2-ni kap i kong2, beh thai2 u7 bin7-te7 kong2 oe7 tit chhut.
Chhau3-tu2-kham2 bin5-a2-jit8, pha bo5 he5, lian5 pha saN jit8 chiah u7 he5. Kho-ni2 kap goa2 chin hoaN-hi2, khi2-sin khi3 siaN5--nih boe7; Goan2 kiaN5 kau3 eng7 chioh8-thau5 choe3 ki3-ho7 e5 sou2-chai7, iah khui soa, hit nia2 saN iu5-goan5 ho2-ho2 ti7-teh, thau2-khui pau-hok8, chiong saN theh8 khi2-lai5 poaN7-poaN7 teh, theh8 hou7 Kho-ni2 khoaN3, ka7 i kong2, Li2 khoaN3 chit nia2 saN, pou3-sin ho2, hoe ia7 sui2, chhin-chhiuN7 chit ho7 ho2 saN, goa2 long2 m7-bat chheng7-tioh8, goa2 chin si7 ai3 kau3 na2 chhin-chhiuN7 po2-poe3, boh8 kong2 kio3 goa2 chhiah-bak8, chiu7-si7 li2 ia7 theh8 boe7 tit thang chhut-khi3 heng5 i. Hut-jian5 koh siuN7 khi2 saN tam-koh saN jit8, bo5 sang3 khi3 heng5 i, goa2 chin bo5 he7-loh8. Kin-a2-jit8 na7 bo5 khi3 heng5 hit e5 thai3-thai3, koh-khah tui3 i boe7 tit ke3, chiu7 chiong saN-a2 peng2-lin3-tng2, chih khi2-lai5, bian2-tit khoaN3-kiN3 hit nia2 saN e5 sui2-hoe, teh pang3 boe7 lut thi. 
Goa2 chiu7 koaN2-kin2 jip8-khi3 siaN5--nih, chit8-piN kiaN5, chit8-piN kap Kho-ni2 kong2, Li2 u7 bat thiaN-kiN3 Ia5-sou Ki-tok bo5? I kong2, Hit-si5 goa2 ti7 oh8-lai7 u7 thiaN-kiN3. Goa2 kong2, Si7 chiong li2 sou2 thiaN e5 long2 ka7 goa2 kong2. I kong2, Bo5 sim2-mih8 oe7 ki3-tit, thiaN ia7 bo5 loa7-choe7, chit-tiap8 iau2 ki3 koa3. Hit-jit8 u7 chit8 e5 Sian-siN-niu5 lai5 ka3-si7 goan2, i kong2, Ia5-sou chin thiaN3 gin2-a2, siong5-siong5 chiau3-kou3 lan2, goa2 thiaN-liau2 chit ho7 oe7, chiu7 siuN7 kau3 li2 e5 tai7-chi3, hit chiah toa7 chun5 phah-phoa3, chheng-chheng li2 bo5 tim5 si2, m7-si7 li2 ho2 ki-hoe7, si7 u7 teh po2-hou7 li2 e5, na7 bo5 Ia5-sou, li2 beh thai2 oe7 oah8, Kong2 liau2, chiu7 kau3 hit-e5 thai3-thai3 sou2 tiam3 e5 chhu3, chiuN7 gim5-kiN5, ti7 mng5-khau2 teh khia7, Kho-ni2 iau2 ti7 koe--nih teh o boe2 he5--e5. Goa2 chiu7 beh tioh mng5-nih e5 giang-a2, bo5 phah-sng3 I-ti2 Kou-niu5 tai7-seng ti7 thang-a2 lai7 khoaN3-kiN3, bo5 theng3-hau7 goa2 tioh giang-a2, chiu7 loh8-lai5 ka7 goa2 khui-mng5, I kong2, Chiah teh siau3-liam7 li2, kiaN li2 bo5 lai5, siaN2-su7 bo5 chheng7 hit nia2 lam5-hoe saN? Goa2 in3 i kong2, ChhiaN2 li2 chhoa7 goa2 khi3 kiN3 lin2 thai3-thai3. I kong2, Li2 beh kiN3 goan2 an2-nia5 hoN2, li2 te3 goa2 lai5 khi3 lau5-teng2, goa2 tu2 a2 ka7 goa2 an2-nia5 kong2 li2 lai5 lah. 
I chiu7 chhoa7 goa2 jip8 chit8-keng, chin sui2--e5, goa2 kou3-tit khoaN3 lai7-bin7 pai5 sui2 kau3 chaiN2-iuN7, bak8-chiu tit8-tit8 khoaN3 hit e5 oa2 ti7 thang-a2 teh che7 e5 thai3-thai3. I khoaN3-kiN3 chiu7 kong2, Li2 siaN2-su7 u7 kiaN e5 khoan2? M7-sai2 kiaN, choe3 li2 ka7 goa2 kong2. Goa2 in3 kong2, Hit-jit8-a2 li2 hou7 goa2 chit8 nia2 saN, goa2 theh8-beh lai5 heng5 li2, m7-sai2 hou7 thai3-thai3 ui7-tioh8 goa2 lai5 kan-khou2. Hit e5 thai3-thai3 chiu7 khan goa2 e5 chhiu2, kah goa2 che7 ti7 i e5 sin-piN kong2, Li2 siaN2-su7 hiahN chit8 nia2 saN lai5 heng5 goa2? Goa2 kong2, Hit-jit8 goa2 sou2 kong2 e5 oe7, long2 si7 bo5 iaN2, boe7 sin3-tit--e5, goa2 beng5-beng5 u7 nng7 nia2 saN, siu ti7 goan2 lau7-bu2 siuN lai7, koh goa2 pun2 bo5 beh thak8-chheh, ia7 tui3 li2 kong2 beh, long2 si7 ke2--e5, goa2 chai goa2 chin bo5 lau2-sit8, li2 bat kong2, goa2 na7 kong2 peh8-chhat8, chiu7-si7 hou7 li2 kan-khou2, li2 taN m7-sai2 lah. 
Hit e5 thai3-thai3 iau2-ku2 khoan2-thai7 goa2 na2 in kiaN2, goa2 chhih8-chhih8 chhngh8-chhngh8 teh hau2, sui-jian5 teh hau2, tau3-ti2 pi2 tai7-seng khah khoaN3-oah8. Teh hau2 e5 si5, hit e5 thai3-thai3 bo5 kap goa2 kong2 oe7, theng3-hau7 goa2 hau2 liau2, i chiah kong2, EN-a2 li2 choe3 m7-tioh8, phah-sng3 si7 goa2 chit8 lang5 iu-bun7 mah? Goa2 kong2, Kho-ni2 kong2 liau2, li2 choe3 chit ho7 su7, goan2 lau7-bu2 m7-chai, ia7 bo5 pat8 lang5 chai. Thai3-thai3 kong2, Goa2 hit jit8 ka7 li2 kong2, u7 chit8 e5 thiaN3 li2 e5, li2 ki3-tit si7 chi7-chui7? Goa2 in3 kong2, Si7 Ia5-sou Ki-tok, goa2 ia7 bat mng7 Kho-ni2, Ia5-sou si7 chi7-chui7? I kong2, Phah-sng3 si7 ti7 hit chiah toa7-chun5 phah-phoa3 e5 si5, kiu3 li2 oah8-mia7 e5. 
Thai3-thai3 kong2, I kong2 chin tioh8, hit si5 kiu3 li2 e5 si7 Ia5-sou, hian7-si5 I ia7 tak8 jit8 teh chiau3-kou3 li2, li2 na7 choe3 sim2-mih8 m7-tioh8, I e5 sim chin iu-bun7, in-ui7 i chin thiaN3 li2, Goa2 kong2, Tui3 hit-tiap8 bo5 beh koh choe3 m7-ho2 e5 su7 lah. Thai3-thai3 kong2, Li2 chit ho7 sim-goan7, chin-chiaN3 ho2, chong2-si7 boe7 ka-ki7 kho3-tit, chi2-u7 kiu5 Ia5-sou sia3-bian2 li2, sim-lai7 chiah oe7 peng5-an, goa2 taN koh mng7 li2, tit-tioh8 goa2 sia3-bian2 li2 chai sim-lai7 u7 khah peng5-an mah? chong2-si7 oe7 tu5-khi3 li2 e5 choe7, na7 u7 Ia5-sou, tioh8 kiu5 I. 
Goa2 kong2, Goa2 m7-chai Ia5-sou ti7 tah-loh8. Thai3-thai3 kong2, I kap lan2 chin kun7, lan2 sui-jian5 bo5 khoaN3-kiN3 i, i ku2 ti7 chia. li2 na7 eng7 sim kap Ia5-sou kong2, I tek-khak beh thiaN li2. Goa2 thiaN chiah-e5 oe7, u7 loa7-choe7 boe7 beng5, siuN7 beh theng3-hau7 to3-khi3 chiah mng7 Kho-ni2, soe3-ji7 kang2-kiu3. Chiu7 tui3 hit e5 thai3-thai3 kong2, Goa2 beh kiu5 Ia5-sou sia3 goa2 e5 choe7, taN ng3-bang7 li2 beh ka3 goa2 thak8-chheh, na7-si7 ji7 phaiN2 thak8, goa2 ia7-beh thak8; goa2 chhui3 kong2 beh lai5 thak8-chheh, sim-lai7 khiok si7 siong5-siong5 beh lai5 kiN3 thai3-thai3. I kong2, Goa2 chin beh ka3-li2, chong2-si7 chit-tiap8 boe7, in-ui7 goa2 u7 chit8 e5 peng5-iu2, i tu2-a2 kia3 phoe lai5, chai i e5 piN7 tang7, goa2 tioh8 khi3 hok8-sai7 i, bin5-a2-jit8, chiu7 beh khi2-sin, bo5 tiaN7-tioh8 si7 chhiu-thiN, a2-si7 me5-ni5 chiah oe7 lai5. Goa2 chiu7 chit8-piN hau2, chit8-piN kong2, An2-ni chiu7 bo5 lou7-eng7 lah. I kong2, Sim2-mih8 bo5 lou7-eng7? Goa2 kong2, Sit8-chai7 bo5 lou7-eng7, goa2 pun2 siuN7 tui3 chit-tiap8 beh choe3 chit8 e5 ho2 gin2-a2, m7 kong2 peh8-chhat8 oe7,beh hou7 Ia5-sou hoaN-hi2, li2 na7 khi3, kiaN-liau2 bo5 lang5 ka3-si7 goa2, boe7 hiau2-tit kiaN5. 
I kong2: “Kui-lo5 ah! Ia5-sou bo5 li7-khui li2, i siong5-siong5 kap li2 ti7 teh, cho3 li2 tit8-tit8 kiu5 i, goa2 chia iau2 u7 chit8 e5 hoat-tou7, li2 na7 beh, e7 pang-chan7 li2.” Kong2 liau2, chiu7 tui3 toh-teng2 theh8 chit8 pun2 chheh, hit e5 chheh-poe5 si7 chhiah-sek--e5, chheh-piN saN-bin7 long2 an kim, i theh8-tioh8 hit pun2 chheh kong2: “Chit pun2 si7 seng3-keng, chheh-nih teh kong2 Ia5-sou chaiN2-iuN7 thiaN3 lan2, chaiN2-iuN7 the3 lan2 si2.” Koh kong2: “Ka3 lan2 cho3-lang5 tioh8 chaiN2-iuN7. Goa2 chai li2 chit-tiap8 boe7 thak8, li2 tioh8 khi3 chhe7 lang5 ka3 li2, goa2 siuN7 li2 na7 chin-sim u7 beh thak8, chu7-jian5 e7 thak8 kau3 e7.” Goa2 chiu7 hoaN-hoaN hi2-hi2 chiong hit pun2 ho2-chheh chiap-lai5, in-ui7 chai thai3-thai3 i2-keng sia3 goa2 hit e5 kong2 peh8-chhat8 e5 choe7, goa2 ia7 chu2-i3 tiaN7-tioh8, beh siuN7 chit8 e5 hoat-tou7 thak8 chit pun2 chheh.
(Tai5-oan5 Kau3-hoe7 Kong-po3 te7 699-701、705、707-708 ho7,1947 ni5 3-5 geh8、9 geh8、11-12 geh8)
</CL>
<HL>

范閨蘿講：阮兜ti7威力士國e5北勢，企起ti7海墘，一間小塗厝，m7是kap阮父母相kap tiam3，也boe7記得阮父母生做怎樣。 
九年前，有一暝ti7海nih起大風，有一隻大船tu2著大風犁著石頭扑破。第二日有本地人去拾物，看見有一個手nih8抱e5查某子仔倒ti7海邊，差不多死lah；hit個查某囡仔就是我。所有照顧我e5人攏淹死了，到這tiap8也無人知chhoa7我去搭 hit隻大船e5是甚物人，也無聽見坐hit隻船--e5是甚物人。 
Hit個來看見我--e5就將我拾起來抱，抱到一個附近e5鄉社，就是in兜；伊e5某kap厝邊攏講，m7值著送我去hou7孤兒院，hit個抱我e5，偏偏beh收我做查某子。Hit人姓范，所以表我e5名姓做范閨蘿，我就認in做父母，in盡疼我，掠我做親生--e5 一樣。In家nih8本有4個囡仔，盡細漢e5 chiah有四歲。到我6歲e5時，我e5養父死去，我雖罔是囡仔，也同阮養母kap逐個囡仔，攏真哀傷。 
這時我盡驚阮養母將我送去hou7孤兒院。因為我e5養父iau2 ti7-teh e5 時，阮養母受氣，bat講boe7 thang飼我，現時家內真清淡，我盡驚伊iau2-ku2有囥這號意思。 
阮養父本是做開鉛礦e5工，見若做這號工較濟無長歲壽，因為身體be7會爽快，礦內有囥毒氣，人盡快染病。阮送葬了，養母想著怎樣才會度日，有甚物方法才會養飼一家人。早阮養父所趁e5工錢，除食穿用，無甚物積聚，因為an2-ni boe7會猶原企hit間好厝，阮養母就求礦主hou7大子滸爾得著這個做工e5所在。Hit個礦主toa3著阮養父ti7-teh e5 時，是老實koh盡勤緊e5人，chiah允伊。阮養母hit-tiap8 iau2未去求伊，teh驚伊m7肯，是因為滸爾tui3細漢ti7本鄉無好名聲，貧憚koh kau7性地，tauh8-tauh8 kap囡仔伴做堆，chhoa7 in行歹。阮養母ka7伊chhe7這個做工e5所在，向望伊穩當會改變伊e5性癖，認真做工，阮通家thang倚靠伊隔日。 
Hit個第二e5，名叫瑪莉，是查某子，去ka7作穡人做工，伊e5頭家娘真好款待伊，伊就早起暗睏，無嫌艱苦。剩阮chiah-e5細漢e5，boe7會做甚物，想攏無路。 
Hit個第3子，名叫彼得，是破相e5，tui3細漢io摔破相，盡驚寒，逐日坐 ti7椅仔--nih8烘火，抑是爬到外面曝日。有一日我e5養母家己坐teh想阮著去tah落才會養飼一家人。 
有一個厝邊替伊想出，來ka7伊講，Lin2著搬去海邊企，hiah-e5地攏無人掌管。（Hit所在e5規矩，甚物人會一暝起好厝來點火，hit所在就算是伊e5)。我beh kap眾厝邊講定著日，去ti7 hia ka7 lin2起厝圍籬笆，lin2 thang ti7 hia種菜、飼鵝，也thang去網蝦賣，抑是ka7人洗衣裳，koh有滸爾趁e5工錢，相參用，我想an2-ni就thang過日。Chiah-e5厝邊攏是阮養父當日e5夥計，阮養母聽了chiah-e5話，就照in所講--e5去辦。Koh ka7我講，你猶原kap阮相kap去，幫贊網蝦。Koh 講，你這幾年ti7阮兜，濟濟連累阮，現時做囡仔工，趁淡薄仔錢，來幫贊阮，也是應該e5。我聽見chiah-e5話，就真愛，今無驚我無所在。 
In iau2有一個子，名叫科爾，伊kap我teh想後來會常常相kap tiam3，就盡歡喜。我代先無講起科爾，今beh tui3頭到尾講我e5代誌。科爾kap我盡相疼，伊e5正名叫高黎梁，ti7 in hiah-e5囡仔是第一細漢e5，大我三歲，身軀大我重倍，一頭殼紅頭毛，大漢較好看，大膽koh老實。 
別人攏講伊無機竅，若憨e5，因為伊是查甫e5，boe7曉得做家內事；我想不論甚物人，無親像科爾chiah好。我iau2會記得厝邊ka7阮起厝e5事情，in代先創便塗沫ti7起厝e5所在，到ti7定著hit e5昏，有二十外人來起，阮攏企teh看，看見 in 一勻一勻疊起牆，用幾支柴做楹仔khoa3 ti7厝頂，舖極厚e5蘆竹，牆頂留一個煙筒，牆腳作一個灶。In tiam3 hia起，阮老母就ti7外面拾柴，聽候in起好，就入去hiaN5火，阮hiah-e5囡仔ti7外面看見tui3煙筒內火燻起來，就大家搭手講，有所在thang企起lah。Hiah-e5 ka7阮起厝e5厝邊，也替阮歡歡喜喜，逐人四散倒去，阮老母家己倚火悲傷，我想boe7出是甚物代誌。 
明仔日koh有幾個厝邊來，ka7阮下門，iau2有一個兩扇e5窗仔趕緊創到真好，阮就搬去企。這個厝若有起兩間，雖然細koh低，照阮囡仔看--起-來卻是真好，門口有極大e5空地，chhit-tho5行行，抑是扑球，踢毽逐項好。阮老母買一張蝦仔網，逐日水tiN7水洘，kap科爾到海邊，將網拋落水，聽候網沈落-去，chiah拖起來岸頂，將網內所有--e5攏拚起--來。我就拾hit個鬚長較金koh會跳--e5，較常是我一人teh創這個工，有時彼得也bat來贊我揀到滿筐，阮老母就去sah8，交hou7科爾kap我去離家九哩路e5小城賣。 
Ti7夏天秋天e5時，城--nih8濟濟人來海邊秋瀙，蝦盡好賣。賣e5時，科爾koaN7筐仔，我toa3後面te3伊，因為阮老母看我比科爾較細，人若看見的確生起憐憫e5心，就thang得著錢。Hit城--nih8 e5人，真正價錢hou7阮了，koh加提寡hou7阮；這個代誌我iau2無boe7記得。 
阮ti7這間厝企兩年，有一日，科爾kap我koaN7一筐蝦去城--nih8賣；hit時是夏天真熱，無一點仔風，忽然西勢起一片烏雲。這日阮拋蝦真濟，所以筐盡重，出門hit時，阮老母講，Lin2著賣了，chiah thang倒來。
阮行有半時久，就落雨，一陣一陣較大，阮通身軀攏沃tam5，m7敢去閃雨，thau3雨入城，ti7街--nih8踢水踏塗，大聲叫買蝦--ouh，有人toa3 ti7門口，有e5 tui3窗仔--nih lui7落來 ka7阮買蝦，無偌久就賣了。就去ti7人一個門口數錢，將錢包ti7科爾e5手巾，beh倒去。科爾將空筐掛ti7石頭頂，扑算將我頭毛kap衫e5水攏來chun7礁。 
這個門口對面，有一間大客店，內面歇兩個人客，一個太太，一個小姑娘，tu2仔ti7窗仔--nih teh看落雨，阮企ti7門口無偌久。Hit個小姑娘就開門，用手iat8，kah我過--去，我扑算伊是beh買蝦，就將空筐hou7伊看，hou7伊知我賣了lah。伊iau2-ku2企ti7 hit門口teh聽候我，我想過去hit爿，看伊beh甚物代誌。就khiN5科爾e5衫講，你kap我來去。伊m7肯，ka7我sak，kah我家己一個去。 
有一個母仔，企ti7小姑娘e5 ka-chiah後，看見我企ti7 gim5墘頂，衫仔水chhiau7-chhiau7滴，伊e5面就變，擋boe7-tiau5，就講，依邸姑娘，你較好提幾個錢hou7 伊，kah伊去，這號e5囡仔，你beh kap伊講甚物話？
Hit個姑娘偏偏叫我著過--去，伊代先企ti7腳踏椅頂，後來就行到gim5墘腳大聲叫講，俺娘ah，hit個囡仔ti7 chia，伊 e5衫雨水chhiau7-chhiau7滴。母仔m7 hou7伊上去樓頂，請你落來chia kap伊講較好。講了就有一位太太tui3樓頂落來。 
我一下看見就ka7伊請安，因為這個人不俗，我攏iau2 未bat看見e5。 
Hit個太太用手tah我e5頭殼講，你名叫甚物？我就kiah8起頭來講，叫做范閨蘿，太太講，落到chiah大雨，啥事iau2 toa3 ti7 chi2街--nih8？你看你e5衫攏tam5-lah。
我講科爾kap我，蝦賣iau2未了，chiah toa3 ti7這街--nih8，阮來e5時，阮老母ka7阮講，賣無了m7-thang倒去。這tiap8賣了lah，阮是做小可生理e5，m7驚雨tam5。」 
太太koh指科爾講，伊是lin2是誰？Toa3 ti7後面teh te3你，是kap你做伴mah？我講，是，伊是我e5兄，名叫科爾，專靠伊照顧我，tu2仔chiah太太叫我e5時，科爾tu2 beh ka7我chun7衫hou7伊礁。
Beh倒去阮兜，hit時ti7路--nih8行攏boe7進步，我雖然踢著塗糜水，卻無甚物大要緊，因為科爾beh知我ti7人客in兜講甚物話，做甚物代誌。阮兩人tui3早有甚物代誌攏無相瞞，所以我將tu2仔chiah-e5代誌攏ka7伊講。 
伊講，這tiap8心內真艱苦，我扑算講白賊是m7著，若是你的確對hit個太太m7-thang講an2-ni。伊搖頭koh講，我想你講白賊，比我講白賊有精差，因為你是細細e5查某囡仔，忽然講白賊，比查甫e5差koh較濟。我問伊，che是是誰仔ka7你講e5？伊講，無人ka7 我講，我想，我比你較濟歲，較有力量，chhut-chai7人怎樣款待我，我攏無要緊，我若因為小可物來赤目，就生出hit個無影話，想thang騙過手，hit號beh thai2會算得人，比並我做查某囡仔，是軟弱thang可憐e5款，就生出小可白賊無算合情理。
我聽伊講 an2-ni，koh較知見笑，就講，kaN2 m7是an2-ni，我知你m7-ai3嫌我，看--起-來你較贏我，總是願我這tiap8了後無koh講一句白賊。Iau2有一項，咱到咱兜，莫得ka7 in講我得著一領衫。
科爾面帶笑笑講是啥事？我講想將這領還太太，我心才會平安；的確m7-thang穿這領衫，是我有對伊講無衫，但是咱兜iau2有兩領，一領是花--e5，一領是水紅--e5，攏是老父iau2 ti7-teh去城--nih買來--e5，扑算你也知。科爾聽了thim3頭，我就講，較好ti7海邊礁e5清氣沙nih，挖一孔，將che衫lok ti7內面，用沙來kham3，阮明仔日來，就提去還伊。An2-ni就chhe7一個好所在；科爾就ti7山nih挖一空 chiah hit個細包袱lok ti7內面，用沙kham3好好，頂面khoa3三塊石頭做記號。我驚了今仔日較晏倒去歹講話，就趕行，行到會看見阮兜e5所在，遠遠看見阮老母ti7外面teh洗衫，想伊的確teh看阮iau2-be7倒去；Koh看見彼得ti7 hit邊仔倒ti7蘆竹teh顧鵝。聽候阮行到阮老母e5面前，阮老母chiah講，Lin2今仔日 beh thai2 chiah晏才倒來。kaN2是路--nih8 teh thit-tho5，抑是tu2著甚物代誌？我就用空筐kap科爾手巾e5錢hou7伊看。伊講，Lin2今仔日an2-ni賣好，後來也著an2-ni chiah好，咱chiah濟人beh過日，實在m7是boe7。Koh講，Iau2有彼得連小可仔也boe7做。這個話是細聲teh講，是beh hou7伊無聽見，伊偏偏聽見，就面發紅，頭tam3落去用手掩面，伊是時常愛哭--e5，目屎就四淋垂，阮也無beh chhap伊，大家就toa3 ti7 hit山頭頂teh坐。阮老母hou7阮逐個一片麵包，一碗牛乳，阮食了，就幫贊阮老母ni5伊所洗e5衫。 
Hit暝我倒ti7 hit塗腳舖蘆竹beh睏，翻來翻去，攏boe7睏得，想著hit個太太對我講，若是ka7伊講白賊，是hou7伊真艱苦hit句話，想我講白賊kap伊有甚物干涉beh thai2 hou7伊艱苦，實在hou7 boe7曉得。我目珠金khok-khok teh向天光，m7-ku2 koh 驚了天光，beh ka7 hit個太太講我前e5白賊，想beh an2-ni kap伊講，beh thai2有面地講會得出。 
Chhau3-tu2-kham2 明仔日，拋無蝦，連拋三日chiah有蝦。科爾kap我真歡喜，起身去城--nih賣；阮行到用石頭做記號e5所在，挖開沙，hit領衫猶原好好ti7-teh，thau2開包袱，將衫提起來poaN7-poaN7 teh，提hou7科爾看，ka7伊講，你看這領衫，布身好，花也sui2，親像這號好衫，我攏m7-bat穿著，我真是愛到那親像寶貝，莫講叫我赤目，就是你也提boe7得thang出去還伊。忽然koh想起相耽擱三日，無送去還伊，我真無下落。今仔日若無去還hit個太太，koh較對伊boe7得過，就將衫仔反lin3轉，接起來，免得看見hit領衫e5 sui2花，teh放boe7 lut thi。 
我就趕緊入去城--nih，一邊行，一邊kap科爾講，你有bat聽見耶穌基督無？伊講，Hit時我ti7學內有聽見。我講，是將你所聽e5攏ka7我講。伊講，無甚物會記得，聽也無偌濟，這tiap8 iau2記掛。Hit日有一個先生娘來教示阮，伊講，耶穌真疼囡仔，常常照顧咱，我聽了這號話，就想到你e5代誌，hit隻大船扑破，清清你無沈死，m7是你好機會，是有teh保護你e5，若無耶穌，你beh thai2會活，講了，就到hit個太太所tiam3 e5 厝，上gim5墘，ti7門口teh企，科爾iau2 ti7街--nih teh o買蝦--e5。我就beh tioh門nih e5 giang仔，無扑算依邸姑娘代先ti7窗仔內看見，無聽候我tioh giang仔，就落來ka7我開門，伊講，Chiah teh數念你，驚你無來，啥事無穿hit領藍花衫？我應伊講，請你chhoa7我去見lin2太太。伊講，你beh見阮俺娘hoN2，你te3我來去樓頂，我tu2仔ka7我俺娘講你來lah。
伊就chhoa7我入一間，真sui2--e5，我顧得看內面排sui2到怎樣，目珠直直看hit個倚ti7窗仔teh坐e5太太。伊看見就講，你啥事有驚e5款？M7-sai2驚，做你ka7我講。我應講，Hit日仔你hou7我一領衫，我提beh來還你，m7-sai2 hou7太太為著我來艱苦。Hit個太太就牽我e5手，kah我坐ti7伊e5身邊講，你啥事hiahN一領衫來還我？我講，Hit日我所講e5話，攏是無影，boe7信tit--e5，我明明有兩領衫，收ti7阮老母箱內，koh我本無beh讀冊，也對你講beh，攏是假--e5，我知我真無老實，你bat講，我若講白賊，就是hou7你艱苦，你今m7-sai2 lah。
Hit個太太iau2-ku2款待我若in子，我 chhih8-chhih8 chhngh8-chhngh8 teh哮，雖然teh哮，到底比代先較快活。Teh哮e5時，hit個太太無kap我講話，聽候我哮了，伊chiah講，嬰仔你做m7著，扑算是我一人憂悶mah？我講，科爾講了，你做這號事，阮老母m7知，也無別人知。太太講，我hit日ka7你講，有一個疼你e5，你記得是是誰？我應講，是耶穌基督，我也bat問科爾，耶穌是是誰？伊講，扑算是ti7 hit隻大船扑破e5時，救你活命e5。
太太講，伊講真著，hit時救你e5是耶穌，現時伊也逐日teh照顧你，你若做甚物 m7著，伊e5心真憂悶，因為伊真疼你，我講，Tui3 hit-tiap8無beh koh做m7好e5事lah。太太講，你這號心願，真正好，總是boe7家己靠得，只有求耶穌赦免你，心內才會平安，我今koh問你，得著我赦免你知心內有較平安mah？總是會除去你e5罪，若有耶穌，著求伊。
我講，我m7知耶穌ti7 tah落。太太講，伊kap咱真近，咱雖然無看見伊，伊久ti7 chia。你若用心kap耶穌講，伊的確beh聽你。我聽chiah-e5話，有偌濟boe7明，想beh聽候倒去chiah問科爾，細膩講究。就對hit個太太講，我beh求耶穌赦我e5罪，今向望你beh教我讀冊，若是字歹讀，我也beh讀；我嘴講beh來讀冊，心內卻是常常beh來見太太。伊講，我真beh教你，總是這tiap8 boe7，因為我有一個朋友，伊tu2仔寄批來，知伊e5病重，我著去服事伊，明仔日，就beh起身，無定著是秋天，抑是明年才會來。我就一邊哮，一邊講，An2-ni就無路用lah。伊講，甚物無路用？我講，實在無路用，我本想tui3 這tiap8 beh做一個好囡仔，m7講白賊話，beh hou7耶穌歡喜，你若去，驚了無人教示我，boe7曉得行。
伊講：「閨蘿ah！耶穌無離開你，伊常常kap你ti7 teh，做你直直求伊，我chia iau2有一個法度，你若beh，會幫贊你。」講了，就tui3桌頂提一本冊，hit個冊皮是赤色--e5，冊邊三面攏安金，伊提著hit本冊講：「這本是聖經，冊nih teh講耶穌怎樣疼咱，怎樣替咱死。」Koh講：「教咱做人著怎樣。我知你chit-tiap8 boe7讀，你著去chhe7人教你，我想你若真心有beh讀，自然會讀到會。」我就歡歡喜喜將hit本好冊接來，因為知太太已經赦我hit個講白賊e5罪，我也主意定著，beh想一個法度讀這本冊。 
(台灣教會公報第699-701、705、707-708號，1947年3-5月、9月、11-12月) 
</HL>