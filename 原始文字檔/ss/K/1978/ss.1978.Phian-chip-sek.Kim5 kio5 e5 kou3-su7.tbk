<CL>
U7 chit8-jit8 a-bu2 chih-tioh8 goa7-ma2 e5 phoe.  Phoe-lai7 kong2, goa7-ma2 hui-siong5 siau3-liam7 a-bu2, ng3-bang7 a-bu2 e7-tang3 tng2-khi3 goa7-ke toa3--kui2-jit8-a2, in-ui7 goa7-ma2 i2-keng peh-ni5 ku2 bo5 khoaN3-tioh8 a-bu2 la.
A-bu2 koat-teng7 chhoa7 goa2 kap a-ko cho3-hoe2 khi3.  A-bu2 kong2:“Lan2 kou3-hiong e5 hong-keng2 chin sui2, chui2 chin tiN, goa7-ma2 chin un-jiu5.”Goa2 kap a-ko thiaN-tioh8 chin hoaN-hi2.
Goan2 chiok-chiok che7 chit8-jit8 e5 hoe2-chhia, keng-koe3 e5 sou2-chai7 u7 koan5-soaN, u7 chhan5-hng5, u7 khe-chui2.
Hoe2-chhia kau3 a-bu2 e5 kou3-hiong, a-ku7 lai5 hoe2-chhia-thau5 chih goa2.  A-ku7 ka7 goan2 kong2 goa7-ma2 ti7 chhu3-nih8 teh thai5-ke, tim7-bah, chun2-pi7 beh ka7 goan2 nng7-e5 m7-bat kiN3-tioh8 bin7 e5 goa7-sun toa7-toa7 chhiaN2--chit8-tng3.
Tui3 hoe2-chhia-thau5 khi3-kau3 goa7-ma2 e5 chhu3 ai3 kiaN5 chit8-cham7 lou7.  Goan2 kiaN5-koe3 chhan5-hoaN7, toa7-kio5 kap sio2 soaN-phiaN5.  Goa7-ma2 khia7 ti7 mng5-khau2 teh tan2 goan2, i lam2 a-ko, ia7 koh lam2 goa2, hoaN-hi2 kah na2 chhio3 na2 hau2.  Chiah8 am3-tng3 liau2-au7, goa7-ma2 kio3 goan2 khah-cha2 khi3-khun3 le, i beh kap a-bu2 kong2-oe7.
Keh-jit8 e5 cha2-khi2, a-ku7 chhoa7 goan2 chhut-khi3 khoaN3 hong-keng2.  Khe-teng2 u7 chit8-cho7 kio5, goa2 tek8-piat8 kah-i3, kio5-thau5 u7 khek “KIM-KIO5” nng7-ji7.
Goa2 mng7 a-ku7, chit-cho7 kio5 si7 m7-si7 eng7 kim cho3--e5.  A-ku7 ka7 goan2 kong2: “Si7 eng7 chioh8-thau5 cho3--e5.”  A-ko koh-chai3 mng7: “Na7 an2-ne si7 an2-choaN2 kio3-cho3 Kim-kio5?”  A-ku7 kong2: “Che u7 chit8-toaN7 kou3-su7 le3.”  Goan2 chiu7 pai3-thok a-ku7 kong2 hou7 goan2 thiaN.  Goan2 chin-ai3 chai-iaN2 si7 an2-choaN2 chit-cho7 kio5 kio3-cho3 Kim-kio5.  A-ku7 chiu7 kio3 a-bu2 kong2 hou7 goan2 thiaN.
A-bu2 kong2: “Ji7-chap8 goa7 ni5 cheng5, chia si7 chit8 e5 kau-thong bo5 li7-pian7 e5 chhan5-chng.  U7 chit8-e5 se3-han3 gin2-na2, i e5 mia5 ho7-cho3 A-kim, chiah lak8-hoe3, kap i e5 a-pa, a-bu2, a-che2 cho3-hoe2 toa3.
Chit-e5 chhan5-chng kap goa7-khau2 e5 lai5-ong2 long2 ai3 kho3 chit-e5 se3-se3 e5 phoa3 koh ku7 e5 pang-a2-kio5.  Chit-e5 chhan5-chng u7 peh-e5 gin2-na2 ti7 teng2-chng e5 sio2-hak8 teh thak8-chheh, tak8-jit8 ai3 keng-koe3 chit-e5 se3-se3 e5 pang-a2-kio5.  A-kim tak8-jit8 long2 khi3 kio5-teng2 sang3 peh-e5 a-ko khi3 hak8-hau7.
Jit8-thau5 beh loh8-soaN, A-kim chiu7 koh-chai3 khi3 kio5-teng2, i beh tan2 peh-e5 a-ko pang3-oh8 tng2-lai5, khoaN3-tioh8 in long2 kiaN5-koe3 kio5 chiah beh li7-khui hia.
Tang-thiN e5 jit8-thau5 khah cha2 loh8-soaN, a-ko in pang3-oh8 tng2-lai5 e5 si5-chun7, thiN long2 am3 la3.  Chng-kha sou2-chai7 koh bo5 tian7-hoe2, si3-koe3 long2 am3-bong-bong.  A-kim ti7 tang-thiN chin chio2 khi3 chih a-ko in, long2 ma7 lau5 toa3 chhu3-lai7 kap a-che2 jin7-ji7, in-ui7 koe3-ni5 i ia7 eng3-kai khi3 thak8-chheh la3.  U7 chit8-e5 tang-thiN e5 e7-pou, thiN-khi3 chin ho2, A-kim khi3 kio5-thau5 chhit-tho5, khoaN3-tioh8 A-seng chek-a2 thoa chit8-tai5 chhia, chai3 chin che7 hoe3 tng2--lai5.  A-seng chek-a2 e5 chhia siuN tang7, pang-a2-kio5 siuN ku7, chhia kiaN5-koe3 kio5-teng2 lin3-long3-kio3, kio5 e5 pang-a2 soah ka7 teh-teh phaiN2.
Kio5 e5 tiong-ng soah phoa3 chit8 toa7 khang.  A-seng chek-a2 chiu7 toa7 siaN me7 kong2: “Kio5 phoa3 kah an2-ne ia7 bo5 lang5 beh siu-li2.”  A-seng chek-a2 me7 liau2, chhia thoa le3 chiu7 khi3.  A-kim soah sin5-sin5 che7 toa3 kio5-thau5.  I teh siuN7, A-seng chek-a2 me7 pat8-lang5 bo5 beh siu-li2 kio5, i ka-ki7 an2-choaN2 ia7 bo5 beh siu-li2?”
A-kim kiaN5 kau3 phoa3-khang piN, ng3 e7-kha khoaN3, khoaN3-tioh8 khe-chui2 lau5-tioh8 chin kin2, na7-chun2 a-ko in tng2-lai5, bo5 se3-ji7 poah8-loh8-khi3, chiu7 chin gui5-hiam2.  Beh an2-choaN2 chiah ho2?  A-kim chiu7 siuN7 kong2 bo5 lai5 siu-li2 kio5 be7-sai2-tit.
A-kim khi3 chhan5-nih8 siuN7 beh chhoe7 pang-a2 lai5 siu-li2 kio5, m7-ku2 chhan5-nih8 chi2-u7 chhau2-a2 kap thou5-soa.  A-kim koh kiaN5 tui3 chhiu7-na5 lai7 khi3 chhoe7 pang-a2.  Tan7-si7 hia chi2-u7 ta chhiu7-ki kap hu5 be7 tin2-tang7 e5 chha5-khou.
A-kim bo5 hoat-tou7, chi2-u7 koh tng2-lai5 kio5-thau5.
Chit e5 si5-chun7 thiN chiam7-chiam7 teh am3.  A-kim thiaN-tioh8 kio5 hit peng5, hng7-hng7 u7 lang5 teh chhiuN3-koa.  A-kim chai-iaN2 si7 a-ko in teh-beh koe3-kio5 lai5 lah, chiu7 ng3 kio5 hit thau5 toa7-siaN jiang2: “Si7 A-tek ko-a2 si7--bo5, si7 A-pui5 ko-a2 si7--bo5?  Kio5 e5 tiong-ng u7 chit8 e5 phoa3-khang, khah se3-ji7 le2, oa2 khah chiaN3-chhiu2-peng5 kiaN5 ou!”
A-tek kap A-pui5 koe3-kio5 liau2-au7, ka7 A-kim seh to-sia7 chiu7 chau2 tng2-khi3 chhu3-nih8.
A-kim iau2 teh tan2 leng7-goa7 lak8-e5 a-ko.  Tan2 chit8-tah-ku2-a2, A-kim koh thiaN-tioh8 siaN, i chiu7 koh jiang2: “Si7 A-tong, A-san, A-liang7,A-beng5 kap a-hong gou7-e5 a-ko si7--bo5?  Koe3-kio5 e5 si5 ai3 khah se3-ji7 le2,tiong-ng u7 phoa3-khang, oa2 khah chiaN3-chhiu2-peng5 kiaN5 ou!” 
Chim2-a2 i2-keng u7 chhit-e5 a-ko koe3-kio5, chi2-u7 A-kong ko-a2 iau2-boe7 lai5.  A-kim tioh8 koh tan2 A-kong ko-a2.  A-kim koh tan2 chin ku2, iau2 bo5 khoaN3-tioh8 A-kong ko-a2 e5 iaN2.  Chit e5 si5-chun7, hong na2 thau3 na2 toa7, A-kim ia7 koaN5 ia7 iau ia7 kiaN, chin siuN7-beh tng2-khi3 chhu3-nih8.
A-kim teh siuN7, chit e5 si5-chun7 chhu3-lai7 si7 hiah-nih8 un-loan2, a-bu2 chha2 e5 chhai3 si7 hiah-nih8 ho2-chiah8.  A-che2 ia7 it-teng7 ti7 mng5-khau2 teh tan2 i.  A-kim koh siuN7, na7-chun2 i chim2-a2 tng2-khi3 chhu3-nih8.  A-kong ko-a2 tu2-ho2 tng2-lai5, koe3-kio5 e5 si5-chun7 bo5 se3-ji7 poah8--loh8-khi3, khoaN3 beh an2-choaN2 chiah ho2?
A-kim hut-jian5 siuN7-tioh8 A-kong ko-a2 chiah-nih8 am3 iau2-boe7 tng2-lai5, it-teng7 si7 koh khi3 teng2-chng a-kou e5 chhu3.  A-kim kam2-kak na2-lai5 na2-koaN5, seng-khu phi7-phi7-chhoah, i kam2-kak na2-lai5 na2-iau, pak-tou2 ku7-ku7-kio3.
A-kim ia7 na2-lai5 na2 ai3-khun3, chin siuN7-beh to2-toa3 thou5-kha.  I tui3 kio5-teng2 loh8-lai5, beh chau2 tng2-khi3 chhu3-nih8, thau5-khak soah kam2-kak gong5-gong5.  Teh-beh kau3 chhu3 e5 si5-chun7, i thiaN-tioh8 a-pa, a-bu2 kap a-che2 teh kio3 i.  A-kim in3 kong2: “Goa2 tng2-lai5 la3!”  Chiu7 to2-loh8-khi3 thou5-kha.  I chu7 an2-ni phoa3-peN7.
A-kim phoa3-peN7 chit8-cham7, tan7-si7 i kiu3 liau2 chhit-e5 a-ko e5 tai7-chi3, tak8-e5 lang5 long2 chai-iaN2.  Chng--nih e5 toa7-te7-chu2 ia7 chai-iaN2.  Toa7-te7-chu2 kam2-kak chin kian3-siau3, i kong2 i sui-jian5 u7-chiN5 u7 chhan5-hng5, iau2-ku2 m7 tat8-tioh8 chit e5 se3-han3 gin2-na2 hiah u7 thiaN3-sim.  Sou2-i2 i koat-teng7 theh8 chit8-pit chiN5 chhut-lai5 cho3 chit8 cho7 kian-kou3 e5 chioh8-kio5.
Chit-cho7 kio5 chiu7-si7 eng7 A-kim e5 mia5 ho7--e5, sou2-i2 kio3-cho3 “Kim-kio5.”A-bu2 kong2 Kim-kio5 e5 kou3-su7 liau2-au7, goan2 long2 chin kam2-tong7.  A-ko kong2: “Goan2 ai3 kap A-kim sek8-sai7, chhiaN2 a-bu2 ka7 goan2 kai3-siau7.”
A-bu2 soah teh chhio3, chi2 a-ku7 kong2: “A-kim chiu7-si7 lin2 a-ku7 la3.”Goan2 long2 bo5 siuN7-tioh8, m7-ku2 chin hoaN-hi2.  Goan2 u7 chit8-e5 chiah-nih8 ho2 e5 a-ku7.
Goan2 ti7 goa7-ma2 e5 chhu3 toa3 kui2-a2-jit8, chhit-tho5 liau2 chin sim-sek.  Beh tng2-khi3 e5 si5 goa7-ma2 chin m7-kam goan2 li7-khui, i sang3 goan2 kau3 mng5-khau3.  Goan2 keng-koe3 Kim-kio5 e5 si5-chun7, hip chit8 tiuN siong7, lai7-bin7 u7 a-bu2, a-ku7, a-ko kap goa2.
(Tai5-oan5 Gi2-bun5 Goeh8-po3 1978 ni5 7-8 geh8) 
</CL>
<HL>

有一日阿母接著外媽e5批。批內講，外媽非常數念阿母，向望阿母會當轉去外家toa3--幾-日-仔，因為外媽已經八年久無看著阿母la。
阿母決定chhoa7我kap阿哥做伙去。阿母講：「咱故鄉e5風景真sui2，水真甜，外媽真溫柔。」我kap阿哥聽著真歡喜。
阮足足坐一日e5火車，經過e5所在有高山、有田園，有溪水。
火車到阿母e5故鄉，阿舅來火車頭接我。阿舅ka7阮講外媽ti7厝nih8 teh thai5雞、tim7肉，準備beh ka7阮兩個m7-bat見著面e5外孫大大請--一-頓。
Tui3火車頭去到外媽e5厝ai3行一cham7路。阮行過田岸、大橋kap小山坪。外媽企ti7門口teh等阮，伊lam2阿哥，也koh lam2我，歡喜kah那笑那哮。食暗頓了後，外媽叫阮較早去睏le，伊beh kap阿母講話。
隔日e5早起，阿舅chhoa7阮出去看風景。溪頂有一座橋，我特別合意，橋頭有刻「金橋」兩字。
我問阿舅，這座橋是m7是用金做--e5。阿舅ka7阮講：「是用石頭做--e5。」阿哥koh再問：「若an2-ne是an2-choaN2叫做金橋？」阿舅講：「Che有一段故事le3。」阮就拜託阿舅講hou7阮聽。阮真愛知影是an2-choaN2這座橋叫做金橋。阿舅就叫阿母講hou7阮聽。
阿母講：「二十外年前，chia是一個交通無利便e5田莊。有一個細漢囡仔，伊e5名號做阿金，chiah六歲，kap伊e5阿爸、阿母、阿姐做伙toa3。
這個田莊kap外口e5來往攏ai3靠這個細細e5破koh舊e5枋仔橋。這個田莊有8個囡仔ti7頂庄e5小學teh讀冊，逐日ai3經過這個細細e5枋仔橋。阿金逐日攏去橋頂送8個阿哥去學校。
日頭beh落山，阿金就koh再去橋頂，伊beh等八個阿哥放學轉來，看著in攏行過橋chiah beh離開hia。
冬天e5日頭較早落山，阿哥in放學轉來e5時陣，天攏暗la3。庄腳所在koh無電火，四界攏暗摸摸。阿金ti7冬天真少去接阿哥in，攏ma7留toa3厝內kap阿姐認字，因為隔年伊也應該去讀冊la3。有一個冬天e5 e7晡，天氣真好，阿金去橋頭chhit-tho5，看著阿生叔仔拖一台車，載真濟貨轉--來。阿生叔仔e5車siuN重，枋仔橋siuN舊，車行過橋頂lin3-long3叫，橋e5枋仔煞ka7 teh-teh歹。
橋e5中央煞破一大空。阿生叔仔就大聲罵講：「橋破kah an2-ne也無人beh修理。」阿生叔仔罵了，車拖le3就去。阿金煞神神坐toa3橋頭。伊teh想，阿生叔仔罵別人無beh修理橋，伊家己an2-choaN2也無beh修理？」
阿金行到破空邊，向下腳看，看著溪水流著真緊，若準阿哥in轉來，無細膩poah8落去，就真危險。Beh an2-choaN2 chiah好？阿金就想講無來修理橋be7-sai2-tit。
阿金去田nih8想beh chhoe7枋仔來修理橋，m7-ku2田nih8只有草仔kap塗沙。阿金koh行tui3樹林內去chhoe7枋仔。但是hia只有礁樹枝kap扶be7振動e5柴箍。
阿金無法度，只有koh轉來橋頭。
這個時陣天漸漸teh暗。阿金聽著橋hit爿，遠遠有人teh唱歌。阿金知影是阿哥in teh-beh過橋來lah，就向橋hit頭大聲嚷：「是阿德哥仔是--無，是阿肥哥仔是--無？橋e5中央有一個破空，較細膩le2，倚較正手爿行ou！」
阿德kap阿肥過橋了後，ka7阿金說多謝就走轉去厝nih8。
阿金iau2 teh等另外6個阿哥。等一tah久仔，阿金koh聽著聲，伊就koh嚷：「是阿東、阿山、阿亮、阿明kap阿豐5個阿哥是--無？過橋e5時ai3較細膩le2，中央有破空，倚較正手爿行ou！」
Chim2仔已經有7個阿哥過橋，只有阿光哥仔iau2-boe7來。阿金著koh等阿光哥仔。阿金koh等真久，iau2無看著阿光哥仔e5影。這個時陣，風那thau3那大，阿金也寒也枵也驚，真想beh轉去厝nih8。
阿金teh想，這個時陣厝內是hiah-nih8溫暖，阿母炒e5菜是hiah-nih8好食。阿姐也一定ti7門口teh等伊。阿金koh想，那準伊chim2仔轉去厝nih8。阿光哥仔tu2好轉來，過橋e5時陣無細膩poah8--落-去，看beh an2-choaN2 chiah好？
阿金忽然想著阿光哥仔chiah-nih8暗iau2-boe7轉來，一定是koh去頂庄阿姑e5厝。阿金感覺那來那寒，身軀phi7-phi7-chhoah，伊感覺那來那枵，腹肚ku7-ku7叫。
阿金也那來那愛睏，真想beh倒toa3塗腳。伊tui3橋頂落來，beh走轉去厝nih8，頭殼煞感覺gong5-gong5。Teh-beh到厝e5時陣，伊聽著阿爸、阿母kap阿姐teh叫伊。阿金應講：「我轉來la3！」就倒落去塗腳。伊自an2-ni破病。
阿金破病一cham7，但是伊救了7個阿哥e5代誌，逐個人攏知影。庄--nih e5大地主也知影。大地主感覺真見笑，伊講伊雖然有錢有田園，iau2-ku2 m7值著這個細漢囡仔hiah有疼心。所以伊決定提一筆錢出來做一座堅固e5石橋。
這座橋就是用阿金e5名號--e5，所以叫做「金橋。」阿母講金橋e5故事了後，阮攏真感動。阿哥講：「阮ai3 kap阿金熟悉，請阿母ka7阮介紹。」
阿母煞teh笑，指阿舅講：「阿金就是lin2阿舅la3。」阮攏無想著，m7-ku2真歡喜。阮有一個chiah-nih8好e5阿舅。
阮ti7外媽e5厝toa3幾仔日，chhit-tho5了真心適。Beh轉去e5時外媽真m7甘阮離開，伊送阮到門口。阮經過金橋e5時陣，翕一張上，內面有阿母、阿舅、阿哥kap我。
(台灣語文月報1978年7-8月)
</HL>