<CL>
  Kou2-cha2 kou2-cha2, bo5 tian7-lou5, ia7 bo5 oa2-su-lou5. Na7 beh chu2-png7 chu2-chhai3 long2 tioh8 ai3 khi3 soaN-teng2 khioh chha5 lai5 hiaN5 hoe2. Hit e5 si5-chun7 u7 chit8-e5 a-kong-a2, choan-bun5 khi3 soaN-teng2 khioh chha5, taN khi3 ke-a2 be7, oaN7-chiN5 lai5 tou7 saN-tng3. U7 chit8-jit8, a-kong-a2 koh khi3 soaN-teng2 khioh chha5, kiaN5-lai5 kiaN5-khi3, khoaN3-tioh8 chit8-chang5 chhiu7-a2 chin hoaN-hi2. Chit chang5 chhiu7-a2 chin tu2-ho2; be7 siuN toa7 ma7 be7 siuN se3. In-ui7 chit e5 a-kong-a2 si7 lau7 toa7-lang5, iu7-koh ka-ki7 chit8 e5 lang5, siuN toa7-chang5 e5 chhiu7-a2, cham7 bo5-hoat-i siuN se3-chang5 e5 chhiu7-a2, chun2 long2 ou2-liau2-liau2, theh8 chhut-khi3 be7, ma7 m7-chiaN5-chiN5. Sou2-i2 a-kong-a2 ai3 chhoe7 chit8-chang5 khah tu2 ho2--e5. 
  A-kong-a2 chiong i e5 pou2-thau5 gia5--khi2-lai5, chun2-pi7 beh ka7 cham7--loh8-khi3. 
  “A-kong-a2, a-kong-a2, chhiaN2 li2 tan2 chit8-e7 ho2 bo5?” 
  A-kong-a2 siuN7 kong2: Na2 e7 chiah ki5-koai3, ti7 chia u7 lang5 teh kio3 goa2. Giah8 thau5 chit8-e7 khoaN3, u7 chit8-chiah toa7-chiah chiau2-a2 tui3 chhiu7-a2-teng2 thiau3--loh8-lai5. 
  “A-kong-a2, goa2 u7 chit8-hang7 tai7-chi3 beh pai3-thok li2. Goa2 u7 chiau2-a2-siu7 ti7 chit-chang5 chhiu7-a2-teng2, cha-hng chiah chhut chit8 koa2 chiau2-a2-kiaN2 na7-tiaN7. A-kong-a2, goa2 pai3-thok li2 chit chang5 chhiu7-a2 mai3 ka7 cham7--loh8-lai5 ho2 bo5?” 
  “Oh, si7 an2-ni. Goa2 long2 m7 chai poaN3 hang7, hai7 li2 hoan5-lo2 chit8-e7. TaN li2 m7-bian2 hoan5-lo2 lah. Li2 kin2 tng2-khi3 chiau3-kou3 lin2 hiah-e5 chiau2-a2-kiaN2, goa2 e7 koh khi3 pat8-ui7 chhoe7 lah.” 
  A-kong-a2 chiu7 an2-ni chiong ke-si-thau5-a2 siu-siu--khi2-lai5, siuN7 beh khi3 pat8-ui7 chhoe7. Hit-chiah chiau2-a2 chin hoaN-hi2, poe khi3 thiN-teng2 seh8 chit8-lin3, oat8-to3-tng2 lai5 hioh tiam3 a-kong-a2 e5 bin7-thau5-cheng5.
  “A-kong-a2! Li2 si7 ho2-sim e5 a-kong-a2, goa2 beh po3-tap li2 e5 in-cheng5, goa2 siuN7 beh chhoa7 li2 khi3 chit8 ui7 chin ho2 e5 sou2-chai7.” 
  A-kong-a2 siuN7 kong2 na2 u7 chit-khoan2 tai7-chi3: “Li2 beh chhoa7 goa2 khi3 to2-ui7?” 
  “A-kong-a2! Goa2 beh chhoa7 li2 khi3 Ko-le5 theh8 jin5-sam lah!” 
  “Oh, sam-a2 hng5 oh. Hia hia-nih8 hng7, kiam2 u7 hoat-tou7 khi3 kau3 hia?” 
  “A-kong-a2, li2 bian2 hoan5-lo2, goa2 e7 chhoa7 li2 khi3. Bin5-a2-chai3, thiN-chheN iau2-koh teh sih e5 si5-chun7, li2 tioh8 koaN7 chit8-kha te7-a2 koh giah8 chit-ki ti5-thau5 lai5 chia, li2 tioh8 m7-thang be7 ki3-tit, a-kong-a2, li2 tioh8 lai5 oh.” An2-ni ka7 i kong2, hit-chiah chiau2-a2 chiu7 poe tui3 i e5 siu7 hit peng5 khi3. 
  Chit e5 kou3-su7 si7 chin cha2 e5 tai7-chi3, ko-le5-sam ti7 hit-chun7 si7 chin hi-han2 e5 mih8-kiaN7, lian5 u7-chiN5-lang5 tiaN7-tiaN7 to be2-be7-tioh8. Sam-a2 si7 chin kui3 e5 mih8-kiaN7. 
  Te7-ji7-jit8, hit-e5 a-kong-a2 chin cha2 chiu7 khi2-lai5, chiau3 hit-chiah chiau2-a2 kong2 an2-ni giah8 ti5-thau5, koaN7 chit8-kha se3-se3 kha e5 te7-a2, kiaN5 tui3 chiau2-a2 hit chang5 chhiu7-a2 hia khi3. Hit-chiah chiau2-a2 kah-na2 tan2 chin ku2 lah e5 khoan2, chit8-e7 khoaN3-tioh8 a-kong-a2 lai5, tioh8 tui3 i kong2: “Khah-kin2 leh, lai5 che7 tiam3 goa2 e5 kha-chiah-phiaN.”
  A-kong-a2 siuN7 kong2, che7 chiau2-a2? Cheng7 goa2 chhut-si3 ma7 m7-bat thiaN-tioh8. I kiaN-kiaN, kha tioh8 ka7 haN7 koe3, che7 ti7 chiau2-a2 kha-chiah-phiaN. Hit-chiah chiau2-a2 koh kong2: 
  “A-kong-a2, li2 che7 an2-ni u7 ho2-se3 bo5? Goa2 beh poe chin koan5. Koh chin kin2, li2 tioh8 ka7 goa2 giap8 khah an5 le3.” 
  Chiau2-a2 kong2 soah, chiu7 an2-ni chhut chin toa7-lat8, tioh8 khi2-poe. Siong7 thau5-a2, a-kong-a2 kam2-kak chit8 seng-khu khin khi2-lai5, I chiu7 an2-ni bak8-chiu kheh-kheh, chhut-chai7 i khi3 poe, ka2-na2 poe chin kin2 e5 khoan2, m7 chai poe goa7 ku2, hit-chiah chiau2-a2 koh kong2: 
  “A-kong-a2, goa2 tih-beh loh8-khi3 loh, li2 tioh8 khah chu3-i3 le3.” 
  A-kong-a2 bak8-chiu peh-kim chit8-e7 khoaN3, oh! Chiah lin2 toa7-phian3 e5 sam-a2-hng5, it-bong7-bu5-che3, long2-chong2 si7 sam-a2, chiu7 an2-ni tui3 hit-chiah chiau2-a2 e5 kha-chiah-phiaN thiau3--loh8-lai5, khia7 ti7 sam-a2 hng5 tiong. A-kong-a2 chai7-lai5 to m7-bat khoaN3 koe3 chit-khoan2 mih8-kiaN7, khoaN3 chit8-e7 lang5 soah gong7--khi3. Chiau2-a2 ka7 a-kong-a2 kong2:
  “A-kong-a2, li2 m7-tioh8 khah kin2.” Chit8 bin7 kong2, chit8 bin7 eng7 i e5 chhui3-phoe pi2 thou5-kha. “M7 thang koh tiam3 hia teh khoaN3, chim2-ma2 m7 kut8, beh tan2 tang-si5?” 
  A-kong-a2 siuN7 kong2 ia7 u7-iaN2, chiu7 tui3 i e5 kha-piN ka7 poe2 khoaN3 mai7.Chit8 e7 poe2 khui, chiu7 khoaN3 tioh8 chin toa7 te3 koh peh8 sut-sut e5 sam-a2, chhin-chhiuN7 chiah-nih-a2 ho2 e5 ko-le5-sam, koh khah sim2-mih8 peN7 chiah8 liau2 ma7 ho2--khi2-lai5. 
  Hit-chiah chiau2-a2 ka7 a-kong-a2 kong2: 
  “A-kong-a2, li2 m7-thang tit8-tit8 khoaN3, than3 jit8-thau5 iau2-be7 chhut--lai5,koaN2-kin2 ke kut8 chit8 koa2.” A-kong-a2 chit8-e7 thiaN, koh-chai3 chit8-ki chit8-ki tit8-tit8 kut8, kut8 kau3 chha-put-to chap8-chhit-peh ki e5 si5-chun7, hit-chiah chiau2-a2 tui3 a-kong-a2 kong2: 
  “A-kong-a2, hit peng5 soaN it-tit8 kng--khi3-lai5, jit8-thau5-kong-a2 ka2-na2 teh-beh chhut--lai5 e5 khoan2, lan2 ho2 chun2-pi7 tng2--lai5-khi3.”
  A-kong-a2 chiu7 chiong sam-a2 chit8-ki chit8-ki khng3-loh8-khi3 hit-kha te7-a2-te2, bin7 chhio3-chhio3 khoaN3 jit8-thau5-kong-a2 chhut--lai5, siang-chhiu2 hap8-chiuN2, pai3 jit8-thau5-kong. Sam-a2-hng5 e5 sam-a2 hioh8 tang3-koaN5 u7 lou7-chui2, hou7 jit8-thau5 chit8-e7 phak8, gou7-hoe chap8-sek, chhin-chhiuN7 gek8-a2. A-kong-a2 chit8-e7 khoaN3,kong2: “A3! Sit8-chai7 u7 kai3 sui2!”
  Chiau2-a2 kong2: “A-kong-a2, khah-kin2, than3 jit8-thau5 iau2-boe7 chhut--lai5 e5 si5-chun7, na7 bo5 kin2 chau2, e7 hou7 jit8-thau5 phak8--si2.” 
  “Li2 chhoa7 goa2 lai5 theh8 chiah-nih8 che7 sam, i2-au7 chiah8-png7 bian2 hoan5-lo2 lah.” 
  Sam-a2 chha-put-to u7 hit-kha te7-a2 e5 si3-hun-chi-it, a-kong-a2 long2 ka7 koaN7--khi2-lai5, ti5-thau5 giah8--khi2-lai5, koh che7 ti7 chiau2-a2 e5 kha-chiah-phiaN, chiau2-a2 koh-chai3 poe--khi2-lai5, poe chin kin2, pi2 lai5 e5 si5-chun7 koh khah kin2. Chit8-si5-a2 chiu7 tng2 lai5 kau3 hit-e5 soaN kha. 
  “Chiau2-a2-koaN chiaN5 to-sia7. Li2 chhoa7 goa2 khi3 thiN-teng2 seh8 chit8 lin3, koh u7 chiah-nih8 ho2 e5 jin5-sam hou7 goa2. Goa2 na7 u7 chiah-e5, i2-au7 long2 bian2 hoan5-lo2 lah. Goa2 m7 chai beh an2-choaN2 ka7 li2 seh to-sia7 chiah ho2, goa2 soah be7 hiau2 kong2.” 
  Hit-chiah chiau2-a2 ka7 a-kong-a2 kiaN5 chit8-e5 le2, toa7-pou7 se3-pou7 kiaN5 tng2 khi3 in tau. 
  Keh-tng2-jit8, chng-nih8 e5 lang5 chit8-e7 thiaN-kong2 u7 jin5-sam, tai7-ke long2 chau2 lai5 khoaN3. Bo5 goa7 ku2, sam-a2 long2 be7 liau2-liau2. Hit-e5 a-kong-a2 piN3 cho3 chit8-e5 ho2-giah8-lang5. 
  Hit-e5 ho2-sim a-kong-a2 e5 keh-piah toa3 chit8-e5 toa7 pui5 iu7-koh tham-sim e5 a-kong-a2. Chit e5 toa7 pui5 a-kong-a2 thiaN-tioh8 chit e5 hong-siaN, chiu7 kin2 khi3 hit-e5 ho2-sim e5 a-kong-a2 in tau hia, mng7-tang mng7-sai, mng7 kah ho2-sim a-kong-a2 ka7 kong2 sam-a2-hng5 iau2-koh u7 goa7 che7 sam-a2 leh. 
  Toa7 pui5 a-kong-a2 chit8-e7 thiaN tioh8, chiu7 kong2: 
  “Sam-a2 na7 iau2-koh hiah che7, goa2 chiu7 bian2 hoan5-lo2. Na7 kong2 khi3 chhoe7 hit-chiah chiau2-a2 e5 siu7, m7 khah kan2-tan. Goa2 tui3 se3-han3 chiu7 ti7 hiah teh chhut-chhut-jip8-jip8, chhoe7 hit-chang5 chhiu7-a2 it-teng7 chin kin2.” 
  Hit am3, i chiu7 chhoan5 chit8 kha te7-a2 chin toa7 kha. ThiN to iau2-boe7 kng leh, chheN to iau2-koh teh sih leh, i chiu7 peh tui3 soaN-teng2 khi3. Chit e5 a-kong-a2 chin pui5, kiaN5 chit8-e7 kin2, kiaN5 kau3 toa7-liap8-koaN7, se3-liap8-koaN7 tit8-tit8 lau5. Hit-chang5 chhiu7-a2 i u7 thiaN hit-e5 ho2-sim a-kong-a2 kong2 koe3 chhin3-chhai2 chhoe7 ma7 e7 chhoe7 tioh8. 
  Khi3 kau3-ui7, chiu7 kong2: 
  “Chit-chang5 chhiu7-a2 u7-kau3 ho2, goa2 chit ki pou2-thau5 koh chiah-nih8 lai7, goa2 koh u7 lat8, na7 kong2 beh cham7 chit-chang5 chhiu7-a2, sit8-chai7 bo5 bun7-te5.” I tiau5-kang hiu kau3 chiok toa7 siaN, beh hou7 hit-chiah chiau2-a2 thiaN-tioh8. 
  Hit-chiah chiau2-a2 ko2-jian5 chhut-lai5 kio3-kong2, “A-kong-a2, a-kong-a2.” 
  Chit8 e7 khoaN3, thiN e5 chheN iau2-koh kng-sih-sih, tiaN7-tiaN7 lai5 khioh-chha5 e5 hit-e5 a-kong-a2 to m7-si7 chit-e5. Chit-e5 si7 toa7-pui5 a-kong-a2. Hit-chiah chiau2-a2 chin chhong-beng5, chit8-e7 khoaN3 chiu7 chai-iaN2 chit-e5 si7 tham-sim e5 a-kong-a2. 
  “A-kong-a2, li2 beh ai3 jin5-sam bo5? Na7 beh, chiu7 lai5 che7 tiam3 goa2 e5 kha-chiah-phiaN.” 
  “Chiau2-a2-koaN, chiau2-a2-koaN, goa2 mih8-kiaN7 long2 chun2-pi7 ho2 loh, li2 na7 chhoa7 goa2 khi3 hia chiu7 ho2 ah.” 
  Toa7 pui5 a-kong-a2 e5 sim-koaN tham, kan-taN siuN7 beh khi3 theh8 sam-a2, long2 bo5 siuN7 pat8 hang7, chiau2-a2 chit8-e7 kong2 beh chhoa7 i khi3, chiu7 chin hoaN-hi2, koaN2-kin2 peh chiuN7 chiau2-a2 e5 kha-chiah-phiaN che7. I kong2: 
  “Khah kin2 leh, poe khah kin2 leh.” 
  In-ui7 toa7 pui5 a-kong-a2 kip-seng3, kan-taN beh theh8 sam-a2, bo5 siuN7 pat8 hang7. Khi3 kau3 sam-a2-hng5, chiau2-a2 chiu7 pang3 chit e5 a-kong-a2 loh8-lai5, a-kong-a2 chit8 ku3 oe7 to bo5 kong2, tui3 sam-a2 tit8-tit8 kut8, tit8-tit8 khiu2. In-ui7 sam-a2 kin chhoan3 kau3 moa2 si3-koe3, a-kong-a2 khiu2 chit8-e7 kin2, kui seng-khu soah poah8 kau3 to2 khiau3-khiau3. A-kong-a2 chhui3-lai7 se3-se3-liam7,“U7 kau3 hui3-khi3, tioh8 iong7 ti5-thau5 kut8, chiah e7 khi2-lai5.” Na2 kut8 na2 liam7, chiong sam-a2 chit8-ki chit8-ki tui3 te7-a2 lai7 ka7 te7--loh8-khi3. In-ui7 hit-kha te7-a2 sit8-chai7 thai3 toa7-kha leh, toa7 pui5 e5 a-kong-a2 chin phah-piaN3 teh kut8, chiah kut8 si3-hun-chi-it nia7-tiaN7, hit-chiah chiau2-a2 chiu7 kiaN5-lai5 ka7 toa7 pui5 a-kong-a2 kong2: 
  “A-kong-a2, jit8-thau5-kong-a2 iau2-boe7 chhut--lai5 i2-cheng5, lan2 tioh8 kin2 chun2-pi7 tng2--lai5-khi3.” 
  Chit chun7, hit-peng5 soaN it-tit8 kng--khi2-lai5. Sam-a2-hng5 hiah-nih khoah, toa7 pui5 a-kong hit-kha te7-a2 chin toa7 kha, sam-a2 khoaN3-khi2-lai5 chi2-u7 chit8-sut-a2 nia7-tiaN7, iau2-boe7 chit8-poaN3 leh. I chiu7 kong2: 
  “Chiau2-a2-koaN, bo5 iau3-kin2 lah, goa2 koh kut8 chit8 koa2-a2.” 
  Chit8 bin7 kong2, chit8 bin7 chiong ti5-thau5 chit8-e7-koan5 chit8-e7-ke7 tit8-tit8 kut8. Hit e5 a-kong-a2 kan-ta koan-sim sam-a2 nia7-tiaN7, hit-chiah chiau2-a2 teh kong2 e5 oe7 to bo5 teh thiaN, bo5 teh ka7 iau3-kin2. 
  ThiN chiu7 kng lah, jit8-thau5 tui3 hit-peng5 soaN it-tit8 chhut--lai5. Sam-a2-hioh8 teng2-koan5 e5 lou7-chui2 hou7 jit8-thau5 chit8-e7 phak8, chhin-chhiuN7 gek8-a2, chit8-liap8 chit8-liap8 it-tit8 iuN5--khi3. 
  Hit-e5 toa7 pui5 a-kong-a2 hiah-nih8 phah-piaN3 kut8, chiah kut8 u7 poaN3 te7-a2 nia5. Hit-chiah chiau2-a2 chiu7 koh kong2: 
  “A-kong-a2, m7-thang lah, e7 phak8--si2 lah. Khah kin2 tng2--lai5-khi3 lah.” 
  Hit-e5 toa7 pui5 a-kong-a2 chin tham-sim, kan-taN kou3 kut8 nia5, chiau2-a2 teh kong2 e5 oe7 i long2 bo5 teh ka7 iau3-kin2. 
  “Bo5 iau3-kin2 lah, koh hou7 goa2 kut8 chit8-si5-a2 lah.” Ka-ki7 na2 liam7, sam-a2 na2 kut8, na2 khng3--loh8-khi3 te7-a2-te2. 
  Hit-chiah chiau2-a2 kau3 boe2-a2 soah siu7-khi3 -- khi2-lai5, “A-kong-a2, li2 na7 m7-thiaN goa2 e5 oe7, goa2 m7 chai-iaN2, goa2 beh seng tng2--lai5-khi3.” 
  Hit e5 a-kong-a2 bo5 teh ka7 thiaN, lian5 thau5 to bo5 oat8-koe3-khoaN3. Chiau2-a2 khi3 chit8-e7, sit8 tian2-khui, chiu7 poe tui3 thiN-teng2 khi3. 
  Hit e5 a-kong-a2 ka-ki7 chu7-gian5 chu7-gu2 kong2: 
  “Goa2 koh phah-piaN3 chit8-si5-a2, chit-kha te7-a2 khoaN3 e7 tiN7 be7.” 
  I kut8 kau3 chin phah-piaN3, koaN7 chhap8-chhap8 tih, joah8 kau3 tong3-be7-tiau5. Hit-e5 a-kong-a2 siuN7 kong2 lai5 hioh-khun3 chit8--e7. Chit8-e7 khoaN3, thiN-teng2 ang5-ki3-ki3, jit8-thau5-kong ka2-na2 teh ka7 gin5 e5 khoan2. Hit e5 a-kong-a2 chiu7 kong2: 
  “Jit8-thau5-kong sit8-chai7 u7-kau3 phaiN2-sim, ka7 goa2 phak8 kau3 chit-khoan2. Hit-chiah chiau2-a2 teh kong2 e5 oe7 to u7-iaN2. M7-koh chin bo5-chhai2, sam-a2 iau2-koh chiah-nih8 toa7-phiaN2. Goa2 e5 te7-a2 iau2-koh iau2-boe7 tiN7, na7 beh tng2--khi3 sit8-chai7 bo5-chhai2. 
  Hit-chun7 sam-a2-hioh8 khi3 hou7 jit8-thau5 phak8 kau3 ang5-ki3-ki3. A-kong-a2 oat8-thau5 chit8-e7 khoaN3, “EN3, chiau2-a2-hiaN, chiau2-a2-hiaN.” I tit8-tit8 kio3, chong2-si7 chiau2-a2 m7-chai tui3 to2-ui7 khi3 loh.
  Chit-chun7 thiN-teng2 long2 bo5 hun5, ang5-ki3-ki3. Toa7 pui5 a-kong-a2 khi3 hou7 phak8 chit8-e7 nia5, chiu7 an2-ni to2--loh8-khi3. 
  I to beh an2-ni hiah tham-sim, koaN7 hiah toa7 kha e5 te7-a2 lai5, iu7-beh koh kut8 tiN7, bian2 kong2 ma7 khi3 hou7 jit8-thau5 phak8 chit8-e7 si2-khiau3-khiau3. 
  (Tai5-oan5 Gi2-bun5 Goeh8-po3 1978 ni5 5-6 geh8) 
</CL>
<HL>

古早古早，無電爐，也無瓦斯爐。若beh煮飯煮菜攏著ai3去山頂拾柴來hiaN5火。Hit個時陣有一個阿公仔，專門去山頂拾柴，擔去街仔賣，換錢來渡三頓。有一日，阿公仔koh去山頂拾柴，行來行去，看著一欉樹仔真歡喜。這欉樹仔真tu2好；be7 siuN大ma7 be7 siuN細。因為這個阿公仔是老大人，又koh家己一個人，siuN大欉e5樹仔，斬無法伊siuN細欉e5樹仔，準攏挖了了，提出去賣，ma7 m7成錢。所以阿公仔ai3 chhoe7一欉較tu2好--e5。 
阿公仔將伊e5斧頭gia5--起-來，準備beh ka7斬--落-去。 
「阿公仔，阿公仔，請你等一下好無？」 
阿公仔想講：那會chiah奇怪，ti7 chia有人teh叫我。giah8頭一下看，有一隻大隻鳥仔tui3樹仔頂跳--落-來。 
「阿公仔，我有一項代誌beh拜託你。我有鳥仔巢ti7這欉樹仔頂，昨昏chiah出一寡鳥仔子na7-tiaN7。阿公仔，我拜託你這欉樹仔mai3 ka7斬--落-來好無？」 
「Oh，是an2-ni。我攏m7知半項，害你煩惱一下。今你m7免煩惱lah。你緊轉去照顧lin2 hiah-e5鳥仔子，我會koh去別位chhoe7 lah。」 
阿公仔就an2-ni將ke-si頭仔收收--起-來，想beh去別位chhoe7。Hit隻鳥仔真歡喜，飛去天頂seh8一lin3，越倒轉來歇 tiam3阿公仔e5面頭前。 
「阿公仔！你是好心e5阿公仔，我beh報答你e5恩情，我想beh chhoa7你去一位真好e5所在。」 
阿公仔想講那有這款代誌：「你beh chhoa7我去to2位？」 
「阿公仔！我beh chhoa7你去高麗提人蔘lah！」 
「Oh，蔘仔園oh。Hia hia-nih8遠，kiam2有法度去到hia？」 
「阿公仔，你免煩惱，我會chhoa7你去。明仔再，天星iau2-koh teh sih e5時陣，你著koaN7一腳袋仔koh giah8這支鋤頭來chia，你著m7-thang be7記得，阿公仔，你著來oh。」An2-ni ka7伊講，hit隻鳥仔就飛tui3伊e5巢hit爿去。 
這個故事是真早e5代誌，高麗蔘ti7 hit陣是真希罕e5物件，連有錢人定定都買be7著。蔘仔是真貴e5物件。 
第二日，hit個阿公仔真早就起來，照hit隻鳥仔講an2-ni giah8鋤頭，koaN7一腳細細腳e5袋仔，行tui3鳥仔hit欉樹仔hia去。Hit隻鳥仔kah-na2等真久lah e5款，一下看著阿公仔來，著tui3伊講：「較緊leh，來坐tiam3我e5 kha-chiah-phiaN。」 
阿公仔想講，坐鳥仔？cheng7我出世ma7 m7-bat聽著。伊驚驚，腳著ka7 haN7過，坐ti7鳥仔kha-chiah-phiaN。Hit隻鳥仔koh講： 
「阿公仔，你坐an2-ni有好勢無？我beh飛真懸。Koh真緊，你著ka7我夾較an5 le3。」 
鳥仔講煞，就an2-ni出真大力，著起飛。上頭仔，阿公仔感覺一身軀輕起來，伊就an2-ni目珠kheh-kheh，chhut-chai7伊去飛，假若飛真緊e5款，m7知飛外久，hit隻鳥仔koh講： 
「阿公仔，我tih-beh落去loh，你著較注意le3。」 
阿公仔目珠peh金一下看，oh！Chiah lin2大遍e5蔘仔園，一望無際，攏總是蔘仔，就an2-ni tui3 hit隻鳥仔e5腳脊phiaN跳--落-來，企ti7蔘仔園中。阿公仔在來都m7-bat看過這款物件，看一下人煞憨--去。鳥仔ka7阿公仔講： 
「阿公仔，你m7著較緊。」一面講，一面用伊e5嘴坏比塗腳。「M7 thang koh tiam3 hia teh看，chim2-ma2 m7掘，beh等tang時？」 
阿公仔想講也有影，就tui3伊e5腳邊ka7 poe2看覓。一下poe2開，就看著真大塊koh白sut-sut e5蔘仔，親像chiah-nih仔好e5高麗蔘，koh較甚物病食了ma7好--起-來。 
Hit隻鳥仔ka7阿公仔講： 
「阿公仔，你m7-thang直直看，趁日頭iau2-be7出--來，趕緊加掘一寡。」阿公仔一下聽，koh再一支一支直直掘，掘到差不多十七八支e5時陣，hit隻鳥仔tui3阿公仔講： 
「阿公仔，hit爿山一直光--起-來，日頭公仔假若teh-beh出--來e5款，咱好準備轉--來-去。」 
阿公仔就將蔘仔一支一支囥落去hit-kha袋仔底，面笑笑看日頭公仔出--來，雙手合掌，拜日頭公。蔘仔園e5蔘仔葉凍寒有露水，hou7日頭一下曝，五花十色，親像玉仔。阿公仔一下看，講：「A3！實在有界sui2！」 
鳥仔講：「阿公仔，較緊，趁日頭iau2-boe7出--來e5時陣，若無緊走，會hou7日頭曝--死。」 
「你chhoa7我來提chiah-nih8濟蔘，以後食飯免煩惱lah。」 
蔘仔差不多有hit-kha袋仔e5四分之一，阿公仔攏ka7 koaN7--起-來，鋤頭giah8--起-來，koh坐ti7鳥仔e5腳脊phiaN，鳥仔koh再飛--起-來，飛真緊，比來e5時陣koh較緊。一時仔就轉來到hit個山腳。 
「鳥仔官成多謝。你chhoa7我去天頂seh8一lin3，koh有chiah-nih8好e5人蔘hou7我。我若有chiah-e5，以後攏免煩惱lah。我m7知beh an2-choaN2 ka7你說多謝chiah好，我煞be7曉講。」 
Hit隻鳥仔ka7阿公仔行一個禮，大步細步行轉去in兜。 
隔轉日，庄nih8 e5人一下聽講有人蔘，大家攏走來看。無外久，蔘仔攏賣了了。Hit個阿公仔變做一個好額人。 
Hit個好心阿公仔e5隔壁toa3一個大肥又koh貪心e5阿公仔。這個大肥阿公仔聽著這個風聲，就緊去hit個好心e5阿公仔in兜hia，問東問西，問kah好心阿公仔ka7講蔘仔園iau2-koh有外濟蔘仔leh。 
大肥阿公仔一下聽著，就講： 
「蔘仔若iau2-koh hiah濟，我就免煩惱。若講去chhoe7 hit隻鳥仔e5巢，m7較簡單。我tui3細漢就ti7 hiah teh出出入入，chhoe7 hit欉樹仔一定真緊。」 
Hit暗，伊就chhoan5一kha袋仔真大kha。天都iau2-boe7光leh，生都iau2-koh teh sih leh，伊就爬tui3山頂去。這個阿公仔真肥，行一下緊，行到大粒汗，細粒汗直直流。Hit欉樹仔伊有聽hit個好心阿公仔講過chhin3-chhai2 chhoe7 ma7會chhoe7著。 
去到位，就講： 
「這欉樹仔有夠好，我這支斧頭koh chiah-nih8利，我koh有力，若講beh斬這欉樹仔，實在無問題。」伊刁工咻夠足大聲，beh hou7 hit隻鳥仔聽著。 
Hit隻鳥仔果然出來叫講，「阿公仔，阿公仔。」 
一下看，天e5星iau2-koh光sih-sih，定定來拾柴e5 hit個阿公仔都m7是這個。這個是大肥阿公仔。Hit隻鳥仔真聰明，一下看就知影這個是貪心e5阿公仔。 
「阿公仔，你beh ai3人蔘無？若beh，就來坐tiam3我e5腳脊phiaN。」 
「鳥仔官，鳥仔官，我物件攏準備好loh，你若chhoa7我去hia就好ah。」 
大肥阿公仔e5心肝貪，kan-taN想beh去提蔘仔，攏無想別項，鳥仔一下講beh chhoa7伊去，就真歡喜，趕緊爬上鳥仔e5 kha-chiah-phiaN坐。伊講： 
「較緊leh，飛較緊leh。」 
因為大肥阿公仔急性，kan-taN beh提蔘仔，無想別項。去到蔘仔園，鳥仔就放這個阿公仔落來，阿公仔一句話都無講，tui3蔘仔直直掘，直直khiu2。因為蔘仔根串到滿四界，阿公仔khiu2一下緊，歸身軀煞跋到倒翹翹。阿公仔嘴內細細唸，「有夠費氣，著用鋤頭掘，chiah會起來。」那掘那唸，將蔘仔一支一支tui3袋仔內ka7 te7--落-去。因為hit-kha袋仔實在thai3大kha leh，大肥e5阿公仔真扑拚teh掘，chiah掘四分之一nia7-tiaN7，hit隻鳥仔就行來ka7大肥阿公仔講： 
「阿公仔，日頭公仔iau2-boe7出--來以前，咱著緊準備轉--來-去。」 
這陣，hit爿山一直光--起-來。蔘仔園hiah-nih闊，大肥阿公hit-kha袋仔真大kha，蔘仔看起來只有一sut仔nia7-tiaN7，iau2-boe7一半leh。伊就講： 
「鳥仔官，無要緊lah，我koh掘一寡仔。」 
一面講，一面將鋤頭一下懸一下低直直掘。Hit個阿公仔kan-ta關心蔘仔nia7-tiaN7，hit隻鳥仔teh講e5話都無teh聽，無teh ka7要緊。 
天就光lah，日頭tui3 hit爿山一直出--來。蔘仔葉頂懸e5露水hou7日頭一下曝，親像玉仔，一粒一粒一直熔--去。 
Hit個大肥阿公仔hiah-nih8扑拚掘，chiah掘有半袋仔nia5。Hit隻鳥仔就koh講： 
「阿公仔，m7-thang lah，會曝--死lah。較緊轉--來-去lah。」 
Hit個大肥阿公仔真貪心，kan-taN顧掘nia5，鳥仔teh講e5話伊攏無teh ka7要緊。 
「無要緊lah，koh hou7我掘一時仔lah。」家己那唸，蔘仔那掘，那囥--落-去袋仔底。 
Hit隻鳥仔到尾仔煞受氣--起來，「阿公仔，你若m7聽我e5話，我m7知影，我beh先轉--來-去。」 
Hit個阿公仔無teh ka7聽，連頭都無越過看。鳥仔氣一下，翼展開，就飛tui3天頂去。 
Hit個阿公仔家己自言自語講： 
「我koh扑拚一時仔，這kha袋仔看會tiN7 be7。」 
伊掘到真扑拚，汗chhap8-chhap8滴，熱到擋be7-tiau5。Hit個阿公仔想講來hioh睏一--下。一下看，天頂紅ki3-ki3，日頭公假若teh ka7凝e5款。Hit個阿公仔就講： 
「日頭公實在有夠歹心，ka7我曝到這款。Hit隻鳥仔teh講e5話都有影。M7-koh真無采，蔘仔iau2-koh chiah-nih8大遍。我e5袋仔iau2-koh iau2-boe7 tiN7，若beh轉--去實在無采。 
Hit陣蔘仔葉去hou7日頭曝到紅ki3-ki3。阿公仔越頭一下看， 「EN3，鳥仔兄，鳥仔兄。」伊直直叫，總是鳥仔m7知tui3 to2位去loh。
這陣天頂攏無雲，紅ki3-ki3。大肥阿公仔去hou7曝一下nia5，就an2-ni倒--落-去。 
伊都beh an2-ni hiah貪心，koaN7 hiah大kha e5袋仔來，又beh koh掘tiN7，免講ma7去hou7日頭曝一下死翹翹。 
(台灣語文月報1978年5-6月) 
</HL>