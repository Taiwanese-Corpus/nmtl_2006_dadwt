<CL>
  A-seng5, A-gi7, A-ho5 chit 3 e5 siau3-lian5 gin2-na2 ng3 Tiong-heng kou2-hun7 iu2-han7 kong-si teh kiaN5. In mui2 chit8 e5 sim-lai7 long2 u7 phau7 chit8 e5 hi-bang7, chiu7-si7 siuN7 kong2 na7 kho2 oe7 tiau5, thang hou7 lang5 chhai2-iong7 cho3 kong-si e5 chit-oan5 m7 chin ho2. An2-ni in chiu7 oe7-thang che7 ti7 chin sui2 e5 pan7-kong-sek lai5 pan7-kong, thiaN sng3-poaN5 tit8-tiak tit8-tiak e5 siaN, in ia7 oe7-thang hak8-sip8 chin choe7 hang7 e5 su7. A-gi7 kong2 “A-seng5, li2 kong2 kin-a2-jit8 oe7 kho2 sim2-mih8?” A-seng5 kong2 “Kiam2 m7-si7 Kok-bun5, Soan3-sut8, Siong5-sek”, chit 3 kho si7 A-seng5 choe3 tek-i3 e5 3 kho, i ka-ki7 siuN7 kong2 na7 kho2 chit 3 kho, i it-teng7 oe7 tiau5. A-gi7 kong2 “Tioh8, goa2 ia7 si7 an2-ni siuN7, put-ko3 kiam2-chhai2 iau2 oe7 kho2 sng3-poaN5,” in-ui7 tui3 sng3-poaN5 e5 seng5-chek lai5 khoaN3, i si7 pi2 chit 2 e5 tong5-hak8 khah ho2. 
  In jip8 kong-si e5 toa7-mng5 kiaN5 jip8 keng-li2-sek, keng-li2 khoaN3-tioh8 in jip8-khi3, chiu7 chhio3-chhio3 kong2 “Lin2 si7 beh lai5 kho2 lian7-sip8-seng houN3”. In chit8 choe5 in3-tap kong2 “Si7”, keng-li2 chiu7 chi2 piah-kak e5 3 teh toh-a2, kong2, “lin2 che7 tiam3 hia, toh-teng2 e5 kha3-phiN3 seng ka7 goa2 sng3 chit8 e7, na7 sng3 liau2 chiah po3 goa2 chai hit-e5 sou3-bok8”. In long2 tim3-thau5 chiu7 che7 ti7 hia sng3. Chong2-si7 in chin tioh8-kiaN toh-teng2 e5 kha3-phiN3 hui-siong5 che7, mui2 toh chi3-chio2 u7 3 ban7 tiuN. A-seng5 sim-lai7 teh siuN7 “sng3 che u7 sim2-mih8 lou7-eng7? Goan2 si7 lai5 chham-ka lian7-sip8-seng e5 kho2-chhi3 e5, ia7 m7-si7 lai5 cho3 kang, ui7 sim2-mih8 kio3 goan2 sng3 che?” I ju2 sng3 sim-lai7 ju2 hoan5-chap8. A-gi7 ia7 si7 an2-ni siuN7 “Aih! Chit-e5 keng-li2 si7 m7-si7 kap goan2 teh sng2-chhio3? Goan2 sng3 chiah-e5 kha3-phiN3, u7 sim2-mih8 lou7-eng7, na2 m7 ka7 goan2 kho2?” Chi2-u7 A-ho5 kam2-kak che si7 chit8 e5 u7 i3-gi7 e5 su7, i sng3 chit8 pah tiuN chiu7 cho3 ki3-ho7 khng3 cho3-hoe2, chit8-pou7 chit8-pou7 un5-un5-a2 cho3. 
  Sng3 tiap8-a2 ku2, A-seng5 thun-lun2 boe7 tiau5 chiu7 khi3 mng7 keng-li2 kong2 “Keng-li2 sian-siN, goa2 i2-keng sng3 kau3 chit8 chheng tiuN lah, li2 beh ka7 goan2 kho2 boe7?” Keng-li2 io5-thau5 kong2 “Iau2-cha2, iau2-cha2, li2 koh khi3 sng3”. I giah8 thau5 khoaN3 si5-cheng, si5-kan i2-keng 11 tiam2 poaN3 lah. A-gi7 sui-jian5 bo5 kong2 oe7, chong2-si7 i e5 bak8-chiu siong5-siong5 teh khoaN3 keng-li2, i3-su3 na2 chhin-chhiuN7 teh mng7 kong2 “Ho2 boe7? Goa2 thang kiat-sok boe7?” Si5-kan teh beh kau3 12 tiam2 lah, A-seng5 khoaN3 si5-cheng, pak-tou2 ia7 kam2-kak iau lah, chong2-si7 keng-li2 iau2 boe7 ka7 in kho2-chhi3, in iau2 ti7 hia teh sng3. A-gi7 ia7 jim2 boe7 tiau5, i siuN7 ai3 khi3 goa7-khau2 chhoan2 chit8-e7 khui3, m7-bat che7 hiah ku2 e5 si5-kan, chit8 sim ia7 siuN7 kong2 lai5 pai3-thok keng-li2 seng ka7 in kho2, chong2-si7 bo5 iong2-khi3, in-ui7 ki3-tit i lau7-pe7 ka7 i kong2 “Li2 tioh8 ho2-ho2 khi3 kho2, na7 kho2 oe7 jip8 kong-si, li2 e5 chian5-tou5 chiu7 oe7 kng-beng5,” ban7-it na7 hou7 keng-li2 siu7-khi3, kho2 boe7 jip8 chiu7 chhiN-chham2. Sou2-i2 i chi2-u7 thun-lun2 koh sng3, chong2-si7 i e5 thau5-nau2 teh siuN7 pat8 hang7 bo5 choan-sim teh sng3, soah boe7 ki3-tit sng3 kau3 goa7 choe7, i koh chai3 teng5-sng3. Chong2-si7 A-ho5 long2 m7-bat giah8-thau5, chi2-u7 ti7 hia jin7-chin teh sng3, “tang, tang, tang ...” si5-cheng tan5 12 tiam2 lah. A-seng5 sim chin tioh8-kip, giong7 beh khia7-khi2--lai5. A-gi7 ia7-si7 an2-ni, in 2 lang5 long2 theng5-chi2 kang-chok, chi2-u7 A-ho5 iau2 teh sng3. A-seng5 kap A-gi7 long2 teh khoaN3 keng-li2, tan2 khoaN3 i oe7 kong2 “Lin2 e7-pou chiah lai5 kho2”, chong2-si7 keng-li2 aN3-thau5 teh khoaN3 sin-bun5, bo5 beh chhap in. In long2 teh ki5-koai3, chi2 u7 ti7 hia teh tan2 khoaN3, keng-li2 oe7 khui-chhui3 boe7? Chit8 hun-cheng koe3-khi3, 2 hun-cheng koe3-khi3, 10 hun-cheng koe3-khi3 lah, keng-li2 iau2 teh khoaN3 sin-bun5. “Keng-li2!” A-seng5 tong3 boe7 tiau5 chiu7 toa7 siaN kio3, “Ouh!” keng-li2 in3 liau2 chiu7 giah8-thau5 khi2-lai5, A-seng5 mng7 “I2-keng 12 tiam2 lah, goan2 thang tng2-khi3 chiah8 png7, e7-pou chiah koh lai5?” Keng-li2 in3 kong2 “M7-bian2, m7-bian2, hian7-chai7 i2-keng kho2 liau2 lah”, “goan2 long2 iau2 boe7 kho2 lah?” “Chong2-si7 goa2 i2-keng long2 ka7 lin2 kho2 lah, lai5, lin2 lai5”. A-seng5 A-gi7 chiu7 khi3, A-ho5 iau2 ti7 hia teh sng3. “A-ho5! Kin2 lai5!” A-seng5 kio3, “tan2 chit8 e7 goa2 chit pah tiuN sng3 chit8-e7”, A-ho5 in3-tap chiu7 iau2 ti7 hia teh sng3, A-ho5 koaN2-kin2 sng3 liau2 chiu7 kiaN5 oa2-lai5. 
  Keng-li2 chiu7 kong2 “TaN, lin2 kin-a2-jit8 i2-keng kho2 liau2 lah, goan2 e5 kong-si hian7-chai7 sou2 khiam3-eng7 e5 lian7-sip8-seng ia7 i2-keng chhoe7 tioh8 lah. Lin2 tai7-iok ia7 oe7 chai. Chit8 e5 lang5 bo5 lun7 cho3 sim2-mih8 tai7-chi3, long2 si7 chin tiong7-tai7 e5 chek-jim7, tui3 chit-e5 chek-jim7 tioh8 ai3 u7 thun-lun2 e5 sim, koh tioh8 oe7 choan sim khi3 choe3, chiah oe7 seng5-kong. Kin-a2-jit8, 3 ui7 lai5 kho2-chhi3, goa2 chai-iaN2 lin2 e5 hak8-giap8 long2 chin ho2, chong2-si7 goa2 khiok m7 chai lin2 u7 chit khoan2 e5 cheng-sin5 a2-bo5. Hian7-chai7 chhi3-giam7 e5 kiat-ko2, chi2-u7 Ong5 A-ho5 u7 tat8-to3 chit-e5 phiau-chun2, goan2 si7 su-iau3 chit khoan2 e5 jin5-chai5. TaN goan2 e5 kong-si koat-teng7 beh pheng3 i lai5 kang-chok. ” In 3 e5 tui3 kong-si chhut-lai5, sim-cheng5 long2 bo5 siang5. Tek8-piat8 si7 A-seng5 kap A-gi7 sim-lai7 chin kan-khou2, A-seng5 kong2 “Beh na7 chai-iaN2 an2-ni, goa2 it-teng7 oe7 ho2-ho2 ti7 hia sng3”. A-gi7 ia7 kong2 “si7, goa2 chin hou7-hoe2, goa2 e5 lau7-pe7 it-teng7 oe7 me7 goa2”. A-ho5 kong2 “M7-bian2 hou7-hoe2, ia7 m7 bian2 kan-khou2 sim, keng-li2 teh kong2 ia7 chin tioh8, lan2 tioh8 ai3 u7 thun-lun2 e5 sim kap choan-sim, chiah oe7 seng5-kong”. A-seng5, A-gi7 thiaN liau2 long2 tim3-thau5. Seng3-keng kong2 “Ti7 chi3 sio2-khoa2 e5 su7 chin7-tiong e5, ti7 toa7 e5 ia7 chin7-tiong, ti7 chi3 sio2-khoa2 e5 su7 put-gi7 e5, ti7 toa7 e5 ia7 put-gi7 ! ” (Lou7-ka 16:10) 
  (Ka-teng5 e5 peng5-iu2 te7 54 ki5, 1962 ni5 8 goeh8) 
</CL>
<HL>

阿誠、阿義、阿豪這3個少年囡仔向中興股份有限公司teh行。In每1個心內攏有抱1個希望，就是想講若考會tiau5，thang hou7人採用做公司e5職員m7真好。An2-ni in就會thang坐ti7真sui2 e5辦公室來辦公，聽算盤tit8-tiak tit8-tiak e5聲，in也會thang學習真濟項e5事。阿義講「阿誠，你講今仔日會考甚物？」阿誠講「Kiam2 m7是國文、算術、常識」，這3科是阿誠最得意e5 3科，伊家己想講若考這3科，伊一定會tiau5。阿義講「著，我也是an2-ni想，不過kiam2-chhai2 iau2會考算盤，」因為tui3算盤e5成績來看，伊是比這2個同學較好。 
In入公司e5大門行入經理室，經理看著 in入去，就笑笑講「Lin2是beh來考練習生houN3。」In一齊應答講「是」，經理就chi2壁角e5 3 teh桌仔，講，「lin2坐tiam3 hia，桌頂e5卡片先ka7我算1下，若算了才報我知hit-e5數目。」In攏tim3頭就坐ti7 hia算。總是in真著驚桌頂e5卡片非常濟，每桌至少有3萬張。阿誠心內teh想「算這有甚物路用？ 阮是來參加練習生e5考試e5，也m7是來做工，為甚物叫阮算這？」伊愈算心內愈繁雜。阿義也是an2-ni想「Aih！ 這個經理是m7是kap阮teh sng2笑？阮算chiah-e5卡片，有甚物路用，哪m7 ka7阮考？」只有阿豪感覺這是1個有意義e5事，伊算1百張就做記號囥做伙，1步1步勻勻仔做。 
算tiap8-a2久，阿誠吞忍boe7 tiau5就去問經理講「經理先生，我已經算到1千張lah，你beh ka7阮考boe7？」經理搖頭講「Iau2早、iau2早，你koh去算。」伊giah8頭看時鐘，時間已經11點半lah。阿義雖然無講話，總是伊e5目珠常常teh看經理，意思na2親像teh問講「好boe7？我thang結束boe7？」時間teh beh到12點lah，阿誠看時鐘，腹肚也感覺枵lah，總是經理iau2 boe7 ka7 in考試，in iau2 ti7 hia teh算。阿義也忍boe7 tiau5，伊想ai3去外口喘1下氣，m7-bat坐hiah久e5時間，1心也想講來拜託經理先ka7 in考，總是無勇氣，因為記得伊老父ka7伊講「你著好好去考，若考會入公司，你e5前途就會光明，」萬一若hou7經理受氣，考boe7入就淒慘。所以伊只有吞忍koh算，總是伊e5頭腦teh想別項無專心teh算，續boe7記得算到偌濟，伊koh再重算。 總是阿豪攏m7-bat giah8頭，只有ti7 hia認真teh算，「tang、tang、tang...」時鐘tan5 12點lah。阿誠心真著急，giong7 beh企起--來。阿義也是an2-ni，in 2人攏停止工作，只有阿豪iau2 teh算。阿誠kap阿義攏teh看經理，等看伊會講「Lin2 e7晡才來考」，總是經理aN3頭teh看新聞，無beh chhap in。In攏teh奇怪，只有ti7 hia teh等看，經理會開嘴boe7？1分鐘過去，2分鐘過去，10分鐘過去lah，經理iau2 teh看新聞。「經理！」 阿誠tong3 boe7 tiau5就大聲叫，「Ouh！」經理應了就giah8頭起來，阿誠問「已經12點lah，阮thang轉去食飯，e7晡才koh來？」經理應講「M7免、m7免，現在已經考了lah」，「阮攏iau2 boe7考lah？」「總是我已經攏ka7 lin2考lah，來，lin2來。」阿誠阿義就去，阿豪iau2 ti7 hia teh算。「阿豪！緊來！」阿誠叫，「等1下我這百張算1下」，阿豪應答就iau2 ti7 hia teh算，阿豪趕緊算了就行倚來。 
經理就講「今，lin2今仔日已經考了lah，阮e5公司現在所欠用e5練習生也已經chhoe7 tioh8 lah。Lin2大約也會知。1個人無論做甚物代誌，攏是真重大e5責任，tui3這個責任著 ai3有吞忍e5心，koh tioh8會專心去做，才會成功。今仔日，3位來考試，我知影lin2 e5學業攏真好，總是我卻m7知lin2有這款e5精神抑無。現在試驗e5結果，只有王阿豪有達到這個標準，阮是需要這款e5人才。今阮e5公司決定beh聘伊來工作。」In 3個tui3公司出來，心情攏無siang5。特別是阿誠kap阿義心內真艱苦，阿誠講「Beh na7知影an2-ni，我一定會好好ti7 hia算。」阿義也講「是，我真後悔，我e5老父一定會me7我。」阿豪講「M7免後悔，也m7免艱苦心，經理teh講也真tioh8，咱著 ai3有吞忍e5心kap專心，才會成功。」阿誠、阿義聽了攏tim3頭。聖經講「Ti7至小可e5事盡忠e5，ti7大e5也盡忠，ti7至小可e5事不義e5，ti7大e5也不義！」（路加16：10） 
(家庭e5朋友第54期，1962年8月) 
</HL>