<CL>
  Kou2-cha2, u7 chit8 e5 a-po5, i e5 tiong7-hu cha2 chiu7 koe3 sin, sou2-i2 seng-oah8 chin khun3-khou2. I u7 2 e5 kiaN2, te7 2 e5, sio2-ti7 kam-goan7 hi-seng ka-ki7 pang-chan7 lau7-bu2 cho3 khang-khoe3, lai5 i5-chhi5 seng-oah8, hou7 a-hiaN thang choan-sim thak8-chheh. Jit8-chi2 teh koe3 chin kin2, a-hiaN keng-koe3 kui2-na7 pai2 e5 giam5-keh kho2-chhi3, chiu7 tit-tioh8 chham-ka tian7-chhi3 e5 chu-keh (Hong5-te3 chhin-chu7 ka7 i kho2-chhi3). A-po5 tit-tioh8 chit-e5 siau-sit, ia7 hoaN-hi2 ia7 hoan5-lo2, in-ui7 tui3 chhu3-nih8 khi3 kau3 Pak-kiaN kho2-chhi3, lou7-tou5 chin hng7, tioh8 keng-koe3 2 geh8 jit8 e5 lu2-theng5, lou7-tiong chiah8 kap toa3 tioh8 eng7 chin choe7 chiN5. Chong2-si7 ui7-tioh8 toa7-kiaN2 e5 chian5-tou5, chiong teh i5-chhi5 seng-oah8 e5 chit8 te3-a2 chhan5 boe7 khi3 hou7 toa7-kiaN2 cho3 lu2-hui3. Toa7-kiaN2 ko2-jian5 keng-koe3 kho2-chhi3 liau2-au7 chiu7 kho2 tioh8 chiong7-goan5 (te7 1 mia5). ChaiN2-siong3 in-ui7 khoaN3 i e5 hak8-bun7 iu-siu3, chiu7 chiong i e5 cha-bou2-kiaN2 ke3 hou7 i choe3 bou2. 
  A-po5 thiaN-tioh8 chit-e5 siau-sit liau2, chin hoaN-hi2, hoaN-hi2 kau3 lau5 bak8-sai2. I chiu7 chhoa7 te7 2 kiaN2 poaN5 soaN koe3 nia2 koe3 ho5, lai5 kau3 toa7-kiaN2 sou2 toa3 e5 chiong7-goan5-hu2 beh chhoe7 i. Chong2-si7 oe7-peng m7-kheng2 hou7 in jip8-khi3, in-ui7 khoaN3 in si7 chhau2-te7 lang5. Te7 2 kiaN2 chiu7 ka7 in3 kong2, chiong7-goan5 si7 i e5 a-hiaN, i kap i e5 lau7-bu2 beh lai5 tham3-chhin, oe7-peng poaN3-sin3 poaN3-gi5 chhoa7 in jip8-khi3, cho3 chiong7-goan5 e5 a-hiaN thiaN-tioh8 lau7-bu2 kap sio2-ti7 lai5 chhoe7 i e5 siau-sit, chiu7 chun2-pi7 beh khi3 ngia5-chih in. Chit si5 i e5 hu7-jin5-lang5 tui3 thang-a2 khoaN3, chiu7 eng7 chhiu2 ki2 in, ka7 i mng7 “hit-e5 lau7-po5 kiam2 si7 li2 e5 lau7-bu2?” I hou7 i mng7 liau2, chiu7 tui3 thang-a2 khoaN3 chit8 e7, sim-lai7 siuN7 kong2 “chiong7-goan5 e5 lau7-bu2 na7-si7 chheng7 hiah-nih8 bai2, koh chhau2-te7-song5 oe7 hou7 lang5 thi2-chhio3”. Chiu7 chhut-khi3 tui3 oe7-peng toa7-siaN hoah kong2 “hit-e5 khit-chiah8-po5 kin2 ka7 koaN2-chhut--khi3”. Chit-e5 a-po5 hou7 i koaN2-chhut--khi3, chiu7 khi3 kau3 phoa3-piN7. Te7 2 kiaN2 beh chhiaN2 i-seng lai5 khoaN3 lau7-bu2 chong2-si7 bo5 chiN5, chiu7 koaN2-kin2 khi3 khioh chha5 lai5 boe7, beh eng7 hiah-e5 chiN5 boe2 ioh8-a2. U7 chit8 jit8 loh8-hou7 thiN, i taN chit8 taN3 chha5 tui3 soaN-teng2 loh8-lai5, hut-jian5 tak chit8 e7 poah8-to2, i ka7 i chit8 e7 khoaN3, chiu7-si7 chit8 te3 kim-a2. I chin hoaN-hi2 koaN2-kin2 theh8 tng2-khi3 chhu3-nih8, siuN7 kong2 taN u7 chiN5 thang boe2 ioh8-a2 lah, chong2-si7 i sim-lai7 siuN7 “che si7 pat8 lang5 ka-lauh8 e5, goa2 na7 ka7 i theh8 khi3 chiu7-si7 thau-theh8 pat8 lang5 e5 mih8-kiaN7, sou2-i2 goa2 tioh8 theh8 lai5 khi3 khng3 ti7 goan5-ui7, na7 phah-m7-kiN3 e5 lang5 lai5 chhoe7 thang heng5 i”. I chiu7 koh kiaN5 to3-tng2, tiam3 hia theng3-hau7. Hut-jian5-kan au7-piah u7 lang5 teh chhio3, i tioh8 chit8 kiaN oat8-thau5 khoaN3, chiu7-si7 chit8 e5 peh8 chhui3-chhiu e5 lau7 a-kong khia7 ti7 hia, chhio3-chhio3 tui3 i kong2 “Li2 si7 chin koai e5 gin2-na2, chin iu2-hau3 koh lau2-sit8, chit te3 ng5-kim sang3 li2, goa2 koh sang3 li2 chit8 teng2 bo7-a2. Li2 na7 ai3 sim2-mih8, li2 ti3 chit teng2 bo7-a2, chiu7 oe7 tit-tioh8”. I chiap-tioh8 bo7-a2 chiu7 kui7 ti7 thou5-kha khap8-thau5 soeh-sia7, chit8 e7 giah8-thau5 khi2-lai5, lau7 a-kong i2-keng bo5 khoaN3-kiN3 lah. 
  I tng2-khi3 chhu3-nih8, khoaN3-kiN3 i e5 lau7-bu2 teh kan-khou2, siuN7 beh khi3 chhiaN2 i-seng chiah siuN7 tioh8 hit teng2 bo7-a2. I chiu7 ti3 hit teng2 bo7-a2 ki5-to2 kong2, “chhiaN2 hou7 goa2 e5 lau7-bu2 e5 piN7 ho2”. I e5 lau7-bu2 e5 piN7 chiu7 liam5-piN ho2 khi3. I koh khoaN3-kiN3 hou7-chui2 tui3 chhu3-teng2 teh tih loh8-lai5, chiu7 koh ki5-to2 kong2 “chhiaN2 hou7 goa2 e5 chhu3 pian3-choe3 chng-cho7 ou-hiah8 e5 chhu3”. Hong7! Chit8 siaN chhau2-chhu3 chiu7 pian3-choe3 chng-cho7 e5 chhu3 lah. I chin hoaN-hi2 bong hit teng2 bo7-a2. I koh ti3 hit teng2 bo7-a2 ki5-to2, kong2 “chhiaN2 hou7 goa2 chit8 chiah gu5, kap chit8 hu3 le5-chhan5 e5 khi3-ku7, hou7 goan2 ka-teng5 e5 seng-oah8 oe7 an-teng7, goa2 ia7 hi-bang7 u7 chit8 e5 ho2 e5 hu7-jin5-lang5, thang chu2-png7 se2-saN, thang hou7 lau7-bu2 hioh-khun3 m7 bian2 choe3 kang”. Hut-jian5 kng-kng na2-na3, mng5-goa7 chit8 chiah gu5, lai7-bin7 chit8 hu3 le5-chhan5 e5 khi3-ku7, chau3-kha ia7 u7 chit8 e5 chin ho2 e5 hu7-jin5-lang5 ti7 hia teh chu2-png7. I chiu7 chin phah-piaN3 choe3 chhan5, i e5 hu7-jin5-lang5 chin iu2-hau3 teh su-hau7 i e5 lau7-bu2, chit8 ke chin khoai3-lok8 koe3-jit8. 
  U7 chit8 jit8, choe3 chiong7-goan5 e5 a-hiaN thiaN tioh8 chit-e5 siau-sit, che7 chit8 teng2 kio7 lai5 beh khoaN3 hit teng2 bo7-a2. A-hiaN chiu7 mng7 sio2-ti7 kong2 “ThiaN kong2 li2 u7 chit8 teng2 ki5-koai3 e5 bo7-a2, ai3 sim2-mih8 chiu7 u7 sim2-mih8, u7 iaN2 bo5?” Sio2-ti7 in3 kong2“u7”, a-hiaN kong2“Hou7 goa2 khoaN3-mai7! ” Sio2-ti7 chiu7 khi3 lai7-bin7 e5 siuN-a2 lai7 theh8-chhut--lai5. A-hiaN chiong bo7-a2 ti3-teh kong2 “na7 u7 iaN2 oe7, hou7 goa2 hit teng2 kio7 pian3 choe3 kim e5.” Hiah-e5 kng-kio7 e5 lang5 soa3 kng long2 bo5 hoat. I koh khi2 phaiN2 e5 liam7-thau5, siuN7 kong2 “na7 hou7 goa2 e5 lau7-bu2 kap sio2-ti7 long2 si2, chit teng2 bo7-a2 chiu7 siok8 goa2 e5.” Hut-jian5 bo7-a2 sok-an5, a-hiaN soa3 to2-loh8 thou5-kha hoah kong2, “Thau5-khak chin thiaN3, thau5-khak chin thiaN3.” Bo7-a2 liam5-piN soa3 pian3 bo5 khi3, a-hiaN soa3 si2 ti7 hia, hit teng2 kio7 koh pian3-choe3 kap i2-cheng5 siang5-khoan2. 
  Sio2 peng5-iu2, lin2 m7-thang chhin-chhiuN7 chit-e5 a-hiaN, chu7-su kou3 ka-ti7, koh khi2 phaiN2-sim beh ka7 sio2-ti7 chhiuN2 mih8-kiaN7. ThiN-teng2 e5 Siong7-te3 teh khoaN3 lan2 e5 sou2 siuN7 sou2 kiaN5, lan2 tioh8 cho3 ho2 gin2-a2, i chiah hoaN-hi2 lan2. 
 (Ka-teng5 e5 peng5-iu2 te7 55 ki5, 1962 ni5 9 geh8)
</CL>
<HL>

古早，有1個阿婆，伊e5丈夫早就過身，所以生活真困苦。伊有2個子，第2個，小弟甘願犧牲家己幫贊老母做工課，來維持生活，hou7阿兄thang專心讀冊。日子teh過真緊，阿兄經過幾若擺e5嚴格考試，就得著參加殿試e5資格（皇帝親自ka7伊考試）。阿婆得著這個消息，也歡喜也煩惱，因為tui3厝nih8去到北京考試，路途真遠，著經過2月日e5旅程，路中食kap toa3著用真濟錢。總是為著大子e5前途，將teh維持生活e5 一te3-a2田賣去hou7大子做旅費。大子果然經過考試了後就考著狀元（第1名）。宰相因為看伊e5學問優秀，就將伊e5查某子嫁hou7伊做某。 
阿婆聽著這個消息了，真歡喜，歡喜到流目屎。伊就chhoa7第2子盤山過嶺過河，來到大子所toa3 e5狀元府beh chhoe7伊。總是衛兵m7肯hou7 in入去，因為看in是草地人。第2子就ka7應講，狀元是伊e5阿兄，伊kap伊e5老母beh來探親，衛兵半信半疑chhoa7 in入去，做狀元e5阿兄聽著老母kap小弟來chhoe7伊e5消息，就準備beh去迎接in。 這時伊e5婦人人tui3窗仔看，就用手ki2 in，ka7伊問「hit-e5老婆kiam2是你e5老母？」伊hou7伊問了，就tui3窗仔看1下，心內想講「狀元e5老母若是穿hiah-nih8 bai2，koh草地song5會hou7人恥笑。」就出去tui3衛兵大聲喝講「hit-e5乞食婆緊ka7趕出--去。」這個阿婆hou7伊趕出--去，就氣到破病。第2子beh請醫生來看老母總是無錢，就趕緊去拾柴來賣，beh用hiah-e5錢買藥仔。有1日落雨天，伊擔1擔柴tui3山頂落來，忽然tak 一下跋倒，伊ka7伊一下看，就是1塊金仔。伊真歡喜趕緊提轉去厝nih8，想講taN有錢thang買藥仔lah，總是伊心內想「這是別人ka-lauh8 e5，我若ka7伊theh8去就是偷提別人e5 物件，所以我著提來去囥ti7原位，若phah-m7見e5人來chhoe7 thang還伊。」伊就koh行倒轉，tiam3 hia聽候。忽然間後壁有人teh笑，伊著一驚越頭看，就是1個白嘴鬚e5老阿公企ti7 hia，笑笑tui3伊講「你是真乖e5囡仔，真iu2孝koh老實，這te3黃金送你，我koh送你1頂帽仔。你若ai3甚物，你ti3這頂帽仔，就會得著。」伊接著帽仔就跪ti7塗腳磕頭說謝，一下giah8頭起來，老阿公已經無看見lah。 
伊轉去厝nih8，看見伊e5老母teh艱苦，想beh去請醫生才想著hit頂帽仔。伊就ti3 hit頂帽仔祈禱講「請hou7我e5老母e5病好。」伊e5老母e5病就liam5-piN好去。伊koh看見雨水tui3厝頂teh滴落來，就koh祈禱講，「請hou7我e5厝變做磚造烏瓦e5厝」。Hong7！一聲草厝就變做磚造e5厝lah。伊真歡喜摸hit頂帽仔。伊koh 戴hit頂帽仔祈禱，講「請hou7我1隻牛，kap 1付犁田e5器具，hou7阮家庭e5生活會安定，我也希望有1個好e5婦人人，thang煮飯洗衫，thang hou7老母歇睏m7免做工。」忽然kng-kng na2-na3，門外1隻牛，內面1付犁田e5器具，灶腳也有1個真好e5婦人人ti7 hia teh煮飯。伊就真扑拼做田，伊e5婦人人真有孝teh伺候伊e5老母，1家真快樂過日。 
有1日，做狀元e5阿兄聽著這個消息，坐1頂轎來beh看hit頂帽仔。阿兄就問小弟講「聽講你有1頂奇怪e5帽仔，ai3甚物就有甚物，有影無？」小弟應講「有」，阿兄講「Hou7我看mai7！」小弟就去內面e5箱仔內提出--來。阿兄將帽仔ti3-teh講「若有影會，hou7我hit頂轎變做金e5」。Hiah-e5扛轎e5人煞扛攏無法。伊koh起歹e5念頭，想講「若hou7我e5老母kap小弟攏死，這頂帽仔就屬我e5」。忽然帽仔束an5，阿兄煞倒落塗腳喝講，「頭殼真疼，頭殼真疼」。帽仔liam5-piN煞變無去，阿兄煞死ti7 hia，hit頂轎koh變做kap以前siang5款。 
小朋友，lin2 m7-thang親像這個阿兄，自私顧家己，koh起歹心beh ka7小弟搶物件。天頂e5上帝teh看咱e5所想所行，咱著做好囡仔，伊才歡喜咱。 
(家庭e5朋友第55期，1962年9月) 
</HL>