<CL>
  Ke2-a2-kiaN2 e5 ma-ma u7 chit8-jit8 hou7 ho5-li5 ka7-khi3, chit 9 chiah ke-a2-kiaN2 chit8-choe5 chhut-hoat beh khi3 kiu3 in e5 ma-ma. KiaN5 kau3 chit8-chang5 chhiu7-kha, thiaN-kiN3 tiok8-bok8-chiau2 ti7 chhiu7-teng2 teh kio3 ke-a2-kiaN2, “Ke-a2-kiaN2, lin2 beh khi3 to2-ui7? Lin2 ma-ma leh?” Ke-a2-kiaN2 kong2, “Ma-ma hou7 hou5-li5 liah8-khi3 lah, goan2 beh lai5-khi3 kiu3 ma-ma”. Hit-chiah tiok8-bok8-chiau2 kong2, “Ho2, goa2 ia7 kap lin2 lai5 khi3 kiu3 lin2 ma-ma, hit chiah hou5-li5 thai3 khou2-ouN3!” “Ho2, chin ho2, tiok8-bok8 chiau2 hiaN.” Tiok8-bok8 chiau2 e5 chhui3 chhin-chhiuN7 chiN3, si7 chit8 e5 chin lai7 e5 bu2-khi3. 
  In ti7 lou7-tiong tu2-tioh8 chit8-chiah mou5-he7 mng7 in kong2, “Ke-a2-kiaN2, ka-a2-kiaN2, lin2 beh khi3 to2-ui7? Na2 bo5 kap lin2 ma-ma cho3-hoe2 khi3?” Ke-a2-kiaN2 koh chiong beh kiu3 ma-ma e5 su7 ka7 mou5-he7 kong2. Mou5-he7 in3 kong2, “An2-ni, goa2 ia7 lai5 pang-chan7 lin2 khi3 kiu3 ma-ma”. Ke-a2-kiaN2 tim3-thau5, mou5-he7 chiu7 kap in cho3-hoe2 khi3, kiaN5 kau3 chhiu7-kha, ti7 lou7-nih8 chit8-ki chhiu7-ki, hiam2-hiam2 keh8-to2. Hut-jian5 chhiu7-ki mng7 in, “Ke-a2-kiaN2, ke-a2-kiaN2, lin2 beh khi3 to2-ui7? Ui7 sim2-mih8 bo5 kap lin2 ma-ma cho3-hoe2 khi3?” Ke-a2-kiaN2 koh chiong beh kiu3 ma-ma e5 su7 kong2 hou7 chhiu7-ki thiaN. Chhiu7-ki kong2, “Hit chiah hou5-li5 thai3 khou2-ouN3, goa2 ia7 lai5 pang-chan7 li2 khi3 kiu3 ma-ma.” Ke-a2-kiaN2 khoaN3 i kong2, “Li2 ia7 boe7 chau2, beh an2-choaN2 kap goan2 khi3 kiu3 ma-ma?” Chhiu7-ki kong2, “Tiok8-bok8-chiau2 na7 kheng2 pang-chan7 goa2, chiong goa2 ka7 khi3 chiu7 oe7 eng7-tit.” Ke-a2-kiaN2 tim3-thau5, Tiok8-bok8-chiau2 ka7 chhiu7-ki cho3 hoe2 khi3. 
  PoaN3-lou7 hut-jian5 chhoe chit8-tin7 e5 hong, ke-a2-kiaN2, mou5-he7, tiok8-bok8-chiau2 kap chhiu7-ki long2 kiaN5 boe7 khi3. Ke-a2-kiaN2 kong2, “Hong-peh-ah, chhiaN2 li2 m7-thang hoat siu7-khi3, hou7 goan2 kiaN5, in-ui7 goan2 ma-ma hou7 hou5-li5 ka7 khi3, goan2 beh koaN2-kin2 lai5 khi3 kiu3 ma-ma!” Hong-peh-ah kong2, “Goan5-lai5 si7 an2-ni ouh, kho2-lin5 e5 ka-a2-kiaN2, an2-ni goa2 ia7 lai5 pang-chan7 lin2 khi3 kiu3 ma-ma.” Hong-peh-ah choan2 hong-hiong3 chiong in chhoe kau3 hou5-li5 e5 tong7-khau2, tiok8-bok8 chiau2 chiong tong7-mng5 thong2 chit8-khang, mou5-he7 kap hong-peh-ah chiu7 jip8 khi3, chhun ke-a2-kiaN2, tiok8-bok8-chiau2 kap chhiu7-ki long2 ti7 goa7-bin7 chun2-pi7 eng3-chian3, mou5-he7 so5 jip8-khi3 chui2-kng e5 lai7-bin7, hong-peh-ah khia7 ti7 hang-lou5 khau2. Hou5-li5 tu2 chiong ke-bu2 he7 loh8 tiaN2, chun2-pi7 khi2-hoe2 sah8-sek8 thang chiah8, i chhun-chhiu2 loh8 khi3 chui2-kng iuN2-chui2 e5 si5, hut-jian5 hou7 mou5-he7 ka7 chit8-e7, hou5-li5 thiaN3 chit8-e7 thiau3 khi2 lai5. Hou5-li5 koh lai5 hang-lou5 khau2 beh khi2 hoe2, hit si5 hong-peh-ah hoat siu7-khi3, chhoe chit8-chun7 hong, chiong hoe2-hu eng tui3 hou5-li5 e5 bak8-chiu loh8 khi3. Hou5-li5 kiaN chit8-e7, chong5 tui3 goa7-khau2 chhut-khi3. Tu2-kau3 mng5-khau2, hou7 chhiu7-ki keh8 chit8-e7, chiu7 an2-ni to2-loh8--khi3. Hit si5 tiok8-bok8-chiau2 kap ke-a2-kiaN2 chit8-che5 chau2 oa2 lai5 thong2 hou5-li5 e5 bak8-chiu, hou5-li5 tioh8 toa7-siong, chiu7 an2-ni chau2-khi3, ke-a2-kiaN2 u7 tang5-sim, koh kho3 tai7-ke e5 pang-chan7, hun-kang hap8-chok, chiong ma-ma kiu3 chhut-lai5, chiah e5 ke-a2-kiaN2 ka7 chiah e5 peng5-iu2 seh-to7-sia7, na2 chhiuN3-koa chiu7 tng2-khi3. 
  Sio2 peng5-iu2, lin2 e5 peng5-iu2 na7 tu2-tioh8 sim2-mih8 khun3-lan5, tioh8 saN pang-chan7. Chit8 e5 lang5 e5 khui3-lat8 chin soe3, chong2-si7 na7 kui2-na7 e5 hap8 choe3-hoe2 chiu7 piN3-chiaN5 toa7 khui3-lat8. 
 (Ka-teng5 e5 peng5-iu2 te7 53 ki5, 1962 ni5 7 goeh8) 
</CL>
<HL>

雞仔子e5媽媽有1日hou7狐狸咬去，這9隻雞仔子一齊出發beh去救in e5媽媽。行到1欉樹腳，聽見啄木鳥ti7樹頂teh叫雞仔子，「雞仔子，lin2 beh去to2位？Lin2媽媽leh？」雞仔子講，「媽媽hou7狐狸掠去lah，阮beh來去救媽媽。」Hit隻啄木鳥講，「好，我也kap lin2來去救lin2媽媽，hit隻狐狸太可惡！」「好，真好，啄木鳥兄。」啄木鳥e5嘴親像箭，是1個真利e5武器。 
In ti7路中tu2著1隻毛蟹問in講，「雞仔子，雞仔子，lin2 beh去to2位？Na2無kap lin2媽媽做伙去？」雞仔子koh將beh救媽媽e5事ka7毛蟹講。毛蟹應講，「An2-ni，我也來幫chan7 lin2去救媽媽。」雞仔子tim3頭，毛蟹就kap in做伙去，行到樹腳，ti7路nih8 1支樹枝，險險keh8倒。 忽然樹枝問in:「雞仔子，雞仔子，lin2 beh去to2位？為甚mih8無kap lin2媽媽做伙去？」雞仔子koh將beh救媽媽e5事講hou7樹枝聽。樹枝講，「Hit隻狐狸太可惡，我也來幫贊你去救媽媽。」雞仔子看伊講，「你也boe7走，beh an2-choaN2 kap阮去救媽媽？」樹枝講，「啄木鳥na7肯幫贊我，將我咬去就會用tit。」雞仔子tim3頭，啄木鳥咬樹枝做伙去。 
半路忽然吹1陣e5風，雞仔子、毛蟹、啄木鳥kap樹枝攏行boe7去。雞仔子講，「風伯仔，請你m7-thang發受氣、hou7阮行，因為阮媽媽hou7狐狸咬去，阮beh趕緊來去救媽媽！」風伯仔講，「原來是an2-ni ouh，可憐e5雞仔子，an2-ni我也來幫贊 lin2去救媽媽。」風伯仔轉方向將in吹到狐狸e5洞口，啄木鳥將洞門thong2一空，毛蟹kap風伯仔就入去，chhun雞仔子、啄木鳥kap樹枝攏ti7外面準備應戰，毛蟹趖入去水缸e5內面，風伯仔企ti7烘爐口。狐狸tu2將雞母he7落鼎，準備起火sah8熟thang食，伊伸手落去水缸iuN2水e5時，忽然hou7毛蟹咬1下，狐狸疼1下跳起來。狐狸koh 來烘爐口beh起火，hit時風伯仔發受氣、吹1陣風，將火灰eng tui3狐狸e5目珠落去。狐狸驚1下，chong5 tui3外口出去。Tu2到門口，hou7樹枝keh8 1下，就an2-ni倒落--去。Hit時啄木鳥kap雞仔子一齊走倚來thong2狐狸e5目珠，狐狸著大傷，就an2-ni走去，雞仔子有同心，koh靠大家e5幫chan7，分工合作，將媽媽救出來，chiah e5雞仔子ka7 chiah e5朋友seh多謝，na2唱歌就轉去。 
小朋友，lin2 e5朋友若tu2著甚mih8困難，著相幫贊。1個人e5氣力真細，總是若幾若個合做伙就變成大氣力。 
(家庭e5朋友第53期，1962年7月) 
</HL>