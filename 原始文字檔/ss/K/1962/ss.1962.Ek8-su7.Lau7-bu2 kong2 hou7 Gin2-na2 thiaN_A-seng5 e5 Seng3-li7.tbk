<CL>
“A-seng5, li2 u7 khoaN3-kiN3 bo5?  Hia chit8 keng chhu3 e5 goa7-bin7, khng3 kui-tui e5 mih8-kiaN7, u7 chit8 e5 lang5 phah-piaN3 teh se2 thang-a2.  Hah!  Hah!  Chin ho2 chhio3, goa2 m7-bat khoaN3-tioh8 chit khoan2 e5 lang5.”  “Si7 an2-choaN2, si7 sim2-mih8 tai7-chi3?  Si7 lang5 si2--khi3?  A2-si7 u7 lang5 poaN lai5?”  A-seng5 mng7 “Goa2 m7 chai, ho2, lan2 lai5 khi3 khoaN3 mai7, lai5 mng7 khoaN3-mai7.”  Chit 2 e5 sio2 peng5-iu2 chiu7 koaN2-kin2 chau2-khi3 khoaN3.  In si7 chha-put-to 10 hoe3 e5 gin2-na2, in-ui7 ka-teng5 khun3-khou2, sou2-i2 seng-khu san2-san2.  Kau3-ui7 A-seng5 chiu7 mng7 hit-e5 lang5 “A-peh ah, li2 ti7 chia teh cho3 sim2-mih8?  Li2 beh poaN lai5 chia si7 bo5?  Li2 thai3 e7 chhit kau3 hiah chheng-khi3, si7 beh cho3 nau7-jiat8 si7 bo5?  E-hng kiam2 u7 beh pang3 phau3?”   
Chhit thang-a2 e5 Lou5 sian-siN ai3 chhio3 kong2 “Lai5!  Lai5!  Sio2 peng5-iu2, kong2 khah ban7 leh, li2 mng7 chiah choe7 e5 bun7-te5, hun-khui lai5 mng7 khah ho2.  Si7 lah, goa2 tu2-tu2 poaN lai5 chia, bin5-a2-am3 goan2 ti7 chia u7 beh chhiuN3-koa, lin2 chiah long2 chhoa7 lai5!  Lin2 ia7 thang chhoa7 peng5-iu2 lai5, ia7 chhoa7 lin2 pa-pa ma-ma lai5, goa2 beh ka3 lin2 chhiuN3 chin ho2 thiaN e5 koa.”  
“Li2 beh ka3 goan2 chhiuN3 sim2-mih8 koa?  Si7 kok8-kok8 ke, a2-si7 gu5 poah8-loh8 chui2, goan2 long2 chin ai3 chhiuN3 chit 2 tiau5 koa”.  
“M7-si7, goa2 beh ka3 lin2 chhiuN3 koan-he7 Ia5-sou e5 koa, chin ho2 thiaN, lin2 tek-khak chin ai3 chhiuN3.”  
“Ho2, a-peh ah, goan2 bin5-a2-am3 chiah lai5, goan2 beh chhoa7 chin che7 lang5 lai5 ouh!”  
A-seng5 bo5 kong2 peh8-chhat8, keh-jit8 hit am3 7 tiam2-poaN3 ko2-jian5 chhoa7 20 goa7 e5 sio2 peng5-iu2 lai5, lai5 chham-ka Lou5 sian-siN e5 chu7-hoe7.  Ki5-tiong u7 chit8 e5 sio2 peng5-iu2 kio3 choe3 A-kiu5, si7 in e5 gin2-na2 tong2 e5 chong2 chi2-hui, A-seng5 chiu7 chhoa7 i khi3 che7 siong7 thau5-cheng5.  Lou5 sian-siN chiu7 pun si-koa-chip8 hou7 in, tai7-ke chiu7 chhiuN3 kau3 chin sim-sek.  In m7-bat chhiuN3 chit khoan2 e5 koa, chong2-si7 chhiuN3 kah chin toa7 siaN, thau5-cheng5 u7 chit8 tai5 hong-khim5, in long2 m7 jin7 su, chhiuN3 pi2 hong-khim5 khah toa7 siaN, na2 teh pi2-sai3.  Lou5 sian-siN chiu7 kong2 Ia5-sou e5 tai7-chi3 hou7 in thiaN, keh-jit8 A-seng5 koh chhoa7 in lai5, A-seng5 thiaN hiah-e5 to7-li2 siu7 chin toa7 e5 kam2-tong7.  I kui7-loh8 ki5-to2, kiu5 Ia5-sou sia3-bian2 i e5 choe7, i khia7 khi2-lai5 e5 si5, i e5 bin7 u7 hoaN-hi2 e5 kng, in-ui7 Chu2 Ia5-sou i2-keng tiam3 ti7 i e5 sim-lai7.  
In chhut khi3 e5 si5 A-kiu5 tui3 A-seng5 “Hah!  Li2 chin gong7, li2 ia7 beh kap lang5 sin3 Ia5-sou, ho2, li2 sin3 Ia5-sou goan2 long2 bo5 ai3 kap li2 cho3 peng5-iu2, li2 siuN7 khoaN3-mai7, mai3 sin3 si7 khah ho2.”  A-seng5 sin3 Ia5-sou, i e5 sim-lai7 u7 kong2 boe7 chhut e5 peng5-an kap hoaN-hi2.  Hian7-chai7 A-kiu5 in long2 bo5 beh kap i thit-tho5, i ia7 bo5 liah8-choe3 iau3-kin2.  Au7-lai5, A-seng5 long2 ka-ki7 chit8 e5 khi3 Lou5 sian-siN hia gian2-kiu3 Seng3-keng, Lou5 sian-siN tak8-jit8 ka7 i kou2-le7, kio3 i tioh8 thun-lun2 ui7-tioh8 Ia5-sou e5 ian5-kou3, tioh8 koe3 tek-seng3 e5 seng-oah8.  A-kiu5 tek8-piat8 chin oan3-hun7 i, mui2 pai2 A-seng5 na7 kap i kong2 khi2 Ia5-sou e5 tai7-chi3, i long2 eng7 chin chhou-siok8 e5 oe7 lai5 me7 i.
U7 chit8 le2-pai3-jit8 cha2-khi2, A-seng5 ti7 Chu2-jit8-oh8 tit-tioh8 chit8-pun2 Seng3-keng, i sim-lai7 chin hoaN-hi2, i siuN7 chin ai3 koaN2-kin2 theh8 khi3 ka7 i e5 sio2 peng5-iu2 tian2, hou7 in him-sian7 thang te3 i lai5 thak8 Chu2-jit8-oh8.  Chu2-jit8-oh8 chit8 e7 soah, A-seng5 kin2 chau2 tng2-khi3.  
“Lin2 khoaN3 goa2 u7 chit8-pun2 Seng3-keng si7 Lou5 sian-siN sang3 e5, goa2 na7 tak8-jit8 khi3, i long2 ka3 goa2 thak8 Seng3-keng, bo5 goa7 ku2 goa2 chiu7 e7 hiau2 thak8 hou7 lin2 thiaN.”  A-seng5 chin hoaN-hi2 tui3 ui5 i e5 sio2 peng5-iu2 kong2.  
A-kiu5 kong2 “Hou7 goa2 khoaN3”, chiu7 chiap Seng3-keng khi3; siuN7 be7 kau3, A-kiu5 chiong Seng3-keng e5 phoe5 thiah phoa3, au7-lai5 koh chiong Seng3-keng choan5-pun2 thiah hou7 i phoa3 kou5-kou5.  A-seng5 kim3 be7 tiau5 soah toa7 siaN hau2 chhut-lai5, na2 joe5 i e5 bak8-chiu chiu7 khi3 chhoe7 Lou5 sian-siN.  I phak ti7 Lou5 sian-siN e5 kha-thau5-u toa7 khau3, koh chiong hit-e5 keng-koe3 kong2 hou7 Lou5 sian-siN thiaN, “Lou5 sian-siN, che-si7 goa2 thau5 pai2 tit-tioh8 e5 Seng3-keng, goa2 chi2-u7 chit8 pun2, chong2-si7 hian7-chai7 bo5 khi3 lah, hou7 lang5 li3-phoa3 khi3 lah!”  “A-seng5 bo5 iau3-kin2, goa2 the3 li2 siuN7 pan7-hoat.”  
Keng-koe3 2 geh8-jit8 au7, u7 chit8-am3, A-seng5 koh tit-tioh8 chit8-pun2 Sin-iok Seng3-keng, chit pai2 i chiu7 chhang3 ti7 saN e5 lai7-te7-a2, i beh theh8 tng2-khi3 kia3 i e5 lau7-bu2 khng3.  Chong2-si7 i boe7 ki3-tit Lou5 sian-siN e5 thang-a2 chhit kau3 chin chheng-khi3, A-kiu5 kap A-kiat bih ti7 thang-a2 khau2 khoaN3 kau3 chin chheng-chho2.  A-seng5 beh tng2-khi3 e5 si5, khoaN3 goa7-khau2 si3-piN long2 bo5 lang5, chiu7 hong3-sim kiaN5, na2 chai au7-bin7 A-kiu5 kap A-kiat jip8 oa2-lai5, hoah kong2 “A-seng5, li2 hit pun2 chheh chioh khoaN3 leh!”  
“Sim2-mih8 chheh?”  A-seng5 mng7.  “Lou5 sian-siN tu2 chiah hou7 li2 hit pun2, theh8 lai5, goa2 thak8 hou7 li2 thiaN.”  “M7, goa2 m7 hou7 li2, i2-cheng5 hit pun2 hou7 li2 li3-phoa3, chit pun2 goa2 choat8-tui3 m7 hou7 lin2 khoaN3”.  A-seng5 e5 oe7 kong2 iau2-boe7 soah, A-kiu5 chiu7 eng7 kun5-thau5-bu2 loan7 cheng, A-seng5 iau2 m7-kheng2 pang3 hit pun2 Seng3-keng.  A-kiu5 khah toa7-han3 koh u7 lat8, chiu7 phah A-seng5, phah kah chin siong-tiong7, koh chiong hit pun2 Seng3-keng hiat ti7 piN-a2 chiu7 liu chau2, kong2 “Ho2, ka7 li2 ka3-si7 leh, khoaN3 li2 kaN2 koh khi3 sin3 bo5!”
Keh-jit8 cha2-khi2, A-seng5 chhiN2-khi2--lai5 khoaN3-kiN3 ka-ki7 khun3 ti7 chit8 teng2 peh8 bin5-chhng5, si3-ui5 ia7 u7 chin choe7 lang5 to2 ti7 hia teh khun3.  “Sio2 peng5-iu2, li2 u7 khun3 khi3 bo5?  Hou7 lang5 phah kau3 hiah li7-hai7, chin kho2-lin5, ...... bo5 iau3-kin2 i-seng oe7 ka7 li2 i-ho2, hian7-chai7 li2 e5 ma-ma ti7 goa7-khau2 teh tan2 li2,” chit8-ui7 jin5-chu5 e5 hou7-su7 eng7 chit8 nia2 than2-a2 ka7 i kah.  A-seng5 e5 pa-pa ma-ma jip8 lai5, che7 ti7 bin5-chhng5-piN, A-seng5 e5 ma-ma kong2 “Li2 khoaN3, kho2-ouN3 e5 A-kiu5, chiong goa2 e5 gin2-na2 phah kau3 chiah li7-hai7, bo5 iau3-kin2, A-seng5 lan2 beh kio3 keng2-chhat ka7 i liah8-khi3 koaiN.”
Lou5 sian-siN tak8-jit8 lai5 khoaN3 A-seng5, u7 chit8-jit8 i toa3 chit8-pun2 Seng3-keng lai5, tui3 A-seng5 kong2 “Hit-jit8, keng2-chhat khoaN3-kiN3 li2 to2 ti7 chit8-pun2 Seng3-keng e5 piN-a2, che chiu7-si7 cheng3-beng5 li2 ui7-tioh8 Siong7-te3 e5 oe7 siu7-khou2”.  Lou5 sian-siN hian-khui Seng3-keng thak8 hou7 i thiaN “Ui7-tioh8 Goa2, lang5 chiah loe2-me7 lin2, khun2-tiok8 lin2, hui2-pong3 lin2 ban7-hang7 e5 phaiN2, lin2 chiu7 u7 hok-khi3”.  “Lou5 sian-siN, che si7 Seng3-keng e5 oe7 a2 m7-si7?”  “Si7, A-seng5 goa2 i2-keng eng7 ang5 ian5-pit chiong hit chat e5 Seng3-keng cho3 ki3-ho7”, keng-koe3 4 jit8, A-seng5 oe7 khi2 lai5 che7 lah, i hian-khui Seng3-keng, koh khoaN3-kiN3 leng7-goa7 chit8 chat chiu7-si7 Lou5 sian-siN ka7 i cho3 ki3-ho7 e5, chiu7-si7 “Tui3-tek8 lin2 e5 tioh8 thiaN3 in, oan3-hun7 lin2 e5, tioh8 ho2 khoan2-thai7 in, loe2-me7 lin2 e5, tioh8 ka7 in chiok-hok, leng5-jiok8 lin2 e5, tioh8 thoe3 in ki5-to2”. A-seng5 thak8 liau2 chiu7 siuN7 kong2, ma-ma na7 u7-iaN2 kio3 keng2-chhat liah8 A-kiu5 khi3 koaiN, an2-ni chiu7 bo5 thiaN3 tui3-tek8, i koh thak8 kui2-na7-pai2, chiu7 the3 A-kiu5 ki5-to2.
A-seng5 e5 siong-jiah chiam7-chiam7 ho2 khi2--lai5 lah.  I e5 pa-pa chiu7 chhoa7 i tng2-khi3, hit am3 A-kiu5 lai5 i e5 chhu3 ka7 A-seng5 kong2, “A-seng5, tui3 goa2 ka7 li2 phah liau2-au7, goa2 e5 sim chin kan-khou2 boe7 chiah8 png7, boe7 khun3--tit, goa2 chin hou7-hoe2 goa2 sou2 cho3 e5, A-seng5 chhiaN2 li2 sia3-bian2 goa2?”  A-seng5 khoaN3-kiN3 m7-bat khau3 e5 A-kiu5 teh lau5 bak8-sai2.  A-seng5 chiu7 hian-khui Seng3-keng thak8 hou7 A-kiu5 thiaN “Na7-si7 Goa2 ka7 lin2 kong2, tui3-tek8 lin2 e5, tioh8 thiaN3 in”.  “A-kiu5, chit pun2 Seng3-keng kio3 goa2 thiaN3 li2, ui7 li2 ki5-to2.  Pun2-lai5, goa2 si7 boe7 oe7 thiaN3 li2, in-ui7 li2 ka7 goa2 li3-phoa3 1 pun2 Seng3-keng, chong2-si7 chit pun2 Seng3-keng kio3 goa2 ui7 Ia5-sou e5 ian5-kou3 thiaN3 li2, sou2-i2 goa2 hoaN-hi2 sia3-bian2 li2”.  A-kiu5 chhiu2 chi2 hit pun2 Seng3-keng kong2 “Si7, chit pun2 Seng3-keng e5 oe7 kai2-pian3 goa2 e5 sim, A-seng5 li2 na7 beh khi3 Chu2-jit8-oh8, goa2 chiah kap li2 lai5 khi3, goa2 ia7 kap li2 lai5 khi3 sin3 Ia5-sou.”
(Ka-teng5 e5 peng5-iu2 te7 58 ki5, 1962 ni5 12 geh8)
</CL>
<HL>

「阿誠，你有看見無？Hia 1間厝e5外面，囥歸堆e5物件，有1個人扑拚teh洗窗仔。Hah！Hah！真好笑，我m7-bat看著這款e5人。」  「是an2-choaN2，是甚物代誌？是人死--去？抑是有人搬來？」阿誠問「我m7知，好，咱來去看mai7，來問看mai7。」這2個小朋友就趕緊走去看。In是差不多10歲e5囡仔，因為家庭困苦，所以身軀san2-san2。到位阿誠就問hit-e5人「阿伯ah，你ti7 chia teh做甚物？你beh搬來chia是無？你thai3會擦到hiah清氣，是beh做鬧熱是無？E昏kiam2有beh放炮？」
擦窗仔e5盧先生ai3笑講「來！來！小朋友，講較慢leh，你問chiah濟e5問題，分開來問較好。是lah，我tu2-tu2搬來chia，明仔暗阮ti7 chia有beh唱歌，lin2 chiah攏chhoa7來！Lin2也thang chhoa7朋友來，也chhoa7 lin2爸爸媽媽來，我beh教lin2唱真好聽e5歌。」
「你beh教阮唱甚物歌？是kok8-kok8雞、抑是牛跋落水，阮攏真愛唱這2條歌。」
「M7是，我beh教lin2唱關係耶穌e5歌，真好聽，lin2的確真愛唱。」
「好，阿伯ah，阮明仔暗才來，阮beh chhoa7真濟人來ouh！」
阿誠無講白賊，隔日hit暗7點半果然chhoa7 20外個小朋友來，來參加盧先生e5聚會。其中有1個小朋友叫做阿求，是in e5囡仔黨e5總指揮，阿誠就chhoa7伊去坐上頭前。盧先生就pun詩歌集hou7 in，大家就唱到真心適。In m7-bat唱這款e5歌，總是唱kah真大聲，頭前有1台風琴，in攏m7認輸，唱比風琴較大聲，na2 teh比賽。盧先生就講耶穌e5代誌hou7 in聽，隔日阿誠koh chhoa7 in來，阿誠聽hiah-e5道理受真大e5感動。伊跪落祈禱，求耶穌赦免伊e5罪，伊企起來e5時，伊e5面有歡喜e5光，因為主耶穌已經tiam3 ti7伊e5心內。
In出去e5時阿求tui3阿誠「Hah！你真憨，你也beh kap人信耶穌，好，你信耶穌阮攏無愛kap你做朋友，你想看mai7，mai3信是較好。」阿誠信耶穌，伊e5心內有講boe7出e5平安kap歡喜。現在阿求in攏無beh kap伊thit-tho5，伊也無掠做要緊。後來，阿誠攏家己1個去盧先生hia研究聖經，盧先生逐日ka7伊鼓勵，叫伊著吞忍為著耶穌e5緣故，著過得勝e5生活。阿求特別真怨恨伊，每擺阿誠若kap伊講起耶穌e5代誌，伊攏用真粗俗e5話來罵伊。
有1禮拜日早起，阿誠ti7主日學得著1本聖經，伊心內真歡喜，伊想真ai3趕緊提去ka7伊e5小朋友展，hou7 in欣羨thang te3伊來讀主日學。主日學1下煞，阿誠緊走轉去。
「Lin2看我有1本聖經是盧先生送e5，我若逐日去，伊攏教我讀聖經，無偌久我就會曉讀hou7 lin2聽。」阿誠真歡喜tui3圍伊e5小朋友講。
阿求講「Hou7我看」，就接聖經去；想be7到，阿求將聖經e5皮thiah破，後來koh將聖經全本thiah hou7伊破kou5-kou5。阿誠禁be7 tiau5煞大聲哮出來，na2 joe5伊e5目珠就去chhoe7盧先生。伊仆ti7盧先生e5腳頭u大哭，koh將hit-e5經過講hou7盧先生聽，「盧先生，這是我頭擺得著e5聖經，我只有1本，總是現在無去lah，hou7人li3破去lah！」「阿誠無要緊，我替你想辦法。」
經過2月日後，有1暗，阿誠koh得著1本新約聖經，這擺伊就藏ti7衫e5內袋仔，伊beh提轉去寄伊e5老母囥。總是伊boe7記得盧先生e5窗仔擦到真清氣，阿求kap阿傑bih ti7窗仔口看到真清楚。阿誠beh轉去e5時，看外口四邊攏無人，就放心行，哪知後面阿求kap阿傑jip8倚來，喝講「阿誠，你hit本冊借看leh！」
「甚物冊？」阿誠問。「盧先生tu2 chiah hou7你hit本，提來，我讀hou7你聽。」「M7，我m7 hou7你，以前hit本hou7你li3破，這本我絕對m7 hou7 lin2看。」阿誠e5話講iau2未煞，阿求就用拳頭母亂cheng，阿誠iau2 m7肯放hit本聖經。阿求較大漢koh有力，就扑阿誠，扑kah真傷重，koh將hit本聖經hiat ti7邊仔就溜走，講「好，ka7你教示leh，看你敢koh去信無！」
隔日早起，阿誠醒起--來看見家己睏ti7 1頂白眠床，四圍也有真濟人倒ti7 hia teh睏。「小朋友，你有睏去無？Hou7人扑到hiah厲害，真可憐，......無要緊醫生會ka7你醫好，現在你e5媽媽ti7外口teh等你，」1位仁慈e5護士用1 領毯仔ka7伊kah。阿誠e5爸爸媽媽入來，坐ti7眠床邊，阿誠e5媽媽講「你看，可惡e5阿求，將我e5囡仔扑到chiah厲害，無要緊，阿誠咱beh叫警察ka7伊掠去關。」
盧先生逐日來看阿誠，有1日伊帶1本聖經來，tui3阿誠講「Hit日，警察看見你倒ti7 1本聖經e5邊仔，這就是證明你為著上帝e5話受苦。」盧先生掀開聖經讀hou7伊聽「為著我，人才loe2罵lin2、窘逐lin2、毀謗lin2萬項e5歹，lin2就有福氣。」「盧先生，這是聖經e5話抑m7是？」「是，阿誠我已經用紅鉛筆將hit節e5聖經做記號」，經過4日，阿誠會起來坐lah，伊掀開聖經，koh看見另外1節就是盧先生ka7伊做記號e5，就是「對敵lin2 e5 著疼in，怨恨lin2 e5、著好款待in，loe2-me7 lin2 e5、著 ka7 in祝福，凌辱lin2 e5、著替in祈禱。」阿誠讀了就想講，媽媽若有影叫警察掠阿求去關，an2-ni就無疼對敵，伊koh讀幾若擺，就替阿求祈禱。
阿誠e5傷jiah漸漸好起--來lah。伊e5爸爸就chhoa7伊轉去，hit暗阿求來伊e5厝ka7阿誠講，「阿誠，tui3我ka7你扑了後，我e5心真艱苦boe7食飯、boe7睏--tit，我真後悔我所做e5，阿誠請你赦免我？」阿誠看見m7-bat哭e5阿求teh流目屎。阿誠就掀開聖經讀hou7阿求聽「若是我ka7 lin2講，對敵lin2 e5、著疼in。」「阿求，這本聖經叫我疼你、為你祈禱。 本來，我是boe7會疼你，因為你ka7我li3破1本聖經，總是這本聖經叫我為耶穌e5緣故疼你，所以我歡喜赦免你。」阿求手指hit本聖經講「是，這本聖經e5話改變我e5心，阿誠你若beh去主日學，我才kap你來去，我也kap你來去信耶穌。」
(家庭e5朋友第58期，1962年12月)
</HL>