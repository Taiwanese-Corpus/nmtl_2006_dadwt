<CL>
  5 
  Siu3-tin iau2 koh teh khun3. Chu7 poah8-to2 liau2-au7, in-ui7 tioh8 put-si5 to2 e5 koan-he7, iong2-seng5 khun3-tau3 e5 sip8-koan3. A-eng m7-bat khun3 koan3-si3, na7 bin5--chit8-tak-ku2-a, cheng-sin5 to7 ho2--lai5-a. Chit e5 koan3-si3 kap kou3 kam2-a2-tiam3 u7 koan-he7. Chhit-chap8 ni5-tai7 i2-cheng5 e5 chng-kha-tiam3-a2. Lang5-kheh jip8-lai5 kong2 ai3 tau7-iu5, li2 koaN7 tau7-iu5; be2 iong2-lok8-to, li2 ni iong2-lok8-to. Put-sam2-si5 tioh8 kap lang5-kheh chih-chiap, bo5-eng5 si7 bo5-eng5, giu2-kin7 lang5 kap lang5 e5 kam2-cheng5. Sin-thiam pong7 si2 liau2-au7, A-eng m7-chai an2-choaN2 tou7-jit8--e5. Chit-chun7 siuN7--khi2-lai5, ka-chai3 ng3 chit-keng tiam3 teh bo5-eng5, hou7 i e5 sim bian2 hong5-hiaN5, tau3 au2 koe3 it-seng-tiong tui5-sim-koaN, siong7 ut-bun7 e5 jit8-chi2. 
  Chhim2 chhia khi3 peN7-iN7 si5, kan-taN khoaN3 in Sin-thiam thau5-khak kap chhiu2 lau5-hoeh, toa7-sim-khui3 chhoan2 boe7 li7. A-eng chit8-pou7 to m7-kaN2 li7-khui, tiong-kan hoe5-hun5--koe3-lai5, chhin-chiaN5 peng5-iu2 thau-thau-a2 kong2 an2-ne u7 bang7--a. A-eng sim-thau5 tam2-tam2, thiaN-tioh8 kong2 “u7 khah ho2--a.” Sim-lai7 it-tit8 am3-am3-a2 hoaN-hi2--khi2-lai5. M7-koh chiah che7: “E7 ho2--lah.” “Tauh8-tauh8 ho2--khi2-lai5-a-lah.” Long2 si7 an-ui3 e5 ho2-thiaN-oe7. Kau3 chit8-kang Siu3-tin oa2--lai5 lam2 teh khau3, A-eng han7-bin5-si5 na2 thiaN ta-koaN ngauh8-ngauh8-liam7: “Ho2-se3--a-lah,” sui5 bak8-sai2 toe3 leh chhop8-chhop8-tih: “KhoaN3 leh siu7-khou2, tng2-khi3 tau5-thai khah tioh8.” A-eng bo5-tiuN bo5-ti5 hou7 in ta-ke lam2 leh khau3, koh thiaN-tioh8 “ho2-se3--a-lah!” Na2 ngou2-lui5 kek-teng2, i2-a2 to che7 boe7 tiau5, kui-e5-lang5 un-to2 thou5-kha. 
  Hit-toaN7 si5-kan, A-eng m7-chai an2-choaN2 koe3--e5. Na2 bo5 sin5-hun5--leh, chiah8 m7-chiaN5 chiah8, khun3 m7-chiaN5 khun3. It-chhe3 song-chong7 long2 in ta-koaN thaN2--khi2-lai5. Jit8-seng chiong tiong-poaN5 seng-li2 thng3--lang5, “chhia sai2 leh si3-ke3 chau2, ang5-saN cha2 chheng7 chit8-poaN3.” SaN-kong2 nng7-kong2 , to7 bak8-sai2 lau5 bak8-sai2 tih: “Beh chai ma7 bo5-ai3 hou7 si3-ke3 chau2-chong5. Aih! Chai7-kiat lan5-to5--a.” KhoaN3 A-eng, kui-e5-lang5 bo5-seng5 lang5, san2 kah chhun chit8-teng5 phoe5-pau-kut, sim-thiaN3 koh m7-chai tioh8 an2-choaN2 an-ui3. Chi2-ho2 kio3 Siu3-tin ka-ti7 bak8-sai2 seng lun2--leh, ai3 ho2-ho2 ka7 khai-to2, na7 bo5 A-eng e7 khi3 pang--khi3! 
  Kui2-lo7 pai2 Siu3-tin ti7 pang5-keng goa7, thiaN A-eng hm7-hm7 teh hau2. Na2 mi5-phoe7 hip tiau5--leh, hm7-siaN m7 hou7 siap--chhut-khi3. Oat8 ju2 an2-ne, Siu3-tin oat8 ju2 kan-khou2. SiuN7 beh jip8-khi3 khng3-kai2, mng5 koh sng--leh... M7-koh bian2 joa7 ku2, A-eng chheng7-chhah cheng2-che5, na2 siaN2 tai7-chi3 long2 bo5 hoat-seng--leh, to7 chhut-lai5 tiam3-khau2 hoe5-tang hoe5-sai. Chu7 se3-han3 oh8 kou3-tiam3, Jit8-seng ka3 kong2 ai3 iong7 lan2 lang5 siong7 ho2-khoaN3 e5 chit8-bin7 kap kou3-kheh chih-chiap. Chit-khoan2 tian2-hian7 chhut e5 m7-na7 si7 goa7-piau2 e5 chheng7-chhah, siong7 iau3-kin2 si7 hoat chu7 loe7-sim e5 keng3-giap8 cheng-sin5, chhin-chhiat, khin5-khoai3, chhio3-sin5, boan2-i3 e5 hok8-bu7.... Siu3-tin khoaN3 A-eng bak8-khou ham-ham, iau2-si7 kiong5-lun2 pi-thong3, kap lang5-kheh u7 kong2 u7 in3. Hou7 Siu3-tin sim-koaN na2 teh koah-bah.
  U7 chit8-pai2 chiah si7 sim-sng. Gin2-a2 khun3--khi3-a, A-eng iau2 ti7 tiam3-khau2 teh bo5-eng5. Ki5-sit8 Siu3-tin chai-iaN2 tioh8 koaiN-mng5 hioh-khun3--a. A-eng bo5-eng5 kin-pun2 si7 bo5 tai7-chi3 chhoe7 khang-khoe3 cho3, tiau-ti5 kang ka7 ka-ti7 lek8 hou7 thiam2, tan2 to2 loh8 bin5-chhng5 boe7 khi3 hoan-chhia, khoaN3 e7 chit8-chheN2 kau3 thiN-kng--bo5..... Tan2 kui-pou thiaN-tioh8 thoah-mng5-siaN, ioh si7 beh jip8-lai5 khun3--leh. ThiaN hoe5 jip8-khi3 chau3-kha teh chu2-chiah8, “sia7-thiN sia7-te7, ka-chai3 e7 chai iau, an2-ne bian2 chhau-hoan5--a-lah.” Siu3-tin chiah teh hoaN-hi2, m7-koh, soah iu7-koh bo5-siaN bo5-soeh--a. Lun2--a lun2, sit8-chai7 lun2 boe7 tiau5: “Lau7--e5, lan2 khi2-lai5 ka7 khoaN3-mai7--leh-lah,” Siu3-tin nge7 ka7 Jit8-seng lou2--khi2-lai5: “A-eng kaN2 e7 khun3 tiam3 chau3-kha?” Jit8-eng thiaN an2-ne kong2, si7 kin2 chhia--khi2-lai5. Nng7-lau7 kiaN5 kau3 chau3-kha, khoaN3 A-eng bak8-chiu chha5-chha5, siong3 tui3 toh-teng2 chit8-poaN5 chha2-png7. Siu3-tin tut8-jian5-kan bak8-khou ang5--khi2-lai5, phiN7-thau5 hoan2-sng: “Ah, A-eng--ah, taN, lang5..lang5..tng2 to tng2--khi3-a, m7-thang thoa-boa5 ka-ti7--a-lah.” “Goa2 choan-kang ke khian3 kui2-lo7 ki chhang-a2, chha2 nng7-png7 hou7 i chiah8, ah i--ah, lan2 tan2--chit8-e7-lah-hohN?” A-eng an2-ne kong2, Jit8-seng kiaN Siu3-tin boe7 khui-chhui3 seng houN7 chhut siaN, kin2 chah8 oa2--lai5: “Cho3-hoe2 tan2 ho2--lah.”
  Siu3-tin sim-lai7 hiau5-gi5, “Ia7 bo5 phang5 khi3 sin5-chu2-toh pai3-png7, si7 beh an2-choaN2 kio3 lai5 chiah8?” SiuN7 khi2 Sin-thiam se3-han3 e5 si5, saN-tng3 han-chi5-khou, han-chi5-chhiam chiah8 kau3 kiaN. Pak-tou2 phong3-hong, chhau3-phui3 khok8-khok8-toaN7. Toa7-han3--lai5, khoaN3-tioh8 han-chi5 to7 ia3-sian7. Chit8-si5 sim-sng: “Png7 chha2 kau3 khiu7-khiu7-khiu7 koh phang-kong3-kong3 neh…” Siu3-tin kong2 boe7 soah, A-eng chhui3 ngauh8-ngauh8-liam7: “Goa2 put-chun2 li2 li7-khui, li2 ai3 ka7 goa2 tng2--lai5-lah,” Koh na2-chhiuN7 bin7-tui3 Sin-thiam leh: “Bo5 ma7 tioh8 sio-chio tang5-che5 lai5-khi3, li2...li2 hoah chau2 to7 chau2, li2...li2 hoah kiaN5 to7 kiaN5, tan3 goan2 kou-toaN...., li2 boe7-sai2 chau2, li2...li2 boe7-sai2 khi3--lah, li2 ka7 goa2 tng2--lai5, tng2--lai5-lah!” Kong2 kau3 boe2--a, bin7 am--leh khau3 chhut siaN--lai5, siong7-chhiaN2 chheh-khui3 chhek8 boe7 li7. Siu3-tin beh oa2 khi3 khng3-kai2, Jit8-seng io5-thau5 ka7 tong3--leh. Ki3-chai7--i: “Li2 ka7 goa2 pang3--leh, kio3 goa2...kio3 goa2 beh an2-choaN2, ...beh an2-choaN2--lah?” Goan5-lai5 Jit8-seng beh hou7 i thau2-khi3, ka7 sim-thau5 e5 ut-chut piaN3-piaN3--chhut-lai5. Bo5 joa7 ku2, “Ma-ma, mai3 khau3--a-lah,” Tang-si5-a2 Eng2-siong5 chheN2--lai5, tui3 A-eng khou3-kun5 khiu2--leh: “Ma, goa2 beh lim khi3-chui2.” A-eng si7 kin2 bak8-sai2 hoe5 tiau7 thin5 khi3-chui2. Siu3-tin sim-koaN ngiauh8--chit8-e7, siuN7 khi2 cha2-am3, A-eng put-si5 lam2 nng7-e5 gin2-a2 am ti7 phoe7-te2 teh chhiuN3-koa. “Tioh8--lah, Eng2-siong5, A-koan, to7-si7 i jit8-au7 e5 oa2-kho3--lah.” 
  U7 lang5 kong2 si5-kan e7 ti7-liau5 chhong3-siong, tui3 A-eng song-hu chi-thong3, bo5 choan5 tioh8, ma7 u7 kui2-hun-a2 hah8. Ti7 hit-toaN7 ki5-kan, Jit8-seng pang5-thau5 lai7 chhin-tong5, chhu3-piN keh-piah peng5-iu2 long2 lai5 tau3-saN-kang7. Chng-kha to7-si7 chit-tiam2 ho2, u7 tai7-chi3, tak8-e5 keng7-oa2--lai5. ChhiuN7 long5-hoe7 Tan5 li2-su7 Eng5-chin3 ang-bou2, chit8-e5 tau3 hoat8-loh8 goa7, chit8-e5 tau3 hoat8-loh8 lai7, bo5-eng5 kah lian5 in chit-chap8 goa7 hoe3 e5 lau7-bu2 A-sek-chim2-po5, to oa2--lai5 saN-kang7. Gioko8-bi2 ang-a2-bou2 kong-sou2 chiah8 thau5-lou7, ma7 lang3-phang7 lai5 tau3-kha-chhiu2. Iu5-ki5 Giok8-bi2, A-mui5 kap A-eng na2 chi2-moai7-a2--leh, A-eng koh bo5 goa7-ke chhin-chiaN5 cho3-phoaN7 an-ui3, am3-si5 u7 in cho3-poe5, Siu3-tin ke chiok hong3-sim--e5. 
  Ki5-sit8 tau3-kha-chhiu2 siong7-che7 iau2-si7 A-hoe. A-hoe pi2 Siu3-tin ke nng7-hoe3, m7-koh khoaN3-tioh8 na2 ke chap8-ji7-hoe3--leh. Goan5-pun2 ho2-giah8-lang5 cha-bou2-kiaN2, ke3 hou7 A-beng5 sng3 chin phaiN2-mia7. A-beng5 kau7-peN7. Toa7-kiaN2 A-chhi7, ji7-kiaN2 A-pheng5 kang7-khoan2 kau7-soa-sap, A-chhi7 chu7 se3-han3 lau3-sai2 lau3 boe7 ho2, chiN5 khai-khai, i-i--leh phaiN2--khi3. A-pheng5 tai7-seng cho3 tiam3-oan5, khoaN3-tioh8 khui hok8-sek-tiam3 ho2 than3, kui2-e5 kiat-pai3 chi2-moai7 chio-chio--leh, tiam3-bin7 sui2-sui2 to7 ka7 khui--loh8. Chhu3--nih u7 chiN5 ni kau3 bo5 chiN5, u7 tiam3 soah khui kau3 bo5 tiam3, chu7 an2-ne bo5 to3 tng2--lai5. Ban-cha-bou2-kiaN2 A-siam5 khah khiang3, toa3 seng5-i-chhiuN2 kap lai7-bin7 sai-hu7 loan7-ai3, ang-bou2 thiau3 chhut-lai5 khui goa7-siau seng5-i tai7-kang, kui2-lo7 ni5 piaN3--loh8-lai5, kang-lang5 oan-na2 chhiaN3 pah goa7 e5, goa7-siau seng-li2 chit8-e7 ho2, put-si5 koaN2 thong-siau. Siok8-gi2 kong2 “u7 cha-bou2-kiaN2-chhat8, bo5 goa7-ke-hou2”. A-hoe chit8-e7 chiap8 khi3 A-siam5 tau, m7-si7 ni to7-si7 sa, mai3 kong2 A-siam5 in ang, lian5 A-siam5 bin7-chhiuN to chin phaiN2-khoaN3.
  Lou7-boe2 chit kui2 ni5 to7 bo5 koh khi3. A-chiong tau5-chu chek an3-chih, poaN-sao2 Chiang-hoa3 chiah8 chit8-hun7 sin-sui2. Lau5 nng7-lau7 tiam3 chng-kha, siuN7-siuN7--leh ai3 cho3 chit8-e7 sio2-seng-li2, khah ho2 koe3-jit8. Nng7-ang-bou2 to7 ti7 kam2-a2-tiam3-khau2-a2 pai5 taN3. Chit kui2 chap8-ni5 lai5, Jit8-seng chhu3-te7 i2-keng khok-toa7 kau3 saN-kham2 tiam3-bin7. Sin-thiam koe3-sin, Jit8-seng chiong tiong-poaN5 thng3--lang5 liau2-au7, chit8-e7 bo5 tun2-hoe3, chit8-khun3-a2 lang3 nng7-keng tiam3 chhut--lai5. Song-su7 pan7 soah, Siu3-tin kap Jit8-seng chham-siong5. It--lai5 A-beng5 A-hoe ang-bou2 cho3 khah boe7 kau3; ji7--lai5 hit-toaN7 ki5-kan hou7 in tau3-kha-chhiu2 chiaN5 che7; saN--lai5 in toa3 hit-te3 hou7-leng5-a2 chou2-chhu3, hia7 cho3 hia7, piah cho3 piah, bo5 hoan-hoan--leh, sit8-chai7 boe7 toa3--leh. Si3--lai5 taN3-thau5-a2 thau3-hong loh8-hou7, seng-li2 to7 bian2 cho3. Gou7--lai5..., hoan2-cheng3 Siu3-tin kap A-hoe kong2 u7 oe7, tak8-e5 ma7 khah u7 phoaN7. To7 poah chit8-keng hou7 in toa3 bo5 chiN5. SiuN7 boe7 kau3 toa3 sio-keh-piah, A-hoe koh kau7-oe7, soah seN chhut chin che7 hong-pho, hou7 A-eng chiaN5 phaiN2-koe3. 
  To chiah che7 ni5--a, A-eng chit8-tiam2-a2 to bo5 khioh ti7 sim-lai7. SiuN7-siuN7--leh, na7 mai3 A-hoe in chit-keng mi7-tiam3, i boe7 pai5 chhai3-ke3-a2. To7 boe7 khoaN3-tioh8 Chhai2-giok8 chi2-moai7 teh khioh chhai3-hah8-a2, ma7 boe7 khi3 keng7-the2 Kheng3-tong5--a....Mi5-mi5 chi-tiong, na2-chhiuN7 tak8-hang7 long2 chu3 ho2-ho2--leh. Siok8-gi2 kong2 “soe3-goat8 chhui lang5 lau7”, tui3 hit-chun7 e5 A-eng lai5 kong2, si7 jit8-chi2 tit8-tit8 teh pian3. ChhiuN7 i se3-han3 hou7 Jit8-seng siu-iong2, ke3 hou7 Sin-thaim, oat--leh to saN-chap8--a, koh sit-khi3 Sin-thiam, oat--leh to saN-chap8--a, hou7 A-eng e5 sim-keng2 khi2-loh8 chin toa7. Chit-chiong2 pian3-hoa3 kap jit8-chi2 tit8-tit8 teh koe3 bo5 koan, kan2-tan kong2 si7 tui3 ka-ti7 sit-khi3 sin3-sim. I chin kiaN khi3 khap8-tioh8 “goa2 A-eng tioh8-ai3 an2-choaN2 koe3-jit8--leh.....?” chiah-e5 bun7-te5. Sui-jian5 ta-ke-koaN chin thiaN3-sioh, Eng2-siong5, Chhiu-koan ma7 chin koai, seng-oah8 chit8-tiam2-a2 to bo5 bun7-te5, chiN5 ma7 u7 chhun--chit8-te3-a, chong2--si7 sim-thau5 hong5-hong5 io5-io5, na2 khiam3 siaN2-mih...... Kau3 u7 chit8-kang, khoaN3-tioh8 A-hoe seng-li2 ho2 teh bo5-eng5. I tut8-jian5 keng3-kak, kui-ni5 lai5 sim-cheng5 e5 ke7-loh8, tui3 goa7-bin7 khoan5-keng2 e5 pian3-chhian, soah long2 bo5 khi3 chun3-bun7--tioh8. I chin m7-si7 seng-li2-lang5! A-pa thiaN3-sioh kong2: “Kam2-a2-tiam3 u7 teh khui, jit8-chi2 u7 teh koe3 to7 ho2, bian2 kiu5 hoat-tian2--lah.” Kap chin3-cheng5 ka3--e5, hiN7-khang lai7 bak8-chiu kim, chiang2-ak chhu-se3 bo5 kang7-khoan2. HouN3-seng3 e5 A-eng, ta-ke-koaN chiah thiaN3--i, i ai3 ke cho3 chit8-koa2 khang-khoe3, iong7 koh-khah bo5-eng5 lai5 liong3 chhut cheng5-su5 e5 ut-bun7, kap sim-lai7 e5 ai-siong--lah. 
</CL>
<HL>

5 
秀津猶koh teh睏。自跋倒了後，因為tioh8不時倒的關係，養成睏晝的習慣。阿瑛呣bat睏慣勢，若眠--一-tak-久-啊，精神就好--來-啊。這個慣勢及顧kam2仔店有關係。七十年代以前的庄腳店仔。人客入來講ai3豆油、你koaN7豆油；買養樂多、你ni養樂多。不sam2時tioh8及人客chih接，無閒是無閒，giu2近人及人的感情。紳添pong7死了後，阿瑛呣知按怎度日--的。這陣想--起-來，佳哉ng3這間店teh無閒，互伊的心免惶hiaN5，鬥au2過一生中鎚心肝、上鬱悶的日子。 
Chhim2車去病院時，干單看in紳添頭殼及手流血，大心氣喘boe7 li7。阿瑛一步都呣敢離開，中間回魂--過-來，親chiaN5朋友偷偷仔講按呢有望--啊。阿瑛心頭tam2-tam2，聽著講「有卡好--啊。」心內一直暗暗仔歡喜--起-來。呣koh chiah濟：「會好--啦。」「Tauh8-tauh8好--起-來-啊-啦。」攏是安慰的好聽話。到一工秀津倚--來攬teh哭，阿瑛陷眠時na2聽ta官ngauh8-ngauh8唸：「好勢--啊-啦，」隨目屎toe3咧chhop8-chhop8滴：「看咧受苦，tng2去投胎卡tioh8。」阿瑛無張無持互in ta家攬咧哭，koh聽著「好勢--啊-啦！」Na2五雷擊頂，椅仔都坐boe7 tiau5，規個人un倒thou5腳。 
彼段時間，阿瑛呣知按怎過--的。Na2無神魂--咧，食呣chiaN5食，睏呣chiaN5睏。一切喪葬攏in ta官thaN2--起-來。日昇將中盤生理thng3--人，「車駛咧四界走，紅衫早穿一半。」三講兩講，就目屎流目屎滴：「Beh知嘛無ai3互四界走chong5。Aih！在劫難逃--啊。」看阿瑛，規個人無seng5人，瘦kah chhun一重皮包骨，心疼koh呣知tioh8按怎安慰。只好叫秀津家己目屎先忍--咧，ai3好好ka7開導，若無阿瑛會去崩--去！ 
幾lo7擺秀津ti7房間外，聽阿瑛hm7-hm7 teh hau2。Na2棉被hip tiau5--咧，hm7聲呣互洩--出-去。越愈按呢，秀津越愈艱苦。想beh入去勸解，門koh閂--咧... 呣koh免偌久，阿瑛穿chhah整齊，na2啥代誌攏無發生--咧，就出來店口hoe5東hoe5西。自細漢學顧店，日昇教講ai3用咱人上好看的一面及顧客chih接。這款展現出的m7-na7是外表的穿chhah，上要緊是發自內心的敬業精神，親切、勤快、笑神、滿意的服務.... 秀津看阿瑛目khou ham-ham，猶是強忍悲痛，及人客有講有應。互秀津心肝na2 teh割肉。
有一擺才是心酸。Gin2仔睏--去-啊，阿瑛猶ti7店口teh無閒。其實秀津知影tioh8關門歇睏--啊。阿瑛無閒根本是無代誌chhoe7 khang-khoe3做，刁持工ka7家己lek8互thiam2，等倒落眠床boe7去翻chhia，看會一醒到天光--bo5..... 等規晡聽著thoah門聲，ioh是beh入來睏--咧。聽hoe5入去灶腳teh煮食，「謝天謝地，佳哉會知iau，按呢免操煩--啊-啦。」秀津才teh歡喜，呣koh，煞又koh無聲無說--啊。忍--啊忍，實在忍boe7 tiau5：「老--兮，咱起來ka7看mai7--咧-啦，」秀津硬ka7日昇lou2--起-來：「阿瑛敢會睏tiam3灶腳？」日昇聽按呢講，si7緊chhia--起-來。兩老行到灶腳，看阿瑛目chiu柴柴，相對桌頂一盤炒飯。秀津突然間目khou1紅--起-來，鼻頭反酸：「啊，阿瑛--啊，taN，人..人..tng2都tng2--去-啊，呣thang拖磨家己--啊-啦。」「我專工加khian3幾lo7支蔥仔，炒nng7飯互伊食，阿i--啊，咱等--一-下-啦-hohN？」阿瑛按呢講，日昇驚秀津未開嘴先houN7出聲，緊chah8倚--來：「做夥等好--啦。」
秀津心內hiau5疑，「也無捧去神主桌拜飯，是beh按怎叫來食？」想起紳添細漢的時，三頓番薯箍、番薯簽食到驚。腹肚phong3風，臭屁khok8-khok8-toaN7。大漢--來，看著蕃薯就ia3-sian7。一時心酸：「飯炒到khiu7-khiu7-khiu7 koh芳kong3-kong3 neh...」秀津講未煞，阿瑛嘴ngauh8-ngauh8唸：「我不准你離開，你ai3 ka7我tng2--來-啦，」Koh na2像面對紳添咧：「無嘛tioh8相招同齊來去，你...你喝走就走，你...你喝行就行，tan3阮孤單....，你boe7使走，你...你boe7使去--啦，你ka7我tng2--來，tng2--來-啦！」講到尾--啊，面掩咧哭出聲--來，尚且chheh-khui3 chhek8 boe7 li7。秀津beh倚去勸解，日昇搖頭ka7擋--咧。据在--伊：「你ka7我放--咧，叫我...叫我beh按怎，...beh按怎--啦 ？」原來日昇beh互伊thau2氣，ka7心頭的鬱卒拚拚--出-來。無偌久，「媽媽，mai3哭--啊-啦，」Tang時仔永崧醒--來，對阿瑛褲裙khiu2--咧：「媽，我beh lim汽水。」阿瑛si7緊目屎hoe5掉斟汽水。秀津心肝ngiauh8--一-下，想起早暗，阿瑛不時攬兩個gin2仔掩ti7被底teh唱歌。「Tioh8--啦，永崧、阿娟，就是伊日後的倚靠--啦。」 
有人講時間會治療創傷，對阿瑛喪夫之痛，無全tioh8，嘛有幾分仔合。Ti7彼段期間，日昇房頭內親堂、厝邊隔壁朋友攏來鬥saN-kang7。庄腳就是這點好，有代誌，大家keng7倚--來。像農會陳理事榮進翁某，一個鬥hoat8落外，一個鬥hoat8落內，無閒kah連in七十外歲的老母阿色嬸婆，都倚--來saN-kang7。玉美翁仔某公所食頭路，嘛lang3縫來鬥腳手。尤其玉美、阿梅及阿瑛na2姊妹仔--咧，阿瑛koh無外家親chiaN5作伴安慰，暗時有in作陪，秀津加足放心--的。 
其實鬥腳手上濟猶是阿花。阿花比秀津加兩歲，呣koh看著na2加十二歲--咧。原本好額人查某囝，嫁互阿明算真歹命。阿明厚病。大囝阿市、二囝阿萍仝款厚soa-sap，阿市自細漢漏屎漏boe7好、錢開開、醫醫--咧歹--去。阿萍代先做店員，看著開服飾店好趁，幾個結拜姊妹招招--咧，店面sui2-sui2就ka7開--落。厝--裡有錢ni到無錢，有店煞開到無店，自按呢無倒tng2--來。Ban查某囝阿蟬卡khiang3，toa3成衣廠及內面師父戀愛，翁某跳出來開外銷成衣代工，幾lo7年拚--落-來，工人oan-na2倩百外個，外銷生理一下好，不時趕通宵。俗語講「有查某囝賊，無外家虎」。阿花一下chiap8去阿蟬兜，呣是ni就是sa，mai3講阿蟬in翁，連阿蟬面chhiuN都真歹看。
路尾這幾年就無koh去。阿章投資chek an3-chih，搬徙彰化食一份薪水。留兩老tiam3庄腳，想想--咧ai3做一下小生理，卡好過日。兩翁某就ti7 kam2仔店口啊排擔。這幾十年來，日昇厝地已經擴大到三kham2店面。紳添過身，日昇將中盤thng3--人了後，一下無囤貨，一睏仔lang3兩間店出--來。喪事辦--煞，秀津及日昇參詳。一--來阿明阿花翁某做卡boe7到；二--來彼段期間互in鬥腳手chiaN5濟；三--來in toa3彼塊護龍仔祖厝，瓦做瓦，壁做壁，無翻翻--咧，實在boe7 toa3--咧。四--來擔頭仔thau3風落雨，生理就免做。五--來...，反正秀津及阿花講有話，大家嘛卡有伴。就撥一間互in toa3無錢。想boe7到toa3相隔壁，阿花koh厚話，煞生出真濟風波，互阿瑛chiaN5歹過。 
都chiah濟年--啊，阿瑛一點仔都無khioh ti7心內。想想--咧，若mai3阿花in這間麵店，伊boe7排菜架仔。就boe7看著彩玉姊妹teh khioh菜hah8仔，嘛boe7去keng7體慶堂--啊.... 冥冥之中，na2像逐項攏註好好--咧。俗語講「歲月催人老」，對彼陣的阿瑛來講，是日子直直teh變。像伊細漢互日昇收養，嫁互紳添，斡--咧都三十--啊，koh失去紳添，斡--咧都三十--啊，互阿瑛的心境起落真大。這種變化及日子直直teh過無關，簡單講是對家己失去信心。伊真驚去khap8--著「我阿瑛tioh8-ai3按怎過日--咧.....？」遮的問題。雖然ta家官真疼惜，永崧、秋娟嘛真乖，生活一點仔都無問題，錢嘛有chhun--一-te3-啊，總--是心頭惶惶搖搖，若欠啥物..... 到有一工，看著阿花生理好teh無閒。伊突然警覺，規年來心情的低落，對外面環境的變遷，煞攏無去chun3-bun7--著。伊真呣是生理人！阿爸疼惜講：「Kam2仔店有teh開，日子有teh過就好，免求發展--啦 。」及進前教--的，耳孔利目chiu金，掌握趨勢無仝款。好勝的阿瑛，ta家官chiah疼--伊，伊ai3加做一寡khang-khoe3，用koh卡無閒來liong3出情緒的鬱悶，及心內的哀傷--啦 。 
</HL>