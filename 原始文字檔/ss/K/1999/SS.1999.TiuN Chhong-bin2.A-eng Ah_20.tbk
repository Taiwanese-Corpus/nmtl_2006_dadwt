<CL>
  20 
  “Ka7 li2 sng3 liau2, tu5-tu5 khau3-khau3, sit8 theh8 chit8-chheng-ban7 chau2 boe7--khi3.” Giok8-bi2 hoe5 A-eng e5 siau-sit: “Khan-kau-a2, chiah chhim2 pang3--chhut-khi3 nia5, to7 u7 lang5 chhut-ke3. Na7 mai3 kip, iau2 u7 lang5 thah8--leh.” Giok8-bi2 kiong5-tiau7: “Chit-ma2 be7-chhiu2 tng kiong5, li2 hit-te3 chhan5 chin sio-loh8--leh.” “Tauh8-tauh8-a2 lai5, bo5 leh koaN2.” A-eng sim-thau5 to7-si7 put-an. To7 chiong hit-me5 thau5-boe2, kong2 hou7 Giok8-bi2 thiaN. “Li2 i2-keng chang2-tioh8 kiat-thau5--a, si7 an2-choaN2 lin2 a-pa kong2 hou7 li2 e5 chhan5-khe3 koat chit8-e7? Li2 siuN7 khoaN3-mai7--leh.” “In khau2-khau2 siaN-siaN iong7 m7-kam chiong tai7-chi3 han5--leh....” “Si7--a, bo5-chhai2 li2 hiah khiau2, chin-chin si7 tong-kiok8-chia2 be5. Bo5 siuN7 lin2 a-i si7 an2-choaN2 it-chai3 hiam5 Kheng3-tong5 san3, bo5-ai3 li2 ke3? Bun7-te5 long2 chhut ti7 chit-te3 chhan5, li2 kam2 khoaN3 boe7--chhut-lai5? Hit-chun7 in be2 chhan5 koe3 hou7 li2, kin-siok8 ku-thau5 ku lai7-bah, pui5-chui2 bo5 lau5 goa7-lang5 chhan5, koh kou2-le7 li2 phah-piaN3 cho3 seng-li2. Thai3 u7 liau7-tioh8 Sin-thiam e7 koe3-sin--khi3?” Giok8-bi2--a2 chiong in chhin-cheng5, un-cheng5 teng2 kam2-cheng5 long2 thiah-thiah-tiau7, taN lau5 chiN5-cheng5, hou7 A-eng thiaN-tioh8 chiok m7-ho2.
  “Chap8 goa7 ni5 cheng5, ka2-su2 li2 chai3 ke3 hit-e5 pah-hoe3 thau5-ke, lin2 a-i e7 chiong chit-te3 chhan5 sang3 hou7 li2 cho3 ke3-chng--bo5...? He chin piaN3--leh-lah heh! Lin2 a-i siaN2-khoan2 lang5 li2 ia7 m7-si7 m7-chai. Chit8-e5 chiN5 phah ji7-si3-kat, siau2 jip8 bo5 siau2 chhut, chhut-mia5 e5 chiN5-kng3. Hit-chun7 na7 ke3, kin-siok8 cha-pou hit-peng5 sang3 lau5-a2-chhu3--a, i kam2 boe7 kio3 li2 chiong chhan5 lau5 hou7 gin2-a2? M7-chiah kong2 i chun5--li2, bo5 tong3--li2. Chit-ma2 li2 chiong chhan5-khe3 sang3-heng5, chiaN3-chiaN3 tui3 tiong kiat--tioh8 in sim-thau5. Sim-lai7 m7-goan7 li2 kah-chhan5--khi3, ma7 phaiN2-se3 siu tng2--lai5. Siu--leh, tu2 hou7 li2 liau7--tioh8, heng5 chhan5 pang3 lang5. Koh hou7 chng--nih e5 lang5 keng-the2, tui3 chhiaN5-sun toa7-han3 e5 sin-pu7 siuN khok-heng5. Bo5 hoat-tou7 e5 tou7, chi2 u7 seng han5--leh-lah.” Giok8-bi2--a2 chit8-hang7 chit8-hang7 thiah hou7 A-eng thiaN, hou7 A-eng ju2 thiaN ju2 pi-ai. Toa3 kang7 chhu3-hia7, chhiuN7 an2-ne tak sim-ki, na3 u7 seng5 chhu3-tau--leh? Oe7 kong2 to3-tng2--lai5, A-eng i iau2 m7-si7 hui3 chin7 sim-ki, beh chiN3-thoat in ta-ke-koaN, poe khi3 Kheng3-tong5 hia.
  “Li2 iau2-si7 chiau3 ke3-oe7 kiaN5, po2-cheng3 li2 sin7-si7 sun7-si7, tat8-tioh8 bok8-tek--lah.” Giok8-bi2 chiaN5 lok8-koan ka7 kou2-le7. Be7-chhan5 si7 kong-khai chin3-heng5, sui5 thoan5 kau3 in ta-ke-koaN hia. Sit8-chai7 khiang3, tiau-kang teN3-chheN, tui3 chit-kiaN7 tai7-chi3 put-bun5 put-bun7, na2-chhiuN7 bo5 hoat-seng kang7-khoan2. An2-ne ia7 ho2, A-eng ke3-siau3 khui koan5-koan5, tah8 chin an5, chin nge7. Khan-kau-a2 beh at-ke3, tioh8 be2-chhiu2 thah8 chap8-ban7, i chiah i3-su3 i3-su3 kiam2 nng7, saN-ban7. Khan-kau-a2 chhoh kah: “Si7 chin beh be7 iah ke2 beh be7? Thai3 u7 hit-lo7 si2-ti-a2-ke3--e5.” “Hio5, tiong-lang5 hiah ho2-cho3, kio3 be2-chhiu2 ke thah8--chit8-e7-lah.” A-eng lau7-sin5 chai7-chai7, hou7 be2-chu2 chiaN5 chhoh. Iu5-ki5 khan-kau-a2 khoaN3 chit8-te3 bah tiau3 bin7-cheng5, kian-kian-a2 kheh boe7 tioh8, chiah kian3-sek tioh8 A-eng e5 li7-hai7. Ki5-sit8 A-eng kam2 tah8 hiah nge7, khoaN3 chhut chhi7-chhau2 oa2 be7-hong, siong7-chhiaN2 iau2 e7 koh khi2--leh, bian2 kiaN bo5 be2-chu2. Koh chit8-hang7, iang Lim5 chu2-jim7 Tai5-pak chhoe7 chhu3. ThiaN lai5 thiaN khi3 soah m7-chai ai3 be2 siaN2-khoan2, chiah chai be2-chhu3 tioh8 hak8-bun7. Kah-ah8 chhu3 beh be2 hou7 gin2-a2, sui-jian5 A-eng chu2-to7, iau2-si7 tioh8 hou7 gin2-a2 choan5-teng5 chham-u2. Ti7 chap8-goeh8 choan-kang khi3 Tai5-pak, kau-tai3 Eng2-siong5 kap A-koan ho2-ho2 khoaN3 chhu3. “I2 chit8-chheng-ban7 kha-tau-a2 be2 nng7-keng kong-u2, chit8-lang5 chit8-keng, siong7-ho2 oa2 cho3-hoe2, ho2-ho2 chiau3-kou3.” A-eng hun-sek i an2-ne cho3 e5 goan5-in, chhan5-hng5 keng-che3 hau7-ek pi2 Tai5-pak hak-chhu3 chha chin che7. Koh nng7-hiaN-moai7 ti7 Tai5-pak teng7-ki e5 ki-hoe7 chin toa7, “Beh cho3 Tai5-pak-lang5 oh?” Lim5 chu2-jim7 kong2--e5: “Soe3 chhu3-khia7 si7 chin kan-khou2--neh.” Chhu3 be2 e7 po2-chit, chun2 bo5 ka-ti7 toa3, soe3--lang5 ma7 pi2 choh-sit khah e7 ho5.
  A-eng am-kham3 chhu2-li2 chhan5-hng5, tan2 chhu3 be2 liau2 beh chai3 ke3 e5 siau-sit. Peng7 it-chai3 kau-tai3: “Be2-chhu3 e5 tai7-chi3, chiam7-chhiaN2 mai3 hou7 a-kong, a-ma2 chai. Lau7-hoe3-a2-lang5 tui3 thou2-te7 e5 kam2-cheng5 kap lan2 bo5-kang5. Tan2 chhu3 be2 liau2, hou7 in lai5 khoaN3, lai5 toa3, in to7 hoaN-hi2--lah.” “In kam2 m7-chai li2 teh be7-chhan5?” A-koan sui5 mng7: “Na2 e7 boe7 tong3?” “Chit-kiaN7 tai7-chi3 hou7 ma-ma un5-un5-a2 chhu2-li2, siong-sin3 in thiaN-tioh8 be7-chhan5 hak-chhu3, koh hou7 a-sun, it-teng7 hoaN-hi2--e5-lah.” Sit8-chai7 A-eng bo5 chek-kek chin3-heng5, oan-na2 teh tan2 ta-ke-koaN e5 hoan2-eng3: “Lin2 seng khi3 liau2-kai2 hoan3-chhu3 chhi7-chhau2, tan2 in tap-eng3, ke3-siau3 e7 hah8, goa2 sui5 lian5-lok8 lin2.” Jit8-seng, Siu3-tin tui3 A-eng be7-chhan5, it-tit8 ti7 chi tou7 goa7. Lian5 khan-kau-a2 khoaN3 A-eng tah8 hiah nge7, oat8 koe3-lai5 chhoe7 Jit8-seng. Jit8-seng the kah li7-li7: “Chhan5 si7 i e5, lin2 tioh8 chhoe7 i.” Siu3-tin ma7 kong2 kah sng gim3-gim3: “Goan2 sin-pu7 e5 chai5-san2, siaN2 kaN2 chu2-i3? Lin2 chhoe7 m7-tioh8 lang5--a-lah.”
  Oe7 thoan5 kau3 A-eng hia, bo5-heng5-tiong cho7-seng5 chin toa7 e5 ap-lek8. “Li2 seng leng2-cheng7--chit8-e7, Kheng3-tong5 goan2 e7 chim-chiok khoaN3-mai7.” Che si7 hit-am3 in ta-koaN choe3-au7 chit8-ku3 oe7: “Tan2 lin2 a-i khi3 khah chhe7 loh8--khi3, chiah koh chham-siong5--lah.” “A-i khi3 kam2 iau2-boe7 chhe7--loh8? Iau2 teh siu7-khi3? Hoan7-se3 lian5 a-pa to khi3 chham? Ah bo5....” SiuN7-tioh8 an2-ne, sim na2 to koah. Chu7 se3-han3, A-eng m7-bat hoan2-poe7 si7-toa7, jia2 kah chhiuN7 chit-chun7 an2-ne long2 m7-chhap--i! “Goa2 si7 m7-si7 cho3 m7-tioh8--lah?” I it-chai3 mng7 ka-ti7: “Goa2 an2-ne cho3 kam2 m7-tioh8? Bo5, thai3 long2 tiam7-tiam7 m7-chhap--leh?” A-eng sit8-chai7 chin khou2-nau2, kam2-siong..... SiuN7-khi2 se3-han3, khoaN3-tioh8 “a-peh” lai5 e5 si5, bin5-chhng5-kha to7 u7 han-chi5, bi2-ang3 ma7 u7 bi2--a. ThiaN-tioh8 “A-eng, lai5-khi3 chiah8 khok-a2-te.” Chhui3-noa7 to7 kiong7 beh tin--loh8-lai5. E7 ki3-tit te7 it pai2 chiah8 khok-a2-te, Jit8-seng hoan-hu3 mai3 chhiat. Nng7-phiat phang5 kau3 bin7-cheng5, A-eng khoaN3 khok-a2-te he7 to3-peng2, kha-chhng ou2 chit8-khang, jip8 tau7-iu5 kap ko-ko e5 tiN-chiuN3.
  I chhui3-noa7 lian5 thun nng7, saN-chhui3, ti7 ngeh--leh chhui3 sui5 oa2--khi3.... “Aih, aih, aih..., sio--lah!” Jit8-seng hoah-siaN jiok boe7 tioh8 A-eng toa7-chhui3 sop8, khok-a2-te tiam3 chhui3-khang khok8-khok8-soan, thng3-tioh8 bak8-sai2 to lian3--loh8-lai5. Jit8-seng chhui3-khang tui3 chhui3-khang it-tit8 pun5-hong: “Gong7 gin2-a2, sio-hut-hut to7 kiat--loh8, e7 thng3--si2-oh.” Jit8-seng ia7 chhio3 ia7 sioh, goan5-lai5 chiah8 khok-a2-te tioh8 hak8-bun7, ai3 sim5--poaN3-hun-cheng-a2, tan2 tau7-iu5, tiN, hiam-chiuN3, ti7 khok-a2-te lai7-te2 kiaN5 hou7 thau3, chiah tu2-ho2 sio, tu2-ho2 chiah8. Toe3 Jit8-seng tng2--lai5, chu2-png7, se2-saN, kou3-tiam3, piaN3 chhu3-lai7, tak8-hang7 khang-khoe3 to cho3. Chia--e5 khang-khoe3 A-eng chu7 se3-han3 cho3 koan3-si3, ka2-na2 seng-oah8 e5 chit8 pou7-hun7. KhoaN3 ti7 toa7-lang5 gan2-lai7, si7 thiaN3-tiuh-tiuh koh sioh-mia7-mia7. Jit8-seng tioh8 piaN3 goa7, si3-ke3 pun-pho hoan3-be7.
  Siu3-tin sui-jian5 kou3 lai7, put-si5 kaN5 Sin-thiam3, chng-thau5 chng-boe2 siu-hoe3, hou7 Jit8-seng u7 mih8 thang be7. SaN-lang5 goa7-khau2 chau2-chong5, kam2-a2-tiam3 keng-siong5 pang3 hou7 A-eng. Tioh8 kou3 tiam3-khau2 eng3-hu3 lang5-kheh, ia7 beh piaN3 chhu3-lai7 chap8-tih. Tui3 m7-bat poaN3-hang7 kau3 ban7-su7-thong, sio2-sio2 ni5-ki2 iong2-seng5 i3-chi3 kian-kiong5, kut-lat8 phah-piaN3, khek-hok khun3-keng2 e5 seng-li2 kha-siau3, si3-lang5 kiong7-tong5 keng7 chhut chit-phiN3 san2-giap8. Kho2-sioh siong7-thiN oan3-tou7, Sin-thiam cha2 koe3-sin, pang3 i kou-toaN bi7-bong5-jin5.... “Ah! ‘bi7-bong5-jin5’, ‘bi7-bong5-jin5’! A-eng lin2 A-thiam kah ah8 si2--khi3, na2 m7 toe3 khi3 si2--leh? Kah ah8 kai si2 boe7 si2? Ah8-sai2 ai-ai-chap8-chap8, si2 ho2--lah!” Koh siuN7 to3-tng2--lai5, “M7-tioh8, m7-tioh8!” A-eng sim-lai7 han2-hoah: “Se3-kan kam2 u7 pun chu2, chiong5, toa7, se3, si-sia3 kap siu-siu7 e5 chha-piat? Chit8-ki chhau2 chit8-tiam2 lou7, lou7-chui2 chiau5-un5. An2-ne, lang5 thai3 u7 koan5-ke7 gam2? Mui2 e5 lang5 eng3-kai u7 kong-peN5 seng-chun5 kap seng-oah8 e5 khong-kan. Chit-e5 si5-khong, eng3-kai hou7 tok8-lip8, chu7-chu2 chu7-sin3, m7-siu7 sok-pak, kheng2 chhiong kheng2 piaN3 e5 lang5, e7-tang3 tng2-seh8, hoat-hui e5 ki-hoe7. Ti7 jin5-che3 bang7-lou7 chhoe7-tioh8 peng5-heng5 e5 lip8-chiok-tiam2, tah8 chhut khui-khoah e5 lou7--chhut-lai5....”
  A-eng chin oan3-than3, “A-i oan-na2 cha-bou2-lang5, peN5-peN5 cha-bou2-lang5, na2 boe7 the3 goan2 siat-siong2--leh.....” Be7-chhan5 soah chu7 an2-ne thoa--leh. M7-koh, sin puh nng7-chan5 tai7-chi3 hou7 A-eng sim hoan5. Chit8-hang7 si7 A-hoe siu-taN3--a, A-chiong kap in sin-pu7 khou2-kiu5 tng2-khi3 toa3 cho3-hoe2. Chhu3 khang--chhut-lai5, in a-i ma7 ke chiok bo5 phoaN7. Leng7-goa7 chit8-hang7, A-tian2 chhai3-ke3-a2 bo5-ai3 cho3--a, siuN7 koe3-ni5-a2 koe3, Chiang-hoa3 chhoe7 chhu3 be7 chu7-chou7-chhan. Chhu3 kang7-khoan2 bo5 lang5 soe3--a. A-hoe poaN-soa2, eng2-hiong2 siong7 toa7 iau2-si7 Siu3-tin, pang5-thau5 lai7 tang5-sai7-a2 in nng7-lang5 siong7 ho2, siong7 u7 oe7 kong2. A-eng sui-jian5 khi3 A-hoe gau5 poaN-oe7, m7-koh, khoaN3 Siu3-tin chit8-e7 bo5 phoaN7, put-si5 gam7-khuh-gam7-khuh, soah the3 i khou2-lian5. Jit8-seng chu7 Sin-thiam koe3-sin, kam2-a2-tiam3 pang3 hou7 A-eng, lian5 khui chhai3-ke3-a2, kang7-khoan2 pang3 hou7 ta-ke sin-pu7. Ka-ti7 chit8-lang5 te5-iu2, long5-iu2, soaN-iu2, tio3-iu2, to7-iu2..., sio-chio--leh si3-ke3 khi3. Siu3-tin chit8-e7 kong2--i, to7 in3 kong2 i iau2 teh choh-sit--leh, ia7 bo5 leh chhit-tho5. Ki5-sit8 chhan5-hng5 khang-khoe3 long2 chhiaN3 lang5. Si7 kong2 Jit8-seng sim-chong7 hoeh-iu5 that liau2-au7, Siu3-tin kiaN--tioh8, m7-kaN2 siuN hou7 cho3, to7 sui5-chai7 i liu-liu khi3--lah. Ah na7 chhai3-ke3-a2 siu--khi2-lai5, A-eng siuN7, che tai7-chi3 toa7--louh.
  A-tian2 chhai3-ke3-a2 m7-cho3 beh kai2-tou5, A-eng liau2-kai2. Cho3 boe7 koe3 kang, than3 bo5-kau3 kang-chiN5, koh chim3--loh8-khi3 ma7 bo5 chian5-tou5. M7-koh, kin-a2-jit8 kam2-a2-tiam3 e7 chun5-chai7, ke-kiam2 kho3 chhai3-ke3-a2 thaN2--leh. Chhai3-ke3-a2 na7 siu, bo5 tau3 sio-keng7, kheh-mng5 iau2 e7 liu5-sit. Goan5-pun2 siu7 kong-kau3 hok-li7 tiong-sim chhiuN2 boe7-chio2 kheh-hou7, chhiau-siong, pah-hoe3, ji7-si3 sio2-si5 pian7-li7 siong-tiam3 koh tit8-tit8 khui, kam2-a2-tiam3 i2-keng chiaN5 phaiN2 seng-chun5--louh. ChhiuN7 A-mui5, tiam3 kam2 bo5 khui ti7 chhi7-a2-khau2, “Chiah8-chhi7 si7 chiah8-chhi7, lang5 toa7-be7-tiuN5, beh hou7 lang5 cho3 taiN2! Chit-ma2 liu5-heng5 toa7-hi5 chiah8 sio2-hi5, se3-boe2--e5 na7 chhiuN2 bo5 chiah8, kian-kian-a2 tioh8 chiah8 thou5-soa-hun2-a2 koh8.” A-mui5 teng2-i5 soan-ko3 chit8-e5 si5-tai7 e5 kiat-sok. Kan-taN khoaN3 chhai3-chhi7-a2 si3-khou-lian3-tng2, saN kha-pou7 chit8 kham2, gou7 kha-pou7 chit8-keng e5 chap8-hoe3-a2-tiam3, hou7 toa7-be7-tiuN5 kiat kah boe7 chhoan2-khui3. Bo5 siu tioh8 kai2-tou5, chhun--e5 neh--leh neh--leh, ia7 bo5 leh joa7 ho2 koe3. Chit-khoan2 se3-bin7, hou7 A-eng sim kiaN. Chi2-si7 chit kui2 ko3 goeh8 lai5, in ta-ke beh chhap na2 m7-chhap--leh, hou7 i phaiN2 khui-chhui3. Iau2-si7 A-koan tng2--lai5, thiaN-tioh8 A-tian2 beh poaN-soa2, chhu3 lang3 nng7-keng chhut--lai5, kong2 ai3 sun7-soa3 kai2-pian3 keng-eng5 heng5-thai3. A-eng kou2-le7 i ka7 a-ma2 kong2, beng5--e5 piau2-si7 in a-ma2 thiaN i e5 oe7, chit-kiaN7 tai7-chi3 i m7-kaN2 cho3-chu2. Am3--e5 leh, chhu3-keng2 gai7-gioh8, m7-kaN2 chhun-kha chhut-chhiu2. “Lan2 chit-keng be7-tiuN5, tioh8 teng7-ui7 sia7-khu-seng3 e5 sio2-be7-tiuN5.”
  A-koan kong2-tioh8 chiaN5 u7-pan7: “Lan2 bo5 chai5-tiau7 kap toa7-be7-tiuN5 piaN3, ma7 bo5 beh kap in piaN3, chu2-iau3 eng3-kai hu7-kin7 li7-pian7. Te7 ji7, khak-teng7 beh be7 siaN2? Seng koat-teng7 beh be7 chheN-sian sit8-phin2--bo5? Na7 beh, tioh8 chhiaN2 tong7-lek8, kou-ke3 kui-bou5 kap siat-pi7. Te7 saN, thong-poaN5 kiam2-tho2 chin3-chhut-hoe3 liu5-teng5 kap seng5-pun2. But8-liu5 tian7-nau2 koan2-che3, iu5-ki5 jin5-lek8 seng5-pun2 ai3 kang3 kau3 chhun chit8-lang5, lang5-kheh ma7 tioh8 chu7-chou7-sek.” A-koan phoe-pheng5 chit nng7-kham2 tiam3, choan5 bo5 hau7-lut8: “Lin2 khoaN3 kam2-a2-tiam3 ham5 chhai3-ke3-a2 iong7 saN-lang5, tong-jian5 cho3 bo5-kau3 kang-chiN5--a.” SiuN7 boe7 kau3 A-eng sin-khou2 chap8 goa7 ni5, soah hou7 A-koan tong3-cho3 bo5 hau7-lut8: “Ah na7 beh be7 ti-bah, hi5-a2, cheng-seN-a2, chit8-lang5 an2-choaN2 cho3? Kam2 bu2 e7--khi3?” “Thai3 bu2 boe7--khi3!” A-koan in3-tioh8 chiaN5 sang2-se3: “Kio3 teng2-chhiu2 chhu2-li2 ho2, lan2 be7 hian7-seng5--e5-a. Chit-ma2 siaN2 si5-tai7, kang2-kiu3 hun-kang hap8-chok, kiong7-tong5 chhong3-cho7 li7-sun5. Hap8 leh cho3, hap8 leh than3.....” “Ah si7 beh an2-choaN2 hap8 leh cho3?” Siu3-tin thiaN liau2 chiaN5 u7 heng3-chhu3: “E7 khi3 hou7 lang5 chiah8--khi3-bo5?” “Kong2-tioh8 an2-choaN2 hap8-chok, che chiaN5 u7 thang hoe7--leh.” A-koan heng3-chhih-chhih: “An2-ne--lah, goa2 tng2-lai5 mng7 kong-si u7 heng3-chhu3--bo5, phai3 lang5 loh8--lai5. Tak8-e5 tioh8 seng siuN7 hou7 ho2, na7 kong2 e7 ho2-se3, Tian2-chek--a2 in poaN-soa2, chhu3 sui5 cheng2-li2. Nng7-kham2 tiam3-bin7 phah thong, saN-chap8 goa7 pheng5 chin ho2-iong7--lah.” A-koan kong2-tioh8 u7 tiau5 u7 li2, A-eng soah khim-hok8--khi2-lai5. Siu3-tin ma7 thiaN chin jip8 hiN7: “Khah oaN3 lin2 a-kong tng2--lai5, li2 kong2 khah siong5-se3--leh. Lan2 chit-kham2 tiam3 li2 bat hoaN7--koe3,” Siu3-tin na2-chhiuN7 teh kou-chiaN5: “Li2 tng2-lai5 kui-oe7, tng2-lai5 hoaN7, ho2--m7?” “Goan2 iau2-si7 beh tiam3 Tai5-pak, ...koh bian2 kui2-ni5-a2, goan2 to7 seng tiam3-tiuN2--a-neh.”
  Ka-beng5 e5 se3-chiat, Jit8-seng iau2-si7 hoan-hu3 A-eng chhu2-li2, na2-chhiuN7 tui3 i beh chai3 ke3 e5 tai7-chi3, pang3 boe7 ki3--tit-a. A-eng kang7-khoan2 chin7-sim chin7-lek8, cho3-hoat khah oa2 soe3-chhu3--chhut-khi3. Iu2-koan tiam3-tiuN2 it-chit phah oah8-khau3, ki3 beng5 lan2 chhiaN3, na7 chhiaN3 bo5, iu5 tui3-hong bo5 tiau5-kiaN7 chi-oan5. Keng-koe3 chit-chan5 tai7-chi3, A-eng hoaN-hi2 in A-koan ke chin bat chin liu3--a, iu5-ki5 tui3 khang-khoe3 e5 jiat8-cheng5 tau5-jip8, hou7 i kam2-siu7 chiaN5 chhim. Lang5 kong2 keng3-giap8 lok8-kun5, tai7-khai3 chi2 chhiuN7 A-koan an2-ne e5 khoan2. M7-koh, hou7 A-koan chhio3 i bo5 hau7-lut8, sit8-chai7 chhin3-sim ne2-chi3. It-si5 put-pi2 it-si5, hit-chun7 lian5 siuN7 to siuN7 boe7 kau3. KhoaN3-tioh8 A-koan pian3 kah toa7-lang5 toa7-cheng2, cho3-tioh8 tai7-chi3 chu7-sin3 boan2-boan2. Aih, m7-lau7 ma7 hou7 jiok kah lau7! 
</CL>
<HL>

20 
「Ka7你算了，除除扣扣，實theh8一千萬走boe7--去。」玉美回阿瑛的消息：「牽kau仔，才chhim2放--出-去nia5，就有人出價。若mai3急，猶有人thah8--咧。」玉美強調：「Chit-ma2賣手tng強，你彼塊田真燒loh8--咧。」「Tauh8-tauh8仔來，無咧趕。」阿瑛心頭就是不安。就將彼暗頭尾，講互玉美聽。「你已經chang2著結頭--啊，是按怎lin2阿爸講互你的田契摑一下？你想看mai7--咧。」「In口口聲聲用呣甘將代誌han5--咧...」「是--啊，無彩你hiah巧，真真是當局者迷。無想lin2阿i是按怎一再嫌慶堂散，無ai3你嫁？問題攏出ti7這塊田，你敢看boe7--出-來？彼陣in買田過互你，kin-siok8龜頭龜內肉，肥水無流外人田，koh鼓勵你拍拚做生理。汰有料著紳添會過身--去？」玉美--啊將in親情、恩情等感情攏拆拆掉，單留錢情，互阿瑛聽著足呣好。
「十外年前，假使你再嫁彼個百貨頭家，lin2阿i會將這塊田送互你做嫁妝--無...？He真拚--咧-啦heh！Lin2阿i啥款人你也呣是呣知。一個錢拍二四結，siau2入無siau2出，出名的錢kng3。彼陣若嫁，kin-siok8查埔彼peng5送樓仔厝--啊，伊敢boe7叫你將田留互gin2仔？呣chiah講伊chun5--你、無擋--你。Chit-ma2你將田契送還，正正對中kiat--著in心頭。心內呣願你kah田--去，嘛歹勢收tng2--來。收--咧，tu2互你料--著，還田放人。Koh互庄--裡的人keng-the2，對chhiaN5孫大漢的新婦siuN khok-heng5。無法度的度，只有先han5--咧-啦。」玉美--啊一項一項拆互阿瑛聽，互阿瑛愈聽愈悲哀。Toa3仝厝瓦，像按呢鬥心機，na3有seng5厝兜--咧？話講倒tng2--來，阿瑛伊猶呣是費盡心機，beh掙脫in乾家官，飛去慶堂hia。
「你猶是照計劃行，保證你順序順序，達著目tek--啦 。」玉美chiaN5樂觀ka7鼓勵。賣田是公開進行，隨傳到in乾家官hia。實在khiang3，刁工teN3生，對這件代誌不聞不問，na2像無發生仝款。按呢也好，阿瑛價siau3開koan5-koan5，踏真an5、真硬。牽交仔beh at價，tioh8買手thah8十萬，伊才意思意思減兩、三萬。牽交仔chhoh kah：「是真beh賣抑假beh賣？汰有彼lo7死豬仔價--的。」「Hio5，中人hiah好做，叫買手加thah8--一-下-啦 。」阿瑛老神在在，互買主chiaN5 chhoh。尤其牽kau仔看一塊肉吊面前，kian-kian仔kheh boe7著，才見識著阿瑛的厲害。其實阿瑛敢踏hiah硬，看出市草倚賣方，尚且猶會koh起--咧，免驚無買主。Koh一項，央林主任台北chhoe7厝。聽來聽去煞呣知ai3買啥款，才知買厝tioh8學問。Kah-ah8厝beh買互gin2仔，雖然阿瑛主導，猶是tioh8互gin2仔全程參與。Ti7十月專工去台北，交代永崧及阿娟好好看厝。「以一千萬kha-tau仔買兩間公寓，一人一間，上好倚做夥，好好照顧。」阿瑛分析伊按呢做的原因，田園經濟效益比台北hak厝差真濟。Koh兩兄妹ti7台北定居的機會真大，「Beh做台北人oh？」林主任講--的：「Soe3厝khia7是真艱苦--neh。」厝買會保值，準無家己toa3，soe3--人嘛比作穡卡會ho5。
阿瑛掩kham3處理田園，等厝買了beh再嫁的消息。並一再交代：「買厝的代誌，暫且mai3互阿公、阿ma2知。老歲仔人對土地的感情及咱無仝。等厝買了，互in來看、來toa3，in就歡喜--啦 。」「In敢呣知你teh賣田？」阿娟隨問：「Na2會boe7擋？」「這件代誌互媽媽un5-un5仔處理，相信in聽著賣田hak厝，koh互阿孫，一定歡喜--的-啦。」實在阿瑛無積極進行，oan-na2 teh等乾家官的反應：「Lin2先去瞭解販厝市草，等in答應，價siau3會合，我隨連絡lin2。」日昇、秀津對阿瑛賣田，一直置之度外。連牽交仔看阿瑛踏hiah硬，越過來chhoe7日昇。日昇推kah離離：「田是伊的，lin2 tioh8 chhoe7伊。」秀津嘛講kah sng gim3-gim3：「阮新婦的財產，啥敢主意？Lin2 chhoe7呣tioh8人--啊-啦。」
話傳到阿瑛hia，無形中造成真大的壓力。「你先冷靜--一-下，慶堂阮會斟酌看mai7。」Che是彼暗in乾官最後一句話：「等lin2阿i氣卡chhe7落--去，chiah koh參詳--啦 。」「阿i氣敢猶未chhe7--落？猶teh受氣？凡勢連阿爸都氣參？Ah無...」想著按呢，心na2刀割。自細漢，阿瑛呣bat反背序大，惹kah像這陣按呢攏呣chhap--伊！「我是呣是做呣tioh8--啦 ？」伊一再問家己：「我按呢做敢呣tioh8？無，汰攏恬恬呣chhap--咧？」阿瑛實在真苦惱、感傷.... 想起細漢，看著「阿伯」來的時，眠床腳就有番薯，米甕嘛有米--啊。聽著「阿瑛，來去食khok仔te。」嘴瀾就強beh津--落-來。會記得第一擺食khok仔te，日昇hoan咐mai3切。兩phiat捧到面前，阿瑛看khok仔te he7倒peng2，腳倉挖一khang，入豆油及ko-ko的甜醬。
伊嘴瀾連吞兩、三嘴，箸挾--咧嘴隨倚--去...「Aih、aih、aih...，燒--啦 ！」日昇喝聲jiok boe7著阿瑛大嘴sop8，khok仔te tiam3嘴空khok8-khok8-soan，燙著目屎都lian3--落-來。日昇嘴空對嘴空一直pun5風：「Gong7 gin2仔，燒hut-hut就kiat--落，會燙--死-oh。」日昇也笑也惜，原來食khok仔te tioh8學問，ai3 sim5--半-分-鐘-仔，等豆油、甜、hiam醬，ti7 khok仔te內底行互透，才tu2好燒，tu2好食。Toe3日昇tng2--來，煮飯、洗衫、顧店、piaN3厝內，逐項khang-khoe3都做。遮--的khang-khoe3阿瑛自細漢做慣si3，假na2生活的一部份。看ti7大人眼內，是疼tiuh-tiuh koh惜命命。日昇tioh8拚外，四界奔波販賣。
秀津雖然顧內，不時kaN5紳添，庄頭庄尾收貨，互日昇有物thang賣。三人外口走chong5，kam2仔店經常放互阿瑛。Tioh8顧店口應付人客，也beh piaN3厝內雜tih。對呣bat半項到萬事通，小小年紀養成意志堅強、骨力拍拚、克服困境的生理kha-siau3，四人共同keng7出這片產業。可惜上天怨妒，紳添早過身，放伊孤單未亡人...「啊！“未亡人”，“未亡人”！阿瑛lin2阿添kah ah8死--去，na2呣toe3去死--咧？Kah ah8該死未死？Ah8-sai2 ai-ai-chap8-chap8，死好--啦 ！」Koh想倒tng2--來，「呣tioh8，呣tioh8！」阿瑛心內喊喝：「世間敢有分主、從，大、細，捨施及收受的差別？一枝草一點露，露水chiau5-un5。按呢，人汰有koan5低gam2？每個人應該有公平生存及生活的空間。這個時空，應該互獨立、自主自信、呣受束縛、肯衝肯拚的人，e7-tang3 tng2-seh8、發揮的機會。Ti7人際網路chhoe7著平衡的立足點，踏出開闊的路--出-來...」
阿瑛真怨歎，「阿i oan-na2查某人，平平查某人，na2 boe7替阮設想--咧....」賣田煞自按呢拖--咧。呣koh，新puh兩chan5代誌互阿瑛心煩。一項是阿花收擔--啊，阿章及in新婦苦求tng2去toa3做夥。厝空--出-來，in阿i嘛加足無伴。另外一項，阿典菜架仔無ai3做--啊，想過年仔過，彰化chhoe7厝賣自助餐。厝仝款無人soe3--啊。阿花搬徙，影響上大猶是秀津，房頭內同似仔in兩人上好、上有話講。阿瑛雖然氣阿花gau5搬話，呣koh，看秀津一下無伴，不時gam7-khuh-gam7-khuh，煞替伊可憐。日昇自紳添過身，kam2仔店放互阿瑛，連開菜架仔，仝款放互乾家新婦。家己一人茶友、農友、山友、釣友、道友...，相招--咧四界去。秀津一下講--伊，就應講伊猶teh作穡--咧，也無咧chhit-tho5。其實田園khang-khoe3攏倩人。是講日昇心臟血油塞了後，秀津驚--著，呣敢siuN互做，就隨在伊溜溜去--啦 。Ah若菜架仔收--起-來，阿瑛想，che代誌大--囉。
阿典菜架仔呣做beh改途，阿瑛瞭解。做boe7過工，趁無夠工錢，koh chim3--落-去嘛無前途。呣koh，今仔日kam2仔店會存在，加減靠菜架仔thaN2--咧。菜架仔若收，無鬥相keng7，客門猶會流失。原本受公教福利中心搶boe7少客戶，超商、百貨、二四小時便利商店koh直直開，kam2仔店已經chiaN5歹生存--囉。像阿梅，店敢無開ti7市仔口，「食市是食市，人大賣場，beh互人做taiN2！Chit-ma2流行大魚食小魚，細尾--的若搶無食，kian-kian仔tioh8食土沙粉仔koh8。」阿梅等於宣告一個時代的結束。干單看菜市仔四khou-lian3-tng2，三腳步一kham2，五腳步一間的雜貨仔店，互大賣場kiat kah boe7喘氣。無收tioh8改途，chhun--的neh--咧neh--咧，也無咧偌好過。這款勢面，互阿瑛心驚。只是這幾個月來，in乾家beh chhap na2呣chhap--咧，互伊歹開嘴。猶是阿娟tng2--來，聽著阿典beh搬徙，厝lang3兩間出--來，講ai3順續改變經營型態。阿瑛鼓勵伊ka7阿ma2講，明--的表示in阿ma2聽伊的話，這件代誌伊呣敢做主。暗--的咧，處境礙gioh8，呣敢chhun腳出手。「咱這間賣場，tioh8定位社區性的小賣場。」
阿娟講著chiaN5有pan7：「咱無才調及大賣場拚，嘛無beh及in拚，主要應該附近利便。第二，確定beh賣啥？先決定beh賣生鮮食品--無？若beh，tioh8請動力，估計規模及設備。第三，通盤檢討進出貨流程及成本。物流電腦管制，尤其人力成本ai3降到chhun一人，人客嘛tioh8自助式。」阿娟批評這兩kham2店，全無效率：「Lin2看kam2仔店ham5菜架仔用三人，當然做無夠工錢--啊。」想boe7到阿瑛辛苦十外年，煞互阿娟當做無效率：「Ah若beh賣豬肉、魚仔、cheng牲仔，一人按怎做？敢bu2會--去？」「汰bu2 boe7--去！」阿娟應著chiaN5 sang2勢：叫頂手處理好，咱賣現成--的-啊。Chit-ma2啥時代，講究分工合作，共同創造利純。合咧做、合咧趁....」「Ah是beh按怎合咧做？」秀津聽了chiaN5有興趣：「會去互人食--去-無？」「講著按怎合作，che chiaN5有thang hoe7--咧。」阿娟興chhih-chhih：「按呢--啦，我tng2來問公司有興趣--無，派人落--來。大家tioh8先想互好，若講會好勢，典叔--啊in搬徙，厝隨整理。兩kham2店面拍通，三十外坪真好用--啦 。」阿娟講著有條有理，阿瑛煞欽服--起-來。秀津嘛聽真入耳：「卡晏lin2阿公tng2--來，你講卡詳細--咧。咱這kham2店你bat hoaN7--過，」秀津na2像teh kou-chiaN5：「你tng2來規劃，tng2來hoaN7，好--m7？」「阮猶是beh tiam3台北，...koh免幾年仔，阮就升店長--啊-neh。」
加盟的細節，日昇猶是番咐阿瑛處理，na2像對伊beh再嫁的代誌，放boe7記--得-啊。阿瑛仝款盡心盡力，做法卡倚soe3厝--出-去。有關店長一職拍活扣，記明咱倩，若倩無，由對方無條件支援。經過這chan5代誌，阿瑛歡喜in阿娟加真bat真liu3--啊，尤其對khang-khoe3的熱情投入，互伊感受chiaN5深。人講敬業樂群，大概指像阿娟按呢的款。呣koh，互阿娟笑伊無效率，實在chhin3心餒志。一時不比一時，彼陣連想都想boe7到。看著阿娟變kah大人大種，做著代誌自信滿滿。Aih，呣老嘛互jiok kah老！ 
</HL>