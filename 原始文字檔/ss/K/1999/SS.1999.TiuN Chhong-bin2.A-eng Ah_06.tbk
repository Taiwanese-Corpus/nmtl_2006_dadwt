<CL>
6
  Sin-thiam koe3-sin au7 te7-ji7-ni5, ia7-si7 it-kiu2-chhit-liok8-ni5, u7-iaN2 chng-kha pian3 chin choe7--a. Goan5-pun2 chit8-keng cho3 e5-a2 kang-tiuN5, koh lang5 lai5 ke khui chit8-keng. Chit-toa3 kang-tiuN5 ma7 khui chit8-keng. Tai3-tong7 kok-chiong2 sio2-heng5 ka-kang it-tit8 puh--chhut-lai5. Iu5-ki5 kui2-lo7 tong3 sin khi2 e5 hoan3-chhu3, hou7 chng-kha lioh8-lioh8-a2 chhiuN7 ke-a2-bin7 e5 lau7-jiat8-khoan2. Chng--nih e5 siau3-lian5-ke-a2 boe7 goa7-lau5--a, long2 khi3 ti7 Chiang-hoa3, Tai5-tiong thong-khin5 chiah8 thau5-lou7, cho3 seng-li2. M7-na7 an2-ne, goa7-lai5 jin5-khau2 ma7 choe7 kah u7 kam2-kak--tioh8-a. Kam2-a2-tiam3 e5 lang5-kheh, tu5 chng--nih e5 chai7-te7-lang5 kap koe3-lou7-kheh i2-goa7, poaN lai5 chit8-koa2 sin-chhu3-piN. ChhiuN7 Tai5-pak lai5 khi2 hoan3-chhu3 e5 Lim5 chu2-jim7, e5-chhiuN2 e5 TiuN kho3-tiuN2, cho3 e5-tai5 e5 Lau5 sai-hu7, choan chau2 ka-teng5 tai7-kang e5 Ko Beng5-ki5.... In2-khi2 A-eng heng3-chhu3--e5, si7 jit8-si5 pai5 ti7 in tau mng5-khau2 chheng5-a2-kha, be7 hi5, bah, oan5-a2, chheN-chhai3 teng2-teng2 hia hoan3-a2. Kui-tin7 lang5, u7 khia5 ki-chhia, thih-be2, tah8 jin5-lek8-chhia chai3--lai5..., chit8-ui7 be7 koe3 chit8-ui7. Mui2-jit8 chin chun2-si5, chap8-tiam2 ji7-chap8-hun kau3 chheng5-a2-kha lai5 be7. Kau3 chap8-tiam2 si3-chap8 to7 saN kah bo5 poaN3-taN3--louh. “U7 than3 si7 u7 than3, m7-koh hoe3-te2 oh liah8 phaiN2 siau.” A-tian2-so2 an2-ne tau5 hou7 A-eng thiaN, in2-khi2 A-eng e5 siong-ki.
  A-eng chiong siuN7-hoat kong2 hou7 Jit8-seng thiaN, “TaN kam2-a2-tiam3 long2 li2 teh hoat8-loh8, li2 beh an2-choaN2, to7 an2-choaN2--lah.” Jit8-seng choan5-koan5 long2 pang3 hou7 A-eng. Ki5-sit8 A-eng e5 cho3-hoat chin kan2-tan, lang5-bin7 khoah goa7-ian5 ho2, toa7-se3-keng ka-kang-chhiuN2 si7 siong7 toa7 e5 kheh-hou7, i chu7-sin3 phah e7 jip8. Oah8-iong7 chhun e5 chit8-keng tiam3-bin7, sio2-khoa2 kai2-chong--chit8-e7, to7 ham5 A-tian2 ang-bou2 kong-ke cho3 seng-li2. A-eng hoaN7-siau3, A-tian2-so2 kou3-tiam3, A-tian2 sang3-hoe3. Sui-jian5 si7 chit8-chai2-a2 e5 khang-khoe3, saN-lang5 cho3 kah chiaN5 bo5-eng5. SiuN7 boe7 kau3 to7-si7 eng5-giap8-giah8 pi2 kam2-a2-tiam3 ke kui2-lo7 poe7, A-eng chu-kim chiok bo5 bun7-te5, A-tian2 in to7 chin jiau3--louh. Kui-boe2 chu-kim long2 A-eng lok--loh8, ma7 bo5 khui-thai7 in ang-bou2. “Na7 m7-si7 A-eng chio3-chiN5 hou7 goan2 kap i kong-ke cho3 seng-li2,” lou7-boe2 chu7-lip8 mng5-hou7 e5 A-tian2-so2, kong2 chhut loe7-sim e5 kam2-kek: “Goan2 bo5 hoat-tou7 than3 ka-ti7 khui-tiam3.” Hit-chun7 A-eng khoaN3-tioh8 in ang-bou2 lio5-bah, thai5-hi5, khau-lin5, hiah khin5-khoai3 kut-lat8, boe7 hiam5 chhau3-chho...... SiuN7 khi2 Jit8-seng kong2 e5 oe7: “ChiN5 si7 ka-ti7 than3 hou7 ka-ti7....” In ang-bou2 eng tit e5 hun7-giah8 A-eng long2 sng3 kah chin u7-kau3--lah. Iu5-ki5 poh8-li7 to-siau, tian7-oe7 sang3-hoe3.... Mai3 kong2 chit8-ui7 chau2-be7 koe3 chit8-ui7 hia e5 hoan3-a2 pek kah tioh8 siu-taN3, lian5 khah hng7 e5 ka-kang-chhiuN2 to lai5 hak-hoe3.
  Hit-chun7 A-eng iau2 m7-bat thiaN-koe3 chhiau-chhi7. Ki5-sit8 bu5-heng5-tiong, in kiaN5 tui3 chhiau-chhi7 chit-tiau5 lou7. Hoe3-te2 si7 lan5-bian2--e5, chi2-ho2 khng3 peng-siuN leng2-tong3, leng2-chong5. M7-koh chng-kha-lang5 bo5-ai3 chiah8 leng2-tong3-bah, A-tian2 to7 siuN7 pan7-hoat ka-kang, oh8 koan3-chhiang5, siN7 kiam5-bah e5 ki-sut8. Sin-sian, jip8-chhut-hoe3 si5-kan te2, koan2-che3 khou3-chun5, ke3-siau3 hap8-li2...., si7 A-eng mui2-jit8 hoat8-loh8 e5 khang-khoe3, sui-jian5 cho3 chit8-chai2-khi2, tioh8 iong7 kui-kang e5 cheng-sin5. In-ui7 toa7-chu2-kou3 long2 tioh8-ai3 sang3-hoe3, A-tian2 chit8-e5 lang5 ia7 beh lai7 beh goa7, sit8-chai7 bu2 boe7 khi3, m7-chiah ke chhiaN3 Ko Beng5-ki5 sang3-hoe3, thai3 e7 chai cho3-hoe2 ku2--leh, Beng5-ki5 e7 tui3 A-eng kho3-siok8 kah pi2 kho3-siok8 tham koe3 chit8-tiam2-tiam2-a2.......
  Ko Beng5-ki5 si7 goa7-ui7-a2-lang5, goan5-pun2 toa3 e5-a2-chhiuN2 teh pang3-hoe3 tai7-kang. Kok chng-thau5 chit8-e7 sek8--leh, kui-khi3 thau5-lou7 si5-tiau7, choan-bun5 the3 kang-tiuN5 si3-ke3 pang3-hoe3 hou7 lang5 tai7-kang. Chng-kha e5 lau7-hoe3-a2, tioh8 hoat8-loh8 saN-tng3--e5, kou3 gin2-a2 kiaN5 boe7 khui kha e5 cha-bou2-lang5....., tak8-e5 thiaN-thau5 che7--leh, siang-chhiu2 na2 piN3, chhui3 na2 hoe7, hiN7 na2 thiaN to7 u7 chiN5 thang nia2. Bok8-koai3 kong2 “kheh-thiaN si7 kang-tiuN5”, tak8-e5 hong Ko Beng5-ki5 cho3 thiaN-tiuN2----ti7 lang5 tau thiaN-thau5 chhut-chhut jip8-jip8 e5 Ko thiaN-tiuN2. A-eng chhiaN3 Ko thiaN-tiuN2 si7 sng3 kan--e5, i hoat-kak Beng5-ki5 cho3 khang-khoe3 teng2-chin, khin5-khoai3, kin2 koh u7 hau7-lut8. Chin-chin si7 lan2 Tai5-oan5 ka-kang-giap8 toan3-lian7 chhut--lai5 e5 cho3-khang-khoe3-lang5, na7 bo5 hau7-lut8, kap lang5 boe7 pi2-pheng--li7, than3 chui2 chiah8 to bo5--oh.
  A-eng chit8-kiaN5-lang5 chu7 bau7 kang-tiuN5 e5 hoe2-sit8-liau7, bo5-eng5 koh chap8-tih. Ho2 li7 ju2 cho3 ju2 toa7, i2 liong7 che3 ke3, chin3-ke3 ke7, li7-sun5 tauh8-tauh8-a2 chau2--chhut-lai5. Tak8-e5 sui-jian5 bo5-eng5 chhi3-chha3, koh cho3-tioh8 chiaN5 jiat8. Iu5-ki5 A-eng kam2-a2-tiam3 hoe3 kaN5 be7 chhut chin choe7, che si7 hit-chun7 liau7 bo5-tioh8--e5. Ki5-sit8 koh-khah liau7 bo5-tioh8 si7 khi3 tng7-tioh8 Chhai2-giok8, Chhai2-song chit-tui3 thng5-sng-oan5, kai2-pian3 i e5 it-seng!
  Kau3 it-kiu2-chhit-pat-ni5, seng-li2 i2-keng chin loh8-un3--a. Te7-it-pai2 khoaN3-tioh8 Chhai2-giok8 in chia2-moai7, si7 thiaN A-koan hoah kong2: “Ma, u7 lang5 teh thau-ni chhai3!” A-eng oat chhut-khi3 khoaN3 e5 si5, khoaN3-tioh8 nng7-e5 cha-bou2 gin2-a2 phi2 chau2 leh long7, “Bo5 chit-khoan2 tai7-chi3--lah,” A-eng kiu3-cheng3 thak8 chit8-chai2-a2 e5 A-koan: “Chhai3 siok8 kah, siaN2-lang5 beh thau-theh8?” Te7-ji7-pai2 khoaN3-kiN3 si5, m7-si7 leh thau-theh8 chhai3, si7 leh khioh chhai3-hah8-a2. Khioh lak kah chit8 si3-ke3 e5 chhai3-hah8-a2. “SiaN2-mih si5-tai7--lah, iau2 u7 lang5 teh khioh chhai3-hah8-a2!” A-eng sim-lai7 hiau-gi5, “Si7 khioh beh chhi7 ke chhi7 ti? Iah-si7 beh cho3 chhau3-tau7-hu7?” KhoaN3 in an2-ne bih-bih chhih-chhih, “Si7 siaN2-lang5 tau e5 cha-bou2 gin2-a2? Beh tih8 kong2 to7 ho2--a, ah8-sai2 kiaN lang5 chai.” Chit-khou-ui5-a2 gin2-a2 toa7-se3, A-eng bat thau3-thau3, to7-si7 m7-bat khoaN3-kiN3 chit nng7-e5. Toa7-han3--e5 long2 chheng7 kok-hau7-a2 che3-hok8, m7-koh peh8-saN hoan2 phu2, ou-kun5 ou kah khoaN3 e7 tioh8 lah-sap. Tai7-khai3 thak8 it, ji7-ni5. Se3-han3--e5 chha-put-to gou7, lak8-hoe3, nng7-kang2 phiN7-chui2 put-si5 tin kau3 chhui3--nih, jian5-au7 si7 kin2 suh jip8-khi3 phiN7-khang-te2. “Kap goa2 se3-han3 long2 kang7-khoan2!” A-eng sit8-chai7 chiaN5 hoN3-hian5. ChhiuN7 an2-ne tng7--tioh8 kui2-lo7 pai2, beh oa2 khi3 mng7--leh, in to7 chau2 kah phun3-kha-keng.
  Chit8-pai2 bu5-i3-tiong thiaN3-tioh8, “Ho2--a-lah, lan2 chiah8 u7-kau3 to7 ho2--a-lah!” A-eng chong5 chhut-khi3 toa7-siaN kio3: “A-chi2!” Chit8-thau5 chai loh8-khi3 siau-se7 e5 tong5-ni5.
</CL>
<HL>

6
紳添過身後第二年，也是一九七六年，有影庄腳變真濟--啊。原本一間做鞋仔工廠，koh人來加開一間。織帶工廠嘛開一間。帶動各種小型加工一直puh--出-來。尤其幾lo7棟新起的販厝，互庄腳略略仔像街仔面的鬧熱款。庄--裡的少年家仔boe7外流--啊，攏去ti7彰化、台中通勤食頭路、做生理。M7-na7按呢，外來人口嘛濟kah有感覺--著啊。Kam2仔店的人客，除庄--裡的在地人及過路客以外，搬來一寡新厝邊。像台北來起販厝的林主任、鞋廠的張課長、做鞋台的劉師父、專走家庭代工的高明棋...引起阿瑛興趣--的，是日時排ti7 in兜門口榕仔腳，賣魚、肉、丸仔、青菜等等hia販仔。規陣人，有騎機車、鐵馬、踏人力車載--來...，一ui7賣過一ui7。每日真準時，十點二十分到榕仔腳來賣。到十點四十就saN kah無半擔--囉。「有趁是有趁，呣koh貨底oh掠歹銷。」阿典嫂按呢投互阿瑛聽，引起阿瑛的商機。
阿瑛將想法講互日昇聽，「TaN kam2仔店攏你teh hoat8落，你beh按怎，就按怎--啦 。」日昇全權攏放互阿瑛。其實阿瑛的做法真簡單，人面闊外緣好，大細間加工廠是上大的客戶，伊自信拍會入。活用chhun的一間店面，小khoa2改裝--一-下，就ham5阿典翁某公家做生理。阿瑛hoaN7-siau3，阿典嫂顧店，阿典送貨。雖然是一早仔的khang-khoe3，三人做kah chiaN5無閒。想boe7到就是營業額比kam2仔店加幾lo7倍，阿瑛資金足無問題，阿典in就真jiau3--囉。歸尾資金攏阿瑛lok--落，嘛無虧待in翁某。「若呣是阿瑛借錢互阮及伊公家做生理，」路尾自立門戶的阿典嫂，講出內心的感激：「阮無法度趁家己開店。」彼陣阿瑛看著in翁某lio5肉、thai5魚、khau鱗，hiah勤快骨力，boe7嫌臭chho..... 想起日昇講的話：「錢是家己趁互家己...」In翁某應得的份額阿瑛攏算kah真有夠--啦 。尤其薄利多銷，電話送貨... Mai3講一ui7走賣過一ui7 hia的販仔逼kah著收擔，連卡遠的加工廠都來hak貨。
彼陣阿瑛猶呣bat聽過超市。其實無形中，in行對超市這條路。貨底是難免--的，只好khng3冰箱冷凍、冷藏。呣koh庄腳人無ai3食冷凍肉，阿典就想辦法加工，學灌腸、siN7鹹肉的技術。新鮮、入出貨時間短、管制庫存、價siau3合理....，是阿瑛每日hoat8落的khang-khoe3，雖然做一早起，著用規工的精神。因為大主顧攏tioh8-ai3送貨，阿典一個人也beh內beh外，實在舞boe7去，呣才加倩高明棋送貨，汰會知做夥久--咧，明棋會對阿瑛kho3-siok8 kah比kho3-siok8 tham過一點點仔.......
高明棋是外ui7仔人，原本toa3鞋仔廠teh放貨代工。各庄頭一下熟--咧，規氣頭路辭掉，專門替工廠四界放貨互人代工。庄腳的老歲仔、著hoat8落三頓--的、顧gin2仔行boe7開腳的查某人.....，大家廳頭坐--咧，雙手那piN3，嘴那hoe7、耳那聽就有錢thang領。莫怪講「客廳是工場」，大家封高明棋做廳長----ti7人兜廳頭出出入入的高廳長。阿瑛倩高廳長是算間--的，伊發覺明棋做khang-khoe3頂真、勤快、緊koh有效率。真真是咱台灣加工業鍛練出--來的做khang-khoe3人，若無效率，及人boe7比pheng--li7，趁水食都無--oh。
阿瑛一kiaN5人自bau7工場的伙食料，無閒koh雜tih。好li7愈做愈大，以量制價，進價低，利純tauh8-tauh8仔走--出-來。大家雖然無閒chhi3-chha3，koh做著chiaN5熱。尤其阿瑛kam2仔店貨kaN5賣出真濟，che是彼陣料無著--的。其實koh卡料無著是去tng7著彩玉、彩霜這對糖霜丸，改變伊的一生！
到一九七八年，生理已經真loh8-un3--啊。第一擺看著彩玉in姊妹，是聽阿娟喝講：「媽，有人teh偷ni菜！」阿瑛斡出去看的時，看著兩個查某gin2仔phi2走咧long7，「無這款代誌--啦，」阿瑛糾正讀一早仔的阿娟：「菜俗kah，啥人beh偷theh8？」第二擺看見時，呣是咧偷theh8菜，是咧khioh菜hah8仔。Khioh lak kah一四界的菜hah8仔。「啥物時代--啦，猶有人teh khioh菜hah8仔！」阿瑛心內hiau疑，「是khioh beh飼雞飼豬？抑是beh做臭豆腐？」看in按呢匿匿chhih-chhih，「是啥人兜的查某gin2仔？Beh tih8講就好--啊，Ah8-sai2驚人知。」這箍圍仔gin2仔大細，阿瑛bat thau3-thau3，就是呣bat看見這兩個。大漢--的攏穿國校仔制服，呣koh白衫反phu2，烏裙烏kah看會著垃圾。大概讀一、二年。細漢--的差不多五、六歲，兩港鼻水不時tin到嘴--裡，然後si7緊suh入去鼻孔底。「及我細漢攏仝款！」阿瑛實在chiaN5 hoN3-hian5。像按呢tng7--著幾lo7擺，beh倚去問--咧，in就走kah phun3-kha-keng。
一擺無意中聽著，「好--啊啦，咱食有夠就好--啊啦！」阿瑛chong5出去大聲叫：「阿姊！」一頭栽落去消逝的童年。
</HL>