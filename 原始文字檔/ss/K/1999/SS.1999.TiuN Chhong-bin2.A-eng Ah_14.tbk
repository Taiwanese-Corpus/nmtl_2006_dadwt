<CL>
  14 
  Na7 kong2 e7 chhek-kin7 kap khiu2-khui A-eng, Kheng3-tong5 nng7-lang5 e5 hun-hun hap8-hap8, A-koan tu2 khia7 koan-kian3 e5 kak-sek. Che sit8-chai7 chin o3-miau7, A-eng ma7 siuN7 bo5, kam2-cheng5 e5 pho-tong7 e7 siu7 gin2-a2 hiah toa7 e5 eng2-hiong2, si7 m7-si7 kap lan2 bun5-hoa3 poe7-keng2 u7 koan? Kui-e5 “chhu3-tau” pi2 lai7-bin7 jin7-ho5 seng5-oan5 khah iau3-kin2, tioh8 khah tin-sioh? A-koan chu7 soe3-chhu3 Tai5-tiong thak8-chheh, sou2-hui3 ju2 theh8 ju2 siong, khai-chiN5 long2 boe7 sioh lioh8, hou7 A-eng chin hoan5-lo2. Chit8-e5 thak8-chheh cha-bou2 gin2-a2, chit8-goeh8-jit8 tioh8 khai chiuN7 ban7, sit8-chai7 siuN chhia-hoa5. Liam5-mi chham-kho2-chheh, liam5-mi CD. M7-si7 hak8-hau7 tioh8 kiau2-chiN5, to7-si7 beh kap tong5-oh8 pan7 siaN2-mih oah8-tang7. Pheng7 Eng2-siong5 ke chiok gau5 khai.
  Tau5 hou7 Jit8-seng thiaN, Jit8-seng kong2 pi2 Tan5 li2-su7 in i-su-juh, ho2 chiok che7--leh-louh: “A-gim2 chit8-goeh8-jit8 bo5 nng7-ban7-khou bo5-kau3 iong7.” “Thai3 tioh8 hiah che7?” A-eng m7 siong-sin3: “Si7 an2-choaN2 khai--e5?” “Iau2 m7-si7 u7 lou7 iong7 bo5 lou7 iong7 ioh8-a2 be2 chit8-toa7-tui.” Eng5-chin3 ang-bou2 thiaN3-kiaN2, koh be5-sin3 pou2-ioh8, khai-chiN5 to7 siong--louh. “Lan2 Eng2-siong5, A-koan si7 m7-si7 tioh8 pou2-pou2--leh?” A-eng chiaN5 koan-sim: “Chin3-cheng5 lian7 ke-ka, in ia7 m7-chiah8.” “M7-chiah8 mai3 bian2-kiong2, saN-tng3 moai5 png7 chiah8 e7 loh8--khi3, bian2 kiaN khi3 koe3-lo5.” Jit8-seng an-ui3 A-eng bian2 chhau-sim: “Li2 khoaN3 Eng2-siong5 chiah8-png7 iong7 oaN2-kong, toa7 piah ah8-sai2 kiaN.” A-eng thiaN-tioh8 phaiN2-se3: “Soah m7-chai i hiam5 te2-png7 hui3-khi3. SiuN siaN5-seng7--khi3-a-lah.” “E7 chiah8 si7 hok,” Jit8-seng chiaN5 chheng-sim: “KhoaN3 i chiah8, pi2 lan2 ka-ti7 khah ho2-chiah8.” A-eng tim3-thau5 piau2-si7 tong5-kam2. M7-koh, A-koan tiam3 Tai5-tiong seng-oah8 khi2-ki, chong2 hou7 lang5 kam2-kak boe7 hong3-sim. Sui-jian5 Jit8-seng kong2 i oah8-kioh, khong2-kau, peng5-iu2 che7, tong-jian5 khai-chiN5 e7 khah siong, A-eng kan-taN kam2-kak put-an. Chheh i thak8 koe3-thau5, hit-chun7 thong-hak8, ha7-kho3 tng2-lai5 chhu3--nih tau3-kha-chhiu2. Kui-kui ki2-ki2, tan-tan sun5-sun5. Bo5 chhiuN7 A-koan thak8-chheh, ia7 beh kaN5 leh chhit-tho5.
  Goan5-pun2 kong2-tioh8 beh piaN3 tai7-hak8, au7--lai5 kong2 na7 jit8-kan kho2 boe7 tioh8, ia7-kan ma7 ho2. Ju2 kong2 ju2 bo5 chi3-khi3, seng5-chek ma7 ju2 lai5 ju2 chha. M7-chai teh thak8 siaN2 chheh, pheng7 eng2-koe3-a2 ke chin bo5-kang5--louh. A-eng bat khi3 A-koan soe3-chhu3 sok-sia7 ka7 khoaN3-mai7--leh. Se3-se3 keng-a2, toa3 si3-e5 lang5. Chheh-toh-a2, bin5-chhng5 kheh cho3-hoe2. Mih8-kiaN7 tan3 chit8 si3-ke3, sek-lai7 ui7-seng bai2, cheng2-ko3 khoan5-keng2 ma7 bo5 ho2. Lun7-chin-kong2, m7-si7 thak8-chheh e5 ho2 sou2-chai7. Tong5-oh8 sui-jian5 ho2-chhui3, ma7 chin oah8-phoat, a-i5, a-i5 kio3 kah chhin-hou3-hou3, chong2--si7 hou7 A-eng kam2-kak bo5 chin-sit8, ma7 chha5 boe7 chhut siaN2-mih. A-eng chiong A-koan gau5 khai, na2 chit8-chiah li5-be2, hou7 chhau-hoan5 e5 khou2-nau2 kap Kheng3-tong5 chham-siong5. “Bo5 ti7 li2 seng-khu-piN e5 koan-he7--lah.” Kheng3-tong5 an-ui3 A-eng: “A-koan hiah khiau2, bat-su7, eng3-kai3 boe7 hou7 lang5 thoa phaiN2 chiah tioh8.” Oe7 sui-jian5 an2-ne kong2, kau3 tai7-chi3 oa2--lai5 e5 si5-chun7, Kheng3-tong5 piau2-hian7 chhut--lai5 e5 koan-sim kap jiat8-seng5, hou7 A-eng chhim-chhim kam2-siu7 un-loan2.
  “Chhu3-lai7 na7 u7 chit8-e5 cha-pou-lang5 thaN2 tiau5, sim ke joa7 chai7, ke joa7 an--leh!” A-eng chin kam2-khai3, gin2-a2 toa7-han3, sit8-chai7 su-iau3 tioh8 lau7-pe7 e5 koan2-ka3. M7-na7 lau7-pe7 e5 ui-giam5, tu2-tioh8 tai7-chi3 tong-ki lip8-toan7, boe7 thoa-thoa soa-soa, he cho3 ma-ma--e5 to7 cho3 boe7 kau3. A-koan jia2 chhut chit8-koa2 tai7-chi3, na7 bo5 Kheng3-tong5 keng3-kak-seng3 koan5, beh pian3 kah an2-choaN2 iau2 chin phaiN2 kong2. Tai5-oan5 ti7 teh pian3, A-eng cho3 seng-li2 ma7 kam2-kak sia7-hoe7, keng-che3 khoan5-keng2 long2 teh pian3-chhian. Beng5-ki5 “thiaN-tiuN2” bo5 cho3--a, kong2 beh khi3 Thai3-kok cho3 e5-a2. “Kang-lang5 ju2 lai5 ju2 phaiN2 chhiaN3, bo5 soa2 khi3 hai2-goa7, bo5 chai5-tiau7 chiap-toaN, ka-teng5 tai7-kang toaN-ke3 bai2, toe3 but8-ke3 boe7 tioh8, tai7-kang e5 lang5 ma7 chio2--khi3-a.” Ki5-sit8 A-eng e5 kam2-chhiok, iau2 bo5 khoaN3-tioh8 siau3-lian5 gin2-a2 khi3 khap8-tioh8 hit chit8-bin7. ChhiuN7 『電動玩具』, kha-la OK, lok8-iaN2-toa3, te7-si3-tai5, KTV teng2 siaN-sek gu5-lok8 tauh8-tauh8-a2 heng--khi2-lai5, lian5-tai3 bo5 cheng3-siong5 e5 poah8-kiau2, be5-hoan3-ioh8 teng2, ma7 toe3 chhim-jip8 gu5-lok8 tiuN5-sou2, hak8-hau7. Chit8-koa2 bu5-ti, houN3-ki5 e5 siau3-lian5 gin2-a2, soah lai5 lop-loh8 i e5 khut-a2! Eng5-chin3 in A-gim2 to7-si7 chit8-e5 sit8-le7. U7 lang5 teh kong2, 『愛之適足以害之』. Si7 an2-choaN2 ai3 chit8-e5 lang5, tian-to3 e7 khi3 hai7-tioh8 i--ne? Eng5-chin3 ang-a2-bou2 thiaN3-kiaN2, sioh-kiaN2 chit-kiaN7 tai7-chi3, tu2 e7-tang3 in3-cheng3 chit-ku3 oe7. Tai5-oan5-lang5 chit8-hang7 seng-oah8 tek8-sek, to7-si7 “chiah8 ioh8 bun5-hoa3”.
  Iu5-ki5 ti7 chng-kha, seng-oah8 khah e7-tit koe3 liau2-au7. Mui2-jit8 siu7 po3-choa2, tian7-si7, tian7-tai5 kong2-ko3 eng2-hiong2, be2 ioh8, chiah8 ioh8 i2-keng si7 chit8-chiong2 seng-oah8 hong-sek. Lo5-khou2 it-seng, sin-the2 kam2 m7-bian2 pou2-pou2--leh? Chng-kha chu7-cha2 liu5-heng5 kia3 ioh8-pau-a2. Pin7 na7 lau3-sai2, kam2-mou7, thau5-khak thiaN3, si5-kiaN5 ioh8-pau-a2 chiah8-chiah8--leh, bian2 khoaN3 i-seng. Ti7 chit-khoan2 koan-liam7 ha7, chit8 si3-ke3 to siaN5 li2 be2 ioh8-a2. Chhut-mng5 iu5-lam2-chhia lai7 teh be7, hong-keng2-khu teh be7. Chhut-kok, kong2-tioh8 Tai5-oan5 chhai2-kang2-thoan5 lai5--a, be7-ioh8-a2--e5 sui5 kui toa7-tin7 hap8-oa2--lai5! Lian5 li2-sia7 to khi3 hou7 kiaN--tioh8. M7-chai ioh8-a2 e7 kiu3--lang5, ma7 e7 hai7--lang5. Ioh8-a2 u7 i e5 chiaN3-bin7 chok-iong7, ma7 u7 hu3-chok-iong7. Eng5-chin3 thiaN in i-su-juh hoah thau5-khak thiaN3, bo5 cheng-sin5. Kong2-tioh8 thiaN3-kiaN2, pou2 nau2, pou2 cheng-sin5 e5 ioh8-a2, to7 be2 chit8 toa7-tui hou7 chiah8. A-gim2 tuh-ku chheh thak8 boe7 loh8, chin chu7-jian5 ma7 ka-ti7 khi3 chhoe7 ioh8-a2. ThiaN tong5-oh8 po3--leh to7 be2, put-ti put-kak ioh8-a2 soah khi3 chiah8 tiau5--leh. Kho2-than3 Tai5-oan5 chiaN5 che7 kim3-ioh8, chhiuN7 Ａmphetamine, chhou-chhou thoan5 jip8 hak8-hau7, e7 khi3 kiat--tioh8 chin che7 iu-siu3 e5 gin2-a2-chai, to7 siu7 the5-sin5, chheN2-nau2, ti7-thiaN3 e5 liau5-hau7 moa5-phian3. M7-chai an-hui-tha-beng7 kap ma2-hui kang7-khoan2, e7 ti7 li2 e5 peN7, hoan2 to3 tng2-lai5 ma7 e7 leng5-ti7 li2. Beh tih8 li2 e5 chiN5, ai3 li2 e5 mia7! Li7 chi sou2-chai7, koh siu7 ou-sia7-hoe7 kun2-ka2--chit8-e7, hak8-hau7, siau3-lian5 gin2-a2 e5 chhut-jip8 tiuN5-sou2, to7 liu5-heng5--khi2-lai5-louh.
  An-hui-tha-beng7 siong-hai7 sin sim e5 chu-sin3, ti7 mui5-the2 tauh8-tauh8-a2 thoan5-po3--chhut-lai5 e5 si5, A-gim2 i2-keng chiah8 tiau5--khi3-a. Kau3 chhun bo5 saN-ko3 goa7 goeh8 to7 beh tai7-choan lian5-kho2, A-gim2 chheh soah bo5 chai5-tiau7 thak8--loh8-khi3. Kin2-tiuN, khun3 boe7 khi3, na7 khun3--khi3 koh na2 teh siak toa7-bin5--leh, ju2 khun3 ju2 thiam2. Bin7-sek chhong-peh8, san2 kau3 na2 chit8-ki tek-ko--leh, 175 kong-hun e5 sin-koan5, chiah 49 kong-kin tang7 nia5. Siong7 khou2-lian5 si7 Eng5-chin ang-bou2, kak-chhat--tioh8 in A-gim2 chiah8 an-hui-tha-beng7, soah pian3 kah liok8-sin5 bu5-chu2. M7-chai sang3 i i-ti7, si7 pang-chou7 gin2-a2 e5 siong7 ho2 pan7-hoat. Tian-to3 am-kham3--khi2-lai5, kiaN lang5 chai-iaN2, phaiN2-mia5 phaiN2-siaN. SiuN7 tan2 lian5-kho2 liau2, chiah siuN7 pan7-hoat khoaN3-mai7. Thai3 chai an-hui-tha-beng7 ju2 chiah8 ju2 tang7, chhim-hai7 lan2 lang5 cheng-sin5, bah-the2 ju2 giam5-tiong7, ju2 phaiN2 kai3-tng7. Eng5-chin3 ang-bou2 chit8-e7 thi5-thu5, A-gim2 chit8-tiau5 mia7, hiam2-hiam2-a2 khi3 hou7 be2-siu--khi3! Sou2-i2 kong2 “ai3”, ai3 tit hoat, thiaN3-kiaN2 tioh8-ai3 thiaN3 u7 tih-a2 lai7, ah bo5, si7 e7 khi3 gou7-tioh8 gin2-a2. A-gim2 suh an e5 tai7-chi3, Eng5-chin3 kham3 kah chin an5, lian5 in oaN7-thiap Jit8-seng to m7-chai.
  It-kiu2-pat-liok8-ni5 khai-hak8 bo5 joa7 ku2 e5 chit8-e5 le2-pai3-jit8, A-eng am3-si5 kam2-a2-tiam3 kheng5 siau3 e5 si5, hoat-kak chit8-chheng-khou kiam2 nng7-tiuN. I e7 ki3-tit siu saN-tiuN, chha5 mng7 A-nai siu nng7-tiuN, Siu3-tin siu chit8-tiuN bo5 m7-tioh8. Koh mng7 ta-ke-koaN long2 bo5 ni, si7 siaN2-lang5 theh8--e5? Kam2 e7 goa7-chhat8? Na7 goa7-chhat8 thai3 bo5 chong2 theh8? Ah iah-si7 A-nai? To cho3-hoe2 hiah che7 ni5--a....? A-eng moa2-pak gi5-hun5, siuN7 cheng5 siuN7 au7 siuN7 boe7 thong. Chu7 an2-ne liau2, tui3 kim-chiN5 siau3-bak8 ke chin sio2-sim. Ti7 chhai3-ke3-a2 khang-khoe3 siu soah, tau3 au7 chiap-chhiu2 kam2-a2-tiam3, chiN5 to7 seng kheng5--chit8-pian3. Kui-tiau5--e5 siu--khi2-lai5, lan5-san--e5 sng3 ho2, chai lau5 joa7 che7. An2-ne cho3, ti7 lang3 le2-pai3-jit8, hoat-kak kiam2 chheng-goa7-khou si5, sui5 chha5 sui5 chang2--tioh8, goan5-lai5 si7 in A-koan theh8--e5! “Theh8 chiN5 an2-choaN2 bian2 kong2!” A-eng khi3 in cha-bou2-kiaN2, pian3 kah hiah sui5-pian7. SiaN2 chai A-koan kian3-siau3 hoan2 siu7-khi3: “To bo5-kau3 chhiaN2 tong5-oh8 in chiah8 gu5-pai5--leh, ....cho3-tin7 khoaN3 tian7-iaN2, siau-ia7 kam2 bian2 khai-chiN5?” “Ah tioh8-ai3 joa7 che7 chiah khai u7-kau3?” A-eng chin hoan2-kam2: “Gin2-a2-lang5 m7 ho2-ho2 thak8-chheh, kan-taN siuN7 beh khai-chiN5, li2 chai li2 chiN5 khai joa7 siong--bo5?” “Khai joa7 siong?” A-koan cho3 chhat8-a2 khah beng2 koe3 lang5: “Goan2 tong5-oh8 chit8-pai2 ni tioh8 gou7, lak8-chheng, chhiuN7 li2 oh!...”
  Oe7 koh na2-chhiuN7 tui3 phiN7-khang chheng3--chhut-lai5, A-eng sit8-chai7 boe7 kham-tit khi3: “Chit8-goeh8-jit8 theh8-tioh8 kui-ban7-khou, iau2 hoah bo5-kau3!” Kui-pak-hoe2 kiong7 beh toh8--khi2-lai5: “Bo5--a, li2 si7 teh thak8-chheh iah-si7 teh chhit-tho5?” “Thak8, thak8, thak8, chit8-jit8 kau3 am3 thak8-chheh, kam2 bian2 『輕鬆、輕鬆』?” A-koan soah pi2 in ma-ma khah toa7-siaN: “ChhiuN7 A-gim2 an2-ne, tak8-am3 thak8 kau3 hoan-tiam2, hoah thau5-khak thiaN3 chiah kam-goan7 si7--bo5?” A-gim2 seng5-chek pi2 in Eng2-siong5 khah ho2 si7 su7-sit8, ui7-tioh8 an2-ne, A-eng chin hio7-hoe2 bo5 hou7 khi3 thak8 Tai5-tiong. M7-koh, khoaN3-tioh8 A-gim2 chheh thak8 kau3 san2-pi-pa, ma7-si7 m7-tat8. Chit-ma2 thiaN A-koan an2-ne kong2, chit8-si5 soah m7-chai beh an2-choaN2 in3. Iu7 koh khi3 i gau5 pian7: “SiuN7 ma-ma se3-han3 si5, am3-si5 thak8-chheh jit8-si5 tioh8 kou3-tiam3, nah u7 thang chhiuN7 li2 chit-ma2 an2-ne?” “Ah bo5, kui-khi3 goan2 mai3 thak8, tng2-lai5 kou3-tiam3 m7 to7 ho2--a?” Ti7 A-eng si7 kam2-khai3 in A-koan sin chai7 hok tiong m7-chai hok, kan-taN e7-hiau2 sai2 seng3-te7, lun2 boe7-tiau5 siaN-au5 toa7--khi2-lai5: “Chu7 li2 thak8 kau3 ko-ji7, chhu3-lai7 khang-khoe3 cho3 joa7 che7 li2 ma7 chai. Iau2 koh teh kap ma-ma sai7-thai2, m7-chai ho2-mia7! Ah na7 beh chhiuN7 A-nai in an2-ne...” “Bian2 kong2--a-lah, soah m7-chai pat8-lang5 e5 cha-bou2-kiaN2 khah ho2.” A-koan koh teh sai2 kiau-seng3: “Cho3 li2 khi3 thiaN3--in sioh--in ho2--lah.” “Li2 leh kong2 siaN2? Ma-ma kong2 an2-ne kam2 m7-tioh8?” “Khap8-tioh8 to7 liah8 A-nai in lai5 pi2, goan2 kam2 hiah kou3 li2 oan3!” A-koan seng3-te7 koh chiaN5 jiat8: “Kui-khi3 goan2 lai5 oh8 in kou3-tiam3, an2-ne li2 u7 hoaN-hi2--bo5?” “Mai3 gin2-a2 siuN7--a-lah,” KhoaN3 A-koan chhi3-gia5-gia5 e5 ko3-seng3 kiong7-kiong7 beh koh hoat--khi2-lai5.
  Chong2--si7 chin chai ka-ti7 cha-bou2-kiaN2 khut-kiong5 e5 ko3-seng3, i kiong7 lun2 tiau5, siaN chin7-liong7 pang3 loh8 nng2: “Gin2-a2-lang5 chheh thak8 hou7 ho2 khah iau3-kin2,” Oe7 chit8-e7 khoaN-khoaN-a2 kong2, khau2-khi3 toe3 tauh8-tauh8-a2 chhe7--loh8-lai5, iau2-si7 li7 boe7 khui soeh-kau3: “Kai tong ai3 iong7 e5 chiN5, ma-ma it-teng7 theh8 hou7 li2, boe7-sai2 ka-ti7 ou-peh8 ni. Bo5, ioh si7 phang3-kiN3--leh.....Li2 kong2 lin2 tong5-oh8, siaN2-lang5 chit8-pai2 ni tioh8 gou7, lak8-chheng, si7 an2-choaN2 khai--e5?” “Beng5-chu--a, bat lai5 lan2 tau kong2 tioh8 oe7 kiat8-kiat8-kio3 hit-e5 Beng5-chu--a. In pa-pa, ma-ma joa7 thiaN3--leh, put-si5 theh8 chiN5 kio3 i chhiaN2 goan2 chiah8『大餐』--ne.” Chit8-e7 thiaN an2-ne kong2, A-eng koh liam7--loh8 ma7 ke kong2--e5-a. Chit8-tiuN5 phang3-kiN3 chiN5 e5 hong-pho chu7 an2-ne soah--khi3. 
</CL>
<HL>

14 
若講會chhek近及khiu2開阿瑛、慶堂兩人的分分合合，阿娟tu2徛關鍵的角色。Che實在真奧妙，阿瑛嘛想無，感情的波動會受gin2仔hiah大的影響，是呣是及咱文化背景有關？規個「厝兜」比內面任何成員卡要緊，tioh8卡珍惜？阿娟自soe3厝台中讀冊，所費愈theh8愈siong，開錢攏boe7惜lioh8，互阿瑛真煩惱。一個讀冊查某gin2仔，一月日tioh8開上萬，實在siuN奢華。Liam5-mi參考冊、liam5-mi CD。呣是學校tioh8繳錢，就是beh及同學辦啥物活動。Pheng7永崧加足gau5開。
投互日昇聽，日昇講比陳理事in i-su-juh，好足濟--咧-囉：「阿錦一月日無兩萬箍無夠用。」「汰tioh8 hiah濟？」阿瑛呣相信：「是按怎開--的？」「猶呣是有路用無路用藥仔買一大堆。」榮進翁某疼囝，koh迷信補藥，開錢就siong--囉。「咱永崧、阿娟是呣是tioh8補補--咧？」阿瑛chiaN5關心：「進前lian7雞膠，in也呣食。」「呣食mai3勉強，三頓糜飯食會落--去，免驚去過勞。」日昇安慰阿瑛免操心：「你看永崧食飯用碗公，大piah ah8-sai2驚。」阿瑛聽著歹勢：「煞呣知伊嫌te2飯費khi3。SiuN siaN5-seng7--去-啊-啦。」「會食是福，」日昇chiaN5清心：「看伊食，比咱家己卡好食。」阿瑛頓頭表示同感。呣koh，阿娟tiam3台中生活起居，總互人感覺boe7放心。雖然日昇講伊活kioh、khong2交、朋友濟，當然開錢會卡siong，阿瑛干單感覺不安。冊伊讀過頭，彼陣通學，下課tng2來厝--裡鬥腳手。規規矩矩，單單純純。無像阿娟讀冊，也beh kaN5咧chhit-tho5。
原本講著beh拚大學，後--來講若日間考boe7著，夜間嘛好。愈講愈無志氣，成績嘛愈來愈差。呣知teh讀啥冊，pheng7 eng2過仔加真無仝--囉。阿瑛bat去阿娟soe3厝宿舍ka7看mai7--咧。細細間仔，toa3四個人。冊桌仔、眠床kheh做夥。物件tan3一四界，室內衛生bai2，整個環境嘛無好。論真講，呣是讀冊的好所在。同學雖然好嘴，嘛真活潑，阿姨、阿姨叫kah親hou3-hou3，總--是互阿瑛感覺無真實，嘛查boe7出啥物。阿瑛將阿娟gau5開、na2一隻li5馬，互操煩的苦惱及慶堂參詳。「無ti7你身軀邊的關係--啦。」慶堂安慰阿瑛：「阿娟hiah巧、bat事，應該boe7互人拖歹才tioh8。」話雖然按呢講，到代誌倚--來的時陣，慶堂表現出--來的關心及熱誠，互阿瑛深深感受溫暖。
「厝內若有一個查埔人thaN2 tiau5，心加偌在、加偌安--咧！」阿瑛真感慨，gin2仔大漢，實在需要tioh8老爸的管教。M7-na7老爸的威嚴，tu2著代誌當機立斷，boe7拖拖soa-soa，he做媽媽--的就做boe7到。阿娟惹出一寡代誌，若無慶堂警覺性koan5，beh變kah按怎猶真歹講。台灣ti7 teh變，阿瑛做生理嘛感覺社會、經濟環境攏teh變遷。明棋「廳長」無做--啊，講beh去泰國做鞋仔。「工人愈來愈歹倩，無徙去海外，無才調接單，家庭代工單價bai2，toe3物價boe7著，代工的人嘛少--去-啊。」其實阿瑛的感觸，猶無看著少年gin2仔去khap8著彼一面。像『電動玩具』、卡拉OK、錄影帶、第四台、KTV等聲色娛樂tauh8-tauh8仔興--起-來，連帶無正常的跋kiau2、迷幻藥等，嘛toe3侵入娛樂場所、學校。一寡無知、好奇的少年gin2仔，煞來lop落伊的窟仔！榮進in阿錦就是一個實例。有人teh講，『愛之適足以害之』。是按怎愛一個人，顛倒會去害著伊--呢？榮進翁仔某疼囝，惜囝這件代誌，tu2 e7-tang3印證這句話。台灣人一項生活特色，就是「食藥文化」。
尤其ti7庄腳，生活卡會得過了後。每日受報紙、電視、電台廣告影響，買藥、食藥已經是一種生活方式。勞苦一生，身體敢呣免補補--咧？庄腳自早流行寄藥包仔。Pin7若漏屎、感冒、頭殼thiaN3，時行藥包仔食食--咧，免看醫生。Ti7這款觀念下，一四界都siaN5你買藥仔。出門遊覽車內teh賣，風景區teh賣。出國，講著台灣採購團來--啊，賣藥仔--的隨規大陣合倚--來！連旅社都去互驚--著。呣知藥仔會救--人，嘛會害--人。藥仔有伊的正面作用，嘛有副作用。榮進聽in i-su-juh喝頭殼thiaN3，無精神。講著疼囝，補腦、補精神的藥仔，就買一大堆互食。阿錦tuh-ku冊讀boe7落，真自然嘛家己去chhoe7藥仔。聽同學報--咧就買，不知不覺藥仔煞去食tiau5--咧。可嘆台灣chiaN5濟禁藥，像Ａmphetamine，初初傳入學校，會去kiat--著真濟優秀的gin2仔chai，就受提神、醒腦、治thiaN3的療效瞞騙。呣知安非他命及嗎啡仝款，會治你的病，反倒tng2來嘛會凌治你。Beh tih8你的錢、ai3你的命！利之所在，koh受烏社會滾ka2--一-下，學校、少年gin2仔的出入場所，就流行--起-來-囉。
安非他命傷害身心的資訊，ti7媒體tauh8-tauh8仔傳播--出-來的時，阿錦已經食tiau5--去-啊。到chhun無三個外月就beh大專聯考，阿錦冊煞無才調讀--落-去。緊張、睏boe7去，若睏--去koh na2 teh摔大眠--咧，愈睏愈thiam2。面色蒼白，瘦到na2一支竹篙--咧，175公分的身koan5，才49公斤重nia5。上可憐是榮進翁某，覺察--著in阿錦食安非他命，煞變kah六神無主。呣知送醫醫治，是幫助gin2仔的上好辦法。顛倒掩蓋--起-來，驚人知影，歹名歹聲。想等聯考了，才想辦法看mai7。汰知安非他命愈食愈重，侵害咱人精神、肉體愈嚴重、愈歹戒斷。榮進翁某一下thi5-thu5，阿錦一條命，險險仔去互買收--去！所以講「愛」，ai3得法，疼囝tioh8-ai3疼有tih仔內，ah無，是會去誤著gin2仔。阿錦suh安的代誌，榮進kham3 kah真an5，連in換帖日昇都呣知。
一九八六年開學無偌久的一個禮拜日，阿瑛暗時kam2仔店kheng5 siau3的時，發覺一千箍減兩張。伊會記得收三張，查問阿nai收兩張，秀津收一張無呣tioh8。Koh問ta家官攏無ni，是啥人theh8--的？敢會外賊？若外賊汰無總theh8？Ah抑是阿nai？都做夥hiah濟年--啊....？阿瑛滿腹疑雲，想前想後想boe7通。自按呢了，對金錢siau3目加真小心。Ti7菜架仔khang-khoe3收煞，晝後接手kam2仔店，錢就先kheng5--一-遍。規條--的收--起-來，lan5-san--的算好，知留偌濟。按呢做，ti7 lang3禮拜日，發覺減千外箍時，隨查隨chang2--著，原來是in阿娟theh8--的！「Theh8錢按怎免講！」阿瑛氣in查某囝，變kah hiah隨便。啥知阿娟見笑反受氣：「都無夠請同學in食牛排--咧，....做陣看電影、宵夜敢免開錢？」「Ah tioh8-ai3偌濟才開有夠？」阿瑛真反感：「Gin2仔人呣好好讀冊，干單想beh開錢，你知你錢開偌siong--無？」「開偌siong？」阿娟做賊仔卡猛過人：「阮同學一擺ni tioh8五、六千，像你oh！...」
話koh na2像對鼻孔chheng3--出-來，阿瑛實在boe7堪得氣：「一月日theh8著規萬箍，猶喝無夠！」規腹火強beh toh8--起-來：「無--啊，你是teh讀冊抑是teh chhit-tho5？」「讀、讀、讀，一日到暗讀冊，敢免『輕鬆、輕鬆』？」阿娟煞比in媽媽卡大聲：「像阿錦按呢，逐暗讀到翻點，喝頭殼thiaN3才甘願是--無？」阿錦成績比in永崧卡好是事實，為著按呢，阿瑛真後悔無互去讀台中。呣koh，看著阿錦冊讀到瘦pi-pa，嘛是呣值。Chit-ma2聽阿娟按呢講，一時煞呣知beh按怎應。又koh氣伊gau5辯：「想媽媽細漢時，暗時讀冊日時tioh8顧店，哪有thang像你chit-ma2按呢？」「Ah無，規氣阮mai3讀，tng2來顧店呣就好--啊？」Ti7阿瑛是感慨in阿娟身在福中呣知福，干單會曉使性地，忍boe7-tiau5聲喉大--起-來：「自你讀到高二，厝內khang-khoe3做偌濟你嘛知。猶koh teh及媽媽sai7-thai2，呣知好命！Ah若beh像阿nai in按呢...」「免講--啊-啦，煞呣知別人的查某囝卡好。」阿娟koh teh使嬌性：「做你去疼--in惜--in好--啦。」「你咧講啥？媽媽講按呢敢呣tioh8？」「Khap8著就掠阿nai in來比，阮敢hiah顧你怨！」阿娟性地koh chiaN5熱：「規氣阮來學in顧店，按呢你有歡喜--無？」「Mai3 gin2仔想--啊-啦，」看阿娟刺gia5-gia5的個性強強beh koh發--起-來。
總--是真知家己查某囝倔強的個性，伊強忍tiau5，聲盡量放落軟：「Gin2仔人冊讀互好卡要緊，」話一下khoaN-khoaN仔講，口氣toe3 tauh8-tauh8仔chhe7--落-來，猶是離boe7開說教：「該當ai3用的錢，媽媽一定theh8互你，boe7使家己烏白ni。無，ioh是phang3見--咧.... 你講lin2同學，啥人一擺ni tioh8五、六千，是按怎開--的？」「明珠--啊，bat來咱兜講著話kiat8-kiat8叫彼個明珠--啊。In爸爸、媽媽偌疼--咧，不時theh8錢叫伊請阮食『大餐』--呢。」一下聽按呢講，阿瑛koh唸--落嘛加講--的-啊。一場phang3見錢的風波自按呢煞--去。 
</HL>