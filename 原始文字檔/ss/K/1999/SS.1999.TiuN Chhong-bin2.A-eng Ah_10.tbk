<CL>
10
Chhai2-giok8 chi2-moai7 lai5 tau3-kha-chhiu2 liau2-au7, kai2-sian7 liau2 in ka-teng5 seng-oah8. A-eng in e5 tiam3 ma7 ke chap8-chhe-a2, iu5-ki5 ti7 A-beng5 koe3-sin liau2-au7, mi7-tiam3, kam2-a2-tiam3 chin che7 khang-khoe3, long2 e7 tau3 thaN2--khi2-lai5 cho3, ju2 toa7-han3 ju2 bat ju2 kut-lat8, khang-khoe3 ju2 cho3 ju2 che7 ju2 khin5-khoai3, ma7 ju2 tit-tioh8 tak8-e5 e5 thiaN3-sim. Kheng3-tong5 i2 chit8-e5 goa7-ui7-a2-lang5, chng--li2 koan-i5 thou5-chui2, bak8-kang, chui2-tian7 teng2 chap8-chap8 tih-tih khang-khoe3, oan-na2 khioh-khioh-a2 cho3, ke-kiam2 than3. Sui-jian5 m7-si7 siaN2-mih toa7-sai, khin5-khoai3, su3-si7, lang5 to7 o-lo2, chin kin2 kap chng--li2 e5 lang5 kap cho3 chit8-khiu5.
  Chhim2-thau5 thiaN Lim5 chu2-jim7 kong2 Kheng3-tong5 in tau e5 tai7-chi3, A-eng tui3 Kheng3-tong5 e5 in3-siong7 peng7 bo5 ho2. Chu7 kio3 Chhai2-giok8 in lai5 kou3-tiam3 liau2-au7, tak8-e5 khah u7 chiap-chhiok, tui3 Kheng3-tong5 soah khou2-lian5--khi2-lai5. U7-iaN2 ke-kak-a2 oh chhoa7 kiaN2, iu5-ki5 chu7 nng7-hoe3 kap si3-hoe3 gin2-a2 chhoa7 toa7, u7 khah thiam2-thau5. “A-hiong sim-koaN sit8-chai7 u7-kau3 nge7, to hiah che7 ni5--a, iau2 m7 tng2--lai5.” “Kin2 choa7-ban7 e7 tng2--lai5-lah.” Siu3-tin jin7-ui5: “Chng-kha-lang5 ke3 Tai5-pak, be5-tioh8 chhia-hoa5, boe7-hiau2 siuN7 m7-chiah e7 li7 ang pang3 kiaN2, siuN7 thiat liau2-au7 to7 e7 siuN7 kiaN2 siuN7 chhu3--lah.” Jit8-seng ma7 kam2-kak in bou2 u7 khah koe3-hun7: “KhoaN3 Kheng3-tong5 hiah sioh gin2-a2, eng-kai boe7 phah bou2 chiah tioh8.... Ah bo5, to7-si7 siau3-lian5 khah chhong2-pong7--lah.” Sui-jian5 chit8-ke-lang5 chit8-ke-tai7, kap Kheng3-tong5 tauh8-tauh8-a2 sek8 liau2-au7, A-eng hoat-kak loe7-cheng5 na2-chhiuN7 bo5 hiah tan-sun5.
  “Na7 mai3 khi3 koaiN to7 bo5 chia--e5 tai7-chi3--lah.” Kheng3-tong5 put-si5 chu7-oan3 chu7-than3. U7-iaN2 chit8-e5 chiah8-thau5-lou7-lang5, e7 hou7 thau5-ke gou7-hoe7 kam3-siu2 chu7-to7, choan5 si7 Kheng3-tong5 siau3-lian5 hong3-tong7 e5 koan-he7. “Kok-hau7 pit-giap8 bo5 joa7 ku2, toe3 kang7-chng--li2 A-goan5-chek lai5 Tai5-pak cho3 sio2-kang, chiah chap8-lak8-hoe3 nia5. Hit-chun7 e5 Bin5-koan5-tang-lou7, Siong5-kang-lou7 oh, ma7 chiah khui ho2 bo5 joa7 ku2.” U7-iaN2 gou7, lak8-chap8 ni5-tai7 e5 Tai5-pak, oah8-lek8 chhiong-phoe3, si3-ke3 lau5-a2-chhu3 it-tit8 thah8--khi2-lai5, Kheng3-tong5 kho3 sin-the2 ho2, lat8-thau5 iong2, choan bau7 kang-te7 taN chng-a2, tiau3 chng-a2 e5 khang-khoe3. Sui-jian5 chhou-tang7, chiN5 kau7 lang5 to7 u7 bah, tu5 kia3 chit8-koa2 tng2--khi3, chhun--e5 tak8-e5 chio-chio--leh to7 khi3 te5-tiam3-a2 phaN7. Chit8-kun5 kau2-hiaN kau2-ti7 to7 an2-ne kiat kui-tong2, cho3-kang, chhit-tho5, sio-phah long2 kat cho3-hoe2.
  Thau5-a2 cho3-kang iau2-si7 pun2-giap8, chu7 bat Tang-mng5-kau5 liau2-au7, chng-a2 taN m7-chiaN5 taN, kui-boe2 toe3 i chhit-tho5, chiah8-chheng7, phah thian-ha7. Tang-mng5-kau5 chu7 kap lang5 piaN3 te7-poaN5, khang-chhiu2 jip8 to-tin7, pin5 taN2-khi3 phah chhut mia5-siaN, se3-bin7 chiok chheng3--e5. Kheng3-tong5 e7 hou7 lang5 kio3 ou-to7, to7-si7 toe3 i siu te7-poaN5 po2-hou7-hui3 e5 si5 hou7 lang5 ho7--e5. Ka-chai3 ou-to7 kiaN5 bo5 ku2, to7 khi3 cho3-peng--a.
  U7 lang5 kong2 cho3-peng, ho2-kiaN2 pian3 phaiN2-kiaN2, phaiN2-kiaN2 e7 pian3 ho2. Piau2-si7 kun-tiong ho2-bai2-lang5 e7 tou3 lai5 tou3 khi3. Kheng3-tong5 cho3-peng au7, sui-jian5 lou5-moa5-khui3 tai3 tiau5--leh, lou5-moa5-lang5 e5 gi7-khi3 ka chng-kha-lang5 e5 tiau5-tit8, kap lang5 boe7-bai2 cho3 tui. Chhut tiong-sim liau2-au7, ho2-un7 pun-hoat ti7 kun-hoat-chhu3 cho3 thoan5-leng7-peng, chit8-jit8 kau3 am3 u7 ki-hoe7 khoaN3-tioh8 heng5-heng5 sek-sek e5 hoan7-lang5-peng. Chia--e5 hoan7-lang5-peng lai7-te2, siong7 che7 si7 to5-peng. To5-peng pun kui2-lo7 khoan2, u7 chhu3--li2 e5 koan-he7, chhiuN7 khan-chhiu2 kap si7-toa7-lang5 boe7-hah8--lah, khan-chhiu2 chau2--khi3-lah ..... Ko3-jin5 in-sou3 u7 kiaN kan-khou2, kiaN chhut-chhau--e5, u7 kap teng2-si boe7-hah8, iau2 u7 siuN7 beh ha--chit8-chhui3, tong3 boe7 tiau5 lai5 chau2--e5. Cho3-peng cheng5 suh-tok8, kui-chhiu2 choan5 chiam-khang bat8-bat8 si7--e5, Kheng3-tong5 to7 khoaN3 kui2--a7 e5. KhoaN3-tioh8 hia--e5 hoan7-lang5, cho3-lang5 chit8-sut-sut-a2 chun-giam5, ke3-tat8 to bo5, lian5 in ka-ti7 to chu7-pok chu7-khi3. Bat u7 chit8-e5 kio3 A-pun2-a2 e5 to5-peng, chau2 liau2 chau2, lui2-chek heng5-ki5 si3-ni5, hou7 lang5 ah khi3 chhiuN2-siu pang-khiah hai2-hoaN7. Kheng3-tong5 khoaN3 i put-si5 hah-hi3, kho2-leng5 bat chiah8 tok8-phin2, ka7 sin-the2 phah-phaiN2. Tak8-jit8 ti7 hai2--nih cho3-kang, ka-ti7 keng-the2 ka-ti7: “KhoaN3 e7 hou7 hai2-eng2 koah-koah--khi3-bo5, si2-si2 tiau7 siong7-ho2!” Chit8-e7 khoaN3 che7 thiaN che7, chin ka-chai3 bo5 an3-te2, phaiN2-lou7 iau2-si7 m7-thang kiaN5, bo5, chit8-si3-lang5 e7 khi3 khioh-kak--khi3. Ti7 the3-ngou2 au7 to7 bo5 koh khi3 chhoe7 tang-mng5 lau2-toa7. Ka-ti7 chhoe7 khi2-chhu3 kang-te7 cho3 soaN3-kang. Kheng3-tong5 taN chng-a2 khi2-sin, khang-khoe3 hou7 lang5 chin o-lo2. SiuN7 boe7 kau3 Tai5-pak kong2 toa7, toa7; kong2 se3, se3, ti7 kang-te7 bu5-i3-tiong lai5 tng7-tioh8 in tang-mng5 lau2-toa7. Ou3, ai3 kai2 kio3 Chia7-tang2, in-ui7 i2-keng si7 eng5-cho7-chhiuN2 e5 tang2-su7-tiuN2--louh. Chia7-tang2 khoaN3 Kheng3-tong5 cho3 soaN3-kang m7-si7 ku2-tng5, kong2 beh an-teng7 to7 ai3 chai7-giah8, khoaN3 ti7 i2-cheng5 hiaN-ti7 cho3-hoe2 kam2-cheng5, tian7-oe7 kha3--leh, soaN3-kang pian3 chai7-giah8, ka7 Kheng3-tong5 in2 jip8-lai5 hian7-chhu2-si5 chit-keng kian3-siat kong-si.
  Kheng3-tong5 siong7-pan liau2-au7, chin piaN3-si3 ma7 chin siu2 pun2-hun7. Bou2-pun2 khiam7 u7, ti7 ji7-chap8-peh-hoe3 hit-ni5 hoe5-hiong, chhoa7 kang7-chng e5 A-hiong lai5 Tai5-pak, hit-chun7 A-hiong chiah chap8-peh-hoe3 nia5. Au7--lai5 kong-si put-si5 hoat-seng kang-liau7 phang3-kiN3, hiam5-gi5 u7 lai7-chhat8. Keng-koe3 an-choan5 tiau-cha, chha5 chhut i si7 Chia7-tang2 siau7-kai3, Chia7-tang2 e5 te2-ti3 ma7 phok8 chhut--lai5. Kheng3-tong5 chhit-tho5 si5 e5 goa7-ho7 ou-to7 toe3 hian3-hian3--chhut-lai5, ki5-sit8 kap Chia7-tang2 cha2 bo5 ong2-lai5. Chia7-tang2 te2-ti3 phok8-lou7 liau2-au7, u7-iaN2 Kheng3-tong5 hoat-kak in, chhit-tho5 hong-hoat long2 bo5-kang5. Chin3-cheng5 chhit-tho5 pin5 taN2-khui3, khun2-thau5, kha-chhiu2.... Chit-ma2 tu5-liau2 gan2-kong, chhiu2-oan2, ke3-bou5 i2-goa7, i2 hap8-hoat am-hou7 hui-hoat. Kang7-khoan2 ai3 chiN5, pou7-sou3 che7, ma7 ke chin iu3-siu3. Kheng3-tong5 sui-jian5 u7 chit-e5 jin7-sek, kho2-sioh siuN ban7, ma7 bo5-kau3 thiat-te2. Kau3 u7 chit8-kang, Chia7-tang2 hou7 lang5 pong3-tiau7, kong-si to bo5 jip8-khou3 e5 kang-liau7 e7 khi3 phang3-kiN3? Kheng3-tong5 soah hou5-li2 hou5-tou5 hou7 lang5 liah8 khi3 koaiN.
  Su7-au7 cheng3-sit8 lai7-sin5 thong goa7-kui2 m7-si7 i, i put-ko3 si7 chit8-e5 sio2-chut-a2, the3-si2-kui2 nia5. Tai7-chi3 ma7 m7-si7 i sou2 chai phang3-kiN3 kang-liau7 hiah tan-sun5. Khan-lian5 kong-si lai7-te2 goan5-kang, kap ou-sia7-hoe7 kak-thau5 chiong2-chiong2 kim-chiN5 li7-ek kau-kiat. Kheng3-tong5 koaiN ti7 lai7-te2, tak8-hang7 m7-chai. Kau3 pang3--chhut-lai5, kong-si na2-chhiuN7 toa7-te7-tang7--leh, koaiN--e5 koaiN, si5--e5 si5. Kheng3-tong5 ui7-tioh8 in A-hiong, kong-si na2 leh kong-si--leh, bou2 kin2 chhoa7 tng2-lai5 chhu3--li2, chhia-hoa5-seng3 tu5-tiau7 khah iau3-kin2. Goan5-lai5 te2-te2 peh-ko3-goa7-goeh8, in A-hiong, chhu3 m7-toa3, kiaN2 m7-chhoa7, kou3 khi3 li2-sia7 than3! Chhui3 kong2 cho3 lu2-tiong, siaN2-lang5 (siang2) chai piN3 siaN2-bang2? Kheng3-tong5 khi3-chhoah-chhoah khi3 li2-sia7 thau5-mng5 chang2--leh ka7 khiu2 tng2--lai5: “Kio3 li2 khi3 ka7 lang5 se2-chhia, li2 phian-phian ai3 khi3 li2-sia7, phoe5 leh chiuN7 si7--bo5?” Chhui3 kong2 boe7 soah, chhut-chhiu2 to7 ka7 hou3--loh8-khi3. Ia7 bo5 siuN7 A-hiong ui7 than3-chhi7 chit8-ke, lou7-piN se2-chhia, than3 nah u7-kau3 chiah8? Siong7-chhiaN2, ti7 li2-sia7 cho3 khang-khoe3 boe7 koaN5 boe7 joah8, lou7-piN se2-chhia kui seng-khu tam5-lok-lok, siuN5-leh-leh koh leng2-ki-ki, lian5 kui-tin7 se2-chhia-phoaN7 to kong2, pin5 A-hiong hit-pan7--e5, m7-bian2 than3 chiah-ni7-a2 kan-khou2-chiN5--lah. Kui-boe2 lian5 i ka-ti7 to hiam5 ui2-khut. Khi3 ti7 li2-sia7 piaN3-sau3 si5, saN-ko5 nng7-ko5, ko5 loh8-khi3 than3--lah. Kheng3-tong5 chhut-gak8, ng3-bang7 A-hiong gin2-a2 kou3 hou7 ho2, m7-koh, A-hiong put-si5 thau chhu--chhut-khi3, ui7-tioh8 an2-ne, ang-bou2 si5-siong5 oan-ke. Kheng3-tong5 chit8-e7 khi3--khi2-lai5, m7-si7 kun5-thau5-bu2 khian--loh8-khi3, to7-si7 sau3-chhiu2-peN3 ham2--loh8-khi3, cha-pou-lang5 chhiu2-thau5 tang7, A-hiong put-si5 hou7 but8 kah ou-chheN, chit8-pai2 hiam2-hiam2-a2 kha-kut hou7 kong3-tng7, bin7-siong7 ma7 chha chit8-tiam2-a2 hou7 siau7 kah phoa3-siuN3--khi3. Boe7-kham lih oan kui2-pai2, A-hiong cho3 i soan-chau2--lah.
  “U7 lang5 to7-si7 ai3 chhia-hoa5, chiah e7 tui7-loh8 ian-hoe.” Siu3-tin chit8-khau2 jin7-teng7: “Chiah ji7-chap8-ji7-hoe3 nia5, hou7 lang5 lang7--leh, hoan7-chian7 toe3 lang5 kiaN5--lah.” Kheng3-tong5 jin7-ui5 kha-chhng-au7 it-teng7 u7 lang5 sai2-long7, ah bo5, in A-hiong boe7 chau2 kah bo5 khoaN3-kiN3 lang5. Chha5 cheng5 chha5 au7, chha5 chhut A-hiong oh8 e7-hiau2 poah8-kiau2, iau2 khiam3 lang5 chiN5, koh boe7 se3-tiau5--leh! Siong7-chhiaN2 poah8-tioh8 kui-me5 kui-jit8, hou7 Kheng3-tong5 chin tan-sim. Kiau2-tiuN5 Kheng3-tong5 bat kou3--tioh8, che7--tioh8 kui-kang, tak8-hang7 lang5 hong7-thai7 pian7-pian7. Lim--e5, chiah8--e5, sng2--e5, ..., tak8-hang7 to eng3-hu3--li2. Chi2-iau3 khou li2 che7 leh poah8, mai3 peh--khi2-lai5 to7 ho2. Kheng3-tong5 siong7 kiaN in A-hoing boe7-hiau2 siuN7, m7-bat khin-tang7, the5-sin5 hit-bi7--e5 na7 gong7-gong7 khi3 hou7 lang5 chhi7--chit8-chhui3-a2, he, he to7 lian5-hoe5--louh!
  Sui-jian5 chin piaN3-si3 chhoe7, chang2 bo5 chong5-kiaN3-jin5, na2 bo5-thau5 kong-an3--leh. A-hiong chu7 an2-ne bo5-siau bo5-sit. Kong-si e5 tian7-oe7 kap chhu3--li2 e5 chu7-chi2 i eng3-kai iau2 e7 ki3--tit, chi2-iau3 chit8-thong tian7-oe7 iah chit8-tiuN phoe, m7-koan2 thiN-piN hai2-kak, Kheng3-tong5 long2 e7 chhoa7 i tng2--lai5, ng3-bang7 chit8-kang, tan2-tioh8 in A-hiong hoe5-sim tng2-i3, hap8-ke thoan5-iN5--lah.
</CL>
<HL>

10
彩玉姊妹來鬥腳手了後，改善了in家庭生活。阿瑛in的店嘛加雜差仔，尤其ti7阿明過身了後，麵店、kam2仔店真濟khang-khoe3，攏會鬥thaN2--起-來做，愈大漢愈bat愈骨力，khang-khoe3愈做愈濟愈勤快，嘛愈得著大家的疼心。慶堂以一個外ui7仔人，庄--li2關於土水、木工、水電等雜雜tih-tih khang-khoe3，oan-na2 khioh-khioh仔做，加減趁。雖然呣是啥物大sai，勤快、四序，人就o-lo2，真緊及庄--li2的人kap做一khiu5。
Chhim2頭聽林主任講慶堂in兜的代誌，阿瑛對慶堂的印象並無好。自叫彩玉in來顧店了後，大家卡有接觸，對慶堂煞可憐--起-來。有影雞角仔oh chhoa7囝，尤其自兩歲及四歲gin2仔chhoa7大，有卡thiam2頭。「阿香心肝實在有夠硬，都hiah濟年--啊，猶呣tng2--來。」「緊choa7慢會tng2--來-啦。」秀津認為：「庄腳人嫁台北，迷著奢華，boe7曉想呣才會離翁放囝，想徹了後就會想囝想厝--啦 。」日昇嘛感覺in某有卡過份：「看慶堂hiah惜gin2仔，應該boe7拍某才tioh8...Ah無，就是少年卡chhong2-pong7--啦 。」雖然一家人一家代，及慶堂tauh8-tauh8仔熟了後，阿瑛發覺內情na2像無hiah單純。
「若mai3去關就無遮--的代誌--啦 。」慶堂不時自怨自嘆。有影一個食頭路人，會互頭家誤會監守自盜，全是慶堂少年放蕩的關係。「國校畢業無偌久，toe3仝庄--li2阿源叔來台北做小工，才十六歲nia5。彼陣的民權東路、松江路oh，嘛才開好無偌久。」有影五、六十年代的台北，活力充沛，四界樓仔厝一直thah8--起-來，慶堂靠身體好、力頭勇，專bau7工地擔磚仔、吊磚仔的khang-khoe3。雖然粗重，錢厚人就有肉，除寄一寡tng2--去，chhun--的大家招招--咧就去茶店仔phaN7。一群狗兄狗弟就按呢結規黨，做工、chhit-tho5、相拍攏kat做夥。
頭仔做工猶是本業，自bat東門猴了後，磚仔擔呣chiaN5擔，歸尾toe3伊chhit-tho5、食穿、拍天下。東門猴自及人拚地盤，空手入刀陣，憑膽氣拍出名聲，勢面足chheng3--的。慶堂會互人叫黑道，就是toe3伊收地盤保護費的時互人號--的。佳哉黑道行無久，就去做兵--啊。
有人講做兵，好囝變歹囝，歹囝會變好。表示軍中好bai2人會tou3來tou3去。慶堂做兵後，雖然鱸鰻氣帶tiau5--咧，鱸鰻人的義氣加庄腳人的條直，及人boe7-bai2做堆。出中心了後，好運分發ti7軍法處做傳令兵，一日到暗有機會看著形形式式的犯人兵。遮--的犯人兵內底，上濟是逃兵。逃兵分幾lo7款，有厝--li2的關係，像牽手及序大人boe7合--啦，牽手走--去-啦 .... 個人因素有驚艱苦、驚出操--的，有及頂司boe7合，猶有想beh ha--一-嘴，擋boe7 tiau5來走--的。做兵前suh毒，規手全針孔密密是--的，慶堂就看幾--a7個。看著hia--的犯人，做人一屑屑仔尊嚴、價值都無，連in家己都自暴自棄。Bat有一個叫阿本仔的逃兵，走了走，累積刑期四年，互人押去搶修崩隙海岸。慶堂看伊不時hah-hi3，可能bat食毒品，ka7身體拍歹。逐日ti7海--裡做工，家己keng體家己：「看會互海泳割割--去-無，死死--掉上好！」一下看濟聽濟，真佳哉無案底，歹路猶是呣thang行，無，一世人會去khioh-kak--去。Ti7退伍後就無koh去chhoe7東門老大。家己chhoe7起厝工地做散工。慶堂擔磚仔起身，khang-khoe3互人真o-lo2。想boe7到台北講大，大；講細，細，ti7工地無意中來tng7著in東門老大。Ou3，ai3改叫謝董，因為已經是營造廠的董事長--囉。謝董看慶堂做散工呣是久長，講beh安定就ai3在額，看ti7以前兄弟做夥感情，電話kha3--咧，散工變在額，ka7慶堂in2入來現此時這間建設公司。
慶堂上班了後，真拚勢嘛真守本份。某本儉有，ti7二十八歲彼年回鄉，娶仝庄的阿香來台北，彼陣阿香才十八歲nia5。後--來公司不時發生工料phang3見，嫌疑有內賊。經過安全調查，查出伊是謝董紹介，謝董的底ti3嘛phok8出--來。慶堂chhit-tho5時的外號黑道toe3 hian3-hian3--出-來，其實及謝董早無往來。謝董底ti3曝露了後，有影慶堂發覺in，chhit-tho5方法攏無仝。進前chhit-tho5憑膽氣、khun2頭、腳手... Chit-ma2除了眼光、手腕、計謀以外，以合法掩護非法。仝款ai3錢，步數濟，嘛加真幼秀。慶堂雖然有這個認識，可惜siuN慢，嘛無夠徹底。到有一工，謝董互人pong3掉，公司都無入庫的工料會去phang3見？慶堂煞糊里糊塗互人掠去關。
事後證實內神通外鬼呣是伊，伊不過是一個小卒仔，替死鬼nia5。代誌嘛呣是伊所知phang3見工料hiah單純。牽連公司內底員工，及黑社會角頭種種金錢利益勾結。慶堂關ti7內底，逐項呣知。到放--出-來，公司na2像大地動--咧，關--的關、辭--的辭。慶堂為著in阿香，公司na2咧公司--咧，某緊chhoa7 tng2來厝--li2，奢華性除掉卡要緊。原來短短八個外月，in阿香，厝呣toa3，囝呣chhoa7，顧去旅社趁！嘴講做女中，啥人[siang2]知piN3啥bang2？慶堂氣chhoah-chhoah去旅社頭毛chang2--咧ka7 khiu2 tng2--來：「叫你去ka7人洗車，你偏偏愛去旅社，皮咧chiuN7是--無？」嘴講未煞，出手就ka7 hou3--落-去。也無想阿香為趁飼一家，路邊洗車，趁哪有夠食？尚且，ti7旅社做khang-khoe3 boe7寒boe7熱，路邊洗車規身軀tam5-lok-lok、siuN5-leh-leh koh冷ki-ki，連規陣洗車伴都講，憑阿香彼pan7--的，呣免趁chiah呢仔艱苦錢--啦 。歸尾連伊家己都嫌委屈。去ti7旅社拚掃時，三ko5兩ko5，ko5落去趁--啦 。慶堂出獄，ng3望阿香gin2仔顧互好，呣koh，阿香不時偷chhu--出-去，為著按呢，翁某時常冤家。慶堂一下氣--起-來，呣是拳頭母khian--落-去，就是掃手柄ham2--落-去，查埔人手頭重，阿香不時互but8 kah烏青，一擺險險仔腳骨互kong3斷，面相嘛差一點仔互siau7 kah破相--去。Boe7堪哩冤幾擺，阿香做伊soan走--啦 。
「有人就是愛奢華，才會墜落煙花。」秀津一口認定：「才二十二歲nia5，互人lang7--咧，犯賤toe3人走--啦 。」慶堂認為腳倉後一定有人sai2弄，ah無，in阿香boe7走kah無看見人。查前查後，查出阿香學會曉跋kiau2，猶欠人錢，koh boe7細條--咧！尚且跋著規暝規日，互慶堂真擔心。Kiau2場慶堂bat顧--著，坐--著規工，逐項人奉待便便。Lim--的、食--的、sng2--的、...，逐項都應付--你。只要khou你坐咧跋，mai3 peh--起-來就好。慶堂上驚in阿香boe7曉想，呣bat輕重，提神彼味--的若gong7-gong7去互人飼--一-嘴-啊，he，he就lian5-hoe5--囉！
雖然真拚勢chhoe7，chang2無藏鏡人，na2無頭公案--咧。阿香自按呢無消無息。公司的電話及厝--li2的住址伊應該猶會記--得，只要一通電話抑一張批，呣管天邊海角，慶堂攏會chhoa7伊tng2--來，ng3望一工，等著in阿香回心tng2意，合家團圓--啦 。
</HL>