<CL>
  17 
  It-kiu2-pat-liok8-ni5 si3-goeh8, ia7-si7 A-koan chhoa7 tng2-lai5 kai3-tng7 keh tng2 goeh8, chng--li2 hoat-seng thiN-toa7 e5 tai7-chi3. Eng5-chin3 in A-gim2 chiah8 long5-ioh8 chu7-sat! “Tng2-lai5 beh theh8 chiN5 be2 ioh8-a2, goa2 m7 hou7--i, i tiaN2 kong2 beh lim long5-ioh8, thai3 chai-iaN2 chin-chiaN3 long5-ioh8 theh8--leh, tui3 na5-au5 to7 koan3--loh8-khi3!” A-chhun bak8-sai2 lau5 bak8-sai2 tih: “Ah8 u7 che (chit8-e7) teng2 le2-pai3 chiah ni chit8-ban7-khou--khi3, to bo5 kui2 kang to7 beh koh tih8 chiN5, khai-chiN5 na2 leh lau5-chui2--leh.” KhoaN3-tioh8 A-gim2 to2 ti7 ka-hou7 peN7-pang5, chit8-tiau5 mia7 tiam3 seN-si2-mng5 leh naih--leh naih--leh, tak8-e5 long2 the3 i kin2-tiuN, hoan5-lo2. Eng5-chin3 tu2 toe3 long5-hoe7 chhut-khi3 koan-bou5, thiaN-tioh8 siau-sit, si7 kin2 koaN2 tng2--lai5: “U7 iau3-kin2--bo5?” “SeN3-mia7 kau-koan, ah8 u7 hit-lo7 iau3-kin2--e5?” I-seng chin ka7 Eng5-chin3 ka3-si7: “Ah8 u7 che (chit8-e7) gin2-a2 chiah8 an-hui-tha-beng7 hiah ku2--a, si7-toa7-lang5 teN3 goa7-goa7, chit8-tiau5 mia7 e7 hou7 lin2 be2-siu--khi3.” Eng5-chin3 ang-bou2 bak8-sai2 kam5--leh khun2-kiu5 i-seng kiu3-lang5, “Tong-jian5 goan2 e7 chin7-liong7 kiu3-ti7, m7-koh, oan-na2 iau2 tioh8 ng3 i e5 seng-chun5 i3-chi3.”
  Jit8-seng kui-ke-hoe2 khi3 tham3-bong7, ma7 toe3 sim-cheng5 tim5-tang7. Chit8 hong-bin7 i-ti7 long5-ioh8 sun2-siong e5 ngou2-chong7 liok8-hu2, to7 chin oh i, leng7-goa7 ai3 koh i an-hui-tha-beng7 in2-khi2 e5 kok-chiong2 cheng3-thau5. Ka-chai3 bo5 kui2 kang, i-seng soan-ko3 thoat-li5 hiam2-keng2, m7-koh, oan-na2 tioh8 ka-hou7 peN7-pang5 ke3-siok8 koan-chhat i-ti7. “Iau2-siu7 oh, lang3-kang bo5 suh--chit8-e7, to7 tong3 boe7-tiau5, pheng7 lan2 A-koan ke chiok tang7--e5-louh. Ka-chai3 lan2 A-koan cha2 chhoa7 tng2-lai5 kai3-tng7. Bo5, m7-chai beh joa7 lian5-hoe5--leh.” Jit8-seng thou2 chhut tak8-e5 e5 sim-siaN. Siu7 eng2-hiong2 siong7 toa7, kam2-siu7 siong7 chhim, iau2-si7 A-koan. SaN-kang, nng7-kang to7 chau2 peN7-iN7. A-gim2 choan2 phou2-thong peN7-pang5, iau2 chu7-tong7 khi3 ka7 khoaN3-kou3. Leng7-goa7 iau-kiu5 choan2-hak8 Ou-jit8 thak8 ia7-kan, si3-tiam2 goa7 hau7-chhia chai3 khi3 hak8-hau7, chap8-tiam2 goa7 chai3 tng2-lai5 chhu3--nih. A-eng sim-lai7 hoaN-hi2, Sin-thiam am3-tiong u7 leh po2-pi3. Kho2-sioh bi2-tiong put-chiok, si7 siuN tiam7--lah. Chit ni5-hoe3 e5 gin2-a2 siuN tiam7, hou7 A-eng cho3 ma-ma--e5 soah phaiN2 chiap-kin7.
  M7-chai i sim-koaN lai7 teh siuN7 siaN2? SiuN7 beh ka7 tau3-saN-kang7, ma7 m7-chai an2-choaN2 chhut-chhiu2. Si7 kong2 kui-e5 seng-oah8 kui-lut8, tan-sun5-hoa3, hou7 A-eng ke chiok hong3-sim. Jit8-si5 khoaN3 chheh, kou3 kam2-a2-tiam3, bo5 to7 khi3 peN7-iN7 kou3 A-gim2-a2. A-gim2 peN7-iN7 toa3 saN ko3 goa7 goeh8, kok-kho mia5-i khoaN3-thau3-thau3, chit8-tiau5 mia7 chiah khioh tng2--lai5. Chhut-iN7 liau2, sin-the2 iau2 chin hi-jiok8, tioh8 ke3-siok8 mng5-chin2 i-ti7, pak-lai7 e5 sun2-siong, chiah e7 tauh8-tauh8-a2 hoe-hok8. Sim-lai7 koa3-i3 e5 lian5-kho2, tong-jian5 bo5 hoat-tou7 chham-ka. ThiaN-tioh8 Eng2-siong5 lian5-kho2 kho2 tiau5, hun-hoat khi3 Tai5-pak thak8, chin him-sian7 kap the3 i hoaN-hi2. Tong-jian5, siong7 hoaN-hi2 iau2-si7 A-eng, chit kui2 ko3 goeh8 lai5 e5 ut-bun7, cho3 chit8-khun3-a2 thau2--khui. M7-koh, bo5 joa7 ku2 Eng2-siong5 seng5-kong-nia2 siu7-hun3, soa3--loh8 Tai5-pak thak8-chheh li7-khui sin-piN, A-eng soah jiok8 iu2 sou2 sit. Na7 kong2 cho7-seng5 A-eng cheng5-su5 ut-bun7, bo5 cheng-sin5, tu5-liau2 Eng2-siong5 Tai5-pak thak8-chheh, khiong2-kiaN iau2-si7 A-koan. A-gim2 toa3-iN7 au7, A-koan pian3 kah tiam7-chih-chih. Chit-chiong2 tiam7, boe7 hou7 lang5 kam2-kak bo5 chun5-chai7. Tian-to3 in-ui7 i e5 chun5-chai7, hou7 lang5 e7 gai7-gioh8, boe7 chu7-chai7, u7 ap-lek8, bo5-heng5-tiong kui-e5 khi3-hun long2 e7 pho3-hai7--khi3. Che si7 hoan7 cho3-seng-li2-lang5 e5 toa7-ki3. Ti7 kam2-a2-tiam3, chhai3-ke3-a2 chhut-jip8 e5 lang5, long2 kam2-siu7 e7 chhut--lai5.
  A-hoe kong2 liau2 siong7 thoan5-sin5: “A-nai lai5 oh, na2 chit8-chiah iah8-a2--leh, saN-kham2 tiam3 si3-ke3 iaN7-iaN7-poe, a-peh, a-chim2, a-m2, a-chi2 kio3-tioh8 joa7 tiN--leh. Kui chhu3-keng m7-si7 i e5 oe7, to7-si7 chhio3-siaN. Tak8-e5 hou7 kam2-jiam2 loh8-khi3 kau3 te3, khi3-hun ke joa7 oah8--leh. Ah A-koan--leh, lang5-kheh lai5 ia7 boe7-hiau2 beh chio-hou, kap tiam3--nih tak8-e5, chit8-kang kong2 ia7 bo5 kui2 ku3 oe7. I na7 ti7 piN--a2, tak8-e5 na2 lop tiam3 leng2-tong3-khou3--leh, chhut-chhui3 e5 oe7 to e7 kian-tang3.” A-eng siuN7 beh kai2-sian7 chit-chiong2 chong7-hong2, A-koan si7 i chhin-seN-kiaN2, chu7 se3-han3 liap8 toa7, i e5 ko3-seng3 m7-si7 an2-ne. Oan-na2 ki-ki-kiak8-kiak8 na2 chhek-chiau2-a2--leh, kong2-oe7 lai7, hoan2-eng3 kin2. Kho2-sioh, A-eng chhoe7 bo5 phang7 tiok8-chhiu2.
  Ka-chai3, Siu3-tin hoat-kak--tioh8-a, na2-chhiuN7 i se3-han3 si5 ka3 i kang7-khoan2, chit8-hang7 chit8-hang7 nai7-seng3 ka7 in a-sun-a2 khan-ka3, A-koan e5 pun2-seng3 chiam7-chiam7 hoe-hok8--khi2-lai5. Bak8-chiu chheng, hiN7-khang lai7, tauh8-tauh8-a2 kap lang5 u7 oe7 kong2, cho3-tioh8 khang-khoe3, oah8-lek8 ma7 piak--chhut-lai5.... Kap A-nai hit-lo7 nai-seng3 bo5-kang5, A-nai na2 a-po5-a2 thi-thi-thop8-thop8, bo5-kim3 bo5-ki3. Bo5-sim bo5-ki lang5-lang5 ho2, goa7-ian5 si7 thian-seng--e5. A-koan sng3 ke chin cheng-kong, ko3-seng3 ma7 sng3 khai-long2. Siong7 hou7 A-eng hoaN-hi2 si7 hak8-sip8 leng5-lek8 kiong5, khoaN3 i chim-chiok teh koan-chhat, tauh8-tauh8-a2 the2-hoe7.... Ti7 jin5-che3 eng3-tui3 tiong teh seng5-tiong2, ke-kiam2 hun3-lian7, eng3-kai si7 chhut-sek e5 seng-li2-lang5. M7-koh, m7-chai bu2-a2-kiaN2 bat phaiN2 siaN-sau3 e5 koan-he7, A-eng kam2-kak A-koan tui3 i iau2 u7 po2-liu5, boe7-tang3 chhiuN7 chin3-cheng5 an2-ne hiah u7 oe7 kong2, khoaN3--lai5 tioh8-ai3 khah che7 si5-kan lai5 hoa3-kai2. Oat--leh iu7 koh tai7-hak8 lian5-kho2, A-koan, A-gim2 long2 kho2 bo5 tiau5. A-gim2 kong2 he si7 i7-liau7 chi tiong. A-koan ma7 siau-khian2 ka-ti7, m7-si7 thak8-chheh e5 liau7. Long2 bo5 gin2-a2-lang5 au3-nau2 e5 oe7, si7 A-eng i3-liau7 chi goa7--e5.
  A-koan kong2 i beh khi3 Tai5-pak chiah8 thau5-lou7, A-eng sim-lai7 m7-kam, ma7 boe7 hong3-sim hou7 khi3 hiah hng7. M7-koh, A-koan beh cho3 e5 tai7-chi3, A-eng m7-kaN2 nge7 tong3, kiaN khi2 hoan2-chok-iong7. Iau2-si7 ma2-sun-a2 khah u7 oe7 kong2, “Beh Tai5-pak? Chiah8 thau5-lou7 thai3 tioh8 khi3 hiah hng7.” Siu3-tin mng7-tioh8 ke chiok tit8-chiap: “Bo5-ai3 kap a-ma2 cho3-phoaN7--a sioh (si7--bo5)?” KhoaN3 i tiam7-tiam7: “Ah bo5, si7 beh chiah8 siaN2 thau5-lou7?” “Siong7-bo5 e7-eng7-tit cho3 tiam3-oan5--a.” “Beh cho3 tiam3-oan5 oh?” Siu3-tin soah chhio3--chhut-lai5: “Lan2 tau chit-keng kam2-a2-tiam3 hou7 li2 hoaN7--a.” Siu3-tin ka7 kou2-le7: “Sng3 kang-chiN5 ia7 ho2. Bo5, kui-khi3 li7-sun5 long2 hou7 li2 ma7 ho2. Ah8-sai2 cho3 tiam3-oan5, cho3 thau5-ke kam2 bo5 khah iaN5? A-ma2 kap lin2 ma-ma ma7 tioh8-ai3 u7 the3-chhiu2--a-lah.” “Lan2 tau chit-keng kam2-a2-tiam3, kou2-lau7 sok8-kou2, tiam3-bin7 eh8, hoe3-sek chio2, bo5 keng7-cheng, beh khok-toa7 ma7 bo5 hit-e5 chhi7-tiuN5. Lau5 tiam3 chng-kha, kam2 boe7 toa7-chai5 sio2-iong7?”
  A-eng ti7 piN--a2, sim-lai7 am3-am3-a2 o-lo2: “Che chiaN3-chiaN3 si7 goan2 A-koan!” “A-ma2 li2 ai3 goa2 lau5 tiam3 chng-kha seN-kou, iah-si7 beh hou7 goa2 chhut-khi3 kiN3 chit8-e7-a2 se3-bin7?” “Chai7 ke jit8-jit8 ho2, chhut-goa7 tiau5-tiau5 lan5 oh.” Siu3-tin ia7 bo5 koh hoan2-tui3: “Li2 ka-ti7 tioh8-ai3 se3-ji7, kap lin2 a-hiaN khah u7 lian5-he5--leh, ....Ah na7 boe7-hah8, tioh8 kin2 tng2--lai5-lah houhN.” A-eng tut8-jian5 kam2-kak A-koan ke chin toa7-han3, ke chin bat-su7. Tui3 ka-ti7 chu7-sin3 boan2-boan2, na2-chhiuN7 pai5 ho2 tin7-se3, beh lai5 geng5-chiap sia7-hoe7 thiau-chian3..... Sui-jian5 sim-thau5 koh-iuN7 koh-iuN7, iu5-goan5 thoat boe7 khui cho3 ma-ma e5 chap8-liam7. It-chai3 teng-leng5 ai3 chu3-i3 an-choan5, m7-thang kau-tioh8 phaiN2 peng5-iu2, khah chiap8 kha3 tian7-oe7 tng2--lai5, mai3 hou7 chhu3--nih chhau-hoan5.... Chit8-kang tau3 au7, A-gim2 oat--lai5. “A-koan khi3 Tai5-pak--a neh, kam2 bo5 ka7 li2 kong2?” “Goa2 chai--a, goa2 choan-kang lai5 chhoe7 A-eng-a2-chi2 li2--a.” Jit8-seng kap Eng5-chin3 oaN7-thiap, siok8-gi2 kong2 lun7 poe7 bo5 lun7 hoe3, pun2-chiaN5 kio3 A-thiam-so2, au7--lai5 m7-chai an2-choaN2 kai2 kio3 A-eng-a2-chi2. “Bin7-sek ke joa7 ho2--a neh.” A-eng sun7-chhiu2 khui chit8-koan3 ko2-chiap hou7--i: “Chit-khui3-a2 teh chhong3 siaN2?” “Tan2 cho3-peng nia5. U7 si5-a2 khi3 soaN--nih tau3 chhi7-ke, A-lok8-chek-a2 ni5-hoe3 che7, u7 khah bo5-hoat--tit-a. Li2 khoaN3, goa2 u7 gou7-chap8-lak8 khi-loh--a neh.”
  A-eng pun2-chiaN5 beh mng7 cho3-peng kan-khou2, kham boe7 khi3 beh an2-choaN2? ThiaN i sin3-sim chap8-chiok, oan-na2 the3 i hoaN-hi2. “A-eng-a2-chi2, kin-a2-jit8 lai5 beh hou7 li2 chai, na7 bo5 A-koan, hoan7-se3-a2 goa2 boe7 ho2.” “Bo5 hit-lo7 tai7-chi3, tau3-kou3 si7 eng3-kai--e5-lah.” “M7-na7 an2-ne,” A-gim2 pi2 chhiu2-se3 ka7 chah8--leh: “Hit-chun7 to2 ti7 peN7-chhng5, liam5-mi thiaN3 chheN2, liam5-mi khun3--khi3. Hun-hun tun7-tun7, bong5-bong5 biau2-biau2. M7-koh, chit8-ku3 oe7 kan-taN ti7 hiN7-a2-kin leh hoan-lai5 hoan-khi3: “A-gim2, m7-thang piaN3 su i. Khah kian-kiong5--leh, 『安非他命』ka7 piaN3 hou7 to2!” Hit-chun7 na7 bo5 『嗑一下』, chhin3-koaN7 it-tit8 piaN3, kui-kang beh thou3 beh ou7, mai3 kong2 khoaN3 chheh, lian5 che7 to che7 boe7-tiau5....” A-eng siuN7 beh chhut-siaN an-ui3, iau2-si7 tiam7-tiam7-a2 thiaN siong7 ho2. 
  “Tng2-lai5 tho2 chiN5, a-pa bo5 ti7--leh. A-bu2 kan-taN thu5--leh thu5--leh, beh na2 m7--leh, chhui3 koh liam7 chit8-toa7-thoa. Goa2 hit-chun7 kan-taN siuN7, “Hiah kan-khou2 beh chhong3 siaN2? Si2-si2--tiau7 cha2 khuiN3-oah8!” Long5-ioh8 khui--leh, toa7-chhui3 to7 ka7 thun--loh8-khi3! ....M7-koh, thai3 thau5-khak te2 kant-aN hoah ka7『安非他命』piaN3 hou7 to2! PiaN3 hou7 to2! Tiam3 hia chhia lai5 chhia khi3..., ioh si7 ka-ti7 tui3 ka-ti7 teh han2-hoah--leh. Lou7-boe2 chiah chai-iaN2 si7 A-koan kou2-le7 goa2 e5 oe7, chng3 jip8-lai5 goa2 nau2--nih, pian3-cho3 goa2 ka-ti7 teh kou2-le7 ka-ti7.... Soa2 loh8-lai5 peN7-pang5, sin5-ti3 tauh8-tauh8-a2 chheng-chheN2, kui seng-khu hoan2 thiaN3, kui-e5-lang5 chhiah-iah8. KhoaN3-tioh8 lang5 to7 tak, kiN3-tioh8 lang5 to7 chhoh.... Mai3 kong2 goan2 pe7 ma, lian5 goan2 a-ma2 to hou7 goa2 me7 kah khau3.... Bo5-tai7 bo5-chi3 oan3-chheh oa2 lai5 sin-piN e5 lang5, thai3 long2 kap goan2 chok-tui3? Chhoe7 goan2 e5 ma5-hoan5, cheng-ka goan2 e5 thong3-khou2...! M7-koh, A-koan ka7 goa2 kong2, beh khi3, beh oan3, beh chheh tioh8 chheh ka-ti7. Hiah gong7 beh si2! Hou7 lang5 khan--leh to7 kiaN5. Theh8 chiN5 chhiaN2 lang5 khai, iau2 hou7 lang5 leh chau-that, sit8-chai7 gong7 kah boe7 pe5-chiuN7--a.... A-koan kong2 lun7 suh an poe7-hun7, goa2 si7 i su-hiaN. Nng7-lang5 to7 an2-ne tong5-peN7 siong-lian5, hou7-siong siau-khian2, hou7-siong lau3-khui3.... Kau3 u7 chit8-kang, “Li2 beh an2-choaN2 kiaN5 chhut chit-phiN3 mng5?” A-koan chi2 peN7-pang5 chhut-khau2 mng7--goa2: “Tah8 chhut mng5, beh an2-choaN2 bin7-tui3 chit-e5 sia7-hoe7? Pat8-lang5 e7 an2-choaN2 khoaN3-thai7 lan2--leh...?” A-eng-a2-chi2, kau3 taN goan2 iau2 chhoe7 bo5 tap-an3. Ka-chai3, peN7-iN7 ka7 goan2 chin toa7 e5 pang-chou7. Tiau5-tiau5 toa7-lou7 thong Lo5-ma2, chi2-iau3 chhiong-sit8 ka-ti7, to7 u7 goan2 chun5-chai7 kap hoat-tian2 e5 khong-kan. A-eng-a2-chi2, li2 khoaN3--leh....?” Ia7 bo5 tan2 A-eng hoan2-eng3: “A-koan kong2 i khi3 Tai5-pak, na2-chhiuN7 a-chi2 pang3 boe7 loh8 sim. Goan2 beh hou7 li2 chai, phiah-a2 chhut--koe3-a, u7 bian2-ek8-lek8--a, bian2 kiaN e7 koh khi3 tioh8--tioh8-a-lah.” Sang3 A-gim2 chhut kam2-a2-tiam3, A-eng it-si5 pah-kam2 kau-chip8. HoaN-hi2 gin2-a2 e7-hiau2 siuN7--a, m7-koh, bi7-bian2 ni5-siau3 lau7-seng5.... KhoaN3-tioh8 in an2-ne lai5 toa7-han3, chit-khoan2 e5 tiong2-tai7, seng5-sek8 koe3-teng5, soah tioh8-ai3 keng-koe3 hiah-ni7 thong3-khou2 e5 kai-toaN7, tai7-ke3 sit8-chai7 siuN koan5--a-lah. 
</CL>
<HL>

17 
一九八六年四月，也是阿娟chhoa7 tng2來戒斷隔tng2月，庄--li2發生天大的代誌。榮進in阿錦食農藥自殺！「Tng2來beh theh8錢買藥仔，我呣互--伊，伊tiaN2講beh lim農藥，汰知影真正農藥theh8--咧，對嚨喉就灌--落-去！」阿春目屎流目屎滴：「Ah8有che[一下]頂禮拜才ni一萬箍--去，都無幾工就beh koh tih8錢，開錢na2咧流水--咧。」看著阿錦倒ti7加護病房，一條命tiam3生死門咧naih--咧naih--咧，大家攏替伊緊張、煩惱。榮進tu2 toe3農會出去觀摩，聽著消息，si7緊趕tng2--來：「有要緊--無？」「性命交關，ah8有彼lo7要緊--的？」醫生真ka7榮進教示：「 Ah8 有che[一下]gin2仔食安非他命hiah久--啊，序大人teN3外外，一條命會互lin2買收--去。」榮進翁某目屎含--咧懇求醫生救人，「當然阮會盡量救治，呣koh，oan-na2猶tioh8 ng3伊的生存意志。」
日昇規家伙去探望，嘛toe3心情沉重。一方面醫治農藥損傷的五臟六腑，就真oh醫，另外ai3 koh醫安非他命引起的各種症頭。佳哉無幾工，醫生宣告脫離險境，呣koh，oan-na2 tioh8加護病房繼續觀察醫治。「Iau2壽oh，lang3工無suh--一-下，就擋boe7-tiau5，pheng7咱阿娟加足重--的-囉。佳哉咱阿娟早chhoa7 tng2來戒斷。無，呣知beh偌lian5-hoe5--咧。」日昇吐出大家的心聲。受影響上大、感受上深，猶是阿娟。三工、兩工就走病院。阿錦轉普通病房，猶自動去ka7看顧。另外要求轉學烏日讀夜間，四點外校車載去學校，十點外載tng2來厝--裡。阿瑛心內歡喜，紳添暗中有咧保庇。可惜美中不足，是siuN恬--啦 。這年歲的gin2仔siuN恬，互阿瑛做媽媽--的煞歹接近。
呣知伊心肝內teh想啥？想beh ka7鬥saN-kang7，嘛呣知按怎出手。是講規個生活規律、單純化，互阿瑛加足放心。日時看冊、顧kam2仔店，無就去病院顧阿錦仔。阿錦病院toa3三個外月，各科名醫看透透，一條命才khioh tng2--來。出院了，身體猶真虛弱，tioh8繼續門診醫治，腹內的損傷，才會tauh8-tauh8仔恢復。心內掛意的聯考，當然無法度參加。聽著永崧聯考考tiau5，分發去台北讀，真欣羨及替伊歡喜。當然，上歡喜猶是阿瑛，這幾個月來的鬱悶，做一睏仔thau2--開。呣koh，無偌久永崧成功嶺受訓，續--落台北讀冊離開身邊，阿瑛煞若有所失。若講造成阿瑛情緒鬱悶、無精神，除了永崧台北讀冊，恐驚猶是阿娟。阿錦toa3院後，阿娟變kah恬chih-chih。這種恬，boe7互人感覺無存在。顛倒因為伊的存在，互人會礙gioh8、boe7自在、有壓力，無形中規個氣氛攏會破壞--去。Che是犯做生理人的大忌。Ti7 kam2仔店、菜架仔出入的人，攏感受會出--來。
阿花講了上傳神：「阿nai來oh，na2一隻iah8仔--咧，三坎店四界iaN7-iaN7飛，阿伯、阿嬸、阿姆、阿姊叫著偌甜--咧。規厝間呣是伊的話，就是笑聲。大家互感染落去到te3，氣氛加偌活--咧。Ah阿娟--咧，人客來也boe7曉beh招呼，及店--裡大家，一工講也無幾句話。伊若ti7邊--仔，大家na2 lop tiam3冷凍庫--咧，出嘴的話都會堅凍。」阿瑛想beh改善這種狀況，阿娟是伊親生囝，自細漢捏大，伊的個性呣是按呢。Oan-na2吱吱kiak8-kiak8 na2粟鳥仔--咧，講話利、反應緊。可惜，阿瑛chhoe7無縫tiok8手。
佳哉，秀津發覺--著-啊，na2像伊細漢時教伊仝款，一項一項耐性ka7 in阿孫仔牽教，阿娟的本性漸漸恢復--起-來。目chiu清、耳孔利，tauh8-tauh8仔及人有話講，做著khang-khoe3，活力嘛piak--出-來... 及阿nai彼lo7 nai性無仝，阿nai na2阿婆仔thi-thi-thop8-thop8，無禁無忌。無心無機人人好，外緣是天生--的。阿娟算加真精光，個性嘛算開朗。上互阿瑛歡喜是學習能力強，看伊斟酌teh觀察，tauh8-tauh8仔體會... Ti7人際應對中teh成長，加減訓練，應該是出色的生理人。呣koh，呣知母仔囝bat歹聲sau3的關係，阿瑛感覺阿娟對伊猶有保留，boe7-tang3像進前按呢hiah有話講，看--來tioh8-ai3卡濟時間來化解。斡--咧又koh大學聯考，阿娟、阿錦攏考無tiau5。阿錦講he是預料之中。阿娟嘛消遣家己，呣是讀冊的料。攏無gin2仔人懊惱的話，是阿瑛意料之外--的。
阿娟講伊beh去台北食頭路，阿瑛心內呣甘、嘛boe7放心互去hiah遠。呣koh，阿娟beh做的代誌，阿瑛呣敢硬擋，驚起反作用。猶是ma2孫仔卡有話講，「Beh台北？食頭路汰tioh8去hiah遠。」秀津問著加足直接：「無愛及阿ma2做伴--啊sioh (是--無)？」看伊恬恬：「Ah無，是beh食啥頭路？」「上無會用得做店員--啊。」「Beh做店員oh？」秀津煞笑--出-來：「咱兜這間kam2仔店互你hoaN7--啊。」秀津ka7鼓勵：「算工錢也好。無，規氣利純攏互你嘛好。Ah8-sai2做店員，做頭家敢無卡贏？阿ma2及lin2媽媽嘛tioh8-ai3有替手--啊-啦。」「咱兜這間kam2仔店，古老sok8古，店面eh8、貨色少、無競爭，beh擴大嘛無彼個市場。留tiam3庄腳，敢boe7大才小用？」
阿瑛ti7邊--仔，心內暗暗仔o-lo2：「Che正正是阮阿娟！」「阿ma2你ai3我留tiam3庄腳生kou，抑是beh互我出去見一下仔世面？」「在家日日好，出外朝朝難oh。」秀津也無koh反對：「你家己tioh8-ai3細膩，及lin2阿兄卡有聯繫--咧，....Ah若boe7合，tioh8緊tng2--來-啦houhN。」阿瑛突然感覺阿娟加真大漢，加真bat事。對家己自信滿滿，na2像排好陣勢，beh來迎接社會挑戰.... 雖然心頭koh樣koh樣，猶原脫boe7開做媽媽的雜唸。一再叮嚀ai3注意安全、呣thang交著歹朋友、卡chiap8敲電話tng2--來，mai3互厝--裡操煩... 一工晝後，阿錦斡--來。「阿娟去台北--啊neh，敢無ka7你講？」「我知--啊，我專工來chhoe7阿瑛仔姊你--啊。」日昇及榮進換帖，俗語講論輩無論歲，本chiaN5叫阿添嫂，後--來呣知按怎改叫阿瑛仔姊。「面色加偌好--啊neh。」阿瑛順手開一罐果汁互--伊：「這氣仔teh創啥？」「等做兵nia5。有時仔去山--裡鬥飼雞，阿樂叔仔年歲濟，有卡無法--得-啊。你看，我有五十六khi-loh--啊neh。」
阿瑛本chiaN beh問做兵艱苦，堪boe7去beh按怎？聽伊信心十足，oan-na2替伊歡喜。「阿瑛仔姊，今仔日來beh互你知，若無阿娟，凡勢仔我boe7好。」「無彼lo7代誌，鬥顧是應該--的-啦 。」「M7-na7按呢，」阿錦比手勢ka7 chah8--咧：「彼陣倒ti7病床，liam5-mi thiaN3醒，liam5-mi睏--去。昏昏沌沌，茫茫渺渺。呣koh，一句話干單ti7耳仔根咧翻來翻去：「阿錦，呣thang拚輸伊。卡堅強--咧，『安非他命』ka7拚互倒！」彼陣若無『嗑一下』，chhin3汗一直piaN3，規工beh吐beh ou7，mai3講看冊，連坐都坐boe7-tiau5...」阿瑛想beh出聲安慰，猶是恬恬仔聽上好。
「Tng2來討錢，阿爸無ti7--咧。阿母干單thu5--咧thu5--咧，beh na2呣--咧，嘴koh唸一大thoa。我彼陣干單想，「Hiah艱苦beh創啥？死死--掉早khuiN3活！」農藥開--咧，大嘴就ka7吞--落-去！....呣koh，汰頭殼底干單喝ka7『安非他命』拚互倒！拚互倒！Tiam3 hia chhia來chhia去...，ioh是家己對家己teh喊喝--咧。路尾才知影是阿娟鼓勵我的話，鑽入來我腦--裡，變做我家己teh鼓勵家己... 徙落來病房，神智tauh8-tauh8仔清醒，規身軀反thiaN3，規個人chhiah-iah8。看著人就tak，見著人就chhoh... Mai3講阮爸媽，連阮阿ma2都互我罵kah哭... 無代無誌怨chheh倚來身邊的人，汰攏及阮作對？Chhoe7阮的麻煩，增加阮的痛苦...！呣koh，阿娟ka7我講，beh氣、beh怨、beh chheh tioh8 chheh家己。Hiah gong7 beh死！互人牽--咧就行。Theh8錢請人開，猶互人咧chau-that，實在gong7 kah boe7 pe5癢--啊... 阿娟講論suh安輩份，我是伊師兄。兩人就按呢同病相憐，互相消遣、互相漏氣... 到有一工，「你beh按怎行出這片門？」阿娟指病房出口問--我：「踏出門，beh按怎面對這個社會？別人會按怎看待咱--咧...？」阿瑛仔姊，到taN阮猶chhoe7無答案。佳哉，病院ka7阮真大的幫助。條條大路通羅馬，只要充實家己，就有阮存在及發展的空間。阿瑛仔姊，你看--咧....？」也無等阿瑛反應：「阿娟講伊去台北，na2像阿姊放boe7落心。阮beh互你知，癖仔出--過-啊，有免疫力--啊，免驚會koh去tioh8--著-啊-啦。」送阿錦出kam2仔店，阿瑛一時百感交集。歡喜gin2仔會曉想--啊，呣koh，未免年少老成... 看著in按呢來大漢，這款的長大、成熟過程，煞tioh8-ai3經過hiah呢痛苦的階段，代價實在siuN koan5--啊-啦。 
</HL>