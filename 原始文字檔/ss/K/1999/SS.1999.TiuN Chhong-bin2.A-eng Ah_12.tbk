<CL>
  12 
  Khai-hak8 liau2-au7, A-eng kam2-kak su7-su7 hang7-hang7 to bo5 sun7-li7. Eng2-siong5 sui-jian5 kho2-tiau5 te7 it chi3-goan7, seng5-chek peng7 bo5-ho2. “I e5 sit8-lek8 m7-na7 an2-ne,” sia7-su-ian3 tiong, kok-tiong to7-su ma7 kong2: “Ai3 koh『衝刺』, ai3 koh『衝刺』.” M7-koh, Eng2-siong5 tak8-hang7 tai7-chi3 to bo5 siaN2 beh chhap i, bo5 to7 thou2-thou2 in3-oe7--koe3-lai5, hou7 A-eng sim chin hoan5. A-nai i2-keng seng gou7-ni5, tioh8 thak8 kui-kang, boe7-tang3 koh lai5 tau3-saN-kang7. Sui-jian5 in chi2-moai7 kong2 hioh-khun3 e7-tang3 lai5, chong2--si7 boe7 an3-sng3 e5 tai7-chi3.... Ki5-sit8 siong7 hou7 A-eng chhau-hoan5--e5 iau2-si7 hoe3-but8-a2 chhai3-chhia chhim jip8-lai5 chng-thau5, tai7-su3-ki tiam3 chng lam5 oat-kak hia chah8 leh cho3 seng-li2. Tui3 chai2-khi2-si5 peh-tiam2-goa7 pai5 kau3 chap8-it-tiam2, hoe3-chhia u7 hi5, ti-bah, cheng-seN-a2-bah, chheN-chhai3, ta-liau7....... Hoe3-liong7 bo5 che7, m7-koh khoan2 chin chiau5.
  Thau5-a2 iau2 bo5 kam2-kak ui-hiap8, boe2--a2 chhai3-ke3-a2 hoe3-te2 it-tit8 tun2-chek, hou7 A-eng chin thau5-thiaN3. M7-na7 an2-ne, chit-toa3-chhiuN2 e5 hoe2-sit8-liau7 ma7 hou7 chhiuN2--khi3. Sui-jian5 kiam2-chio2 chin3-hoe3, chhut-hoe3 kiam2 koh-khah che7. Jit8-seng khoaN3 ti7 gan2-lai7, an-ui3 A-eng: “Chit8-ki chhau2 chit8-tiam2 lou7, lang5 khai hiah che7 chiN5 cheng2 hoe3-but8-a2-chhia, ma7 tioh8-ai3 chhoe7 seN-lou7.” Tui3 A-tian2 ang-a2-bou2 ui7 seng-li2 hou7 lang5 chhiuN2--khi3 teh oan3-tou7, jin7-ui5 bo5 pit-iau3: “Seng-li2 m7-si7 teh piaN3 seN-si2. Goan5-pun2 to7 u7 su u7 iaN5, e7 than3 e7 liau2. Tak8-e5 leng2-cheng7 siuN7 khoaN3 ai3 an2-choaN2 kai2-sian7 to7 ho2....” A-eng siuN7-siuN7--leh, soah u7-iaN2 teh liah8-kong5. Tai7-khai3 chit kui2 ni5 hang7-hang7 sun7-li7, bo5 hong bo5 long7, in3-pian3 e5 ki-kha2 long2 seN-sian, tun7--khi3-a.
  “TaN kang-tiuN5 kang-lang5 tit8 kiam2, koh u7 chhai3-chhia teh chhiuN2 seng-li2.” A-eng kap A-tian2 ang-a2-bou2 chham-siong5: “Hoe3-te2 na2 lai5 na2 liah8 boe7 chun2, tioh8-ai3 siuN7 chit8-e7 pan7-hoat. Bo5, pun2 e7 khi3 hou7 chiah8--khi3.” “KiaN hoe3-but8-a2 chhai3-chhia hit-peng5 e7 kiat-chhi7 ne,” A-tian2-so2 chiaN5 tan-sim: “Goa2 khoaN3 lang5 chhak8 sun2-a2 taN oa2 khi3 be7, ma7 u7 lang5 chhia koe2-chi2-a2 hap8 cho3-hoe2 tau3-lau7-jiat8.....” “Kah ah8 si7 bo5 chai5-tiau7 tong3 lang5 cho3 seng-li2,” A-tian2 khi3-chhoah-chhoah: “Beh piaN3 tak8-e5 lai5 piaN3 koh8.” “Lan2 kam2 bo5 teh piaN3?....M7-koh, kan-taN piaN3 ma7 m7-si7 thau5-lou7.” Iau2-si7 A-eng nau2-kin chheng-chho2: “Tak8-e5 lai5 siuN7 khoaN3-mai7, u7 siaN2 thau2-lou7--bo5?” “Ah bo5, chhun thau5 chhun boe2, goa2 si3-ke3 chhia lai5-khi3 be7 koh8.” “Beh chhia khi3 toh be7?” A-tian2-so2 bo5 ho2 bak8-sek: “Iau2 m7-si7 kui-tai5 chhia chhut chhia jip8 nia5, to bo5 teh chhit-tho5 koh8.” “Hoe3-te2 oan-na2 ai3 siau,” A-eng kian3-gi7: “M7-koh e7-chhiu2 ai3 seng chhoe7 u7, boe7-tang3 si3-ke3 chhia leh hoah lin-long.” “E7-chhiu2 beh toh chhoe7?” A-tian2 chit8-pak-hoe2 bo5 teh thau2: “Kah ah8 u7, ah8-sai2 kin-a2-jit8 tun2 leh lian5-hoe5!” “A-eng-chi2--a,” A-tian2-so2 siuN7 bo5 pou7: “Lan2 seng-li2 si7 m7-si7 tioh8 koh sok khah se3--leh?” “Na7 chin bo5 phiat-pou7, khi3 chiah8-tioh8 lau7-pun2, bo5-chhai2 chit kui2 ni5 lan2 sin-sin khou2-khou2 teh phah-piaN3.” A-eng thiaN tak8-e5 hiah pi-koan, tian-to3 chhut-siaN an-ui3: “Bo5-iaN2 kong2 chhai3-chhia pai5--leh, lan2 seng-li2 long2 bian2 cho3--a. Than3 in chiah sin kiat-chhi7, kin2 siuN7 pan7-hoat hou7 soaN3--khi3, bo5, ma7 hou7 chhun kou-tai5 chhai3-chhia.” “Beh an2-choaN2 ka7 phah soaN3?” A-tian2 chhui3 kin2: “U7 ho2-pou7 cha2 tioh8-ai3 iong7--a.” “Kam2-a2-tiam3-khau2--a chheng5-a2-kha, pang3 hou7 lang5 lai5 pai5-taN3!” A-eng na2-chhiuN7 u7 tui3-chhek: “Tu5-liau2 chhai3-chhia i2-goa7, koe2-chi2, sun2-a2-taN3, be7 sio, be7 liang5--e5 long2 chhiaN2 in koe3--lai5.” “An2-ne lan2 koe2-chi2 bo5-ai3 cho3--a?” A-tian2 sit8-chai7 bo5 tiuN7-tioh8 chit-chiau. “M7-na7 koe2-chi2, hoe3-te2 chhun che7--e5, lan2 tauh8-tauh8-a2 pang3 hou7 lang5 khi3 cho3....”
  A-eng kong2-tioh8 tak8-hang7 pang3 e7 khui: “Lan2 mai3 hou7 kiat-chhi7, kang-tiuN5 hoe2-sit8-liau7 kou3 hou7 tiau5, soaN3-chu2-a2 ke-kiam2 e7 khi3 chau2 chit8-koa2 bo5 iau3-kin2--lah.” “Na7 chhun kou-tai5 chhai3-chhia, kheh-mng5 e7-tang3 khi3 hou7 khou joa7 che7, he chai-chai--leh-lah.” A-tian2-so2 liah8 loe7-sim o-lo2: “M7-koh, li2 kong2 lian5 be7 sio, be7 liang5--e5 long2 beh hou7 lang5 pai5-taN3, e7 khi3 chhek--tioh8 A-hoe--bo5?” “Boe7--lah, bo5 A-nai tau3-kha-chhiu2, A-hoe kan-taN cho3 tiong-tau3 nia5, chai2-khi2-si5 bo5-chha--lah.” A-eng koh khou tng2-lai5 pun2-te5: “Lin2 ang-bou2 tioh8 siuN7 khoaN3-mai7--leh, hoe3-te2 khoaN3-tioh8 an2-choaN2 siah-tiau7, tun2 siuN che7 ma7 khng3 bo5-lou7.” KhoaN3 in ang-bou2 siuN7 kui-pou: “Lan2 chng-kha kheh-mng5 chiaN5 phaiN2 khong3-toa7, Chiang-hoa3 ia7-chhi7 taN3-thau5-a2, chu7-chou7-chhan sin khui chin che7, lin2 si7 m7-si7 khi3 chiap-hiap8 khoaN3-mai7--leh?” Ka-chai3 eng3-pian3 liau2 iau2 sng3 boe7-bai2, chiong hoe3-but8-a2 chhai3-chhia pheN khi3 seng-li2 e5 siong-hai7 kiam2-khin chin che7. M7-koh, cheng2-ko3 toa7-khoan5-keng2 hou7 A-eng chhau-sim. “Seng-li2 phaiN2 cho3, kang-lang5 koh chhiaN3 bo5,” e5-chhiuN2 TiuN kho3-tiuN2, hian7-chhu2-si5 i2-keng seng chhiuN2-tiuN2 put-si5 haiN kong2: “Chin3-cheng5 kok-tiong pit-giap8 lai5 to7 kui-pan lang5, chit-ma2 soaN3-soaN3 kui chap8 lang5, bian2 joa7 ku2 chau2 chhun bo5 chit8-poaN3.” TiuN chhiuN2-tiuN2 kong2-tioh8 chiaN5 bo5-nai7: “Chit8-koa2 seng-hak8, toa7-to-sou3 chau2-khi3 hok8-bu7-giap8.”
  A-eng te7 it pai2 thiaN-tioh8 hok8-bu7-giap8 chit-e5 mia5-su5, goan5-lai5 chhan-thiaN, pah-hoe3, chhit-tho5--e5 long2 si7. Chiah8 ho2, chheng7 giN, koh cho3-tioh8 khin-kho2, bok8-koai3 kang-tiuN5 teh chhiaN3 bo5 lang5. Sia7-hoe7 na2-chhiuN7 ti7 teh pian3, lang5 ma7 ju2 lai5 ju2 pin7-toaN7, m7-si7 hiam5 chhou-siap, to7-si7 hoah kan-khou2. KhoaN3--lai5 hang5-hang5 giap8-giap8 long2 u7 chit8-pak khou2-keng, kai3 chai7 li2 an2-choaN2 khek-hok8, eng3-pian3 nia5. M7-koh, sou2-u7 e5 khou2-nau2, pi2 boe7 tioh8 chiap-tioh8 Eng2-siong5 e5 seng5-chek-toaN, hou7 A-eng koh khi3 koh tioh8-kip: “Te7 it hak8-ki5 nng7-kho bo5 kip8-keh, si7 beh an2-choaN2 kap lang5 kho2 tai7-hak8?” A-eng tau5 hou7 Jit8-seng thiaN: “Goa2 khi3 mng7 in lau7-su kong2 saN-kho to7 e7 lok8-te7--a neh.” Tioh8-kip e5 A-eng, chit8 hong-bin7 pai3-hong2 kho-jim7 lau7-su, chit8 hong-bin7 chheng2-kau3 in tong5-oh8, tong-jian5, siong7 iau3-kin2 iau2-si7 ai3 mng7 Eng2-siong5, khoaN3 bun7-te5 chhut ti7 toh: “Kai tong ai3 pou2-sip8, lan2 tioh8 khi3 pou2-sip8.” A-eng hiah koan-sim, Eng2-siong5 iau2-si7 phi5-phi5 kek kah bo5 iau3 bo5 kin2. “Chheh si7 li2 teh thak8, bo5 khah piaN3--leh, si7 beh an2-choaN2 chhut-thoat? Li2 kam2 chit8-si3-lang5 beh lau5 tiam3 chng-kha kou3 tiam3-a2? Thak8 kau3 ko-tiong--a, oan-na2 tioh8-ai3 e7-hiau2 siuN7--a, i2-au7 beh seng5 beh pai7, beh ho2 beh bai2, kai3 chai7 li2 chit-chun7 u7 leh piaN3--bo5.” KhoaN3 Eng2-siong5 tiam7-tiam7, A-eng khin-siaN an-ui3: “It-si5 thak8 bo5-ho2 bo5 iau3-kin2, siong7 iau3-kin2 si7 li2 u7 ke3-siok8 teh koh piaN3--bo5, chheh ma-ma bo5 chai5-tiau7 pang li2 thak8, ki5-thaN ai3 an2-choaN2 tau3-kha-chhiu2, cho3 li2 kong2--lai5....” “Li2 mai3 chhap goa2, chhap li2 ka-ti7 to7 ho2--lah.” SiuN7 boe7 kau3 thiaN3-sim oaN7 lai5 chit-khoan2 e5 in3-oe7, te2 ti7 A-eng pak-lai7 e5 oe7, cho3 chit8-khun3-a2 kiong7 beh piaN3-piaN3--chhut-lai5: “Bo5--a, goa2 m7-chhap li2, siaN2-lang5 beh chhap li2? Si7 siaN2-lang5 ka7 li2 lak8-sai2 lak8-jio7 lak8 toa7-han3? SiaN2-lang5 teh kiaN li2 koaN5 kiaN li2 joah8, kiaN li2 poah8 kiaN li2 iau? Li2...li2 an2-ne kong2 kam2 tioh8? Tiau-i3-kou3 jia2 ma-ma siu7-khi3!” A-eng ju2 kong2 ju2 khi3: “Goa2 beh lai7 beh goa7, bo5-eng5 chhu3--nih, ia7 beh bo5-eng5 tiam3-khau2, li2 iau2 koh teh hiam5 goa2 chhau-sim? Bo5 lau7-pe7-a2-kiaN2 thang ka3-si7, ma7 bo5-ai3 thiaN ma-ma e5 oe7--lah houN? Ah ah8 si7 lian5 ma-ma to bo5-ai3 tih8--a?”
  Na2-chhiuN7 toh chit8-tiau5 tng5-a2 khi3 khap8--tioh8, A-eng cho3 chit8-khun3 kek8-tong7--khi2-lai5: “Li2 kong2--a, hiam5 ma-ma siuN lo-so, iah-si7 ma-ma ka3 li2 m7-tioh8--a? Li2 na7-si7 e7-hiau2 siuN7 e5 gin2-a2, ma7 the3 ma-ma siuN7 khoaN3-mai7--leh, goa2...goa2 an2-ne cho3 si7 it-tioh8 siaN2? Chu7 lin2 a-pa koe3-sin, goa2...goa2 kam2 teh joa7 ho2-koe3?” Kong2 kau3 siong-sim e5 sou2-chai7, A-eng tian-to3 ju2 kian-kiong5--khi2-lai5: “Li2 m7-tioh8, tioh8 ma-ma ka3, kang7-khoan2 ma-ma m7-tioh8, lin2 a-kong, a-ma2 ma7 e7 ka3. Li2 na7 boe7-hiau2 siuN7, ong2-hui3 ma-ma e5 sim, chiah si7 jia2 ma-ma siong-sim.” Na2 lian5-chu-phau3-a2--leh, oe7-te5 sui5 tng2--koe3: “ChhiuN7 ma-ma cho3 seng-li2, tioh8 kap ngou2-sek-lang5 chih-chiap. Liah8 teng2-e7-chhiu2 e5 ko3-seng3, hap8 in e5 ian5, kap chhin3-chhai2-lang5 na7 m7-si7 ti7 tiam3-a2, bo5 to7-si7 toa7-tiaN5, hng5-a2 teh kau-poe5, u7 thiN teh khoaN3--leh.” Kong2 kau3 chia soah than3 chit8-khau2 khui3: “Ma-ma kong2 e5 oe7 li2 eng3-kai thiaN u7, m7-thang ou-peh8 siuN7 tang siuN7 sai, sim kin2 siu-siu--khi2-lai5, mai3 hou7 A-gim2 chhio3 lan2 toe3 boe7 tioh8 tin7--lah houhN.” A-eng oe7 khou chit8-lian3, chiong sim-lai7-oe7 iah-iah--chhut-lai5. Chu2-iau3 beh hou7 Eng2-siong5 chai-iaN2 chheng-thian peh8-jit8 ha7, bo5 hit-e5 boe7 kiN3-tit lang5 e5 tai7-chi3--lah. Eng2-siong5 e5 ko3-seng3 teng2 in lau7-pe7, pi2-kau3 noa7-seng3 noa7-seng3. Keng-koe3 A-eng kong2-kong2--leh, seng5-chek tauh8-tauh8 u7 khah chin3-pou7. A-koan seng3-te7 to7 ke chiok jiat8--e5, hau3-tong7 koh khut-kiong5. Te7 ji7 ni5, toe3 in a-hiaN kha-chhng-au7 beh kho2 ko-tiong, “Goan2 beh kho2 Tai5-tiong-khu, khah che7 hak8-hau7 thang keng2.” Sui-jian5 in to7-su kian3-gi7 i thak8 ngou2-choan, A-koan iau2-si7 beh thak8 tiong-hak8: “Lang5 A-gim2 to thak8 hiah ho2, tian-to3 a-hiaN thak8 Chiang-hoa3 toe3 lang5 boe7 tioh8.” Chit8-e5 cha-bou2 gin2-a2 lang5, A-eng sit8-chai7 bo5-ai3 hou7 khi3 siuN hng7 thak8-chheh, m7-koh, au2 in A-koan boe7 koe3, chi2-ho2 tap-eng3. Boe2--a2 chin-chiaN3 kho2 liau2 bo5-ho2, pun khi3 thak8 su-lip8. Thong-hak8 to bo5 nng7-ko3-goeh8, hiam5 thau3-cha2 lak8-tiam2 koaN2-chhia, poaN5-chhia kan-khou2, kui2-e5-a2 tong5-oh8 chio-chio--leh, soe3-chhu3 tiam3 hau7-goa7 thak8-chheh. 
</CL>
<HL>

12 
開學了後，阿瑛感覺事事項項都無順利。永崧雖然考tiau5第一志願，成績並無好。「伊的實力m7-na7按呢，」謝師宴中，國中導師嘛講：「Ai3 koh『衝刺』，ai3 koh『衝刺』。」呣koh，永崧逐項代誌都無啥beh chhap伊，無to7土土應話--過-來，互阿瑛心真煩。阿nai已經升五年，tioh8讀規工，boe7-tang3 koh來鬥saN-kang7。雖然in姊妹講歇睏e7-tang3來，總--是boe7按算的代誌... 其實上互阿瑛操煩--的猶是貨物仔菜車侵入來庄頭，tai7-su3-ki tiam3庄南斡角hia chah8咧做生理。對早起時八點外排到十一點，貨車有魚、豬肉、cheng牲仔肉、青菜、乾料...... 貨量無濟，呣koh款真chiau5。
頭仔猶無感覺威脅，尾--啊菜架仔貨底一直囤積，互阿瑛真頭thiaN3。M7-na7按呢，織帶廠的伙食料嘛互搶--去。雖然減少進貨，出貨減koh卡濟。日昇看ti7眼內，安慰阿瑛：「一支草一點露，人開hiah濟錢整貨物仔車，嘛tioh8-ai3 chhoe7生路。」對阿典翁仔某為生理互人搶--去teh怨妒，認為無必要：「生理呣是teh拚生死。原本就有輸有贏、會趁會liau2。大家冷靜想看ai3按怎改善就好...」阿瑛想想--咧，煞有影teh掠狂。大概這幾年項項順利，無風無浪，應變的技巧攏生sian、鈍--去-啊。
「TaN工場工人直減，koh有菜車teh搶生理。」阿瑛及阿典翁仔某參詳：「貨底那來那掠boe7準，tioh8-ai3想一下辦法。無，本會去互食--去。」「驚貨物仔菜車彼peng5會結市呢，」阿典嫂chiaN5耽心：「我看人鑿筍仔擔倚去賣，嘛有人chhia果子仔合做夥鬥鬧熱....」「Kah ah8是無才調擋人做生理，」阿典氣chhoah-chhoah：「Beh拚大家來拚koh8。」「咱敢無teh拚？....呣koh，干單拚嘛呣是頭路。」猶是阿瑛腦筋清楚：「逐家來想看mai7，有啥thau2路--無？」「Ah無，chhun頭chhun尾，我四界車來去賣koh8。」「Beh車去叨賣？」阿典嫂無好目色：「猶呣是規台車出車入nia5，都無teh chhit-tho5 koh8。」「貨底oan-na2 ai3銷，」阿瑛建議：「呣koh下手ai3先chhoe7有，boe7-tang3四界車咧喝玲瓏。」「下手beh叨chhoe7？」阿典一腹火無teh thau2：「Kah ah8有，ah8-sai2今仔日囤咧lian5-hoe5！」「阿瑛姊--啊，」阿典嫂想無步：「咱生理是呣是tioh8 koh束卡細--咧？」「若真無phiat步，去食著老本，無chhai2這幾年咱辛辛苦苦teh拍拚。」阿瑛聽大家hiah悲觀，顛倒出聲安慰：「無影講菜車排--咧，咱生理攏免做--啊。趁in才新結市，緊想辦法互散--去，無，嘛互chhun孤台菜車。」「Beh按怎ka7拍散？」阿典嘴緊：「有好步早tioh8-ai3用--啊。」「Kam2仔店口--啊榕仔腳，放互人來排擔！」阿瑛na2像有對策：「除了菜車以外，果子、筍仔擔、賣燒、賣涼--的攏請in過--來。」「按呢咱果子無ai3做--啊？」阿典實在無想著這招。「M7-na7果子，貨底chhun濟--的，咱tauh8-tauh8仔放互人去做...」
阿瑛講著逐項放會開：「咱mai3互結市，工場伙食料顧互tiau5，散主仔加減會去走一寡無要緊--啦 。」「若chhun孤台菜車，客門e7-tang3去互khou偌濟，he知知--咧-啦。」阿典嫂掠內心o-lo2：「呣koh，你講連賣燒、賣涼--的攏beh互人排擔，會去chhek--著阿花--無？」「Boe7--啦，無阿nai鬥腳手，阿花干單做中晝nia5，早起時無差--啦 。」阿瑛koh khou tng2來本題：「Lin2翁某tioh8想看mai7--咧，貨底看著按怎削掉，囤siuN濟嘛khng3無路。」看in翁某想規晡：「咱庄腳客門chiaN5歹擴大，彰化夜市擔頭仔、自助餐新開真濟，lin2是呣是去接洽看mai7--咧？」佳哉應變了猶算boe7-bai2，將貨物仔菜車pheN去生理的傷害減輕真濟。呣koh，整個大環境互阿瑛操心。「生理歹做，工人koh倩無，」鞋廠張課長，現此時已經升廠長不時haiN講：「進前國中畢業來to7規班人，chit-ma2散散規十人，免偌久走chhun無一半。」張廠長講著chiaN5無奈：「一寡升學，大多數走去服務業。」
阿瑛第一擺聽著服務業這個名詞，原來餐廳、百貨、chhit-tho5--的攏是。食好、穿giN、koh做著輕kho2，莫怪工場teh倩無人。社會na2像ti7 teh變，人嘛愈來愈貧惰，呣是嫌粗澀，就是喝艱苦。看--來行行業業攏有一腹苦經，kai3在你按怎克服、應變nia5。呣koh，所有的苦惱，比boe7著接著永崧的成績單，互阿瑛koh氣koh tioh8急：「第一學期兩科無及格，是beh按怎及人考大學？」阿瑛投互日昇聽：「我去問in老師講三科就會落第--啊neh。」著急的阿瑛，一方面拜訪科任老師，一方面請教in同學，當然，上要緊猶是ai3問永崧，看問題出ti7叨：「該當ai3補習，咱tioh8去補習。」阿瑛hiah關心，永崧猶是phi5-phi5 kek kah無要無緊。「冊是你teh讀，無卡拚--咧，是beh按怎出脫？你敢一世人beh留tiam3庄腳顧店仔？讀到高中--啊，oan-na2 tioh8-ai3會曉想--啊，以後beh成beh敗，beh好beh bai2，蓋在你這陣有咧拚--無。」看永崧恬恬，阿瑛輕聲安慰：「一時讀無好無要緊，上要緊是你有繼續teh koh拚--無，冊媽媽無才調幫你讀，其他ai3按怎鬥腳手，做你講--來...」「你mai3 chhap我，chhap你家己就好--啦 。」想boe7到疼心換來這款的應話，te2 ti7阿瑛腹內的話，做一睏仔強beh拚拚--出-來：「無--啊，我呣chhap你，啥人beh chhap你？是啥人ka7你lak8屎lak8尿lak8大漢？啥人teh驚你寒驚你熱、驚你跋驚你iau？你...你按呢講敢tioh8？刁意故惹媽媽受氣！」阿瑛愈講愈氣：「我beh內beh外，無閒厝--裡，也beh無閒店口，你猶koh teh嫌我操心？無老父仔囝thang教示，嘛無ai3聽媽媽的話--啦 houN？Ah ah8是連媽媽都無ai3 tih8--啊？」
Na2像叨一條腸仔去khap8--著，阿瑛做一睏激動--起-來：「你講--啊，嫌媽媽siuN囉唆，抑是媽媽教你呣tioh8--啊？你若是會曉想的gin2仔，嘛替媽媽想看mai7--咧，我...我按呢做是it著啥？自lin2阿爸過身，我...我敢teh偌好過？」講到傷心的所在，阿瑛顛倒愈堅強--起-來：「你呣tioh8，tioh8媽媽教，仝款媽媽呣tioh8，lin2阿公、阿ma2嘛會教。你若boe7曉想，枉費媽媽的心，才是惹媽媽傷心。」Na2聯珠炮仔--咧，話題隨tng2--過：「像媽媽做生理，tioh8及五色人chih接。掠頂下手的個性，合in的緣，及凊彩人若呣是ti7店仔、無就是大庭、園仔teh交陪，有天teh看--咧。」講到遮煞嘆一口氣：「媽媽講的話你應該聽有，呣thang烏白想東想西，心緊收收--起-來，mai3互阿錦笑咱toe3 boe7著陣--啦 houhN1。」阿瑛話khou一lian3，將心內話iah-iah--出-來。主要beh互永崧知影青天白日下，無彼個boe7見得人的代誌--啦 。永崧的個性teng2 in老爸，比較noa7性noa7性。經過阿瑛講講--咧，成績tauh8-tauh8有卡進步。阿娟性地就加足烈--的，好動koh倔強。第二年，toe3 in阿兄腳倉後beh考高中，「阮beh考台中區，卡濟學校thang揀。」雖然in導師建議伊讀五專，阿娟猶是beh讀中學：「人阿錦都讀hiah好，顛倒阿兄讀彰化toe3人boe7著。」一個查某gin2仔人，阿瑛實在無愛互去siuN遠讀冊，呣koh，拗in阿娟boe7過，只好答應。尾--啊真正考了無好，分去讀私立。通學都無兩個月，嫌透早六點趕車、盤車艱苦，幾個仔同學招招--咧，soe3厝tiam3校外讀冊。 
</HL>