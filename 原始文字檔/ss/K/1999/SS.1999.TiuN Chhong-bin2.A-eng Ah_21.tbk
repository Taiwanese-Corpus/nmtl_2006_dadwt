<CL>
  21 
  Oat--leh it-kiu2-pat-kiu2-ni5 kau3. Chhan5-hng5 be2-chu2 i2-keng chhut kah chit8-chheng-chit8-pah-saN-chap8-ban7, iau2 koh hu3 chheng. Giok8-bi2 jin7-ui5 thiN-ke3, tioh8 kin2 chhut-chhiu2. Siong7 tiong7-iau3 Kheng3-tong5 si3-goeh8-te2 beh the3-hiu. M7-tan2 Chhai2-giok8 pit-giap8, choan5-ke beh poaN tng2-khi3 Lam5-tau5, seng2 chhu3-soe3-chiN5. Kheng3-tong5 iu5-goan5 beh in2 thau5-lou7, tng2-khi3 chit8-choa7, kang-tiuN5 chhou-kang bian2 kiaN bo5. A-eng chhan5-hng5 be7--khi3, sui5 Tai5-pak hak-chhu3. Cheng-chha be2-chhu3 u7 tam7-poh8-a2 chhut-jip8, A-koan kah-i3 Lai7-ou5 chit8-tong3 si3-chan5 thau3-thiN lau5-a2-chhu3, khai kah lai5 tioh8 chit8-chheng-nng7-pah-gou7, A-koan kou-chiaN5 in a-kong thiap chiN5, kong2 e7 cheng-tat8, un2 than3, Eng2-siong5 ma7 chin kah-i3. Kui-boe2 hit-tong3 be2 hou7 Eng2-siong5. A-koan--leh, tan2 ke3 chiah koh kong2. Siok8-gi2 kong2 “Ah-nng7 khah bat8 to u7 phang7”. A-eng be7-chhan5 hak-chhu3 e5 tai7-chi3, hou7 A-koan iah--chhut-lai5, i2-keng m7-si7 pi3-bit8. Hit tong-si5 Siu3-tin khi3 A-eng beh chai3 ke3, theh8 heng5 chhan5-khe3, kia3-kim-phou7-a2. “Teh chau-that lang5 sioh?”
  Siu3-tin bin7-chhiuN chiaN5 bai2: “Beh ke3, ho2-ho2-a2 chham-siong5, ah8-sai2 poaN-hi3? TaN chu7 se3-han3 chhi7-toa7, siaN2 tai7-chi3 boe7 kong2--li? SiaN2 tai7-chi3 boe7 chham-siong5? Na2-chhiuN7 ka-ti7 cha-bou2-kiaN2 an2-ne teh khoaN3-thai7, chhiu2-thau5 long2 pang3 hou7 hoaN7, ia7 boe7 hat8-tioh8, si7 beh joa7 ho2? Iau2 teh piN3 kau5-lang7!” Siu3-tin chit8-e7 siu7-khi3, Jit8-seng ma7 kong2 i bo5-hoat--tit, kui-khi3 phiaN--leh. Ki3-chai7 ta-ke, sin-pu7 tiam7-tiam7-a2 khi3 la7. Thau5 khi2-seng, Siu3-tin u7-kau3 khi3, tiau-i3-kou3 m7-chhap--i. Au7--lai5 khoaN3 i be7-chhan5, kui-khi3 teN3-chheN, ki3-chai7 i khi3 bu2. Boe2--a2 chai-iaN2 chhu3 be2 hou7 gin2-a2, sim-koaN chiah lioh8-lioh8-a2 loh8-nng2. M7-koh, hi3 iu5 A-eng khi2-kou2, ia7 tioh8-ai3 i siu-soah. Siu3-tin sim-koaN liah8 than2-hoaiN5, bak8-chiu peh kim, khoaN3 i an2-choaN2 loh8-tai5. Ki5-sit8 A-eng Tai5-pak hak-chhu3 chit8-khun3, koe3-ni5 bo5-eng5 chit8-khun3, soa3--loh8 A-tian2 poaN-soa2 Chiang-hoa3, tioh8 phah thong nng7-kham2 tiam3-bin7 chong-siu, kai2 sio2-heng5 chhiau-siong… Thiam2-tioh8 e7 hou-ke boe7 pun5-hoe2. Hoat8-loh8 kah u7 chit8-e7 kham2-cham7, i2-keng saN-goeh8-te2--louh.
  A-eng siuN7: “TaN seng-khu bo5 poaN3-sian2, chap8-hoe3 khang-chhiu2 lai5, chi3-kin khang-sin khi3, a-i beh iong7 siaN2 ka7 tong3, ka7 chah8? ‘ThiaN3-sioh li2, m7-kam hou7 li2 chiah8-khou2.’ Kin-pun2 si7 the-su5. Ju5-kin bo5 chiN5 it-sin khin, kap Kheng3-tong5 kang7-khoan2, kang7-kip, si7 a-i sim-bok8-tiong ‘bo5 sin-ke3 e5 lang5’. In ke-oe7 kaN2 tioh8 pian3 ah-oe7....” HoaiN5-tit8, A-eng chu2-i3 liah8 tiaN7, put-koan2 in an2-choaN2 hoan2-tui3, i to7-si7 beh chai3 ke3. Che si7 i e7-tang3 ka-ti7 chu7-chu2, ma7 bo5 beh chiap-siu7 lang5 e5 cho2-iu7! Chit-pai2 kap teng2-pian3 bo5-kang5, le2-mau7 siong7 e5 po3-pi7, bo5 beh chhun--in5. Ui7-tioh8 hian2-si7 koat-sim, A-eng siuN7 tan2 chheng-beng5 gin2-a2 tng2--lai5, seng kong2 hou7 in chai, chiah chiau3-hoe7 ta-ke-koaN. Thai3 e7 chai Eng2-siong5 tian7-oe7 kha3--lai5, chhun chiaN-ko3-goeh8 kho2 gian2-kiu3-sou2, beh ke thak8 koa2 chheh, iau-kiu5 mai3 tng2--lai5. A-koan--leh, tu2-ho2 goeh8-te2 tong5-su7 li7-chit, sin-lang5 iau2-boe7 pou2, chheng-beng5 kong-hiu pai5 boe7 chhut--lai5, boe7-tang3 tng2--lai5.
  Kui-boe2, Sin-thiam soah pian3 siong7 cha2 chai-iaN2 A-eng e5 koat-teng7. Hit-am3, A-eng kui2-lo7 pai2 giah8 tian7-oe7 beh kha3 hou7 A-koan, kan-taN liah8 boe7 tiaN7.... SiuN7-khi2 chheng-beng5, hak8-hau7 hioh-khun3, A-nai in long2 tng2--lai5. Kah ah8 si7 beh hou7 A-koan in seng chai--a, kang7-khoan2 ia7 tioh8 hou7 A-nai in chai-iaN2. Chit kui2 ni5 lai5, Kheng3-tong5 kiaN pai7-tioh8 A-eng e5 mia5-chiat, chiong kam2-cheng5 chhim-chhim bai5 tiam3 sim-lai7, lian5 in cha-bou2-kiaN2 to m7-chai. “Nai2 (nah e7) bo5-ai3 hou7 chai?” SiuN7-siuN7, peng-siuN poaN3-chiah ke, tok-tok pau-pau--leh, oat tui3 Kheng3-tong5 chia--lai5. A-nai tng teh khioh chau3-kha. KhoaN3-tioh8 A-eng lai5, “a-i5, a-i5” kio3-tioh8 joa7 hoaN-hi2--leh. Chhai2-giok8 thiaN siaN tui3 pang5-keng-a2 te2 chhut--lai5: “A-i5, hioh-khun3--a?” “Chit-khui3-a2 cheng2-siu, bo5 khui-tiam3.” Pun2-lai5 beh mng7 u7 khi3 a-bu2 bong7-cheng5 kui3-choa2--bo5, iau2-si7 mai3 theh8-khi2. Chah lai5 poaN3-chiah ke khng3 toh-teng2: “Lin2 a-pa--leh?” To chiah mng7 soah, Kheng3-tong5 tah8 chhut hu-louh-keng: “Chheng-beng5 bo5-eng5, bo5 khah cha2 hioh--leh?” “SiuN7-tioh8 gin2-a2 pang3-ka2, lai5 khoaN3 in--chit8-e7.” Na2 kong2 na2 toe3 Kheng3-tong5 oat jip8-khi3 lai7-te2: “Ke-bah lin2 na2 thau2 khi2-lai5 chiah8....” A-nai sui5 beh thau2, Chhai2-giok8 kong2 chiah tu2 chiah8-pa2 nia5, tan2 khah am3--leh. Tng teh tiu5-tu5, “Thai3 m7 thau2 khi2-lai5 chiah8,” A-eng kap Kheng3-tong5 oat to3 chhut--lai5. “Chiah tu2 chiah8-pa2, iau2-boe7 iau.” “He chiah8 ah8 boe7 pa2,” A-eng oa2 lai5 thau2--khui: “Li2 khoaN3 A-nai chhui3-noa7 kiong7 beh tin--loh8-lai5.”
  “Lin2 a...a...a-bu2 ai3 lin2 chiah8, lin2 to7 chiah8--lah.” A-nai chhiu2 tu2 tham oa2, tut8-jian5 tam3--leh: “A-pa...li2 kong2 siaN2?” Chhai2-giok8 ma7 chhui3 peh-khui, hoan2 nga7--khi3. “Lin2 ma-ma ai3 lin2 chiah8, kin2 chiah8--lah.” A-eng khoaN3 chit nng7-e5 sng-kam-tiN, si3-lui2 bak8-chiu siong3 to3 koe3--lai5, kan-taN a...to7 a boe7--loh8-khi3. “A-i5 cho3 lin2 ma-ma, kap lin2 toa3 cho3-hoe2 ho2--m7?” “ChiaN5-sit8--e5? Bo5 leh kong2 sng2--e5? A-i5, bo5 phian3--lang5-e5 houN?” A-nai kui-seng-khu kiong7 beh tio5--khi2-lai5, khoaN3 A-eng chhio3-chhio3-a2 tam3-thau5, kui-e5-lang5 kaN2 liah8 e7 tiau5: “Oa5! Goa2 siong7 hoaN-hi2--lah, goan2 u7 ma-ma--lah, u7 ma-ma--lah...!” A-nai na2 thiau3 na2 hiu, chiong khoai3-lok8 ia7 kah moa2 chhu3-keng. A-eng m7-bat khoaN3 lang5 hiah hoaN-hi2, sui5 hou7 kam2-jiam2-tioh8....M7-koh, ma...ma...ma...e5 khau3-siaN toe3 jiok oa2--lai5. Goan5-lai5 iau2 chit8-thau5 e5 Chhai2-giok8, chhiu2 ka7 bin7 am--leh ma boe7 theng5. Ju2 chhngh keng-kah-thau5 tiuh ju2 toa7-e7. Chit8-peng5 chhio3, chit8-peng5 khau3, hou7 A-eng m7-chai beh an2-choaN2, kui-khi3 chiong Chhai2-giok8 lam2 oa2--lai5.
  SiaN2 chai, hoaN-thau5 hi2-bin7 e5 A-nai, tian-to3 hou7 Chhai2-giok8 ban2--khi3, ma7 toe3 “ma ma ma”...houN7 chhut siaN lai5. Thau5--a2 chit8-e5 chhio3, chit8-e5 khau3. Soa3--loh8 lam2 khau3 chham, kui-boe2 bak8-sai2 kam5 leh chhio3. Cheng5-su5 e5 kek8-tong7, kam2-cheng5 e5 pian3-hoa3, hou7 A-eng chiaN5 chhim-khek e5 kam2-siu7. Tng2-lai5 chhu3--nih, kui2-lo7 pai2 tian7-oe7 giah8--khi2-lai5, soah tan-sim Tai5-pak hit-peng5 5 hoan2-eng3. “E7 chhiuN7 Chhai2-giok8, A-nai hiah kek8-tong7--bo5? A-nai in e5 khau3 kap chhio3 si7 tit-tioh8 ma-ma. A-koan in e5 hoan2-eng3--leh? Kam2 e7 kong2 sit-khi3 ma-ma? Hek8-chia2 phaiN2 siaN-sau3, pai5-siap in e5 put-boan2? Kap chin3-cheng5 me7 i put-siu2 hu7-to7 kang7-khoan2? In sim-bok8-tiong e5 ma-ma tioh8 sam-chin kau2-liat8? Si7 it-lu2 put-su7 liong2-hu....?Kah ah8 si7 kan-taN chhun5 hou7 chai seng3-chit, ho5-pit tit-tioh8 in e5 hoan2-eng3.....” KhoaN3-khoaN3 choe3-au7 chit8-choa7 khoai3-sin3 iau2 e7-hu3--leh. Na2-chhiuN7 kin-a2-jit8 kong2 hou7 Sin-thiam chai-iaN2 kang7-khoan2, chin7-liong7 mai3 tai3 kam2-cheng5, kin2 giah8-pit sia2 phoe. 
  Eng2-siong5, A-koan: 
  KhoaN3 phoe liau2-au7, m7-koan2 an2-choaN2 siuN7, ma-ma iau2-si7 lin2 5 ma-ma. Chheng-beng5 lin2 bo5 tng2--lai5, ma-ma chit8-lang5 chiuN7-bong7 kui3-choa2. Bong7-chhau2 chiaN5 ong7 koh kau7-chhi3. Ma-ma chhau2-ke3-a2 na2 phut, na2 kong2 hou7 lin2 pa-pa chai. Chiah che7 ni5 lai5, sui5 lin2 ju2 toa7-han3, ju2 bo5 khoai3-lok8....Eng2-siong5 iau2 kam2 e7 ki3--tit-bo5? Se3-han3 che7-chhia, sai2 lau3 kui-khou3-te2, kui-chhia chhau3-mi-mo e5 tai7-chi3--bo5? SiuN7-khi2 ham5 pa-pa ka7 lin2 lak8 sai2-jio7, chong5 i-seng e5 jit8-chi2, sit8-chai7 hou7 ma-ma siau3-liam7. Kin-a2-jit8 khoaN3 lin2 toa7-han3, sui-jian5 kham2-khiat, iau2-si7 haN7 koe3 kng2-le5-a2-chng7. ThiN khoah te7 khoah, ki3-chai7 teh poe, thian-gai5 hai2-kak, ki3-chai7 teh iu5. Lin2 teh poe si5, m7-chai u7 siuN7-tioh8 kou-toaN, chek-bok8 e5 ma-ma--bo5? Si7 an2-choaN2 lin2 ju2 toa7-han3, ma-ma ju2 bo5 khoai3-lok8? Tng lin2 e7 chu7-chu2 chu7-lip8, chu7-ngou2 seng5-tiong2, boe7-tang3 hou7 ma-ma liap khi2 liap to2 si5, hoan7-se3-a2 si7 tak8-e5 ti3-hui7 e5 khai-si2. Kap chin che7 chu7-su 5 pe7-bu2 kang7-khoan2----iu5-ki5 chiu2-koa2 e5 ma-ma, joa7 siuN7 chiong lin2 khip8 tiau5-tiau5. U7 kho2-leng5--ka? Lin2 beh--bo5?
  Chiah che7 ni5 lai5 ma-ma joa7 ai3 thiaN-tioh8 lang5-siaN, khoaN3 lang5-iaN2, phiN7 lang5-hian3--leh. Chia--e5, lin2 pa-pa long2 bo5 hoat-tou7 hou7--goa2. Kin-a2-jit8 ka7 lin2 pa-pa kong2 beh chai3 ke3 Kheng3-tong5, bo5 beh oah8 ti7 i e5 im-iaN2 ha7, peng7 m7-si7 bo5 ai3 i. Tui3 ma-ma lai5 kong2, koh-khah iau3-kin2 si7 “Li2 khoai3-lok8--bo5?” Na2-chhiuN7 bo5 lang5 teh koan-sim, chun3-bun7--tioh8. Ah bo5, lin2 u7 iah bo5--leh? A-koan, ma-ma chai-iaN2 li2 chheh Kheng3-tong5 chhap “lan2 tau” e5 tai7-chi3. Na7 bo5 Kheng3-tong5, li2 e7 pian3 kah an2-choaN2...? Chai3 ke3 Kheng3-tong5, kang7-khoan2 koe3 peng5-hoan5 e5 jit8-chi2, bo5 tiaN7-tioh8 iau2 khah kan-khou2--leh. M7-koh, tui3 ma-ma i3-gi7 tiong7-tai7. Che si7 sou3 ni5 lai5 chu7-chu2, chu7-lip8, li2-ti3, kam2-cheng5 kau-chian3 au7 e5 koat-teng7. Ki5-thai7 tit-tioh8 tak8-e5 e5 chiok-hok. 
  Tai5-pak kau-thong hok8-chap8, tioh8 khah se3-ji7--leh. 
  ma-ma pit <BR>chheng-beng5 am3
  Phoe kia3 chhut liau2-au7, A-eng kam2-kak kui-sin khin-sang, khoaN3-khoaN3 tak8-hang7 long2 hoat8-loh8 chiu-chi3, bo5 siaN2 koh tioh8 chhau-hoan5 e5 tai7-chi3--lah. Keh tng2 jit8, pun2-chiaN5 thou5-kha chioh8-a2 boa5 ho2, soa3--loh8-lai5 bak8-kang chhiaN5-kek, thai3 chai bak8-kang khang-khoe3 chhian5--khi3, boe7-tang3 lai5. A-eng li7-iong7 lang3-phang7, hoat8-loh8 chit8-koa2 su-su7, siuN7-khi2 eng-am3 beh “chiau3-hoe7” ta-ke-koaN, tioh8 khah u7 cheng-sin5--leh. I choan-kang khi3 se2 thau5-mng5, cho3 chit8-e7 bin7, koh khi3 chhai5-hong5-tiam3 hiahN sin cho3 iuN5-chong.....Tng A-eng sim-li2 tiau5-sek su3-si7, thai3 chai jin5-soan3 put-ju5 thian-soan3! Siu3-tin tau3 au7 loh8-lai5 sun5 chhiaN5-kek tiam3-bin7. Bo5 chu3-i3 tioh8 thou5-kha chhim2 se2-chioh8-a2, phah-la7 phah kah kut8-liu-siu3, soah khi3 chhu7--to2! Un-to2 thou5-kha, tin2-tang7 to7 thiaN3. Jit8-seng pha-pha-chau2, A-eng iu7 khi3 se2 thau5-mng5. Kio3 thiN kio3 te7, kio3 long2 bo5 lang5. Koh boe7 hoan-sin lih, sian peh to peh boe7--khi2-lai5....
  Tan2 kau3 A-eng tng2--lai5, i2-keng un-to2 thou5-kha, u7 tiam2 goa7 cheng ku2--a. A-eng kin2 kha3 it-it-kiu2, kio3 kiu3-hou7-chhia kip-sang3 peN7-iN7. Jit8-seng thiaN-tioh8 siau-sit, koaN2-kau3 peN7-iN7, i2-keng chhu2-li2 chit8-toaN7-loh8--a. Chio3 tian7-kong-kiaN3, leng5-chui-kut pit lih8--khi3, tioh8 toa3-iN7 koan-chhat. “Seng un2-teng7 peN7-cheng5, m7-thang hou7 ok-hoa3--khi3,” I-seng e5 oe7 hou7 A-eng e7 kiaN: “Ah bo5, tioh8 chit8-si3-lang5 un tiam3 bin5-chhng5 te2 louh.” A-eng pan7 ho2 toa3-iN7 chhiu2-siok8, koh tng2-khi3 chhoan5 se2 tng7, the3-oaN7 e5 saN-a2-khou3, chun2-pi7 tng5-ki5 toa3-iN7. Hoe5 kau3 lai5 i2-keng chin am3--a. Kui2-na7 pai2 beh kha3 tian7-oe7 hou7 A-koan in, siuN7-tioh8 cha-me5 kia3 chhut hit-tiuN phoe, tian7-oe7 giah8 boe7--khi2-lai5. “A-pa li2 tng2-khi3 hioh-khun3, am3-si5 goa2 lai5 kou3,” SiuN7-tioh8 chhu3-lai7 chi2 chhun chit8-lang5, tek8-piat8 teng-leng5: “Khah se3-ji7--leh, jit8-si5 chiah koe3--lai5, chhu3--nih chhiaN5-kek, iau2 tioh8 hoat8-loh8--leh.” ThiaN-tioh8 Siu3-tin to2 tiam3 peN7-chhng5 haiN-haiN-kio3, i long2 boe7-tang3 hun-tam. Koh khoaN3 Jit8-seng chit8-hoah8 chit8-hoah8 kiaN5 chhut peN7-iN7, keng-kah-thau5 tam3-soe5, tam3-soe5, “A-pa oan-na2 beh chhit-chap8--a.” Lun2 boe7-tiau5 sim-thau5 chat8--khi2-lai5. Na2-chhiuN7 khi3 khap8-tioh8 lan2 Tai5-oan5-lang5 pi-cheng5 e5 goan5-thau5.
  Tui3 Jit8-seng, Siu3-tin, A-eng mui2 chit8-lang5 lai5 kong2, long2 si7 chiah-ni7-a2 kou-toaN, bo5-i bo5-phoaN7. “Na7 bo5 tak8-e5 an2-ne khan-tin5 ban2-tau7, keng7 cho3-hoe2, si7 beh an2-choaN2 chun5-oah8 ti7 chit-e5 se3-kan--leh? Goa2 it-sim it-i3 beh li7-khui chhu3-tau, chai3 ke3 Kheng3-tong5. Ki5-thai7 tak8-e5 khia7 tiam3 goa2 e5 lip8-tiuN5 khoaN3-thai7 kap chiok-hok. Thai3 bo5 khi3 siuN7-tioh8 a-i--leh? A-pa liu-liu khi3, a-i kang7-khoan2 kou-toaN bo5-phoaN7. Chit-ma2 poah8 chit8-to2, un-to2 bin5-chhng5 beh an2-choaN2....?” Na7 bo5 Siu3-tin poah8-to2, A-eng boe7 khi3 kak-chhat, i keng3-jian5 ui5-poe7 kui-chhu3-tau siong-i ui5-beng7 e5 thih-lut8, chhiok-hoan7 chheng-pah-ni5 lai5 ho2-bai2 kat-tiau5 e5 to7-tek-lut8! “Goa2 kio3 lang5 mai3 chu7-su, chiong sim pi2 sim....sio-phah bo5 koe3 chhan5-hoaN7, goa2 A-eng iau2 m7-si7 kang7-khoan2 chu7-su, to5-phiah chek-jim7 e5 lang5....?” Sim-thau5 liah8 tiaN7, A-eng kha3 tian7-oe7 khi3 Tai5-pak. A-koan siong7 ia7-pan, Eng2-siong5 chiap tian7-oe7. A-eng bo5-ai3 gin2-a2 phah chheN-kiaN, tiau-kang kong2 khin a-ma2 poah8-to2 e5 cheng5-heng5. Koh kau-tai3 na7 siu-tioh8 i kia3 e5 phoe, mai3 thiah-khui theh8 heng5. Eng2-siong5 mng7 ui7 siaN2-mih, “Tai7-khai3 sin5-hun5 khi3 hou7 chau2-cheng--khi3-a-lah.” A-eng eng3-tap. 
</CL>
<HL>

21 
斡--咧一九八九年到。田園買主已經出kah一千一百三十萬，猶koh付清。玉美認為天價，tioh8緊出手。上重要慶堂四月底beh退休。呣等彩玉畢業，全家beh搬tng2去南投，省厝soe3錢。慶堂猶原beh in2頭路，tng2去一choa7，工場粗工免驚無。阿瑛田園賣--去，隨台北hak厝。精差買厝有淡薄仔出入，阿娟kah意內湖一棟四層透天樓仔厝，開kah來tioh8一千兩百五，阿娟kou-chiaN5 in阿公thiap錢，講會增值、隱趁，永崧嘛真kah意。歸尾彼棟買互永崧。阿娟--咧，等嫁chiah koh講。俗語講「鴨nng7卡密都有縫」。阿瑛賣田hak厝的代誌，互阿娟iah--出-來，已經呣是祕密。彼當時秀津氣阿瑛beh再嫁，theh8還田契、寄金簿仔。「Teh chau-that人sioh？」
秀津面chhiuN chiaN5 bai2：「Beh嫁，好好仔參詳，ah8-sai2搬戲？TaN自細漢飼大，啥代誌boe7講--li？啥代誌boe7參詳？Na2像家己查某囝按呢teh看待，手頭攏放互hoaN7，也boe7 hat8著，是beh偌好？猶teh變猴弄！」秀津一下受氣，日昇嘛講伊無法--得，規氣phiaN--咧。据在乾家、新婦恬恬仔去la7。頭起先，秀津有夠氣，刁意故呣chhap--伊。後--來看伊賣田，規氣teN3-chheN，据在伊去舞。尾仔知影厝買互gin2仔，心肝才略略仔落軟。呣koh，戲由阿瑛起鼓，也tioh8-ai3伊收煞。秀津心肝掠than2橫，目chiu peh金，看伊按怎落台。其實阿瑛台北hak厝一睏、過年無閒一睏，續--落阿典搬徙彰化，tioh8拍通兩kham2店面裝修，改小型超商…Thiam2著會呼雞boe7 pun5火。Hoat8落kah有一下kham2-cham7，已經三月底--囉。
阿瑛想：「TaN身軀無半sian2，十歲空手來，至今空身去，阿i beh用啥ka7擋、ka7 chah8？“疼惜你，呣甘互你食苦。”根本是推詞。如今無錢一身輕，及慶堂仝款、仝級，是阿i心目中“無身價的人”。In加話kaN2 tioh8變鴨話...」橫直，阿瑛主意掠定，不管in按怎反對，伊就是beh再嫁。Che是伊e7-tang3家己自主，嘛無beh接受人的左右！這擺及頂遍無仝，禮貌上的報備，無beh chhun--in5。為著顯示決心，阿瑛想等清明gin2仔tng2--來，先講互in知，chiah照會乾家官。汰會知永崧電話kha3--來，chhun chiaN個月考研究所，beh加讀寡冊，要求mai3 tng2--來。阿娟--咧，tu2好月底同事離職，新人猶未補，清明公休排boe7出--來，boe7-tang3 tng2--來。
歸尾，紳添煞變上早知影阿瑛的決定。彼暗，阿瑛幾偌擺giah8電話beh kha3互阿娟，干單掠boe7定... 想起清明，學校歇睏，阿nai in攏tng2--來。Kah ah8是beh互阿娟in先知--啊，仝款也tioh8互阿nai in知影。這幾年來，慶堂驚敗著阿瑛的名節，將感情深深埋tiam3心內，連in查某囝都呣知。「Nai2[哪會]無ai3互知？」想想，冰箱半隻雞，tok-tok包包--咧，斡對慶堂遮--來。阿nai tng teh khioh灶腳。看著阿瑛來，「阿姨，阿姨」叫著偌歡喜--咧。彩玉聽聲對房間仔底出--來：「阿姨，歇睏--啊？」「這氣仔整修，無開店。」本來beh問有去阿母墓前kui3紙--無，猶是mai3 theh8起。Chah來半隻雞khng3桌頂：「Lin2阿爸--咧？」都才問煞，慶堂踏出hu-louh間：「清明無閒，無卡早歇--咧？」「想著gin2仔放假，來看in--一-下。」那講那toe3慶堂斡入去內底：「雞肉lin2那thau2起來食...」阿nai隨beh thau2，彩玉講才tu2食飽nia5，等卡暗--咧。Tng teh tiu5-tu5，「汰呣thau2起來食，」阿瑛及慶堂斡to3出--來。「才tu2食飽，猶boe7 iau。」「He食ah8 boe7飽，」阿瑛倚來thau2開：「你看阿nai嘴瀾強beh津--落-來。」
「Lin2阿...阿...阿母ai3 lin2食，lin2就食--啦 。」阿nai手tu2 tham倚，突然tam--咧：「阿爸...你講啥？」彩玉嘛嘴peh開，反nga7--去。「Lin2媽媽ai3 lin2食，緊食--啦 。」阿瑛看這兩個酸甘甜，四lui2目chiu相to3過--來，干單阿...就阿boe7--落-去。「阿姨做lin2媽媽，及lin2 toa3做夥好--m7？」「ChiaN5實--的？無咧講sng2--的？阿姨，無騙--人-的houN？」阿nai規身軀強beh tio5--起-來，看阿瑛笑笑仔頓頭，規個人敢掠會tiau5：「Oa5！我上歡喜--啦，阮有媽媽--啦，有媽媽--啦 ...！」阿nai那跳那咻，將快樂ia7 kah滿厝間。阿瑛呣bat看人hiah歡喜，隨互感染著... 呣koh，ma...ma...ma...的哭聲toe3 jiok倚--來。原來猶一頭的彩玉，手ka7面掩--咧ma boe7停。愈chhngh肩kah頭tiuh愈大下。一peng5笑，一peng5哭，互阿瑛呣知beh按怎，規氣將彩玉攬倚--來。
啥知，歡頭喜面的阿nai，顛倒互彩玉挽--去，嘛toe3「ma ma ma」...houN7出聲來。頭--仔一個笑，一個哭。續--落攬哭參，歸尾目屎含咧笑。情緒的激動，感情的變化，互阿瑛chiaN5深刻的感受。Tng2來厝--裡，幾lo7擺電話giah8--起-來，煞耽心台北彼peng5的反應。「會像彩玉、阿nai hiah激動--無？阿nai in的哭及笑是得著媽媽。阿娟in的反應--咧？敢會講失去媽媽？或者歹聲sau3，排洩in的不滿？及進前罵伊不守婦道仝款？In心目中的媽媽tioh8三貞九烈？是一女不事兩夫....？Kah ah8是干單chhun5互知性質，何必得著in的反應....」看看最後一choa7快信猶會赴--咧。Na2像今仔日講互紳添知影仝款，儘量mai3帶感情，緊giah8筆寫批。 
永崧、阿娟： 
看批了後，呣管按怎想，媽媽猶是lin2的媽媽。清明lin2無tng2--來，媽媽一人上墓kui3紙。墓草chiaN5 ong7 koh厚刺。媽媽草ke3仔那phut，那講互lin2爸爸知。Chiah濟年來，隨lin2愈大漢，愈無快樂... 永崧猶敢會記--得-無？細漢坐車，屎漏規褲底，規車臭mi-mo的代誌--無？想起ham5爸爸ka7 lin2 lak8屎尿，chong5醫生的日子，實在互媽媽siau3念。今仔日看lin2大漢，雖然kham2-khiat，猶是haN7過捲螺仔chng7。天闊地闊，据在teh飛，天涯海角，据在teh遊。Lin2 teh飛時，呣知有想著孤單、寂寞的媽媽--無？是按怎lin2愈大漢，媽媽愈無快樂？Tng lin2會自主自立、自我成長，boe7-tang3互媽媽捏起捏倒時，凡勢仔是大家智慧的開始。及真濟自私的父母仝款----尤其守寡的媽媽，偌想將lin2 khip8 tiau5-tiau5。有可能--ka？Lin2 beh--無？
Chiah濟年來媽媽偌愛聽著人聲、看人影、鼻人hian3--咧。遮--的，lin2爸爸攏無法度互--我。今仔日ka7 lin2爸爸講beh再嫁慶堂，無beh活ti7伊的陰影下，並呣是無愛伊。對媽媽來講，koh卡要緊是「你快樂--無？」Na2像無人teh關心、chun3-bun7--著。Ah無，lin2有抑無--咧？阿娟，媽媽知影你chheh慶堂chhap「咱兜」的代誌。若無慶堂，你會變kah按怎...？再嫁慶堂，仝款過平凡的日子，無定著猶卡艱苦--咧。呣koh，對媽媽意義重大。Che是數年來自主、自立，理智、感情交戰後的決定。期待得著大家的祝福。 
台北交通複雜，tioh8卡細膩--咧。 
媽媽筆 <BR>清明暗
批寄出了後，阿瑛感覺規身輕鬆，看看逐項攏hoat8落周至，無啥koh tioh8操煩的代誌--啦 。隔tng2日，本chiaN5土腳石仔磨好，續--落-來木工chhiaN5-kek，汰知木工khang-khoe3 chhian5--去，boe7-tang3來。阿瑛利用lang3縫，hoat8落一寡私事，想起盈暗beh「照會」乾家官，tioh8卡有精神--咧。伊專工去洗頭毛、做一下面，koh去裁縫店hiahN新做洋裝.... Tng阿瑛心理調適四序，汰知人算不如天算！秀津晝後落來巡chhiaN5隔店面。無注意著土腳chhim2洗石仔，拍蠟拍kah滑溜siu3，煞去chhu7--倒！Un倒土腳，振動就痛。日昇pha-pha走，阿瑛又去洗頭毛。叫天叫地，叫攏無人。Koh boe7翻身哩，sian peh都peh boe7--起-來...
等到阿瑛tng2--來，已經un倒土腳，有點外鐘久--啊。阿瑛緊kha3一一九，叫救護車急送病院。日昇聽著消息，趕到病院，已經處理一段落--啊。照電光鏡，龍椎骨pit裂--去，tioh8 toa3院觀察。「先穩定病情，呣thang互惡化--去，」醫生的話互阿瑛會驚：「Ah無，tioh8一世人un tiam3眠床底囉。」阿瑛辦好toa3院手續，koh tng2去chhoan5洗tng7、替換的衫仔褲，準備長期住院。Hoe5到來已經真暗--啊。幾na7擺beh kha3電話互阿娟in，想著昨暝寄出彼張批，電話giah8 boe7--起-來。「阿爸你tng2去歇睏，暗時我來顧，」想著厝內只chhun一人，特別叮嚀：「卡細膩--咧，日時chiah過--來，厝--裡chhiaN5隔，猶tioh8 hoat8落--咧。」聽著秀津倒tiam3病床haiN-haiN叫，伊攏boe7-tang3分擔。Koh看日昇一hoah8一hoah8行出病房，肩kah頭tam3-soe5、tam3-soe5，「阿爸oan-na2 beh七十--啊。」忍boe7-tiau5心頭chat8--起-來。Na2像去khap8著咱台灣人悲情的源頭。
對日昇、秀津、阿瑛每一人來講，攏是chiah呢仔孤單、無依無伴。「若無大家按呢牽籐挽豆，keng7做夥，是beh按怎存活ti7這個世間--咧？我一心一意beh離開厝兜，再嫁慶堂。期待大家徛tiam3我的立場看待及祝福。汰無去想著阿i--咧？阿爸溜溜去，阿i仝款孤單無伴。Chit-ma2跋一倒，un倒眠床beh按怎....？」若無秀津跋倒，阿瑛boe7去覺察，伊竟然違背規厝兜相依為命的鐵律，觸犯千百年來好bai2結tiau5的道德律！「我叫人mai3自私，將心比心... 相拍無過田岸，我阿瑛猶呣是仝款自私，逃避責任的人....？」心頭掠定，阿瑛kha3電話去台北。阿娟上夜班，永崧接電話。阿瑛無ai3 gin2仔拍chheN驚，刁工講輕阿ma2跋倒的情形。Koh交代若收著伊寄的批，mai3拆開theh8還。永崧問為啥物，「大概神魂去互走cheng--去-啊-啦。」阿瑛應答。 
</HL>