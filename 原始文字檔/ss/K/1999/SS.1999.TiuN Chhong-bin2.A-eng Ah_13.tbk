<CL>
  13 
  Sui-jian5 A-eng liam5-mi bo5-eng5 tiam3-khau2, liam5-mi bo5-eng5 gin2-a2 e5 tai7-chi3. Chhau-hoan5 bong2 chhau-hoan5, jit8-chi2 teh koe3, ia7 bo5 toa7 pho-long7. M7-koh, hoan tng2-ni5 soa3--loh8-lai5 kui2-hang7 tai7-chi3, hou7 A-eng it-seng kam2-cheng5 khi2-loh8 chin toa7. It-kiu2-pat-ngou2-ni5, A-eng oan-na2 si3-chap8-hoe3--a. Sin-chiaN ni5-thau5, am3-thau5-a2 beh koaiN-mng5 e5 si5, A-nai hiong5-hiong5 chong5--lai5: “A-i5! A-i5!” Kio3-tioh8 hiong5-kai3-kai3, hou7 A-eng chhoah chit8-tio5. Goan5-lai5 Kheng3-tong5 Ko-hiong5 tng2--lai5, ka-ti7 koaiN ti7 pang5-keng-a2 lai7, chiu2 lim kah chui3-bang5-bang5. Ti7 A-eng in3-siong7 tiong, iau2 m7-bat khoaN3 Kheng3-tong5 lim-chiu2. ThiaN A-nai kong2, kin2 toe3 oa2 khi3 khoaN3-mai7. U7-iaN2 Kheng3-tong5 mng5 chhoaN3--leh, ka-ti7 koaiN ti7 pang5-keng-a2 te2. “Khui-mng5--lah, u7 siaN2 tai7-chi3 chhut-lai5 kong2-kong2--leh, mai3 hou7 lang5 chhau-hoan5--lah.” Sui-jian5 A-eng mng5 long3-tioh8 chin kong5 chin hiong5, tu5-liau2 chit8-chun7 chit8-chun7 chiu2-bi7 chheng3--chhut-lai5, iau2-si7 bo5-siaN bo5-soeh.
  “Si7 an2-choaN2--lah, oah8 beh hehN kiaN--lang5,” A-eng chiaN5 tan-sim Kheng3-tong5 ui7 siaN2 tai7 teh siuN7 boe7 khui: “Li2 koaiN ti7 lai7-te2, pang3 hou7 lin2 cha-bou2-kiaN2 teh kong5 kam2 tioh8?” A-eng chhut-chhui3 siuN7 beh ka7 me7, mng5 phah nng7-e7, me7 soah pian3-cho3 haN2: “Ho2, cho3 li2 mai3 chhut--lai5, goa2 kio3 lang5 lai5 kiau7-khui.” Choe3-au7 hit-ku3 oe7 na2-chhiuN7 hoat-seng chok-iong7, bo5 joa7 ku2 mng5 phah khui. A-eng khoaN3 Kheng3-tong5 kui-e5-lang5 a-a-cha-cha, thau5-mng5 soaN3-phong2-phong2, bak8-khou ham-ham, m7-bat khoaN3 cha-pou-lang5 boe7 chhut-siaN, chhui3-khou seng chhoah: “Goan2.....goan2 A-hiong....goan2 A-hiong....,” Tut8-jian5 tui3 bin7-cheng5 A-nai lam2--leh, oN3-siaN oN3-siaN: “Lin2 ma-ma....lin2 ma-ma....si2--khi3-a-lah.” Oe7 soah sui5 houN7 chhut-siaN, khia7 ti7 piN--a2 e5 Chhai2-giok8 oa5--chit8-e7, toe3 khau3--chhut-lai5. SiuN7 boe7 kau3 kui-khau2-chau3, pe7-kiaN2 saN-lang5, jit8-si5 bang7, am3-si5 siuN7, su-su liam7-liam7 A-hiong kin2 tng2--lai5, bo5 gi7-gou7 soah lai5 tit-tioh8 koe3-sin e5 siau-sit. KhoaN3 in kui-ke-hoe2 khau3 meh-meh, A-eng ma7 toe3 sim-sng, bak8-khou chit8-ang5. Beh chhut-siaN an-ui3, tian-to3 khau3 oa2 chham--leh. Pun2-chiaN5 beh mng7 khah siong5-se3--leh, Kheng3-tong5 kan-taN kong2 i jin7-si liau2--a, si7 A-hiong bo5 teng5-taN5, ki5-tha to7 bo5 koh kong2--loh8-khi3-a.
  Hit-pai2 liau2-au7, Kheng3-tong5 long2 m7-bat koh the5-khi2 in A-hiong e5 tai7-chi3. Sui-jian5 A-eng gi5-bun7 teng5-teng5, kui2-lo7 pai2 siuN7 beh mng7 siong5-cheng5, Kheng3-tong5 long2 bo5 koh the5-khi2. Kah ah8 lang5 to bo5-ai3 khi3 khap8-tioh8 siong-thiaN3, khok8-khok8 ka7 lang5 mng7, tian-to3 jia2 lang5 hiam5, A-eng to7 bo5 koh tui-mng7. Khou2-lian5 chit-tui3 chi2-moai7-hoe, ban7--a bang7, bang7 in bu2--a2 khoaN3 e7 tng2--lai5-bo5, ng3-bang7 soah seng5 khang! A-eng kam2-hoai5 sin-se3, chiong sim pi2 sim, tui3 A-nai chi2-moai7 keng7-ka koan-hoai5. Kap Kheng3-tong5--leh, ma7 khan-tin5 ban2-tau7, koa-koa-kat-kat, oe7-sai2 boe7 tng7! Siu3-tin to7 chhim-siu7 chiah-e5 eng5-oe7 khun3-jiau2. Chin3-cheng5 hong-hong u2-u2 i bo5 khng3 tiam3 sim-lai7, jin7-ui5 A-eng boe7 gong7 kah khi3 kap kang-a2-lang5 ko5-ko5-tiN5. M7-koh chiong2-chiong2 thiaN--tioh8-e5, na2-chhiuN7 gin2-a2 teh sng2--leh, hou7 i pang3 boe7 loh8-sim. “Li2 bo5 khoaN3 in kiaN5 joa7 oa2,” A-hoe tui3 A-eng it-ki2 it-tong7 siong7 houN3-ki5: “Goa2 kaN2 kong2 na7 bo5 io sio-lam2--leh, it-teng7 chhiu2 sio-khan--leh.” A-hoe bat ti7 hng5-a2 thau khoaN3 in teh san3-pou7, sui5 po3 hou7 Siu3-tin chai: “A-eng e5 mia5-siaN, kui-ke-hoe2 e5 seN3-mia7! M7-thang hou7 chng--nih e5 lang5 cho3 oe7-te5 heh.” A-hoe kap Siu3-tin na2 chi2-moai7--leh, tui3 A-eng kap Kheng3-tong5 e5 chit8-khang chit8-phang7, ke chin ti3-i3 kap koan-sim.
  Chiau3-kou3 Siu3-tin ta-ke, sin-pu7 e5 sim hou7 Siu3-tin kam2-tong7 sim nia2. “Ti jin5 ti bin7 put ti sim, siaN2-lang5 chai Kheng3-tong5 pak-tou2 lai7 te2 siaN2, i iau2 koh si7 chhit-tho5-a2 chhut-sin.” A-hoe khng3 Siu3-tin tioh8 khah se3-ji7--leh: “Kou2-i3 si7 lang5 kek--e5, Kheng3-tong5 si7 leh siau3-siuN7 lang5, iah-si7 chai5-san2? Hoan7-se3-a2 long2 beh tih8 oh!” Choe3-au7 hit-ku3 oe7 hou7 Siu3-tin tioh8-kiaN: “Lan2 ia7 m7-si7 bo5--e5 lang5, chiaN5 e7 kham-tit hou7 pheN--chit8-koa2-lah houN?” U7-iaN2 A-eng kap Kheng3-tong5 teh i-bu2-chi7-chhu7, sit8-chai7 bo5 khiau2. Ki5-sit8 Siu3-tin tui3 Kheng3-tong5 peng7 bo5 seng5-kian3, tui3 A-nai chi2-moai7 ma7 chin thiaN3-thang3. I boe7 liau2-kai2 A-eng si7 toh chit8-tiau5 tng5-a2 khi3 phoah8--tioh8, e7 kap Kheng3-tong5 kat kah hiah sio-loh8. Chu7 chap8-hoe3 chhoa7 toa7, chiong A-eng tong3-cho3 ka-ti7 cha-bou2-kiaN2 thiaN3-sioh, au7--lai5 siu khi2-lai5 cho3 sin-pu7, put-heng7 Sin-thiam lai5 koe3-sin...... Sui-jian5 mia7-te2 chu3-tiaN7, m7-koh na7 beh ke3, i chap8-ni5 cheng5 tioh8-ai3 ke3--a, ah8-sai2 tan2 kah chit-chun7, peh8-chiu2 chap8-goa7-ni5 e5 koa2? Ah ah8 si7 na2 A-hoe ioh--e5, Kheng3-tong5 bo5 an ho2-sim, u7 khi3-tou5--e5? A-eng gong7-gong7 khi3 hou7 i e5 chhau3-koaN7-sng-hian3 chheng3--tioh8? Soah tioh8 theh8 chiN5 teh sian3 ian5-tau5!
  A-eng in2-khi2 chiong2-chiong2 hong-hong u2-u2, Siu3-tin tit8-tit8 lun2 boe7 tiau5, koh m7-chai beh an2-choaN2 ka7 A-eng khng3-kai2, tioh8 kin2 tau5 hou7 Jit8-seng thiaN! “Hong-siaN pong3-iaN2--a, bo5-iaN2 bo5 ji7-jiah e5 tai7-chi3, li2 ia7 teh sin3 kah hit-peng5 khi3.” Jit8-seng thiaN Siu3-tin kong2 boe7 soah to7 ka7 pok-tiau7: “Io lam2--leh ia7 ho2, chhiu2 khan-chhiu2 teh chhit-tho5 ia7 ho2, lan2 A-eng chiah boe7 piN3 he gin2-a2-chhut--leh, li2 bian2 thiaN A-hoe teh hoe7.” “Ah bo5, iau2 u7 siaN2 toa7-lang5-chhut? Li2 kong2 lai5 thiaN khoaN3-mai7--leh.” Siu3-tin kong2 bo5 kui2 ku3, hou7 pok-tiau7 chiaN5 put-hok8: “Goa2 si7 kiaN i...kiaN i...hou7 lang5 sian3-tong7--khi3.” “A-eng beh hou7 lang5 sian3-tong7 e7 khi3 oh? He chin piaN3--leh! Li2 bo5 khoaN3 chit kui2 ni5 cho3 seng-li2 cheng kah na2 siaN2, li2 bian2 chhau-hoan5--lah.” Jit8-seng na2-chhiuN7 chiaN5 kam2-khai3: “TaN chu7 se3-han3 ka7 liap8 toa7, oat--leh oan-na2 chiuN7-siap--a, na7 mai3 Sin-thiam keo3-sin--khi3, kin-a2-jit8 A-eng ma7 boe7 koe3-tit chiah kan-khou2. Sui-jian5 si7 mia7...., lan2 ma7 bo5-ai3 khoaN3 i chit8-e5 bin7 ng3-tng3 ng3-tng3. Siong7-chhiaN2 A-eng chai7-lai5 to7 lang5-lang5 ho2, lang5-lang5 o-lo2, kap lang5 u7 kong2 u7 chhio3. I chin chai sou2 cho3 e5 tai7-chi3, lan2 bian2 ka7 khoa3-sim--lah.” “Li2 kan-taN e7-hiau2 kiaN5 bio7-si7 nia5, taN li2 chai chit8-e7 siaN2. A-eng ke chiok gau5 chng li2 chai--bo5? Ke hak kui2-lo7 nia2 saN li2 chai--bo5? Bin7 ke joa7 chhun--leh li2 chai--bo5? Si7 an2-choaN2 sim-hoe hiah khui....?”
  Siu3-tin tui3 Jit8-seng thau5-khak ka7 thuh--loh8-khi3: “Li2 bo5 bak8-chiu, goa2 kap li2 teh chheN-me5--leh. Lau7--e5, m7-thang koh teN3 tiam7-tiam7--a-lah.” Hou7 Siu3-tin thuh--chit8-e7, Jit8-seng sim5 kui-pou chiah khui-khau2: “Bo5, li2 khoaN3 Kheng3-tong5 an2-choaN2?” “Him5 iah hou2 li2 ia7 chai!” Siu3-tin chhui3 tang7 chhui3 ka7 in3 to3 koe3: “Lan2 u7--e5 khi3 thin7 he bo5--e5...., kam2 tioh8?” “Ou5....,” Jit8-seng ou5 khan-tng5 chit8-siaN, na2-chhiuN7 tui3 chit chit8-siaN tiong, liah8-tioh8 Siu3-tin e5 siuN7-hoat. I chhi3-tham3-seng3 mng7 in lau7-phoaN7: “...Goa2 khoaN3 Kheng3-tong5 iau2 sng3 phou3-sit8, A-nai in ma7 chin koai.....” Oe7 to kong2 boe7 soah, Siu3-tin siaN-au5 i2-keng tiau3 koan5: “Bo5--a, A-eng sim-thau5 teh boe7 chai7, li2 soah toe3 leh lau7-hoan-tian!” Soa3--loh8-khi3 tui3 Jit8-seng hiah8-thau5 ke thuh--chit8-e7: “Kheng3-tong5 in pe7-a2-kiaN2, ho2-bai2 si7 in pe7-a2-kiaN2 e5 tai7-chi3, li2 m7-thang khan-khan tui3 lan2 tau lai5.” Siu3-tin e5 siuN7-hoat, Jit8-seng thiaN kah chin chheng-chho2: “ChhiaN3 Kheng3-tong5 cheng3-chhai3, Chhai2-giok8, A-nai chi2-moai7 tau3-kha-chhiu2, in than3 in e5 kang-chiN5, lan2 kap in si7 bo5 ti7-tai7, li2 m7-thang ka7 goa2 ou-peh8 siuN7 heh!”
  Sui-jian5 ang-bou2 hoe7 kui-pou ku2, siong7 bo5 Jit8-seng chin chai lau7-bou2 e5 siuN7-hoat. “Hoan7-se3-a2 bo5 lan2 siuN7--e5 an2-ne,” Jit8-seng an-ui3 Siu3-tin: “A-eng m7-si7 chhong2-pong7 m7-bat se3-su7 e5 lang5--lah.” Siu3-tin e5 koan-chhat bo5 chin tioh8, ma7 bo5 chha kau3 toh khi3. Kam2-cheng5 e5 tai7-chi3, lian5 tong-su7-jin5 A-eng ka-ti7 to liah8 boe7 tiaN7, mai3 kong2 te7 saN chia2--lah. Hioh-joah8 koe3 liau2, A-nai thak8 kok-tiong, hioh-khun3 si5 put-si5 oat lai5 tau3-kha-chhiu2. “A-nai si7 hok-chheN, lai5 tau3-kha-chhiu2, lan2 seng-li2 cho3-tioh8 ke joa7 sun7 joa7 chai7--leh.” A-eng kong2 A-nai chi2-moai7 ti3-im3 tak8-e5 than3-chiN5, put-ju5 kong2 kap A-nai chi2-moai7 chiaN5 u7 ian5, put-si5 thiaN-tioh8 “a-i5, a-i5” hou7 i chiaN5 tah-sim. Iu5-ki5 A-nai i-lai7 e5 ko3-seng3, kong2-tioh8 oe7 saiN5-nai-khui3, saiN5-nai-khui3, tu2 hou7 A-eng bu2-seng3 hoat-hui e5 khong-kan. Ah na7 in A-koan oh, siaN2 tai7-chi3 to u7 ka-ti7 e5 chu2-kian3, bo5 thang hou7 lang5 ke kong2 nng7-ku3--a. Chit8, nng7-ni5 lai5 soe3-chhu3 Tai5-tiong thak8-chheh, u7 tang-si5-a2 lian5 hioh-khun3 to bo5 tng2--lai5. Sui-jian5 si7 chhin-seN-kiaN2, chhin bong2 chhin, iau2 khah su A-nai u7 teh chiap8 cho3-hoe2. A-eng tui3 A-nai e5 koan-hoai5, bo5-heng5-tiong hap8 oa2 liau2 i kap Kheng3-tong5 e5 kam2-cheng5. It-kiu2-pat-ngou2-ni5 e5 Tai5-oan5 chng-kha, ti7 ta-ke-koaN ti--leh7, gin2-a2 thak8 kau3 ko-tiong--a, tui3 chiu2-koa2 kau3 si3-chap8-hoe3 e5 A-eng lai5 kong2, peng7 bo5 thang hou7 i joa7 toa7 e5 sia7-kau khong-kan. Iu5-ki5 A-eng sng3 siong-tong li2-ti3 e5 cha-bou2-lang5, lam5-lu2 kam2-cheng5 beh chhiuN7 siau3-lian5-ke khi3 “tian7--tioh8”, hit-khoan2 jiat8-phut-phut si7 oh--louh. Lun7-chin kong2, A-eng kap Kheng3-tong5 e5 kam2-cheng5, kap khap8-tioh8 lam5-lu2 chi su iau2 chha hng7--leh. Tian-to3 seng-khu-piN e5 lang5, koa3 u7-sek bak8-kiaN3, iong7 bo5 seng5-sek8 e5 lam5-lu2 koan-he7 lai5 khoaN3-thai7--in, chiah si7 hiau-heng7. Bo5-i3-tiong A-eng chiong Kheng3-tong5 kap Sin-thiam pi2-kau3 si5, in e5 kam2-cheng5 chiah lioh8-lioh8-a2 khi2-kiaN5. Chhai3-hng5-a2 ti7 chhan5 tiong-ng, chhia sai2 boe7 oa2, chit8-kang A-eng pui5-liau7 chhia lai5 pian7-thau5 chui2-chhiang5 hia, Kheng3-tong5 sun7 kau-hoaN7 taN--jip8-khi3.
  Pian7-thau5 hou7 A-eng chin chhim e5 kam2-chhiok, lai5 kau3 chia to7 siuN7-tioh8 in Sin-thiam ka7 kiu5-hun hit chit8-bou7.... SiuN7 i chhui3-tun5 khok8-khok8-chhoah, chhut-chhui3 kiu-kiu-lun-lun sit8-chai7 chiaN5 bo5-taN2. To7-si7 kiat-hun liau2, A-eng siaN-au5 pi2 i toa7, oe7 ma7 khah che7..... Chong2 kong2 pun2-seng3 tiau5-tit8, bo5 chhui3 bo5 sui2, Kheng3-tong5 tu2 kap i kang7-khoan2!... Bo5-tiuN bo5-ti5 ka7 nng7-lang5 hap8 cho3-hoe2 pi2-pheng7..., A-eng thau5-khak sui5 phu5-chhut in nng7-lang5 e5 iaN2. “U7-iaN2 in khang-khoe3 tiam7-tiam7-a2 cho3, gong7-thuh gong7-thuh chin sio-kang5....” Koh chit8-e7 siuN7, “Aih-ioh, goa2 na2 ka7 in nng7-lang5 cho3 pi2-kau3? Bo5-kang5, bo5-kang5, Kheng3-tong5 ke joa7 chhau3-lau7, nah u7 thang chhiuN7 goan2 A-thiam hiah phiau-phiat koh ian5-tau5.... M7-koh, goa2 thai3 ai3 kap Kheng3-tong5 i cho3-tin7....?”
  A-eng siuN7 cheng5 siuN7 au7, soah sa bo5 chit8-ki peN3, “Tau3-te2 goa2 si7 it-tioh8 i toh chit8-hang7? Iah-si7 goa2 A-eng hoan7-chian7 sim loan7 chong5? ....Aih, lian5 lau5-chui2 hoah koe3 kau-chhau2 to long2 soeh chhut goan2 chhi-liang5, chhi-liang5 e5 sim-siaN..... Goan2 e5 ai-oan3, thai3 bo5 lang5 thiaN-kiN3--leh....? Ah! Kam2 e7 goan2 Sin-thiam thiaN--tioh8, the2-thiap in A-eng--a chhe lai5 cho3-phoaN7? Beh lai5 hun-thoaN A-eng--a e5 ut-bun7, iu-siong...? Mai3 hou7 A-eng--a chai7-seN koe3-tioh8 hiah hong5-hiaN5....? Aih, aih..., goa2 A-eng si7 siuN7 tui3 toh khi3...? Kheng3-tong5 kam2 e7 koan-sim goa2 kap goan2 chhu3-tau? Na2-chhiuN7 goa2 thiaN3-thang3 A-nai in kang7-khoan2....?” Tng teh ou-peh8 siuN7, ngia5-thau5 khoaN3 Kheng3-tong5 khang-lang5 taN oa2--lai5. A-eng hoe5-hun5--koe3-lai5, tut8-jian5 gin2-a2-seng3 giah8--khi2-lai5, thiau3 loh8 chun3-kau..... “Thai3 poah8 loh8 chui2-te2....?” Kheng3-tong5 chong5--lai5, chhun-chhiu2 to7 beh ka7 khiu2--khi2-lai5, nah e7 chai kha-be2 khia7 boe7 chai7, tian-to3 hou7 A-eng ban2 to3--koe3, kui-e5-lang5 poah8 loh8 chui2-te2. “Beh tam5 tak8-e5 tam5,” ThiaN A-eng chhio3-hai-hai, tang-si5-a2 tiau-kang tng--i-e5. Sui-jian5 chui2 bo5 chhim, chiah kau3 kha-thau5-u. A-eng chhap8 chui2 sng2 kah na2 gin2-a2--leh, kui-nia2 saN phun3 kah tam5-lih-lok. “E7 khi3 koaN5--tioh8,” Kheng3-tong5 khok8-khok8 khng3 A-eng kin2 peh--khi2-lai5: “Oat--leh oan-na2 am3--a.” Chit8-e7 Kheng3-tong5 bo5 beh kap i sng2, koh khok8-khok8 kio3 peh--khi2-lai5, A-eng chui2 ju2 chhap8 ju2 bo5-bi7, am3 le2 chit8-siaN “chha5-thau5--e5!” Ia7 m7-chhap--i, kou3 ka-ti7 peh khi2-lai5 hoaN7-teng2. 
</CL>
<HL>

13 
雖然阿瑛liam5-mi無閒店口，liam5-mi無閒gin2仔的代誌。操煩罔操煩，日子teh過，也無大波浪。呣koh，翻tng2年續--落-來幾項代誌，互阿瑛一生感情起落真大。一九八五年，阿瑛oan-na2四十歲--啊。新正年頭，暗頭仔beh關門e5時，阿nai雄雄chong5--來：「阿姨！阿姨！」叫著雄界界，互阿瑛chhoah一tio5。原來慶堂高雄tng2--來，家己關ti7房間仔內，酒lim kah醉bang5-bang5。Ti7阿瑛印象中，猶呣bat看慶堂lim酒。聽阿nai講，緊toe3倚去看mai7。有影慶堂門閂--咧，家己關ti7房間仔底。「開門--啦，有啥代誌出來講講--咧，mai3互人操煩--啦 。」雖然阿瑛門long3著真狂真雄，除了一陣一陣酒味chheng3--出-來，猶是無聲無說。
「是按怎--啦，活beh hehN驚--人，」阿瑛chiaN5耽心慶堂為啥代teh想boe7開：「你關ti7內底，放互lin2查某囝teh狂敢tioh8？」阿瑛出嘴想beh ka7罵，門拍兩下，罵煞變做haN2：「好，做你mai3出--來，我叫人來kiau7開。」最後彼句話na2像發生作用，無偌久門拍開。阿瑛看慶堂規個人a-a-cha-cha，頭毛散phong2-phong2，目khou ham-ham，呣bat看查埔人未出聲，嘴khou先chhoah：「阮.....阮阿香....阮阿香....，」突然對面前阿nai攬--咧，oN3聲oN3聲：「Lin2媽媽....lin2媽媽....死--去-啊-啦。」話煞隨houN7出聲，徛ti7邊--啊的彩玉oa5--一-下，toe3哭--出-來。想boe7到規口灶、父囝三人，日時望、暗時想，思思念念阿香緊tng2--來，無議誤煞來得著過身的消息。看in規家伙哭meh-meh，阿瑛嘛toe3心酸、目khou一紅。Beh出聲安慰，顛倒哭倚參--咧。本chiaN5 beh問卡詳細--咧，慶堂干單講伊認屍了--啊，是阿香無teng5-taN5，其他就無koh講--落-去-啊。
彼擺了後，慶堂攏呣bat koh提起in阿香的代誌。雖然阿瑛疑問重重，幾lo7擺想beh問詳情，慶堂攏無koh提起。Kah ah8人都無ai3去khap8著傷痛，khok8-khok8 ka7人問，顛倒惹人嫌，阿瑛就無koh追問。可憐這對姊妹花，望--啊望，望in母--a看會tng2--來-無，ng3望煞成空！阿瑛感懷身世，將心比心，對阿nai姊妹更加關懷。及慶堂--咧，嘛牽藤挽豆，koa-koa-kat-kat，話屎boe7斷！秀津就深受遮的閒話困擾。進前風風雨雨伊無khng3 tiam3心內，認為阿瑛boe7 gong7 kah去及工仔人ko5-ko5纏。呣koh種種聽--著-的，na2像gin2仔teh sng2--咧，互伊放boe7落心。「你無看in行偌倚，」阿花對阿瑛一舉一動上好奇：「我敢講若無腰相攬--咧，一定手相牽--咧。」阿花bat ti7園仔偷看in teh散步，隨報互秀津知：「阿瑛的名聲，規家伙的性命！呣thang互庄--裡的人做話題heh。」阿花及秀津na2姊妹--咧，對阿瑛及慶堂的一khang一隙，加真ti3意及關心。
照顧秀津ta家、新婦的心互秀津感動心領。「知人知面不知心，啥人知慶堂腹肚內te2啥，伊猶koh是chhit-tho5仔出身。」阿花勸秀津tioh8卡細膩--咧：「古意是人kek--的，慶堂是咧siau3想人、抑是財產？凡勢仔攏beh tih8 oh！」最後彼句話互秀津tioh8驚：「咱也呣是無--的人，chiaN5會堪得互pheN--一-寡-啦houN？」有影阿瑛及慶堂teh i-bu2-chi7-chhu7，實在無巧。其實秀津對慶堂並無成見，對阿nai姊妹嘛真疼thang3。伊boe7瞭解阿瑛是叨一條腸仔去phoah8--著，會及慶堂kat kah hiah燒loh8。自十歲chhoa7大，將阿瑛當做家己查某囝疼惜，後--來收起來做新婦，不幸紳添來過身..... 雖然命底註定，呣koh若beh嫁，伊十年前tioh8-ai3嫁--啊，ah8-sai2等kah這陣，白守十外年的寡？Ah ah8是na2阿花ioh--的，慶堂無安好心，有企圖--的？阿瑛gong7-gong7去互伊的臭汗酸hian3 chheng3--著？煞tioh8 theh8錢teh sian3緣投！
阿瑛引起種種風風雨雨，秀津直直忍boe7 tiau5，koh呣知beh按怎ka7阿瑛勸解，tioh8緊投互日昇聽！「風聲pong3影--啊，無影無字跡的代誌，你也teh信kah彼peng5去。」日昇聽秀津講boe7煞就ka7駁掉：「腰攬--咧也好，手牽手teh chhit-tho5也好，咱阿瑛才boe7 piN3 he gin2仔齣--咧，你免聽阿花teh hoe7。」「Ah無，猶有啥大人齣？你講來聽看mai7--咧。」秀津講無幾句，互駁掉chiaN5不服：「我是驚伊...驚伊...互人煽動--去。」「阿瑛beh互人煽動會去oh？He真拚--咧！你無看這幾年做生理精kah na2啥，你免操煩--啦 。」日昇na2像chiaN5感慨：「TaN自細漢ka7捏大，斡--咧oan-na2 chiuN7-siap--啊，若mai3紳添過身--去，今仔日阿瑛嘛boe7過得chiah艱苦。雖然是命....，咱嘛無愛看伊一個面ng3-tng3 ng3-tng3。尚且阿瑛在來就人人好，人人o-lo2，及人有講有笑。伊真知所做的代誌，咱免ka7 khoa3心--啦 。」「你干單會曉行廟寺nia5，taN你知一下啥。阿瑛加足gau5菃A知--無？加hak幾lo7領衫你知--無？面加偌chhun--咧你知--無？是按怎心花hiah開....？」
秀津對日昇頭殼ka7 thuh--落-去：「你無目chiu，我及你teh青me5--咧。老--兮，呣thang koh teN3恬恬--啊-啦。」互秀津thuh--一-下，日昇sim5規晡才開口：「無，你看慶堂按怎？」「熊抑虎你也知！」秀津嘴tang7嘴ka7應to3過：「咱有--的去thin7 he無--的....，敢tioh8？」「Ou5....，」日昇ou5牽長一聲，na2像對這一聲中，掠著秀津的想法。伊試探性問in老伴：「...我看慶堂猶算樸實，阿nai in嘛真乖....」話都講未煞，秀津聲喉已經吊koan5：「無--啊，阿瑛心頭teh boe7在，你煞toe3咧老番tian！」續--落-去對日昇hiah8頭加thuh--一-下：「慶堂in父仔囝，好bai2是in父仔囝的代誌，你呣thang牽牽對咱兜來。」秀津的想法，日昇聽kah真清楚：「倩慶堂種菜，彩玉、阿nai姊妹鬥腳手，in趁in的工錢，咱及in是無ti7代，你呣thang ka7我烏白想heh！」
雖然翁某會規晡久，上無日昇真知老某的想法。「凡勢仔無咱想--的按呢，」日昇安慰秀津：「阿瑛呣是chhong2-pong7呣bat世事的人--啦 。」秀津的觀察無真tioh8，嘛無差到叨去。感情的代誌，連當事人阿瑛家己都掠boe7定，mai3講第三者--啦 。歇熱過了，阿nai讀國中，歇睏時不時斡來鬥腳手。「阿nai是福星，來鬥腳手，咱生理做著加偌順偌在--咧。」阿瑛講阿nai姊妹致蔭大家趁錢，不如講及阿nai姊妹chiaN5有緣，不時聽著「阿姨，阿姨」互伊chiaN5貼心。尤其阿nai依賴的個性，講著話saiN5-nai氣、saiN5-nai氣，tu2互阿瑛母性發揮的空間。Ah若in阿娟oh，啥代誌都有家己的主見，無thang互人加講兩句--啊。一、兩年來soe3厝台中讀冊，有tang時仔連歇睏都無tng2--來。雖然是親生囝，親罔親，猶卡輸阿nai有teh chiap8做夥。阿瑛對阿nai的關懷，無形中合倚了伊及慶堂的感情。一九八五年的台灣庄腳，ti7 ta家官ti--leh7，gin2仔讀到高中--啊，對守寡到四十歲的阿瑛來講，並無thang互伊偌大的社交空間。尤其阿瑛算相當理智的查某人，男女感情beh像少年家去「電--著」，彼款熱phut-phut是oh--囉。論真講，阿瑛及慶堂的感情，及khap8著男女之私猶差遠--咧。顛倒身軀邊的人，掛有色目鏡，用無成熟的男女關係來看待--in，才是hiau倖。無意中阿瑛將慶堂及紳添比較時，in的感情才略略仔起行。菜園仔ti7田中央，車駛boe7倚，一工阿瑛肥料chhia來汴頭水chhiang5 hia，慶堂順溝岸擔--入-去。
汴頭互阿瑛真深的感觸，來到遮就想著in紳添ka7求婚彼一幕... 想伊嘴唇khok8-khok8-chhoah，出嘴kiu-kiu-lun-lun實在chiaN5無膽。就是結婚了，阿瑛聲喉比伊大、話嘛卡濟.... 總講本性條直，無嘴無sui2，慶堂tu2及伊仝款！...無張無持ka7兩人合做夥比pheng7...，阿瑛頭殼隨浮出in兩人的影。「有影in khang-khoe3恬恬仔做，gong7-thuh gong7-thuh真相仝...」Koh一下想，「Aih-ioh，我na2 ka7 in兩人做比較？無仝、無仝，慶堂加偌臭老，哪有thang像阮阿添hiah漂phiat koh緣投... 呣koh，我汰愛及慶堂伊做陣....？」
阿瑛想前想後，煞sa無一支柄，「到底我是it著伊叨一項？抑是我阿瑛犯賤心亂chong5？ ....Aih，連流水hoah過溝草都攏說出阮凄涼、凄涼的心聲.... 阮的哀怨，汰無人聽見--咧....？啊！敢會阮紳添聽--著，體貼in阿瑛啊差來做伴？Beh來分攤阿瑛啊的鬱悶、憂傷...？Mai3互阿瑛啊在生過著hiah hong5-hiaN5....？Aih，aih...，我阿瑛是想對叨去...？慶堂敢會關心我及阮厝兜？Na2像我疼thang3阿nai in仝款....？」當teh烏白想，迎頭看慶堂空籠擔倚--來。阿瑛回魂--過-來，突然gin2仔性giah8--起-來，跳落圳溝....「汰跋落水底....？」慶堂chong5--來，chhun手就beh ka7 khiu2--起-來，哪會知腳馬徛boe7在，顛倒互阿瑛挽倒--過，規個人跋落水底。「Beh tam5大家tam5，」聽阿瑛笑hai-hai，tang時仔刁工tng--伊-的。雖然水無深，才到腳頭窩。阿瑛chhap8水sng2 kah na2 gin2仔--咧，規領衫噴kah tam5-lih-lok。「會去寒--著，」慶堂khok8-khok8勸阿瑛緊peh--起-來：「斡--咧oan-na2暗--啊。」一下慶堂無beh及伊sng2，koh khok8-khok8叫peh--起-來，阿瑛水愈chhap8愈無味，暗le2一聲「柴頭--兮！」也呣chhap--伊，顧家己peh起來岸頂。 
</HL>