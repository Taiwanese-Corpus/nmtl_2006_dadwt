<CL>
  16 
  A-eng, Kheng3-tong5 siang-siang si7 lian3-loh8 ai3-cheng5 e5 tiN-khut--louh. Tan2 A-koan ka7 chhoa7 tng2-lai5 kai3-tng7, in to7 beh lai5 ke3-chhoa7. A-eng chu7-jin7 tui3 Kheng3-tong5 kap gin2-a2 e5 ai3 si7 bo5 pun--e5, si7 siang-hu2 siang-seng5--e5. I chhim-sin3 Kheng3-tong5 kang7-khoan2 ai3 i kap gin2-a2. Jit8-seng chin beng5-li2, chit8-e7 thiaN A-eng kong2 khi2, siuN7-tioh8 Jit8-ki3 si5-tai7 khoaN3-tioh8 hia a-phiN3-hun-kui2, chit8-e7-chhiu2 to7 kak-chhat tioh8 tai7-chi3 e5 giam5-tiong7-seng3: “U7 hit-lo7 chiah8 liau2 kap a-phiN3 kang7-khoan2 e5 mih8-kiaN7? He ah8 e7-tit tit8! PoaN3-me5-a2 ma7 tioh8-ai3 ka7 chhoa7 tng2--lai5. ....To7 kong2 a-kong, a-ma2 siuN7 i siuN7 kah khi2 phoa3-peN7, m7 sin3 i boe7 tng2--lai5.” A-eng chu7 an2-ne sai2-chhia chai3 Kheng3-tong5 khi3 Tai5-tiong ka7 A-koan phian3 tng2-lai5 chhu3--nih. SiaN3-siaN3--a jio7 giam7 chhut u7 chiah8 an-hui-tha-beng7 e5 hoan2-eng3. A-eng thiaN Kheng3-tong5 e5 oe7, toa3-iN7 kai3-tng7. Sui-jian5 kong2 chin7 ho2-oe7, khoaN3 A-koan gong7-gong7-a2 sai2 seng3-te7, bak8-hoe2 kiong7 beh toh8--khi2-lai5, chai-iaN2 iau2 m7-bat ho2-bai2. Kheng3-tong5 kong2 ui7-tioh8 kiu3 i chit8-si3-lang5, A-koan it-si5 e5 oan3-chheh, bian2 khoa3 chai7 sim....
  Kho2 than3, khah siuN7 to siuN7 boe7 kau3 A-koan seng3-te7 hiah jiat8, poan7-gek8-seng3 hiah kiong5, cho3 m7-tioh8 tai7-chi3, kiaN5 m7-tioh8 lou7 long2 boe7 hoan2-hoe2: “Ka7 lin2 chou2-ma2 tong3 hoan7-lang5 koaiN--khi2-lai5 sioh? A-eng li2 chin ka7 thiN-kong chioh-taN2--a heh!” Khi3 tham3-bong7 si5 to7 ka7 in ma-ma toa7-siaN chhoh chhau3-chi-bai, siau2-cha-bou2, ai3 lang5 kan3! I it-teng7 e7 hou7 tak8-e5 phaiN2 khoaN3; na7 bo5 ka7 chhoa7 tng2--khi3, kui-ke-hoe2-a2 beh hou7 chhia-poah8-peng2! A-eng sit8-chai7 hou7 A-koan ok-tok8 e5 thai3-tou7 kiaN--tioh8, na7 m7-si7 Kheng3-tong5 chah8--leh, hiam2-hiam2-a2 soah e7 hou7 A-koan phah--khi3! Kheng3-tong5 khng3 A-eng tioh8 jim2-nai7, thiaN i-seng e5 oe7, kin2 kai2-tiau7 khah iau3-kin2. Ka-chai3 bo5 joa7 ku2, i-seng kong2 e7-eng7-tit the3-iN7. A-eng kui-e5-lang5, i2-keng hou7 bu2 kau3 thiam2 kah, iau2-si7 bo5 thang hioh-chhoan2--chit8-e7...  “KhoaN3--lai5 suh an-hui-tha-beng7 iau2 bo5 ku2, ioh8-but8 i-lai7-seng3 iau2 bo5 beng5-hian2. M7-koh, sim-li2 i-ioh8-seng3 tioh8-ai3 ke3-siok8 ti7-liau5.” “I2-au7 e7 koh khi3 chiah8--bo5?” “M7 chiah kong2 tioh8-ai3 koh lai5 khoaN3, ke3-siok8 sim-li2 hu2-to7.....”
  I-seng than3 khau2 khui3: “An-hui-tha-beng7 ti7 goa7-kok liu5-heng5, hai7 si2 joa7 che7 siau3-lian5 gin2-a2--leh, khoaN3--lai5 lan2 Tai5-oan5 oan-na2 chau2 boe7 koe3 chhiu2. Che si7 chit8-e5 giam5-tiong7 e5 sia7-hoe7 bun7-te5, cho3 pe7-bu2 tioh8-ai3 khah u7 nai7-sim--leh, tng2--khi3 liau2-au7 m7-thang ka7 me7, cheng-ka ap-lek8.” “Ah thak8-chheh--leh?” “Ai3 koh ke3-siok8 hou7 thak8--a.....Na7 kiaN hou7 chin3-cheng5 suh an hit-tin7 lang5 thoa phaiN2--khi3, choan2-hak8 e7-tang3 kho2-lu7 khoaN3-mai7, ....oaN7 sin khoan5-keng2 ia7 ho2.” Chhut-iN7 au7 ai3 chu3-i3 e5 tai7-chi3, tng2--lai5 chhu3--nih A-eng tak8-hang7 to chhoe7 Kheng3-tong5 chham-siong5. Thai3 e7 chai ui7-tioh8 an2-ne, jia2 seN hong-pho. Siu3-tin chu7 A-koan chhoa7 tng2-lai5 kai3-tng7, chha2-chha2 nau7-nau7, sim-koaN thiaN3-tiuh-tiuh. Chiong gin2-a2 koaiN jip8 peN7-iN7, sit8-chai7 siuN koe3-hun7. Si7 kong2 lang5 chhin lau7-bu2 to cho3 e7 loh8-sim, ia7 bo5-ai3 ke oe7. M7-koh, khoaN3-tioh8 A-eng ia7 boe7-hiau2 phiah hiam5-gi5, it-jit8 kau3 am3 Kheng3-tong5, Kheng3-tong5 chhe chhut chhe jip8, koh kio3-tioh8 chhin-hou3-hou3..., “ThiaN-tioh8 e7 giah8 ke-bu2-phoe5.”
  Siu3-tin tui3 A-hoe kong2: “Ia7 boe7-hiau2 lau5 hou7 lang5 tham3-thiaN--chit8-e7, kin-a2-jit8 gin2-a2 an2-ne, iau2 kap cha-pou-lang5 teh tiN5. Bo5 siuN7 kou-lam5 koa2-lu2, seng5 siaN2-mih the2-thong2!” “In chiah bo5 leh sin3--lin2 leh,” A-hoe sun7 Siu3-tin e5 oe7-boe2: “Hoan7-se3-a2 kui-boe2 e7 chhoa7 jip8-lai5 lai7-te2, si5 kau3 ta-ke-koaN na2 teh ta-ke-koaN--leh!” A-hoe thiam-iu5 ka-chhou3: “Kin-a2-jit8 A-koan e7 an2-ne, oan-na2 si7-toa7 cho3 tit lai5--e5, ah8 u7 chit8-e5 si3-chap8 goa7--a, iau2 m7 jin7-hun7, chhiuN7 gin2-a2 teh khiu2-khiu2-lak8-lak8, boe7-hiau2 chai kian3-siau3.” “To7-si7 m7, kong2 kah goan2 hit-khou si2-lang5, ki3-chai7 in teh sai2 bak8-boe2, ia7 boe7 ka7 thok-thau5. Aih, tu2 hou7 chit-khoan2 lau7-bu2, thoa7 phaiN2 chit-khoan2 kiaN2!” KhoaN3 Siu3-tin khi3 kah an2-ne, A-hoe kin2 ka7 an-ui3: “Chhoe7 chit8-e7 si5-kan ka7 kong2-kong2--leh-lah, ...mai3 hou7 boe7 ki3-tit iau2 u7 lin2 nng7-lau7 to7 ho2--lah.” To bo5 nng7-kang, Siu3-tin tau3 au7 khun3-chheN2, thiaN-tioh8 kam2-a2-tiam3 teh toa7-se3-siaN.
  Chu7 A-koan the3-iN7, bu2-a2-kiaN2 put-si5 oan-ke. A-eng na7 chhong3 siaN2, A-koan long2 tiau-i3-kou3 keh8 lang5 koai. “An2-ne ia7 m7, an2-ne ia7 m7, li2 kio3 ma-ma si7 beh an2-choaN2!” A-eng seng3-te7 kiong7 beh giah8--khi2-lai5. “Lin2 to7 siong7 gau5 siat-ke3--a, iau2 koh teh kiaN siaN2? Ah na7 kiaN, li2 e7-sai2 khou lin2 tng5-kang-a2 lai5 kam3-si7 koh8. Ah, tioh8--lah, cho3 goa2 e5 po2-pio ma7 ho2.” Goan5-lai5 in koh teh hoe7 choan2-hak8 e5 tai7-chi3. A-koan hou7 in phian3 tng2-lai5 kai2, chu7-jin7 toa7 sit bin7-chu2, sou2-u7 A-eng the3 i siat-siong2--e5, it-khai3 hoan2-tui3: “Bo5, mai3 thak8--soah, ia7 bo5 leh joa7 hi-han2--a.” A-eng sit8-chai7 hou7 kek kah ia7 khi3 ia7 siong-sim.
  Chit-ma2 koh keng-the2 lang5 Kheng3-tong5 si7 tng5-kang-a2, chin boe7 kham-tit khi3: “Lin2 Kheng3-a2-chek ui7 li2 chau2-chong5, li2 ia7 m7-si7 m7-chai, beh pat8-lang5, lang5 beh chhap--li2 leh.” “Ui7 goa2 teh chau2-chong5? KaN2 ui7 li2 teh chong5--leh. Lin2 teh tin-tin-tang-tang, tu2-ho2 goa2 cho3 lin2 e5 ji2-a2, hou7 lin2 koaN7 khi2 koaN7 to2.” Chu7 tng2--lai5, A-koan siaN2 tai7 to kap i tui3-keh8. Na7 bo5 Kheng3-tong5 it-chai3 khng3 i ai3 jim2-nai7, i e7 khi3 kah pok8-cha3. “An-hui-tha-beng7 sng2-hai7, khong3-che3 lan2 lang5 e5 sim-sin5, kap it-poaN phoa3-peN7 bo5-kang5. Chit-si5 si7 an2-choaN2 tioh8-ai3 cheng-sin5, sin5-keng-kho hong-bin7 e5 i-seng khoaN3. It-poaN theh8 ioh8-a2 chiah8 liau2, iah-si7 goa7-kho khui-to liau2 the3-iN7, hioh-khun3--chit8-e7 peN7 to7 ho2. An-tok8 tui3 lan2 lang5 m7-na7 bah-the2, iu5-ki5 cheng-sin5 siong-hai7 chiok toa7.....” Che si7 Kheng3-tong5 it-chai3 kio3 A-eng tioh8 thun-lun2, iong7 choe3-toa7 ai3-sim, nai7-sim kap si5-kan, lai5 hoa3-kai2 A-koan chhi3-gia5-gia5 e5 ko3-seng3.
  M7-koh, A-eng bo5 beh in3-oe7 ma7 boe7-eng7--tit, A-koan ioh si7 kong2 su i--a, soah tek-i3--khi2-lai5: “Seng kogn2--leh, goa2 bo5 beh choan2-hak8 oh, na7 kiaN goa2 thoa7 phaiN2, cho3 li2 kio3 tng5-kang-a2 toe3 khah an5--leh-lah.” “Chit8-ku3 ia7 tng5-kang-a2, nng7-ku3 ia7 tng5-kang-a2, lang5 sui-jian5 cho3-kang-a2-lang5, ma7 m7-si7 peh8-than3--e5.” A-eng chin nai7-seng3 kong2 hou7 li2-kai2: “Lang5 than3 lau5-koaN7-chiN5, lan2 ma7 m7-thang khoaN3 lang5 bo5....” “oh, an2-ne goa2 chai--a, bok8-koai3 lau5-koaN7-chiN5 phaiN2 than3, oaN7 cho3 kau2-thau5 kun-su nng2-lou7-a2-chiN5 khah ho2 choan2.” “Li2 kong2 he oe7 m7-kiaN hou7 lui5 chim, lin2 Kheng3-a2-chek ui7 li2 hui3 joa7 che7 cheng-sin5, li2 thau5-khak ma7 lioh8-lioh8-a2 siuN7--chit8-e7, kong2 siaN2-mih kau2-thau5 kun-su, siaN2-mih nng2-lou7-a2-chiN5.” A-eng kong2-oe7 chin7-liong7 loh8 nng2, bo5-ai3 chhi3-khek--i. A-koan soah tek-chhun3 chin3-chhioh: “Lin2 Kheng3-a2-chek, lin2 Kheng3-a2-chek kio3-tioh8 hiah sng-kam-tiN, goa2 khoaN3 lin2 kheh-hiaN khah chha-put-to--oh.” “Li2...li2...li2 ou-peh8 kong2 siaN2!” A-eng khi3-tioh8 siaN e7 chun3. A-koan chit8-e7 jia2 in ma-ma siu7-khi3, soah koh-khah tek-i3--khi2-lai5: “Goa2 kong2 lin2 na2 kheh-hiaN hoe2-ki3, sio-tau3-oa2....” “Piak8” Chit8-siaN, A-eng chhut-chhiu2 tui3 A-koan chhui3-phoe2 ka7 koat--loh8-khi3: “Li2...li2...ma7 tioh8 lau5 chit8-e7-a2 khau2-tek.”
  A-koan bo5 gi7-gou7 in ma-ma e7 ka7 koat--loh8-khi3, chhui3-phoe2 am leh nga7--chit8-khun3. Tut8-jian5 na2 khi2-siau2--leh, chhut toa7-siaN giang2: “Beng5-beng5 si7 kau2-lam5-lu2, ah8-sai2 kiaN lang5 kong2! Kan-hu im5-hu7! Siau2 chian7-jin5!” Tang chit8-ku3 kau2-lam5-lu2, sai chit8-ku3 kan-hu im5-hu7, koh chhap chit8-siaN siau2 chian7-jin5. Toa7-siaN be2-au5, na2 khi2-siau2 kang7-khoan2. Siu3-tin tiam3 lai7-te2 thiaN in chit8-ku3 lai5 chit8-ku3 khi3, khoaN3-khoaN3 bo5 kin2 chhut--lai5 boe7-eng7--tit. A-hoe thiaN-tioh8 toa7-siaN giang2 ma7 chau2 oa2--lai5. A-koan i2-keng sit-khi3 li2-ti3, nng7-lang5 chin bo5 iong5-i7 chiah khng3 A-koan tiam7--khi3. A-eng kui-e5-lang5 i2-keng hou7 khi3 kah lak8-lak8-chhoah, kui-bin7 chheN-sun2-sun2. “Ka7 lin2 ma-ma hoe7 m7-tioh8,” Siu3-tin ka3-hun7 A-koan. A-hoe ma7 toe3 chhui: “Kin2 oh, kin2 hoe7 m7-tioh8.” M7-koh, A-koan chhui3 hmh-hmh, m7 chhap--in, cho3 i chong5 jip8-khi3 lai7-te2. “Aih, chit-e5 gin2-a2,” Siu3-tin an-ui3 in sin-pu7: “Mai3 chhap i--lah, sim7--tak8-ku2-a, i to7 chai m7-tioh8--lah.....Si7 kong2 seng3-te7 thai3 pian3 kah hiah bai2, tui3-thai7 ma-ma na2 oan-siu5-lang5--leh.” “Thau5-tu2 chiah hiam2-hiam2-a2 khi3 hou7 kiaN--tioh8, chit-ma2 e5 gin2-a2 ju2 lai5 ju2 m7-si7 mih8.” A-hoe sim-koaN-thau5 loah8 nng7-e7: “Na2-chhiuN7 chiok chheh Kheng3-tong5 e5 khoan2?” “Ai3 i ho2, i to7 boe7-hiau2 siuN7,” Siu3-tin haiN3-thau5: “KiaN cho3 si7 gou7-hoe7 khah toa7..... A-eng--a, m7-si7 goa2 ai3 kong2 li2, kap Kheng3-tong5 ma7 lioh8-lioh8-a2 phiah hiam5-gi5--chit8-e7, m7-thang kiaN5 hiah oa2.” “To7-si7 m7, lian5 A-koan to an2-ne kong2, ....bo5-iaN2 bo5 ji7-jiah e5 tai7-chi3, e7 kong2 kah hiah phaiN2-thiaN, oan-na2 ka-ti7 tioh8 kiam2-tiam2--chit8-e7.”
  Siu3-tin thiaN A-hoe chiap-soa3 loh8-khi3, hoat-kak tioh8-ai3 than3 chit-chun7 ka7 oe7 kong2 chheng-chho2: “A-eng--a, kong2--khi2-lai5 lan2 ia7 m7-si7 bo5 e5 lang5, ti7 chng--nih iau2 sng3 u7 mia5-bong7. Kap Kheng3-tong5 chit-khoan2 cho3-kang-a2-lang5...., taN li2 thiaN A-koan chit8-ku3 tng5-kang-a2, nng7-ku3 ia7 tng5-kang-a2, li2 eng3-kai chai-iaN2 i kap lan2 si7 thau5-ke sin-lo5, lan2 chhut te7, i chhut kang cheng3-chhai3 hou7 lan2 be7. Chheng-chheng chho2-chho2, bo5 koa bo5 kat.” KhoaN3 A-eng tiam7-tiam7, Siu3-tin cho3 kui-khi3 tit8 kong2 tit8 phah: “Li2 chong2 boe7 gong7 kah khi3 ke3--i....?” “Aih-ioh,” Oe7 to boe7 soah, A-hoe i2-keng chiap-soa3--loh8-khi3: “A-eng joa7 cheng-kong--leh, chiah boe7 khi3 kap cho3-kang-a2-lang5 ko5-ko5-tiN5--lah. Lang5 kong2 keng2--a keng2, m7-thang khi3 keng2-tioh8 be7 leng5-geng2. A-eng si7 thau5-ke-niu5 sin-hun7, ma7 tioh8-ai3 tang2-su7-tiuN2, toa7-lau2-pan2 hit-pan7--e5 chiah e7 su3-phoe3, kap Kheng3-tong5 he thou2-hu-a2 oh? To bo5 leh chhio3 si2 lang5 koh8. Tioh8--bo5, A-eng, mai3 chhap A-koan teh ou-peh8 kong2.”
  Chu7 se3-han3 pun--lang5, Jit8-seng ang-bou2 si7 sioh-mia7-mia7. Ka3--e5 u7, ia7 m7-bat phah--chit8-e7. A-koan hiaN-moai7, se3-han3 kau3 taN, kang7-khoan2 ka3--e5 u7, phah--e5 bo5. Tu2-chiah koat hit-e7, A-eng si7 kip-nou7 kong sim, koat liau2 au3-nau2 ke siong-sim. Siu3-tin kap A-hoe oa2--lai5, thau5-a2 i chit8-ku3 oe7 to thiaN bo5 jip8 hiN7. Kan-taN ka-ti7 tui3 ka-ti7 kong2, “Bak8-sai2 boe7-sai2 lian3--loh8-lai5, chit-chun7 lian3--loh8-lai5, goa2 A-eng to7 m7-si7 A-eng--louh.” Tan2 hoe7-hun5--koe3-lai5, in ta-ke kap A-hoe, chit8-e5 tang5-ki, chit8-e5 khia5-a2, tng-bin7 pheng5-lun7 i kap Kheng3-tong5 khi2--lai5. A-eng siuN7 beh in3-oe7, hoat-kak cheng5-su5 boe7 teh, boe7 chhut-siaN chhui3-khou soah e7 chun3. Kui-khi3 thiaN in nng7-lang5 an2-choaN2 poaN-noa2. “Lang5 sim chah8 teng5 phoe5, Kheng3-tong5 chit8-khou-lang5, bo5 chai5 bo5 san2 kaN5 nng7-e5 gin2-a2. Kam2 e7 chai an siaN2 sim? E7 siau3-siuN7 li2 e5 chiN5--bo5? ....A-eng--a, chiu2-koa2 siong7 gam7 si7 siaN2? Theh8 ang-sai3 tin--loh8-lai5 e5 chiN5 sian3 ian5-tau5--neh.” “Oat--leh oan-na2 beh cho3 ma2--a,....” “Mai3 koh kong2--a-lah,” A-eng thau5-khak moh--leh: “Goa2 thau5-khak thiaN3 kah, a-i--a, tiam3 hou7--lin2, goa2 chhut--lai5 chit8-e7.” 
  A-eng chhia sai2--leh, ki3-chai7 hong-soa chhiang5 jip8 thang-a2 lai5. Chit8-liap thau5 ji5-ka3-ka3, chhia sun7-lou7 tit8 kiaN5, put-ti put-kak, sai2 lai5 kau3 pian3-thau5 chui2-chhiang5 hia. A-eng chhia tong3--leh, tut8-jian5 teng2-sin phak tiam3 hong-hiong3-poaN5, chi-chi-chhngh-chhngh khau3 chhut siaN--lai5. “Li2 khoaN3 A-koan ka7 goa2 chau-that kah an2-ne, kin-a2-jit8 iau2 m7-si7 ui7-tioh8 kiaN i phah-sng2--khi3, lang5 Kheng3-tong5 beh chhap i--bo5?” A-eng ju2 siuN7 ju2 siong-sim: “Li2 cho3 li2 si2-si2--khi3, li2 bo5 tai7-chi3--a houhN, pang3 goa2 beh an2-choaN2--leh? Chit8-e5 gin2-a2 chhui3 e7 hiah tok8, si7 li2 ka3 i kong2, kio3 i kong2--e5 sioh? Li2 si7 ai3 goa2 sin5-chi2 moh tiau5? Iah-si7 chin-sim leh ai3--goa2? Goa2 tap-eng3 li2 ka7 gin2-a2 chhiaN5 toa7, chhiaN5 chiaN5-mih8. KhoaN3-tioh8 A-koan an2-ne, goa2 joa7 kiaN--leh li2 kam2 chai? A-i kan-taN bai5-oan3 goa2 tui3 A-koan siuN giam5. Goa2 m7-chai an2-ne cho3 tioh8--bo5? M7-koh, thiaN-tioh8 Kheng3-tong5 in A-hiong an2-ne goa2 ma7 kiaN.....”
  Khau3-khau3--leh, khi3 thau2-thau2--leh, A-eng tauh8-tauh8-a2 hoe-hok8 sin5-ti3: “Li2 si7 m7-si7 leh khi3 goa2 kap Kheng3-tong5 sio i3-ai3? A-i e5 ho2-i3, goa2 ki3-ki3 chai7 sim. I sit8-chai7 koan-sim--goa2, kiaN goa2 chiah8-tioh8 keN, khi3 hou7 lang5 sut8--khi3..., Goa2 cho3--e5 tai7-chi3, ho2-bai2 goa2 e7 taN. A-koan chiong goa2 khoaN3 cho3 chui2-seng3 iong5-hoa e5 lu2-seng3, si7 an2-choaN2 tak8-e5 long2 boe7-hiau2 khia7 ti7 goa2 e5 lip8-tiuN5 khoaN3-thai7 goa2? Moh li2 e5 sin5-chi2-a2 koe3-jit8, chiok kan-khou2--e5 neh? Li2 si2 goa2 bo5 beh hou7 li2 thoa-lui7 chit8-si3-lang5. Li2 chin-chin chiaN3-chiaN3 ai3--goa2, to7 ai3 hou7 goa2 khoai3-khoai3 lok8-lok8 koe3-jit8. Kheng3-tong5 cho3-hoe2 kui2--lo7 ni5, goa2 boe7 khoaN3 teng5-taN5. Li2 hong3-sim, goa2 tap-eng3 li2 tan2 A-koan choaiN7 chiaN3 tng2--lai5, chiah lai5 hoat8-loh8 goan2 e5 tai7-chi3. Chiong5 kin khi2, boe7 hou7 Kheng3-tong5 chhap A-koan. Cha-bou2-kiaN2 oan-na2 li2 e5, li2 tioh8 po2-pi3 i e5 sim-seng3 kin2 ke2 pian3. Goa2 sit8-chai7 hou7 bu2 kah thiam2 kah, A-koan li2 ma7 thiaN3 koe3-thau5, chit-ma2 i e5 sim-sin5 khi3 hou7 mou5-sin5-a2 khip--leh. Li2 boe7-sai2 koh teN3 tiam7-tiam7--a, ah bo5, goa2 e7 seng to2--loh8-khi3.....”
  Khou2-lian5 e5 A-eng, i chu7 an2-ne thoan5-tat8 sin3-sit hou7 Kheng3-tong5. Ui7-tioh8 gin2-a2, in pit-su chiong kam2-cheng5 peng--khi2-lai5. Chin phaiN2-se3, u7-iaN2 chin-sim ai3 i, ma7 siuN7 kin2 beh ka7 chu2-png7, se2-saN. M7-koh, tioh8-ai3 hou7 in ta-ke-koaN, gin2-a2 boe7 pai5-thek. Kheng3-tong5 na7 ai3--i, ng3-bang7 tong5-sim hiap8-lek8, niu2-choan2 chhin-lang5 e5 hoan2-tui3. Chit-toaN7 si5-kan, in tioh8 sou-oan2, A-nai in ma7 boe7 kio3 koe3-lai5 tau3-saN-kang7--a..... 
</CL>
<HL>

16 
阿瑛、慶堂雙雙是lian3落愛情的甜窟--囉。等阿娟ka7 chhoa7 tng2來戒斷，in就beh來嫁娶。阿瑛自認對慶堂及gin2仔的愛是無分--的，是雙輔雙成--的。伊深信慶堂仝款愛伊及gin2仔。日昇真明理，一下聽阿瑛講起，想著日据時代看著hia鴉片hun鬼，一下手就覺察著代誌的嚴重性：「有彼lo7食了及鴉片仝款的物件？He ah8會得直！半暝仔嘛tioh8-ai3 ka7 chhoa7 tng2--來。....就講阿公、阿ma2想伊想kah起破病，呣信伊boe7 tng2--來。」阿瑛自按呢駛車載慶堂去台中ka7阿娟騙tng2來厝--裡。SiaN3-siaN3--啊尿驗出有食安非他命的反應。阿瑛聽慶堂的話，toa3院戒斷。雖然講盡好話，看阿娟gong7-gong7仔使性地，目火強beh toh8--起-來，知影猶呣bat好bai2。慶堂講為著救伊一世人，阿娟一時的怨chheh，免khoa3在心...
可歎，卡想都想boe7到阿娟性地hiah烈、叛逆性hiah強，做呣tioh8代誌、行呣tioh8路攏boe7反悔：「Ka7 lin2祖ma2當犯人關--起-來sioh？阿瑛你真ka7天公借膽--啊heh！」去探望時就ka7 in媽媽大聲chhoh臭chi-bai、siau2查某、愛人kan3！伊一定會互大家歹看；若無ka7 chhoa7 tng2--去，規家伙仔beh互車跋peng2！阿瑛實在互阿娟惡毒的態度驚--著，若呣是慶堂chah8--咧，險險仔煞會互阿娟phah--去！慶堂勸阿瑛tioh8忍耐，聽醫生的話，緊改掉卡要緊。佳哉無偌久，醫生講會用得退院。阿瑛規個人，已經互舞到thiam2 kah，猶是無thang歇喘--一-下...「看--來suh安非他命猶無久，藥物依賴性猶無明顯。呣koh，心理依藥性tioh8-ai3繼續治療。」「以後會koh去食--無？」「呣才講tioh8-ai3 koh來看，繼續心理輔導...」
醫生嘆口氣：「安非他命ti7外國流行，害死偌濟少年gin2仔--咧，看--來咱台灣oan-na2走boe7過手。Che是一個嚴重的社會問題，做父母tioh8-ai3卡有耐心--咧，tng2--去了後呣thang ka7罵，增加壓力。」「Ah讀冊--咧？」「Ai3 koh繼續互讀--啊.... 若驚互進前吸安彼陣人拖歹--去，轉學e7-tang3考慮看mai7，....換新環境也好。」出院後ai3注意的代誌，tng2--來厝--裡阿瑛逐項都chhoe7慶堂參詳。汰會知為著按呢，惹生風波。秀津自阿娟chhoa7 tng2來戒斷，吵吵鬧鬧，心肝疼tiuh-tiuh。將gin2仔關入病院，實在siuN過份。是講人親老母都做會落心，也無愛加話。呣koh，看著阿瑛也boe7曉避嫌疑，一日到暗慶堂、慶堂差出差入，koh叫著親hou3-hou3...，「聽著會giah8雞母皮。」
秀津對阿花講：「也boe7曉留互人探聽--一-下，今仔日gin2仔按呢，猶及查埔人teh纏。無想孤男寡女，seng5啥物體統！」「In才無咧信--lin2咧，」阿花順秀津的話尾：「凡勢仔歸尾會chhoa7入來內底，時到ta家官na2 teh ta家官--咧！」阿花添油加醋：「今仔日阿娟會按呢，oan-na2序大做得來--的，ah8有一個四十外--啊，猶呣認份，像gin2仔teh khiu2-khiu2-lak8-lak8，boe7曉知見笑。」「就是m7，講kah阮彼khou死人，据在in teh使目尾，也boe7 ka7 thok頭。Aih，tu2互這款老母，thoa7歹這款囝！」看秀津氣kah按呢，阿花緊ka7安慰：「Chhoe7一下時間ka7講講--咧-啦，...mai3互boe7記得猶有lin2兩老就好--啦 。」都無兩工，秀津晝後睏醒，聽著kam2仔店teh大細聲。
自阿娟退院，母仔囝不時冤家。阿瑛若創啥，阿娟攏刁意故keh8人乖。「按呢也呣，按呢也呣，你叫媽媽是beh按怎！」阿瑛性地強beh giah8--起-來。「Lin2 to7上gau5設計--啊，猶koh teh驚啥？Ah若驚，你會使khou lin2長工仔來監視koh8。啊，tioh8--啦，做我的保鏢嘛好。」原來in koh teh hoe7轉學的代誌。阿娟互in騙tng2來改，自認大失面子，所有阿瑛替伊設想--的，一概反對：「無，mai3讀--soah，也無咧偌希罕--啊。」阿瑛實在互激kah也氣也傷心。
Chit-ma2 koh keng-the2人慶堂是長工仔，真boe7堪得氣：「Lin2慶仔叔為你走chong5，你也呣是呣知，beh別人，人beh chhap--你咧。」「為我teh走chong5？敢為你teh chong5--咧。Lin2 teh tin-tin-tang-tang，tu2好我做lin2的ji2仔，互lin2 koaN7起koaN7倒。」自tng2--來，阿娟啥代都及伊對keh8。若無慶堂一再勸伊ai3忍耐，伊會氣kah pok8炸。「安非他命損害、控制咱人的心神，及一般破病無仝。這時是按怎tioh8-ai3精神、神經科方面的醫生看。一般theh8藥仔食了，抑是外科開刀了退院，歇睏--一-下病就好。安毒對咱人m7-na7肉體，尤其精神傷害足大....」Che是慶堂一再叫阿瑛tioh8吞忍，用最大愛心、耐心及時間，來化解阿娟刺gia5-gia5的個性。
呣koh，阿瑛無beh應話嘛boe7用--得，阿娟ioh是講輸伊--啊，煞得意--起-來：「先講--咧，我無beh轉學oh，若驚我thoa7歹，做你叫長工仔toe3卡an5--咧-啦。」「一句也長工仔，兩句也長工仔，人雖然做工仔人，嘛呣是白趁--的。」阿瑛真耐性講互理解：「人趁流汗錢，咱嘛呣thang看人無...」「oh，按呢我知--啊，莫怪流汗錢歹趁，換做狗頭軍師軟路仔錢卡好賺。」「你講he話呣驚互雷chim，lin2慶仔叔為你費偌濟精神，你頭殼嘛略略仔想--一-下，講啥物狗頭軍師、啥物軟路仔錢。」阿瑛講話儘量落軟，無ai3刺激--伊。阿娟煞得寸進尺：「Lin2慶仔叔、lin2慶仔叔叫著hiah酸甘甜，我看lin2客兄卡差不多--oh。」「你...你...你烏白講啥！」阿瑛氣著聲會顫。阿娟一下惹in媽媽受氣，煞koh卡得意--起-來：「我講lin2 na2客兄夥ki3，相鬥倚...」「Piak8」一聲，阿瑛出手對阿娟嘴phoe2 ka7摑--落-去：「你...你...嘛tioh8留一下仔口德。」
阿娟無議誤in媽媽會ka7摑--落-去，嘴phoe2掩咧nga7--一-睏。突然na2起siau2--咧，出大聲嚷：「明明是狗男女，ah8-sai2驚人講！奸夫淫婦！Siau2賤人！」東一句狗男女，西一句奸夫淫婦，koh chhap一聲siau2賤人。大聲馬喉，na2起siau2仝款。秀津tiam3內底聽in一句來一句去，看看無緊出--來boe7用--得。阿花聽著大聲嚷嘛走倚--來。阿娟已經失去理智，兩人真無容易才勸阿娟恬--去。阿瑛規個人已經互氣kah lak8-lak8-chhoah，規面青sun2-sun2。「Ka7 lin2媽媽會呣tioh8，」秀津教訓阿娟。阿花嘛toe3催：「緊oh，緊會呣tioh8。」呣koh，阿娟嘴hmh-hmh，呣chhap--in，做伊chong5入去內底。「Aih，這個gin2仔，」秀津安慰in新婦：「Mai3 chhap伊--啦，sim--tak8-ku2-a，伊就知呣tioh8--啦.... 是講性地汰變kah hiah bai2，對待媽媽na2冤仇人--咧。」「頭tu2才險險啊去互驚--著，chit-ma2的gin2仔愈來愈呣是物。」阿花心肝頭loah8兩下：「Na2像足chheh慶堂的款？」「Ai3伊好，伊to7 boe7曉想，」秀津haiN3頭：「驚做是誤會卡大.... 阿瑛--啊，呣是我愛講你，及慶堂嘛略略仔避嫌疑--一-下，呣thang行hiah倚。」「就是m7，連阿娟都按呢講，....無影無字跡的代誌，會講kah hiah歹聽，oan-na2家己tioh8檢點--一-下。」
秀津聽阿花接續落去，發覺tioh8-ai3趁這陣ka7話講清楚：「阿瑛啊，講--起-來咱也呣是無的人，ti7庄--裡猶算有名望。及慶堂這款做工仔人....，taN你聽阿娟一句長工仔、兩句也長工仔，你應該知影伊及咱是頭家薪勞，咱出地，伊出工種菜互咱賣。清清楚楚，無koa無kat。」看阿瑛恬恬，秀津做規氣直講直拍：「你總boe7 gong7 kah去嫁--伊....？」「Aih-ioh，」話都未煞，阿花已經接續--落-去：「阿瑛偌精光--咧，才boe7去及做工仔人ko5-ko5纏--啦 。人講揀--啊揀，呣thang去揀著賣龍眼。阿瑛是頭家娘身份，嘛tioh8-ai3董事長、大老闆彼pan7--的才會賜配，及慶堂he土夫仔oh？都無咧笑死人koh8。Tioh8--無，阿瑛，mai3 chhap阿娟teh烏白講。」
自細漢分--人，日昇翁某是惜命命。教--的有，也呣bat phah--一-下。阿娟兄妹，細漢到taN，仝款教--的有，phah--的無。Tu2才摑彼下，阿瑛是急怒攻心，摑了懊惱加傷心。秀津及阿花倚--來，頭仔伊一句話都聽無入耳。干單家己對家己講，「目屎boe7使lian3--落-來，這陣lian3--落-來，我阿瑛就呣是阿瑛--囉。」等回魂--過-來，in乾家及阿花，一個童乩，一個khia5仔，tng面評論伊及慶堂起--來。阿瑛想beh應話，發覺情緒未teh，未出聲嘴khou煞會顫。規氣聽in兩人按怎搬noa2。「人心chah8 teng5皮，慶堂一khou人，無財無產kaN5兩個gin2仔。敢會知安啥心？會siau3想你的錢--無？....阿瑛--啊，守寡上gam7是啥？Theh8翁婿津--落-來e5錢sian3緣投--neh。」「斡--咧oan-na2 beh做ma2--啊，....」「Mai3 koh講--啊-啦，」阿瑛頭殼moh--咧：「我頭殼thiaN3 kah，阿i--啊，店互--lin2，我出--來一下。」
阿瑛車駛--咧，据在風沙chhiang5入窗仔來。一粒頭ji5-ka3-ka3，車順路直行，不知不覺，駛來到汴頭水chhiang5 hia。阿瑛車tong3--咧，突然頂身phak tiam3方向盤，chi-chi-chhngh-chhngh哭出聲--來。「你看阿娟ka7我chau-that kah按呢，今仔日猶呣是為著驚伊phah損--去，人慶堂beh chhap伊--無？」阿瑛愈想愈傷心：「你做你死死--去，你無代誌--啊houhN，放我beh按怎--咧？一個gin2仔嘴會hiah毒，是你教伊講、叫伊講--的sioh？你是ai3我神chi2 moh tiau5？抑是真心咧愛--我？我答應你ka7 gin2仔chhiaN5大、chhiaN5 chiaN5-mih8。看著阿娟按呢，我偌驚--咧你敢知？阿i干單埋怨我對阿娟siuN嚴。我呣知按呢做tioh8--無？呣koh，聽著慶堂in阿香按呢我嘛驚....」
哭哭--咧，氣thau2-thau2--咧，阿瑛tauh8-tauh8仔恢復神智：「你是呣是咧氣我及慶堂相意愛？阿i的好意，我記記在心。伊實在關心--我，驚我食著keN，去互人sut8--去...，我做--的代誌，好bai2我會擔。阿娟將我看做水性揚花的女性，是按怎大家攏boe7曉徛ti7我的立場看待我？Moh你的神chi2仔過日，足艱苦--的neh？你死我無beh互你拖累一世人。你真真正正愛--我，就ai3互我快快樂樂過日。慶堂做夥幾--lo7年，我boe7看teng5-taN5。你放心，我答應你等阿娟choaiN7正tng2--來，才來hoat8落阮的代誌。從今起，boe7互慶堂chhap阿娟。查某囝oan-na2你的，你tioh8保庇伊的心性緊ke2變。我實在互舞kah thiam2 kah，阿娟你嘛疼過頭，chit-ma2伊的心神去互魔神仔吸--咧。你boe7使koh teN3恬恬--啊，ah無，我會先倒--落-去....」
可憐的阿瑛，伊自按呢傳達信息互慶堂。為著gin2仔，in必須將感情冰--起-來。真歹勢，有影真心愛伊，嘛想緊beh ka7煮飯、洗衫。呣koh，tioh8-ai3互in乾家官、gin2仔boe7排斥。慶堂若愛--伊，ng3望同心協力，扭轉親人的反對。這段時間，in tioh8疏遠，阿nai in嘛boe7叫過來鬥saN-kang7--啊....
</HL>