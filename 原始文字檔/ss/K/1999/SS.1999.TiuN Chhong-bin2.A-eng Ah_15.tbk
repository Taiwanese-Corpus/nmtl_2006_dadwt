<CL>
  15 
  Thau ni chiN5 e5 tai7-chi3, A-eng tau5 hou7 Jit8-seng thiaN, Jit8-seng kong2 khai-hak8 liau2 chiah theh8 nng7-chheng-khou hou7--i. “Thai3 e7 khai chiah siong?” Jit8-seng chiaN5 m7-sin3: “Si7 m7-si7 kau ho2-giah8-lang5-kiaN2, soah pian3 phaN3 khai--khi3?” M7-chai si7 a-kong thiaN3 sun, tui3 A-koan hoan2-siong5 e5 tai7-chi3 ia7 bo5 ti3-i3. A-eng thiaN in ta-koaN iau2 theh8 chiN5 hou7 A-koan, sim-lai7 siuN7 chit-e5 gin2-a2 si7 teh an2-choaN2 khai: “A-pa, i2-au7 m7-thang theh8 hou7--i, siuN gau5 khai--a-lah.” Sui-jian5 Jit8-seng kong2-tioh8 leng5 kau leng5, hong7 kau hong7, un2-ku--e5 kau tong3-gong7, pi2 teng2 pi2 e7 pi2 boe7 liau2. Chong2--si7 kap ho2-giah8-lang5-kiaN2 cho3-hoe2, sit8-chai7 bo5 hit-e5 seN3-mia7 thang hiah phaN3 khai--lah. Kheng3-tong5 khoaN3-hoat to7 bo5-kang5--louh, “Ai3 chu3-i3 A-koan thak8-chheh, kau-iu2 e5 cheng5-heng5, siong7 tiong7-iau3 ha7-kho3 liau2-au7 teh chhong3 siaN2.” A-koan gau5 khai, lian5 kam2-a2-tiam3 e5 chiN5 to ni, hou7 Kheng3-tong5 kam2-kak tai7-chi3 bo5 tan-sun5: “Tioh8 chha5 khoaN3-mai7--leh chiah ho2.” “Beh an2-choaN2 chha5?” A-eng chiaN5 hoan5-lo2: “Li2 ma7 the3 goa2 siuN7 khoaN3-mai7--leh. KaN2 m7-thang hou7 lang5 thoa phaiN2--khi3 to7 hai7--louh.”
  A-eng tui3 A-koan ti7 Tai5-tiong e5 seng-oah8 khi2-ki long2 bo5 liau2-kai2, chit-ma2 thiaN Kheng3-tong5 kong2 gau5 khai kah e7 thau ni chiN5, kiaN pian3 phaiN2--khi3. Tu2 teh siuN7 kah bo5 phiat-pou7, Kheng3-tong5 kong2 Chhai2-giok8 bat the5-khi2 in tong5-oh8 e5 a-chi2 kap A-koan kang7-pan, e7-sai2 thau3-koe3 koan-he7 lai5 chha5 mng7 A-koan thak8-chheh e5 cheng5-heng5. SiaN2 chai, chit8-e7 mng7 loh8-khi3 kau3 te3, A-koan thak8-chheh tuh-ku, kau put-sam put-su3 e5 lam5-peng5-iu2, am3-si5 tiaN7-tiaN7 kou3 sng2 tian7-oan5 e5 tai7-chi3, chit8-hang7 chit8-hang7 lau7-siap--chhut-lai5. M7-na7 A-eng, lian5 Kheng3-tong5 to khi3 hou7 kiaN chit8-tio5, m7 siong-sin3 A-koan e7 pian3 kah an2-ne. “Chit-e5 gin2-a2 bo5 ho2-ho2-a2 ka3, u7-iaN2 e7 bai2, u7-iaN2 e7 bai2.....” Sui-jian5 A-eng khi3 kah lak8-lak8-chhoah, m7-koh, to bo5 joa7 ku2, A-eng tau5 Khegn3-tong5 kong2: “....Goa2 to iau2-boe7 khui-chhui3 ka7 me7--leh, i to7 kong2 goa2 cho3 ma-ma choan thiaN pat8-lang5 e5 peh8-chhat8-oe7, sin3 ka-ti7 cha-bou2-kian2 boe7 koe3.” A-eng it-tit8 io5-thau5: “Iau2 me7 goa2 toa7-kiaN sio2-koai3, kap cha-pou gin2-a2 chhit-tho5, sng2 chit8-e7 tian7-oan5, na2 kho3-goa7 oah8-tang7--leh, u7 siaN2 tai7-put-liau2!” Soah na2-chhiuN7 liah8 boe7 tiaN7: “Kam2 e7 lan2 siuN kou2-pan2, toe3 si5-se3 boe7 tioh8? Ah iah-si7 ka7 gin2-a2 siuN7 tui3 bai2 khi3?” ThiaN A-eng kong2-tioh8 oe7 peng2-lai5 peng2-khi3.
  “An2-ne--lah, li2 tui3 hak8-hau7 lau7-su khi3 chim-chiok, am3-si5-a2 goa2 poah-kang lai5 chha5 khoaN3 u7-iaN2 kou3 sng2--bo5?” Kheng3-tong5 an-ui3 A-eng: “Bo5 tiaN7-tioh8 lan2 ka7 khoaN3 phian--khi3 iah8 bo5 it-teng7.” Kheng3-tong5 chiam-tui3 A-koan cho3-hoe2 hia chhit-tho5 peng5-iu2 tiok8-chhiu2. Thau5-a2 iau2 ioh si7 tong5-oh8--leh, chit8-e7 ka7 liau2-kai2, hun7-chu2 hok8-chap, u7 to5-hak8 e5 hak8-seng, loa7-loa7-so5 e5 chhit-tho5-gin2-a2. Chit-tin7 lang5 kong2 si7 peng5-iu2, put-ju5 kong2 ai3 chiah8, heng3 sng2 hap8 oa2--lai5-e5. I2 tian7-tong7 iu5-lok8-tiuN5 ui5 tiong-sim, sng2-tioh8 kui-am3 m7-chai thiam2. Che thai3 si7 teh thak8-chheh, kin-pun2 si7 leh chhit-tho5! Leng7-goa7 A-koan in lau7-su ma7 kong2 i put-si5 teh chheng2-ka3 hioh-khun3. “An2-ne beh an2-choaN2? Chit8-e5 gin2-a2 nah e7 chiah hong3-tong7!” A-eng khi3 koh kip, m7 hou7 toa3 Tai5-tiong, beh ah A-koan poaN tng2-lai5 thong-hak8. A-koan si2 to m7 poaN tng2--lai5, A-eng chiN5 tong3 he7--leh m7 hou7--i, siuN7 beh pek i tng2--lai5. Kheng3-tong5 kin2 chah8--leh, kong2 tian-to3 e7 khi3 hai7 i. U7-iaN2 A-koan chhiang3-siaN tng2--lai5, kong2 na7 bo5 kia3 seng-oah8-hui3 khi3, beh khi3 iu5-lok8-tiuN5 cho3『小妹』.... Tng teh siuN7 bo5, beh an2-choaN2 choaiN7 A-koan kiaN5 tng2-lai5 chiaN3-lou7....
  Kheng3-tong5 koh chha5 chhut chhit-tho5 hit-chun7, u7 sin be2 ki-chhia to7 khia5 jip8-khi3 tng3-tiam3--e5; u7 thau khan pat8-lang5 ki-chhia--e5; u7 ka7 hak8-seng kha3-iu5--e5; u7 suh kiong5-lek8-ka, chiah8 be5-hoan3-ioh8, koh u7 be7 ang5-tiong, peh8-pan2--e5.... Siong7 kiaN-hiaN5 si7 ti7 A-koan chheh-thoah-a2 hoat-hian7 tioh8 nng7-liap8 ioh8-oan5-a2! Goan5-lai5 A-eng thiaN Kheng3-tong5 e5 oe7, toa3 sou2-hui3 khi3 Tai5-tiong, sun7-soa3 khng3 A-koan tng2--lai5. SiaN2-lang5 chai A-koan long2 bo5 khoaN3-kiN3 lang5, lian5 hak8-hau7 to bo5 khi3, A-eng chiN5 khe3 chheh-thoah-a2 si5 chhiau-tioh8 hit nng7-liap8 ioh8-a2--e5. Kui2--lo7 kang lai5, ui7-tioh8 A-koan, Kheng3-tong5 chhai3-hng5-a2 bo5-eng5 soah, to7 khia5 ki-chhia khi3 Tai5-tiong, keh thiN-kng chiah tng2--lai5. Mng7 an2-choaN2 chha5--e5, chhio3-chhio3-a2 in3 i chhit-tho5-te2 chhut-sin, chu7-iu2 in e5 chhit-tho5-a2-pou7. A-eng bo5-i3-tiong chhiau-tioh8 nng7-liap8 ioh8-oan5-a2, siuN7-khi2 Kheng3-tong5 chit kui2 kang teh kong2, siau3-lian5 gin2-a2 chiah8 be5-hoan3-ioh8 e5 tai7-chi3.... Ui7-tioh8 kiaN kap Kheng3-tong5 sio chhut-lou7, ia7 bo5 tan2 A-koan, si7 kin2 koaN2 tng2-lai5 chhai3-hng5-a2 theh8 hou7 kam3-teng7. Kheng3-tong5 chhai3 tu2 khau ho2, moh ti7 kau--nih thoa7-chui2. ThiaN A-eng kong2 chhiau-tioh8 ioh8-oan5-a2, chhai3 kin2 thoa7-thoa7--leh, moh khi2-lai5 hoaN7-teng2, ki3-chai7 chui2 lam5 kah kui-nia2 khou3. “Ah! Kau5-kiaN5--a, chit8-liap8 si7 peh8-pan2, chit8-liap8 si7 po2-che3-oan5 pau an-hui-tha-beng7 neh.”
  Kheng3-tong5 lioh--chit8-e7 hoah chin hiong5-kong5: “Chhoan3 kiaN chhoan3 tioh8!” Chhai3 khng3--loh8 chhut-chhiu2 tui3 ka-ti7 au7-nau2 phah--loh8-khi3: “Kai si2--a, hou7 lang5 khan khi3 chiah8 tok8--a-lah,” “An2-ne si7 beh an2-choaN2?” A-eng hou7 hoah-tioh8 khi2 tioh8-kiaN: “I si2 to m7 tng2--lai5, si7 beh an2-choaN2?” “Liah8 ma7 ai3 liah8 tng2--lai5,” Kheng3-tong5 kong2-tioh8 cham2-teng-chiat8-thih: “Bo5, ah to ai3 ah tng2--lai5!” “M7-koh, m7-koh..., he ioh8-a2 kam2 hiah li7-hai7?” “Li2 ka7 siuN7 kap ma2-hui kang7-khoan2 to7 bo5 m7-tioh8. Bo5 chiah8 e7 gian3, ju2 chiah8 ju2 si2!” Kheng3-tong5 khoaN3 A-eng tiam7-tiam7, ioh si7 m7-chai khin-tang7: “Li2 siuN7, ui7-tioh8 chong5 chiN5 teh gian3, siaN2 tai7-chi3 cho3 boe7--chhut-lai5? Thau ni chiN5, hau-siau5-oe7 chit8 toa7-tui..., chhut-thau5 e7 ju2 lai5 ju2 che7 oh.” Chit8-e7 khoaN3 A-eng teh thi5-thu5, chin the3 chhau-sim: “Na7 bo5 kin2 chhoa7 tng2-lai5 kai2-tiau7, kui-boe2 kui-e5-lang5 e7 khioh-kak--lah.” “...chhoa7 si7 ai3 kin2 chhoa7--tng2-lai5, m7-koh A-koan seng3-te7 hiah jiat8, nge7 ah tng2--lai5, tu2 kap i tiN5 boe7 soah.” “Chit si5-chun7 boe7-tang3 hou7 hoaN-hi2 kam-goan7--louh. Chit8-e5 chiah8 tok8 e5 lang5, i kui-khou-lang5 long2 hou7 tok8-phin2 khong3-che3--khi3. Chit8-jit8 kau3 am3 long2 si7 teh chong5 chiN5 be2 tok8 teh gian3, na7 khi3 tng7 cham7, he pi2 si2 to khah kan-khou2. Ui7-tioh8 koe3-gian3, siaN2 tai7-chi3 to cho3 e7 chhut--lai5! A-eng, li2 chai--bo5? Ui7-tioh8 teh gian3, li2 kio3 i chhong3 siaN2, i long2 in2--li2.....”
  Chu7 cho3-hoe2 i2-lai5, A-eng m7-bat thiaN Kheng3-tong5 kong2 hiah che7 oe7. Tui3 in A-koan koh kong2-tioh8 hiah koan-sim, hiah iau3-kin2, hiah tioh8-kip! Hou7 A-eng sim-thau5 chiok un-loan2. “Goan5-lai5 goa2 to7-si7 ai3 Kheng3-tong5 chit-tiam2.” A-eng sim-lai7 siuN7. Chit kui2 ni5 lai5, i it-tit8 siuN7 bo5, tau3-te2 i si7 ai3-tioh8 Kheng3-tong5 siaN2? Goan5-lai5 sim-bok8-tiong i3-ai3 e5 ang-sai3, koh-khah tioh8 si7 gin2-a2 e5 ho2 au7-chek. E7 koan-sim, iau3-kin2 gin2-a2 e5 toa7-se3-hang7 tai7-chi3, e7 ui7 gin2-a2 e5 ho2-bai2 lai5 chau2-chong5.... Chit8-peng5 e5 Kheng3-tong5, khoaN3 A-eng long2 bo5 chhut-siaN, ioh si7 soeh-hok8-lek8 bo5-kau3. “Chiah8 tok8 bo5 ho2-boe2, m7-na7 hai7-tioh8 ka-ti7, ma7 thoa-boa5 kui-ke-hoe2.” Kheng3-tong5 gou7-hoe7 A-eng m7-chai tai7-chi3 e5 khin-tang7, it-tit8 chhian5-ian5, boe7-tang3 tong-ki-lip8-toan7, iu7 koh u7 chhui3 kong2 kah bo5 noa7. Tng teh au3-nau2...., tut8-jian5 thoat-khau2: “Goan2 A-hiong to7-si7 hou7 tok8-phin2 hai7 si2--e5-lah!” Kheng3-tong5 bo5-i3-tiong thou3 chhut loe7-sim e5 pi3-bit8, beh am-kham3 i2-keng siuN ban7--louh: “....Li2 mai3 koe3-chhui3, ma7 mai3 hou7 Chhai2-giok8 in chai--leh houhN.”
  A-eng khok8-khok8 tim3-thau5, sim-lai7 leh siuN7, “Goan5-lai5 si7 an2-ne, bok8-koai3 i long2 m7-kong2.....” “Goa2 loh8-khi3 Ko-hiong5 jin7-si si5, khoaN3-tioh8 chhiu2-kou2, toa7-thui2 choan5 chiam-jiah, to7 chai chit8-tiau5 mia7 khi3 hou7 tok8-phin2 be2-siu--khi3. Tok8-phin2 sui-jian5 che7 khoan2, e7 the5-sin5, chheN2 nau2.... Kau3 li2 chiah8 tiau5, oaN7 li2 bo5 ng3 i boe7-tang3 koe3-jit8. SiaN2-mih chhin-chiaN5 peng5-iu2, ang-bou2, bu2-a2-kiaN2 long2 tan3 piN--a2 khi3..., kan-taN ai3 li2 e7-tang3 piaN3 tok8-phin2 hou7 teh gian3. He gian3-thau5 khi2-khi2--khi2-lai5, pi2 siaN2 koh-khah kan-khou2! Ti7 kiau2-tiuN5 to7 bat khoaN3--koe3.... Bai2 to7-si7 goa2 hit-chun7 keng3-kak-seng3 bo5-kau3, kan-taN ioh A-hiong hou7 lang5 khan khi3 sng2, khi3 than3, khi3 poah8, ka7 chhu3-lai7 e5 chiN5 hui2-hui2--tiau7..., bo5 siuN7 kau3 i e7 khi3 hou7 lang5 chhi7 tiau5.... Goa2 hit-chun7 kan-taN e7-hiau2 ka7 me7, ka7 but8...., ia7 boe7-hiau2 ka7 tau3-kha-chhiu2, ...ah bo5, goa2...goa2 ma7 e7 poe5 i khi3 kai2, chong2 kong2 si7 long2 bo5 khi3 siuN7--tioh8....”
  A-eng te7 it pai2 kam2-siu7 tioh8 Kheng3-tong5 kam2-cheng5 e5 liu5-lou7, tang-si5-a2 Kheng3-tong5 ai3 in A-hiong chiah chhim..... “Goa2 hit-chun7 sit-kak-chhah, kan-taN khoaN3 A-hiong chhu3 toa3-boe7-tiau5, saN-kang, nng7-kang oat--leh to7 soan--chhut-khi3, ioh si7 hoan7-chian7 thau chau2 khi3 poah8, khi3 than3, thai3 e7 chai-iaN2 chau2 khi3 teh gian3. Na7 beh chai hit-chun7 tiong3-tok8 iau2 bo5 chhim, pang i kai2 eng3-kai kai2 e7--khi2-lai5......” A-eng tut8-jian5 chit8-chun7 chit8-chun7 e5 jiu5-cheng5 bit8-i3 lau5 phian3 choan5-sin. Chu7 tit-tioh8 A-hiong koe3-sin liau2-au7, chit8-e5 i3-lian7 put-si5 tiam3 thau5-khak te2 teh seh8, to7-si7 m7-chai beh an2-choaN2 khui-chhui3. Siok8-gi2 kong2 bai2-bai2-a2-ang khah iaN5 bo5, Kheng3-tong5 sui-jian5 chhou-hu, boe7-hiau2 piau2-tat8 kam2-cheng5...., “...Na7 bo5 kin2 chhoa7 tng2-lai5 i, lai5 kai2, A-eng--a, e7 chhiuN7 goa2 sit-khi3 goan2 A-hiong--neh.” Koan-sim e5 siaN-soeh ma7 u7 iu3-siu3 e5 chit8-bin7, hou7 A-eng chin kam2-sim. “Goa2 long2 thiaN li2 e5 oe7, li2 tioh8-ai3 chhiuN7 lau7-pe7 an2-ne tau3 ka3,” A-eng chhek oa2 Kheng3-tong5 e5 heng-kham2: “ChhiuN7 goa2 thiaN3 A-nai in an2-ne. Li2 kong2 goa2 u7 chhiuN7 ma-ma an2-ne sioh in--bo5?” “A-nai in ka-chai3 u7 li2 leh ka3 leh sioh....” “Li2 chai to7 ho2.....Aih, mai3 kong2 gin2-a2--a-lah.....Li2...li2...u7 ai3 goa2--bo5?” M7-chai si7 siuN se3-saiN, iah-si7 siaN2 ian5-kou3, Kheng3-tong5 kui-e5-lang5 soah nga7-nga7.
  A-eng soah tioh8 koh khou tng2-lai5 gin2-a2 hia: “Li2 ai3 goa2 cho3 A-nai in e5 ma-ma--bo5?” Kheng3-tong5 chhui3-khou chhoah kui-pou: “....Goa2....goa2...siuN7 to m7-kaN2 siuN7--neh.” SiaN sui se3, A-eng long2 thiaN u7 jip8 hiN7. I tiau-i3-kou3 kong2: “Goa2 thiaN bo5, li2 kong2 khah toa7-siaN--leh.” Kheng3-tong5 hou7 pek kah kong2 kui2--lo7 pian3. “Chit-ma2 li2 e7-tang3 siuN7--a, ....iah-si7 li2 hiam5--goa2?” “Bo5--lah, bo5--lah, ....li2 mai3 hiam5 goan2 chhau2-pau to7 ho2--louh.” A-eng chhiu2 tah Kheng3-tong5 heng-kham2-a2: “Sim-koaN-thau5 phih8-phok8-chhai2 neh, m7..., cha-pou-lang5 soah pi2 goan2 khah bo5-taN2.” “M7-koh....m7-koh.....” A-eng chhiu2 tui3 Kheng3-tong5 chhui3 am--leh, io5-thau5 kio3 mai3 chhut-siaN..... ThiN-sek i2-keng am3--loh8-lai5. Cheng5-i3 khng3 kui2--lo7 ni5, it-tan3 pok8-hoat..... Ah, che kam2 m7-si7 ho2 in-ian5--leh? KhoaN3 boe7 chheng in nng7-lang5, iam2 jip8-khi3 keh-piah hoan-beh8-hng5 lai7, hap8-chau3 ai3-cheng5 e5 gak8-chiong--lah. 
</CL>
<HL>

15 
偷ni錢的代誌，阿瑛投互日昇聽，日昇講開學了才theh8兩千箍互--伊。「汰會開chiah siong？」日昇chiaN5呣信：「是呣是交好額人囝，煞變phaN3開--去？」呣知是阿公疼孫，對阿娟反常的代誌也無ti3意。阿瑛聽in ta官猶theh8錢互阿娟，心內想這個gin2仔是teh按怎開：「阿爸，以後呣thang theh8互--伊，siuN gau5開--啊-啦。」雖然日昇講著龍交龍，鳳交鳳，un2-ku--的交tong3-gong7，比頂比下比boe7了。總--是及好額人囝做夥，實在無彼個性命thang hiah phaN3開--啦 。慶堂看法就無仝--囉，「Ai3注意阿娟讀冊、交友的情形，上重要下課了後teh創啥。」阿娟gau5開，連kam2仔店的錢都ni，互慶堂感覺代誌無單純：「Tioh8查看mai7--咧才好。」「Beh按怎查？」阿瑛chiaN5煩惱：「你嘛替我想看mai7--咧。敢呣thang互人拖歹--去就壞--囉。」
阿瑛對阿娟ti7台中的生活起居攏無瞭解，chit-ma2聽慶堂講gau5開kah會偷ni錢，驚變歹--去。Tu2 teh想kah無撇步，慶堂講彩玉bat提起in同學的阿姊及阿娟仝班，會使thau3過關係來查問阿娟讀冊的情形。啥知，一下問落去到te3，阿娟讀冊tuh-ku、交不三不四的男朋友、暗時定定顧sng2電玩的代誌，一項一項漏洩--出-來。M7-na7阿瑛，連慶堂都去互驚一tio5，呣相信阿娟會變kah按呢。「這個gin2仔無好好仔教，有影會壞，有影會壞....」雖然阿瑛氣kah lak8-lak8-chhoah，呣koh，都無偌久，阿瑛投慶堂講：「....我都猶未開嘴ka7罵--咧，伊就講我做媽媽專聽別人的白賊話，信家己查某囝boe7過。」阿瑛一直搖頭：「猶罵我大驚小怪，及查埔gin2仔chhit-tho5，sng2一下電玩，na2課外活動--咧，有啥大不了！」煞na2像掠boe7定：「敢會咱siuN古板，toe3時勢boe7著？Ah抑是ka7 gin2仔想對bai2去？」聽阿瑛講著話peng2來peng2去。
「按呢--啦，你對學校老師去斟酌，暗時仔我撥工來查看有影顧sng2--無？」慶堂安慰阿瑛：「無定tioh8咱ka7看phian--去抑無一定。」慶堂針對阿娟做夥hia chhit-tho5朋友tiok8手。頭仔猶ioh是同學--咧，一下ka7瞭解，份子複雜，有逃學的學生、loa7-loa7-so5的chhit-tho5-gin2仔。這陣人講是朋友，不如講愛食、興sng2合倚--來-的。以電動遊樂場為中心，sng2著規暗呣知thiam2。這汰是teh讀冊，根本是咧chhit-tho5！另外阿娟in老師嘛講伊不時teh請假歇睏。「按呢beh按怎？一個gin2仔哪會chiah放蕩！」阿瑛氣koh急，呣互toa3台中，beh ah阿娟搬tng2來通學。阿娟死都呣搬tng2--來，阿瑛錢擋he7--咧呣互--伊，想beh迫伊tng2--來。慶堂緊chah8--咧，講顛倒會去害伊。有影阿娟chhiang3聲tng2--來，講若無寄生活費去，beh去遊樂場做『小妹』... Tng teh想無，beh按怎choaiN7阿娟行tng2來正路...
慶堂koh查出chhit-tho5彼陣，有新買機車就騎入去當店--的；有偷牽別人機車--的；有ka7學生kha3油--的；有suh強力膠、食迷幻藥，koh有賣紅中、白板--的... 上驚hiaN5是ti7阿娟冊屜仔發現著兩粒藥丸仔！原來阿瑛聽慶堂的話，toa3所費去台中，順續勸阿娟tng2--來。啥人知阿娟攏無看見人，連學校都無去，阿瑛錢khe3冊屜仔時搜著彼兩粒藥仔--的。幾--lo7工來，為著阿娟，慶堂菜園仔無閒煞，就騎機車去台中，隔天光才tng2--來。問按怎查--的，笑笑啊應伊chhit-tho5底出身，自有in的chhit-tho5仔步。阿瑛無意中搜著兩粒藥丸仔，想起慶堂這幾工teh講，少年gin2仔食迷幻藥的代誌... 為著驚及慶堂相出路，也無等阿娟，si7緊趕tng2來菜園仔theh8互鑑定。慶堂菜tu2 khau好，moh ti7溝--裡thoa7水。聽阿瑛講搜著藥丸仔，菜緊thoa7-thoa7--咧，moh起來岸頂，据在水lam5 kah規領褲。「啊！kau5-kiaN5--啊，一粒是白板，一粒是保濟丸包安非他命neh。」
慶堂lioh--一-下喝真雄狂：「串驚串tioh8！」菜khng3--落出手對家己後腦拍--落-去：「該死--啊，互人牽去食毒--啊-啦，」「按呢是beh按怎？」阿瑛互喝著起著驚：「伊死都呣tng2--來，是beh按怎？」「掠嘛ai3掠tng2--來，」慶堂講著斬釘截鐵：「無，押都ai3押tng2--來！」「呣koh，呣koh...，he藥仔敢hiah厲害？」「你ka7想及嗎啡仝款就無呣tioh8。無食會癮，愈食愈死！」慶堂看阿瑛恬恬，ioh是呣知輕重：「你想，為著chong5錢teh癮，啥代誌做boe7--出-來？偷ni錢、hau-siau5話一大堆...，chhut頭會愈來愈濟oh。」一下看阿瑛teh thi5-thu5，真替操心：「若無緊chhoa7 tng2來改掉，歸尾規個人會khioh-kak--啦 。」「...chhoa7是ai3 緊chhoa7--tng2-來，呣koh阿娟性地hiah烈，硬押tng2--來，tu2及伊纏boe7煞。」「這時陣boe7-tang3互歡喜甘願--囉。一個食毒的人，伊規箍人攏互毒品控制--去。一日到暗攏是teh chong5錢買毒teh癮，若去斷cham7，he比死都卡艱苦。為著過癮，啥代誌都做會出--來！阿瑛，你知--無？為著teh癮，你叫伊創啥，伊攏允--你....」
自做夥以來，阿瑛呣bat聽慶堂講hiah濟話。對in阿娟koh講著hiah關心、hiah要緊、hiah著急！互阿瑛心頭足溫暖。「原來我就是愛慶堂這點。」阿瑛心內想。這幾年來，伊一直想無，到底伊是愛著慶堂啥？原來心目中意愛的翁婿，koh卡著是gin2仔的好後叔。會關心、要緊gin2仔的大細項代誌，會為gin2仔的好bai2來走chong5... 一peng5的慶堂，看阿瑛攏無出聲，ioh是說服力無夠。「食毒無好尾，m7-na7害著家己，嘛拖磨規家伙。」慶堂誤會阿瑛呣知代誌的輕重，一直chhian5延、boe7-tang3當機立斷，又koh有嘴講kah無瀾。Tng teh懊惱....，突然脫口：「阮阿香就是互毒品害死--的-啦！」慶堂無意中吐出內心的祕密，beh掩蓋已經siuN慢--囉：「....你mai3過嘴，嘛mai3互彩玉in知--啦houhN。」
阿瑛khok8-khok8頓頭，心內咧想，「原來是按呢，莫怪伊攏呣講....」「我落去高雄認屍時，看著手股、大腿全針跡，就知一條命去互毒品買收--去。毒品雖然濟款，會提神、醒腦... 到你食tiau5，換你無ng3伊boe7-tang3過日。啥物親chiaN5朋友，翁某、母仔囝攏tan3邊--啊去...，干單ai3你e7-tang3拚毒品互teh癮。He癮頭起起--起-來，比啥koh卡艱苦！Ti7 kiau2場就bat看--過... 壞就是我彼陣警覺性無夠，干單ioh阿香互人牽去sng2、去趁、去跋，ka7厝內的錢毀毀--掉...，無想到伊會去互人飼tiau5... 我彼陣干單會曉ka7罵、ka7 but8....，也boe7曉ka7鬥腳手，...ah無，我...我嘛會陪伊去改，總講是攏無去想--著...」
阿瑛第一擺感受著慶堂感情的流露，tang時仔慶堂愛in阿香chiah深....「我彼陣失覺差，干單看阿香厝toa3-boe7-tiau5，三工、兩工斡--咧就soan--出-去，ioh是犯賤偷走去跋、去趁，汰會知影走去teh癮。若beh知彼陣中毒猶無深，幫伊改應該改會--起-來.....」阿瑛突然一陣一陣的柔情蜜意流遍全身。自得著阿香過身了後，一個意念不時tiam3頭殼底teh seh8，就是呣知beh按怎開嘴。俗語講bai2-bai2仔翁卡贏無，慶堂雖然粗夫，boe7曉表達感情....，「...若無緊chhoa7 tng2來醫、來改，阿瑛--啊，會像我失去阮阿香--neh。」關心的聲說嘛有幼秀的一面，互阿瑛真感心。「我攏聽你的話，你tioh8-ai3像老爸按呢鬥教，」阿瑛chhek倚慶堂的胸坎：「像我疼阿nai in按呢。你講我有像媽媽按呢惜in--無？」「阿nai in佳哉有你咧教咧惜...」「你知就好....Aih，mai3講gin2仔--啊-啦....你...你...有愛我--無？」呣知是siuN細聲，抑是啥緣故，慶堂規個人煞nga7-nga7。
阿瑛煞tioh8 koh khou tng2來gin2仔hia：「你愛我做阿nai in的媽媽--無？」慶堂嘴khou chhoah幾晡：「....我....我...想都呣敢想--neh。」聲雖細，阿瑛攏聽有入耳。伊刁意故講：「我聽無，你講卡大聲--咧。」慶堂互迫kah講幾--lo7遍。「Chit-ma2你e7-tang3想--啊，....抑是你嫌--我？」「無--啦，無--啦，....你mai3嫌阮草包就好--囉。」阿瑛手貼慶堂胸坎仔：「心肝頭phih8-phok-chhai2 neh，m7...，查埔人煞比阮卡無膽。」「呣koh....呣koh... 」阿瑛手對慶堂嘴掩--咧，搖頭叫mai3出聲.... 天色已經暗--落-來。情意khng3幾--lo7年，一旦pok8發.... 啊，che敢呣是好姻緣--咧？看boe7清in兩人，iam2入去隔壁番麥園內，合奏愛情的樂章--啦 。 
</HL>