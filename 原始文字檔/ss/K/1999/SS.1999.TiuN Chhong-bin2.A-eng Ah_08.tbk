<CL>
8
  A-eng tut8-jian5 khi3 kah lak8-lak8-chhoah, kau3 chit-chun7 iau2 u7 lang5 pang3 hou7 gin2-a2 teh khioh chhai3-hah8-a2! Chhin3-chhai2 cho3 to u7-thang chiah8, bo5, kam2 u7 chai seN boe7-hiau2 chhi7--e5? Iah-si7 pin7-toaN7 m7 tho2-than3, pang3 hou7 gin2-a2 si3-ke3 liu-liu khi3 tho2-chiah8. Si7 hoN3-hian5, chhut chu7 se3-han3 e5 kham2-khiat, iah-si7 jin5-seng3 e5 koan-hoai5? Tui3 chit-tui3 chi2-moai7-hoe e5 sin-se3 chiaN5 ki5. Tham3-thiaN koh tham3-thiaN, goan5-lai5 si7 chng--li2 khi2 hoan3-chhu3, sin lai5 chap8-kang Kheng3-tong5 e5 cha-bou2-kiaN2.
  “Toa7--e5 kio3 Chhai2-giok8, se3--e5 kio3 Chhai2-song.” Khi2 hoan3-chhu3 e5 Lim5 chu2-jim7 khok8-khok8 haiN3-thau5: “Sit8-chai7 chin khou2-lian5, chu7 se3-han3 a-bu2 to7 lai5 li7-khui....” “In ma-ma...?” “Aih, kong2--khi2-lai5 oe7 tng5, hit-chun7 goa2 chiah lai5 kong-si bo5 joa7 ku2.” Peng5-si5 ai3 kong2 chhio3 e5 Lim5 chu2-jim7, kong2-tioh8 chiaN5 kam2-seng3: “In ma-ma goa2 khoaN3-koe3 nng7-pai2, than2-peh8 kong2 sui2 koh u7 lang5-ian5, sui-jian5 si7 chng-kha-lang5, chit8-sut-a2 to boe7 song5, kho2-sioh Kheng3-tong5 bo5 hok-khi3 khi3 hou7 chau2--khi3.” KhoaN3 A-eng gi5-bun7 teng5-teng5, sui5 soa3 loh8-khi3 kong2: “Kheng3-tong5 goan2 long2 kio3 ou-to7, thiaN kong2 bat ti7 te5-tiam3-a2 cho3 phah-chhiu2. Goa2 toa3 kong-si e5 si5, i tu2-ho2 hou7 kong-si po2 chhut-gak8.....” “SiaN2-mih? Hou7 lang5 koaiN--koe3 e5 lou5-moa5 oh!” A-eng siuN7 boe7 kau3 Chhai2-giok8 in e5 ka-teng5 hiah hok8-chap8. “Hit-chun7 kang-te7 phang3-kiN3 thih-kin, a-mou-thou5, kong-si ioh si7 i thong goa7-chhat8 thau chhia khi3 be7--leh, ka7 ko3 khi3 koaiN. Au7--lai5 chha5 chhut-lai5 m7-si7 i, i2-keng peh8 koaiN peh-ko3-goeh8--louh.” Lim5 chu2-jim7 ke chan7 chit8-ku3: “SiaN2-lang5 kio3 i u7 phaiN2-te2 luh, m7-chiah hou7 lang5 hiam5-gi5 tai7-seng, phaiN2-un7 che7 oan-gak8.” “An2-ne in bou2 chiah lai5 li7-khui si7--bo5?” “He m7-si7--nou3, A-hiong chu7 Kheng3-tong5 liah8 khi3 koaiN, taN khi2 ka-teng5 seng-oah8, khi3 li2-sia7 cho3 lu2-tiong than3 chhi7 gin2-a2. Aih! Bai2 to7 bai2 ti7 chia....” KhoaN3 A-eng thiaN kah hiN7-a2 gia5-gia5-gia5, koh kong2 soa3--loh8-khi3: “Kheng3-tong5 chhut-gak8, m7-chai tui3 toh thiaN--lai5, kong2 A-hiong cho3 lu2-tiong kiam teh than3, ka7 but8 kah toa7-khang se3-lih8. A-hiong sin-khou2 than3 chhi7 chit8-ke, tian-to3 hou7 in ang ka7 tiap8, m7-goan7 chiah lai5 li7-khui chhu3--li2.” “I gin2-a2 pang3 e7 khui kha?” “ThiaN kong2 u7 to3-tng2--lai5, m7-koh sui5 koh chau2--khi3. Sui-jian5 Kheng3-tong5 ho7-cho3 ou-to7, iau2 bo5-kau3 ou, sng3 sui2-phoe nia5. In A-hiong na7 hou7 kak-thau5 lau2-toa7 pau-chhi7--khi3, ah ah8 si7 khi3 hou7 lang5 koai2--khi3, phian3--khi3, sut--khi3.... Aih! Aih! He to7 bai2-liu2-liu2--louh.” A-eng thiaN--a thiaN, thiaN kah boe2--a2 sim-cheng5 soah tim5-tang7--khi2-lai5. “Li2 khoaN3 po3-choa2,” Lim5 chu2-jim7 thi2 po3-choa2 ki2 hou7 A-eng khoaN3: “Li2 khoaN3, chiah che7 keng3-ko3 to5-chhe.” A-eng i2-cheng5 m7-bat chu3-i3, chit8-e7 khoaN3 u7-iaN2 chin che7, u7 khan kong2 tng2--lai5 it-chhe3 goan5-liong7, u7 khan gin2-a2 teh bang7 lau7-bu2, ma7 u7 khan i2-keng hoan2-hoe2 kai2-ko3, khng3 tng2--lai5 it-ke thoan5-iN5.... Se3-kan e5 ang-a2-bou2-tai7, ku-ku koai3-koai3, A-eng siuN7 to siuN7 boe7 kau3, si7 kong2 khah an2-choaN2 ma7 tioh8-ai3 kou3-tioh8 se3-han3-kiaN2..... “Ma-ma bo5 ti7 seng-khu-piN, kam2 to7 bo5-thang chiah8, ai3 khioh chhai3-hah8-a2?” A-eng siuN7 to7 khi3: “Kam2 u7-iaN2 san3 kah an2-ni-siN?” “Goa2 khoaN3 i sok-sit8-mi7 chit8-pai2 to gia5 kui toa7-siuN, chhai3-hioh8-a2 hoan7-se3-a2 chham-loh8 mi7 kah chiah8--e5,” Lim5 chu2-jim7 iau2-si7 the3 cha-pou-lang5 kong2-oe7: “Ke-kak-a2 boe7-hiau2 chhoa7 ke-a2-kiaN2--lah.” “Mai3 khi3 phah bou2, to7 bo5 chia--e5 tai7-chi3. Lou5-moa5-lang5 khap8 boe7 tioh8 to7 phah bou2, bok8-koai3 in bou2 kiaN kah m7 tng2--lai5.” A-eng iau2-si7 the3 in bou2 put-pheng5: “Cha-pou-lang5 boe7-hiau2 kou3 bou2, thiaN3 bou2, kui-boe2 tu2 hai7-si2 tioh8 cha-bou2-kiaN2 nia5.”
  Ui3 Lim5 chu2-jim7 hia chai-iaN2 Chhai2-giok8 chi2-moai7 sin-se3, koh khoaN3 hiah che7 keng3-ko3 to5-chhe e5 chhoe7-lang5 khe2-su7, A-eng chhim-chhim kam2-siu7 se3-kan, peng7 m7-si7 chhiuN7 i jit8-siong5 teh siuN7 teh koe3 hiah tan-sun5. Lian5 ang-bou2-ian5, bu2-kiaN2-cheng5 to long2 chhui3 kah e7 khi3 niu2-khiok, siong-hai7--tioh8, piN3 kah chit8-ke-hoe2-a2 soaN3 me5-me5. Na7 an2-ne, Chhai2-giok8 in ai3 an2-choaN2 hou tng2--lai5 a-bu2 e5 ai3--leh? Bun7-te5 e5 kat-thau5 eng3-kai ti7 Kheng3-tong5 hia, na7 khah kut-lat8, khah mi5-noa7 chhoe7, cha-bou2-lang5 e5 sim na2 moa5-chi5--leh, khah an2-choaN2 kam2 boe7 hoe5-sim choan2-i3?
  Koe3 bo5 kui2 kang, A-eng bo5-i3-tiong ti7 lou7--li2 khi3 tu2-tioh8 Chhai2-giok8 in pe7-a2-kiaN2. Hng7-hng7 khoaN3-tioh8 Kheng3-tong5 chiaN3-chhiu2 pho7 se3, to3-chhiu2 khan toa7 kiaN5 oa2--lai5. A-eng it-si5 chhiong-tong7, hoah chit8-siaN: “Oeh! Tan2--chit8-e7.” Kheng3-tong5 bo5-thau5 bo5-chang2 khi3 hou7 A-eng hoah chit8-siaN, kha-pou7 pang3 tiaN7, bak8-thau5 kat--khi2-lai5: “..SiaN2 tai7-chi3?” A-eng hoah liau2-au7, chiah ui7-tioh8 toa7-siaN siuN chhong2-pong7 teh hio7-hoe2. Koh khoaN3 se3-han3--e5 soan loh8 thou5-kha, tui3 in lau7-pe7 toa7-thui2 lam2-tiau5-tiau5, toa7--e5 iap bih khi3 in lau7-pe7 e5 kha-chhng au7. “Goa2 soah chhiuN7 chit8-chiah hou2-pah-bu2--leh,” A-eng siuN7-tioh8 chin au3-nau2, “E7 khi3 hehN-kiaN tioh8 gin2-a2.” It-si5 in3 boe7--chhut-lai5, ka-chai3 hoan2-eng3 iau2 sng3 ho2: “Goa2 si7 kong2...lin2 sin poaN--lai5, hoan7-se3-a2 e7 khiam3 siaN2, goa2 hia kam2-a2-tiam3, chhai3-ke3-a2, mih8-kiaN7 chiau5 koh pian5-gi5, ....chiah lai5 kau-koan--lah.” “Goa2 chai-iaN2.” Kheng3-tong5 chim-chiok siong3 A-eng: “Na7 khiam3, goan2 e7 khi3 be2.” SiaN bo5 toa7, lioh8-lioh8-a2 chhim-tim5. Hou7 A-eng in3-siong2 siong7 chhim, iau2-si7 chit8 sin ko7 thou5-soa-hun2-a2 e5 khah-ki5 saN-a2-khou3. Chhui3-chhiu bo5 khau, sui-jian5 hou7 lang5 khoaN3-tioh8 boe7 tho2-iah, m7-koh, chit8-sut-a2 to bo5 tian7-iaN2 lai7-te2 ou-sia7-hoe7 “ou-to7” e5 pa3-khi3. Tian-to3 hou7 A-eng kam2-kak na2 siu7-chin7 hong-song, si3-ke3 chau2-chong5 hit-khoan2 long5-poe7, lok8-phek-khoan2. “Che tai7-khai3 si7 bou2 kou3 boe7 ho2, kou3 boe7-tiau5 e5 cha-pou-lang5-khoan2--lah.” KhoaN3 kah nng7-e5 se3-han3 gin2-a2 si3-lui2 bak8-chiu iN5-kun3-kun3, A-eng sit8-chai7 siuN7 beh thau5-mng5 ka7 loah-loah8--leh, phiN7 chheng3-chheng3--leh. M7-koh, Kheng3-tong5 chit8-chhiu2 khan chit8-e5, cho3 in kiaN5 chau2--khi3-a-lah.
  Chu7 an2-ne A-eng m7-bat koh khoaN3-kiN3 Chhai2-giok8 in chi2-moai7 lai5 khiok chhai3-hah8-a2. Kheng3-tong5 bat lai5 kau-koan, tai7-pou7-hun7 be2 saN-tng3 chu2-chiah8--e5. A-eng chim-chiok ka7 chu3-i3, m7-bat khoaN3 ka7 gin2-a2 be2 si3-siu3-a2. Kheng3-tong5 ka-ti7 bo5 be2 hun, chiu2, lian5 gin2-a2 e5 chhui3-chiah8-mih8-a2 to long2 khiam7 kah li7-li7, m7-chai in chiN5 khai toh khi3--e5. Au7-lai5 thiaN Lim5 chu2-jim7 kong2, chiah chai-iaN2 Kheng3-tong5 chheng2-tiau3 lai5 Chiang-hoa3, li7 in tau kin7 ho2 chiau3-kou3. Kheng3-tong5 in lau7-pe7, tiuN7-lang5-pa5 si7 toa3 Lam5-tau5 kang7-chng--li2 e5 lang5, chu7 se3-han3 se2 kui2 chap8-ni5 chhiu7-chi5 e5 lau7-peng5-iu2. A-hiong ke3--lai5, Kheng3-tong5 bo5 kou3 ho2 koh khi3 hou7 chau2 bo5 khoaN3--kiN3, hou7 nng7-lau7 khian thau5-khak i bo5 oe7 kong2, ai3 beh tho2-lang5 chiah si7 thau5--thiaN3. Kheng3-tong5 than3 e5 goeh8-kip to7 iong7 ti7 chau2-chhoe7 in A-hiong kap pou2-thiap nng7-lau7 e5 seng-oah8 siong7. Bok8-koai3 Kheng3-tong5 hiah khiu5-khiam7, ka-chai3 gin2-a2 koai, bo5, hoan5 ma7 hoan5--si2.
  E7 khi3 khiu2-kin7 A-eng kap Kheng3-tong5 in pe7-a2-kiaN2, si7 chhiaN3 Chhai2-giok8 au7 e5 tai7-chi3. Kau3 it-kiu2-chhit-kiu2-ni5, A-eng seng-li2 cho3 kah chin bo5-eng5, A-hoe mi7-tiam3 ma7 kang7-khoan2. A-eng e7 ki3--tit, kui2-lo7 ni5 bo5 tng2--lai5 e5 A-pheng5, toa3 bo5 saN-kang koh khi3 Jit8-pun2 liau2-au7. Bo5 joa7 ku2 in lau7-pe7 pak-tou2 to7 hoah thiaN3. Khi2-seng ioh si7 ui7-peN7, i lai5 i khi3, ju2 i ju2 bai2. M7-tiam3 bo5 chai5-tiau7 kou3 bo5 iau3-kin2, koh tioh8-ai3 A-hoe toe3-tiau5-tiau5. Thau5-a2 A-hoe iang Siu3-tin tau3 kou3-tiam3, Siu3-tin bo5 khun3-tau3 the2-lat8 boe7 khan--li, tioh8 thoa A-eng tau3 kou3. A-eng chu7 thau3-cha2 to7 bo5-eng5, chit-ma2 lian5 hioh-chhoan2 to bo5, siuN7-siuN7--leh m7-si7 pan7-hoat, to7 beh chhiaN3 khoaN3 u7 lang5 tau3-saN-kang7--bo5. Mng7 chegn5 mng7 au7 chhiaN3 bo5 lang5, chiah hou7 i siuN7 khi2 Chhai2-giok8. Hit-chun7 Chhai2-giok8 thak8 kok-hau7-a2 saN-ni5, mui2-jit8 thak8 poaN3-kang. A-eng ti7 Kheng3-tong5 lai5 kam2-a2-tiam3 e5 si5 mng7: “Beh hou7 lin2 Chhai2-giok8 than3 chit8-sut-a2 kang-chiN5-a2--bo5?” KhoaN3 Kheng3-tong5 ti5-tu5: “Hong3-sim, e7 hou7 cho3 i e7-hiau2 cho3 e5 khang-khoe3--lah.” A-eng hit-chun7 ma7 pun boe7 chheng si7 kin2 ai3 lang5 tau3-kha-chhiu2, ah ah8 si7 u7-sim beh hou7 than3-chiN5-a2-kiaN2. Kau3 thau5 chit8-kang Chhai2-giok8 beh tng2--khi3 si5, A-eng chhek8 chit8-oaN2 mi7 kah chit8-liap8 lou2-nng7, hou7 chiah8 e5 si5 chiah chhoe7-tioh8 tap-an3. Chhai2-giok8 mi7 khng3 thau5-cheng5, kan-taN m7 giah8-ti7, A-eng bak8-chiu thang3 koe3 saN-teng5 piah: “Cho3 li2 chiah8, si7 li2 ka-ti7 than3--e5.” A-eng chit8-si3-lang5 m7-bat chiah hoaN-hi2: “Goa2 e7 koh chhek8 nng7-oaN2 hou7 li2 theh--tng2, li2 e7-sai2-tit ka7 lin2 lau7-pe7, sio2-moai7 tian2-po2, che si7 li2 cho3 khang-khoe3 than3--lai5-e5-oh.”
  Keng-koe3 A-eng tauh8-tauh8-a2 khan-ka3, Chhai2-giok8 ko3-seng3 chiam7-chiam7 khai-long2--khi2-lai5. U7-iaN2 A-eng kan-taN hou7 cho3 i e7-hiau2 cho3--e5, sui-jian5 an2-ne, ti7 chit saN kham2 tiam3 teh bo5-eng5 e5 lang5, to kam2-kak chha chiok che7. Pi2-lun7-kong2 tiam3 mi7-tian3 tau3-kha-chhiu2, se2-oaN2 phang5-mi7 chio-hou lang5-kheh, A-hoe to7 ke chin khin-sang. A-hoe chhoa7 A-beng5 khi3 khoaN3 peN7 si5, A-eng koe3-lai5 tau3-kha-chhiu2, i to7 koe3-khi3 kam2-a2-tiam3 kou3-tiam3. Sui-jian5 chin che7 tai7-chi3 iau2 boe7-hiau2 cho3, m7-koh, chap8-chap8 tih-tih khang-khoe3, long2 e7 khioh-khioh-a2 cho3. Kui-boe2 m7-na7 A-eng, lian5 Siu3-tin to chin thiaN3-sioh.
  Goan5-pun2 chhiaN3 Chhai2-giok8 si7 chiam7-si5--e5, m7-koh A-beng5 peN7 long2 bo5 ho2. KhoaN3 peN7 tioh8 chiN5, ju2 khai ju2 che7 ju2 an5, peN7-iN7 se3-keng ma7 ju2 khoaN3 ju2 toa7-keng ju2 siong-tiong7. Kau3 boe2--a2 i-seng kong2 koaN-gam5 si5, A-hoe kui-e5 lang5 kiong7 beh pang--khi3. “Kam2 e7-tang3 bak8-chiu kim-kim khoaN3 goan2 A-beng5 teh hoah thiaN3, kio3 kan-khou2?” A-hoe bin7-iu-bin7-kat: “I-seng kong2 koaN tioh8 that--khi2-lai5, hoan7-se3-a2 iau2 u7 kiu3.” Siu3-tin chit8-e7 thiaN an2-ne kong2, kio3 Jit8-seng chhoan5 chap8-ban7-khou, kiu3 lang5 iau3-kin2. Mia7 kiu3--si7 kiu3--tioh8, kho2-sioh thoa--nia5, hoan tng2-ni5, iau2-si7 tng2--khi3-a-lah.
  Hit-tang-chun7, A-eng khoaN3 A-hoe ui7-tioh8 A-beng5 e5 ioh8-hui3 teh chau2-chong5, sim-cheng5 ma7 toe3 i ut-bun7. ThiaN Siu3-tin kong2 A-beng5 beh chiong hou7-leng5-a2 ku7-chhu3 koe3--koe3-lai5, Jit8-seng khou2-chhio3: “Sui5-chai7--i-lah, chioh--i e5 chiN5, pun2-chiaN5 to7 bo5 beh tho2 tng2--lai5.” Lun7-chin kong2 chhu3-khak bo5 tat8-chiN5, thou2-te7 kek8-ke ma7 chiah chap8-ban7-khou nia5. A-eng chai-iaN2 A-hoe i2-keng chioh ji7-chap8 goa7-goa7 ban7, “Bo5 chioh--i, si7 beh an2-choaN2?” Jit8-seng kong2-tioh8 chin bu5-nai7. Sit8-chai7, A-hoe u7 chiN5 chioh kah bo5 chiN5, u7 lou7 kiaN5 kah bo5 lou7. A-eng eng2-oan2 to e7 ki3--tit, chit8-kang, A-chiong khi3 in saN-chi2 hia chioh bo5 chiN5 tng2--lai5: “A-siam5 kong2 choe3-kin7 an5-tong3-tong3, leng7-kang chhiu2-thau5 khah leng7--leh, e7 kia3--lai5.” A-hoe thiaN kong2, ia7 bo5 in3 to7 oat jip8-khi3 lai7-te2. Oa2 mng5-thau5-a2, hiong5-hiong5 kui-khou-lang5 oat8 to3--koe3-lai5: “An5? Ke3 kui chap8-ni5--a, teh hoah an5?” A-eng khoaN3 A-hoe oat8 chit8-e7 siuN kin2, thau5-mng5 sam3 kah am kui-bin7: “...Iau2-boe7 leng7-hou3-hou3? ....Kui2 beh sin3!” A-eng bo5-tiuN bo5-ti5 kui seng-khu khi2 ka-nng2-sun2. Lang5 kong2 ku2-peN7 bo5 hau3-chu2, bu2-kiaN2-cheng5 kiaN5 kah chit-khoan2 te7-pou7, chin-chin si7...., aih!
</CL>
<HL>

8
阿瑛突然氣kah lak8-lak8-chhoah，到這陣猶有人放互gin2仔teh khioh菜hah8仔！凊彩做都有thang食，無，敢有知生boe7曉飼--的？抑是貧惰呣討趁，放互gin2仔四界溜溜去討食。是hoN3-hian5、出自細漢的坎khiat、抑是人性的關懷？對這對姊妹花的身世chiaN5奇。探聽koh探聽，原來是庄--li2起販厝，新來雜工慶堂的查某囝。
「大--的叫彩玉，細--的叫彩霜。」起販厝的林主任khok8-khok8 haiN3頭：「實在真可憐，自細漢阿母就來離開...」「In媽媽...？」「Aih，講--起-來話長，彼陣我才來公司無偌久。」平時愛講笑的林主任，講著chiaN5感性：「In媽媽我看過兩擺，坦白講sui2 koh有人緣，雖然是庄腳人，一屑仔都boe7 song5，可惜慶堂無福氣去互走--去。」看阿瑛疑問重重，隨soa3落去講：「慶堂阮攏叫烏道，聽講bat ti7茶店仔做拍手。我toa3公司的時，伊tu2好互公司保出獄....」「啥物？互人關--過的鱸鰻oh！」阿瑛想boe7到彩玉in的家庭hiah複雜。「彼陣工地phang3見鐵筋、a-mou土，公司ioh是伊通外賊偷車去賣--咧，ka7告去關。後--來查出來呣是伊，已經白關八個月--囉。」林主任加chan7一句：「啥人叫伊有歹底luh，呣才互人嫌疑代先，歹運坐冤獄。」「按呢in某才來離開是--無？」「彼呣是--nou3，阿香自慶堂掠去關，擔起家庭生活，去旅社做女中趁飼gin2仔。Aih！壞就壞ti7遮...」看阿瑛聽kah耳仔gia5-gia5-gia5，koh講soa3--落-去：「慶堂出獄，呣知對叨聽--來，講阿香做女中兼teh趁，ka7 but8 kah大khang細裂。阿香辛苦趁飼一家，顛倒互in翁ka7 tiap8，呣願才來離開厝--li2。」「伊gin2仔放會開腳？」「聽講有倒tng2--來，呣koh隨koh走--去。雖然慶堂號做烏道，猶無夠烏，算sui2-phoe nia5。In阿香若互角頭老大包飼--去，ah ah8是去互人拐--去、騙--去、術--去... Aih！Aih！He就壞liu2-liu2--囉。」阿瑛聽--啊聽，聽kah尾--啊心情煞沉重--起-來。「你看報紙，」林主任thi2報紙ki2互阿瑛看：「你看，chiah濟警告逃妻。」阿瑛以前呣bat注意，一下看有影真濟，有刊講tng2--來一切原諒，有刊gin2仔teh望阿母，嘛有刊已經反悔改過，勸tng2--來一家團圓... 世間的翁仔某代，ku-ku怪怪，阿瑛想都想boe7到，是講卡按怎嘛tioh8-ai3顧著細漢囝....「媽媽無ti7身軀邊，敢就無thang食，ai3 khioh菜hah8仔？」阿瑛想to7氣：「敢有影散kah按呢生？」「我看伊速食麵一擺都gia5規大箱，菜葉仔凡勢仔參落麵kah食--的，」林主任猶是替查埔人講話：「雞角仔boe7曉chhoa7雞仔囝--啦 。」「Mai3去拍某，就無遮--的代誌。鱸鰻人khap8 boe7著就拍某，莫怪in某驚kah呣tng2--來。」阿瑛猶是替in某不平：「查埔人boe7曉顧某、疼某，歸尾tu2害死著查某囝nia5。」
Ui3林主任hia知影彩玉姊妹身世，koh看hiah濟警告逃妻的chhoe7人啟事，阿瑛深深感受世間，並呣是像伊日常teh想teh過hiah單純。連翁某緣、母囝情都攏脆kah會去扭曲、傷害--著，piN3 kah一家伙仔散me5-me5。若按呢，彩玉in ai3按怎呼tng2--來阿母的愛--咧？問題的結頭應該ti7慶堂hia，若卡骨力、卡mi5-noa7 chhoe7，查某人的心na2 moa5-chi5--咧，卡按怎敢boe7回心轉意？
過無幾工，阿瑛無意中ti7路--li2去tu2著彩玉in父仔囝。遠遠看著慶堂正手抱細，to3手牽大行倚--來。阿瑛一時衝動，喝一聲：「Oeh！等--一-下。」慶堂無頭無chang2去互阿瑛喝一聲，腳步放tiaN7，目頭結--起-來：「..啥代誌？」阿瑛喝了後，才為著大聲siuN chhong2-pong7 teh後悔。Koh看細漢--的soan落土腳，對in老父大腿攬tiau5-tiau5，大--的iap匿去in老父的腳倉後。「我煞像一隻虎豹母--咧，」阿瑛想著真懊惱，「會去hehN驚著gin2仔。」一時應boe7--出-來，佳哉反應猶算好：「我是講...lin2新搬--來，凡勢仔會欠啥，我hia kam2仔店、菜架仔，物件chiau5 koh便宜，....chiah來交關--啦 。」「我知影。」慶堂斟酌相阿瑛：「若欠，阮會去買。」聲無大，略略仔深沉。互阿瑛印象上深，猶是一身ko7土沙粉仔的卡其衫仔褲。嘴鬚無khau，雖然互人看著boe7討厭，呣koh，一屑仔都無電影內底烏社會「烏道」的霸氣。顛倒互阿瑛感覺na2受盡風霜，四界走chong5彼款狼狽、落魄款。「Che大概是某顧boe7好，顧boe7-tiau5的查埔人款--啦 。」看kah兩個細漢gin2仔四lui2目chiu圓kun3-kun3，阿瑛實在想beh頭毛ka7 loah-loah8--咧，鼻chheng3-chheng3--咧。呣koh，慶堂一手牽一個，做in行走--去-啊-啦。
自按呢阿瑛呣bat koh看見彩玉in姊妹來khiok菜hah8仔。慶堂bat來交關，大部份買三頓煮食--的。阿瑛斟酌ka7注意，呣bat看ka7 gin2仔買si3-siu3仔。慶堂家己無買hun、酒，連gin2仔的嘴食物仔都攏儉kah離離，呣知in錢開叨去--的。後來聽林主任講，才知影慶堂請調來彰化，離in兜近好照顧。慶堂in老父、丈人爸是toa3南投仝庄--li2的人，自細漢洗幾十年樹薯的老朋友。阿香嫁--來，慶堂無顧好koh去互走無看--見，互兩老khian頭殼伊無話講，ai3 beh討人才是頭--thiaN3。慶堂趁的月給就用ti7走chhoe7 in阿香及補貼兩老的生活上。莫怪慶堂hiah khiu5儉，佳哉gin2仔乖，無，煩嘛煩--死。
會去khiu2近阿瑛及慶堂in父仔囝，是倩彩玉後的代誌。到一九七九年，阿瑛生理做kah真無閒，阿花麵店嘛仝款。阿瑛會記--得，幾lo7年無tng2--來的阿萍，toa3無三工koh去日本了後。無偌久in老父腹肚就喝thiaN3。起先ioh是胃病，醫來醫去，愈醫愈壞。麵店無才調顧無要緊，koh tioh8-ai3阿花toe3-tiau5-tiau5。頭仔阿花央秀津鬥顧店，秀津無睏晝體力boe7堪--li，tioh8拖阿瑛鬥顧。阿瑛自透早就無閒，chit-ma2連歇喘都無，想想--咧呣是辦法，就beh倩看有人鬥saN-kang7--無。問前問後倩無人，才互伊想起彩玉。彼陣彩玉讀國校仔三年，每日讀半工。阿瑛ti7慶堂來kam2仔店的時問：「Beh互lin2彩玉趁一屑仔工錢仔--無？」看慶堂ti5-tu5：「放心，會互做伊會曉做的khang-khoe3--啦 。」阿瑛彼陣嘛分boe7清是緊ai3人鬥腳手，ah ah8是有心beh互趁錢仔囝。到頭一工彩玉beh tng2--去時，阿瑛chhek8一碗麵kah一粒lou2-nng7，互--食的時才chhoe7著答案。彩玉麵khng3頭前，干單呣giah8箸，阿瑛目chiu thang3過三重壁：「做你食，是你家己趁--的。」阿瑛一世人呣bat chiah歡喜：「我會koh chhek8兩碗互你theh--tng2，你會使得ka7 lin2老父、小妹展寶，che是你做khang-khoe3趁--來-的-oh。」
經過阿瑛tauh8-tauh8仔牽教，彩玉個性漸漸開朗--起-來。有影阿瑛干單互做伊會曉做--的，雖然按呢，ti7這三kham2店teh無閒的人，都感覺差足濟。比論講tiam3麵店鬥腳手，洗碗捧麵招呼人客，阿花就加真輕鬆。阿花chhoa7阿明去看病時，阿瑛過來鬥腳手，伊就過去kam2仔店顧店。雖然真濟代誌猶boe7曉做，呣koh，雜雜tih-tih khang-khoe3，攏會khioh-khioh仔做。歸尾m7-na7阿瑛，連秀津都真疼惜。
原本倩彩玉是暫時--的，呣koh阿明病攏無好。看病tioh8錢，愈開愈濟愈an5，病院細間嘛愈看愈大間愈siong重。到尾--仔醫生講肝癌時，阿花規個人強beh崩--去。「敢e7-tang3目chiu金金看阮阿明teh喝痛、叫艱苦？」阿花面憂面結：「醫生講肝tioh8塞--起-來，凡勢仔猶有救。」秀津一下聽按呢講，叫日昇chhoan5十萬箍，救人要緊。命救--是救--著，可惜拖--nia5，翻tng2年，猶是tng2--去-啊-啦。
彼tang陣，阿瑛看阿花為著阿明的藥費teh走chong5，心情嘛toe3伊鬱悶。聽秀津講阿明beh將護龍仔舊厝過--過-來，日昇苦笑：「隨在--伊-啦，借--伊的錢，本chiaN5就無beh討tng2--來。」論真講厝殼無值錢，土地kek8加嘛才十萬箍nia5。阿瑛知影阿花已經借二十外外萬，「無借--伊，是beh按怎？」日昇講著真無奈。實在，阿花有錢借kah無錢，有路行kah無路。阿瑛永遠都會記--得，一工，阿章去in三姊hia借無錢tng2--來：「阿蟬講最近an5-tong3-tong3，另工手頭卡leng7--咧，會寄--來。」阿花聽講，也無應就斡入去內底。倚門頭仔，雄雄規箍人越倒--過-來：「An5？嫁規十年--啊，teh喝an5？」阿瑛看阿花越一下siuN緊，頭毛sam3 kah掩規面：「...猶boe7 leng7-hou3-hou3？....鬼beh信！」阿瑛無張無持規身軀起ka-nng2-sun2。人講久病無孝子，母囝情行kah這款地步，真真是....，aih！
</HL>