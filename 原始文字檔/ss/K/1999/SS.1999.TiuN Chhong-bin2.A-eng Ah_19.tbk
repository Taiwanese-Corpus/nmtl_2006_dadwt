<CL>
  19 
  Lang3 bo5 kui2 jit8, A-eng choan-kang khi3 chhoe7 Giok8-bi2--a2. Giok8-bi2 si7 tong5-oh8 lai7-te2 siong7 cha2 ke3 cha-bou2-kiaN2--e5, choan5-ke-hoe2 iau2 chim3 ti7 hi2-su7 e5 khi3-hun. A-eng kong2 bo5 nng7-ku3, Giok8-bi2 sui5 chhoa7 jip8-khi3 pang5-keng-a2 te2. “Cho3 li2 an2-ne cho3 bo5 m7-tioh8,” Giok8-bi2 chin ka7 hoaN-hi2: “Ah bo5, am3-si5-a2 khoe3-kha, hahN-sio ma7 ho2.” Giok8-bi2 si7 i chu7 se3-han3 e5 chi2-moai7-a2-phoaN7, siaN2-mih oe7 to kong2: “Goa2 chhim2 ke3 cha-bou2-kiaN2, hoan7-se3-a2 li2 m7-chai, chhiuN7 li2 che chiu2-koa2--e5, chit-ma2 chin bo5 hang5-cheng5 ne. Lin2 Eng2-siong5 boe7 chhoa7 li2 bo5 tu2--tioh8, lang5 thiaN-tioh8 siau3-lian5 chiu2-koa2, tan seN kou-hau7-seN--e5, tu5-hui loan7-ai3, bo5, lang5 kiaN ma7 kiaN--si2.” “Ou5?... U7 chit-khoan2 tai7-chi3...?” A-eng beh sin3-a2 na2 m7-sin3: “Chin3-cheng5 bat thiaN m7 hou7 sin-pu7 koaiN pang5-kang-a2-mng5, ia7 u7 saN-keN me5-poaN3 chhu jip8-khi3 sin-pang5 thau kah-phoe7--e5.” A-eng haiN3-thau5: “SiaN2-mih si5-tai7--a, kam2 iau2 u7 chit-khoan2 ta-ke?” “SiaN2-mih si5-tai7 chhut siaN2-khoan2 ta-ke, oaN7 sin e5 hi3-chhut. Kong-sou2 chit8-ui7 tong5-su7 in sio2-kou to7 khi3 tu2--tioh8.” Giok8-bi2 pun2-seng3 goan5-chai7, hi-hi ha-ha lok8-thiong3-seng3, chit8-tiau5 tng5-a2 thang3 kau3 te2, kang7-khoan2 jiat8-sim, kau7-oe7: “Li2 chai i an2-choaN2 kong2?”
  Giok8-bi2 tiau-ti5-kang kek in tong5-su7 sio2-kou tau5 hou7 lang5 thiaN hit-khoan2 khau2-khi3: “Kong2 se3-saiN-oe7 kam2 e7-eng7--tit? Kong2 si7 leh ka7 thau-me7. Kap goan2 ang khah ho2--leh, ia7 u7 tai7-chi3. Goa2 chiah m7 cheng5-goan7 hou7 me7--leh! ChhiuN7 goa2 ka7 goan2 ang chim chit8-e7 khi3 hou7 khoaN3-kiN3--tioh8. Kan-taN chim chhui3-phoe2 nia5, i to7 boe7-tit tit8--a. Me7 goa2 bo5 chit8-e7 cha-bou2-khoan2, boe7-hiau2 chai kian3-siau3! Goa2 m7-si7 tiau-ti5-kang chim hou7 khoaN3--e5-a, koh ti7 chhu3--nih, ia7 m7-si7 ti7 ke-a2-lou7. Hai7 goan2 chhut-mng5 lian5 chhiu2 to m7-kaN2 khan, ai3 tan2 kiaN5 hng7, oat8-thau5 khoaN3 u7 toe3--lai5-bo5, chiah kaN2 khan-chhiu2.....” “Ai3 kong2 chhio3--a,” A-eng hou7 Giok8-bi2--a2 kek he siaN-sau3, koh kong2 kah u7 chit8-e7 khoan2, chiong sin3 chiong gi5: “Na7 kong2 khah am-hou7 ka-ti7 hau7-seN, tui3 sin-pu7 khah khiau-khi si7 u7-iaN2, bo5 chhiuN7 li2 kong2--e5 hiah ku-sui--lah.” “Chiah kong2--leh, ‘chit8-pai2 chu2『酸辣湯』, chu2 liau2 u7 khah hiam--chit8-sut-a2, to7 me7 kong2 beh hai7 in kiaN2, beng5-chai in kiaN2 seN ti7-chhng, iau2 chu2 kah hiah hiam! Ku-ku-mou-mou, sio2-te5 tai7-chok. Ia7 bo5 siuN7 in kiaN2 si7 goan2 siaN2 lang5.’ Ke3 chit-khoan2 ta-ke sit8-chai7 chin thiam2-thau5, soah chhiuN7 nng7-e5 cha-bou2 leh chhiuN2 chit8-e5 cha-pou--leh. ‘Siong7 kiaN si7 bo5-tai7 bo5-chi3, to e7 gi5-sin5 gi5-kui2. Khap8-tioh8 to7 tau5 i chiu2-koa2, chhiaN5-kiaN2 e5 khou2-chhou2. Na2-chhiuN7 chia--e5 khou2-chhou2, tioh8 hau7-seN, sin-pu7 pou2-siong2--leh, to m7-si7 khiam3--i e5 koh8.’ In hau7-seN hou7 i bak8-sai2 lau5--chit8-e7, to7 kong2 ma-ma chiah8 chiok che7 khou2-chui2, tioh8 niu7 i, tak8-hang7 to aN3 in bu2--a.....”
  A-eng ju2 thiaN sim-thau5 ju2 chat8, Giok8-bi2 si7 ju2 thih8 ju2 u7 cheng-sin5, ju2 m7 siu-soah: “ ‘Chit8-pai2 goa2 kong2 ui7-tioh8 siong7-pan hong-pian7, gin2-a2 toa7-han3 ma7 ai3 thak8 ho2 hak8-khu, put-ju5 poaN-soa2 chhi7-lai7.... Li2 chai i an2-choaN2--bo5? Kong2 goa2 sai2-long7 in kiaN2 beh ka7 pang3-tiau7! Kong2 i chhiaN5-kiaN2 bo5 bak8-te7, kan-taN e7-hiau2 thiaN bou2-chhui3, li2 khoaN3 e7 khi3-si2 lang5 boe7? Ia7 m7-si7 bo5 beh ka7 chhoa7--khi3, koh m7 thiaN lang5 kong2. Kui-boe2 iau2 tioh8 goa2 hoe7 m7-tioh8, i chiah soah--khi3.『真是有病，心理變態』!’ A-eng--a, siaN2-mih sam-chiong5 su3-tek, choan5 si7 hia cha-pou-lang5 piN3-kau5-lang7, pian2--lang5-e5. Li2 cho3 li2 ke3 bo5 m7-tioh8! Hit-te3 chhan5 goa2 chiah ka7 li2 chim-chiok--chit8-e7.” A-eng siu7 Giok8-bi2--a2 chin toa7 e5 kou2-le7. Ma7 hou7 i sim kiaN, “U7 peN7, sim-li2 pian3-thai3!” Chit kui2 ku3 oe7 iau2 tiau5 ti7 hiN7-khang-kin--nih. Kam2 e7 “hu si2 chiong5 chu2”, tui3 gin2-a2 i-lai7 thai3 toa7, khip liau2 siuN an5, soah pian3 kah an2-ne? Chit8-koa2 gou7-hoe7 kap mou5-chhat long2 chau2-chau2--chhut-lai5. Khap8-tioh8 to7 sou3 khou2-keng, thiaN ku2 lang5 ma7 hoan5. Aih, kou-khut8 to leh chham2-si2 liau2--a, iau2 hou7 sin-pu7 chau-that.... KhoaN3 gin2-a2 thak8-chheh, chiah8 thau5-lou7, long2 beh kiaN5 ka-ti7 e5 lou7, pang3 lau7--e5 teh kou-toaN.... A-eng cheng2-li2 hun3-loan7 e5 su-su5, keng7-ka kian-teng7 beh cho3 e5 tai7-chi3. Kap tak8 eng2-koe3 kang7-khoan2, am3-si5 kau2-tiam2 chhut-a2, mng5 thoah--loh8-lai5. Mng7 a-pa, a-i bian2 chhoan5 tiam2-sim--a.
  Oat jip8-khi3 pang5-keng-a2 te2, theh8 chun2-pi7 ho2 e5 chhan5-hng5 ji7-choa2, in3-kam3, kia3-kim-phou7-a2, lai5 kau3 si7-toa7-lang5 bin7-cheng5. “A-pa, a-i,” A-eng siang-kha hap8-che5, kui7 loh8 nng7-lau7 bin7-cheng5: “A-eng chap8-hoe3 toe3 a-pa tng2--lai5, lang5 kong2 seN--e5 poah chit8-piN, iong2--e5 khah toa7 thiN, tai7-un tai7-tek A-eng seng khau3-thau5.....” “Kin2 khi2--lai5,” Jit8-seng aN3 oa2 lai5 khan, A-eng iu5-goan5 kui7--leh ke3-siok8 kong2: “A-pa a-i bo5 hiam5, hou7 goa2 ke3 Sin-thiam, kui2 chap8-ni5 e5 thiaN3-thang3 tioh8 koh khau3-sia7.....” “Che7 leh kong2--lah,” Siu3-tin khia7 oa2--lai5, kap Jit8-seng chit8-lang5 chit8-thau5 chiong A-eng hu5-khi2: “Hou7 lang5 chai-iaN2, ioh si7 goan2 leh ka3 sin-pu7--leh.” A-eng che7--loh8, sui5 koh khia7--khi2-lai5: “Ka-chai3 Eng2-siong5 e7 thak8, iau2 kong2 beh kho2 gian2-kiu3-sou2. A-koan chiah8 thau5-lou7, na2-chhiuN7 chiah8 kah hoaN-hi2 kah. Chong2--si7 gin2-a2 bat--a, ka-ti7 kiaN5 e7 chai7--a, taN3-thau5 pang3 khah e7 loh8....” A-eng jim5 chhut chhan5-khe3, kia3-kim-phou7, in3-a2, siang-chhiu2 khng3 tiam3 nng7-lau7 bin7-cheng5 toh-teng2: “Che long2 si7 a-pa, a-i sin-khou2 than3, A-thiam ma7 piaN3 kah poe5 chit8-tiau5 mia7.... ChhiaN2 siu tng2--khi3,” Pok8--chit8-e7, A-eng koh kui7 tiam3 thou5-kha: “ChhiaN2 in2-chun2 goa2 ke3 hou7 Kheng3-tong5.” “Khi2--lai5, khi2--lai5, khap8-tioh8 to7 un-to2 thou5-kha. Kin-a2-jit8 teh hoan2-heng5--a sioh (si7--bo5).”
  Siu3-tin hou7 piN3 kah chin hoan5: “ChiaN5 chap8-ni5 cheng5, mng7 li2 beh chai3 ke3--bo5, li2 kong2 m7. Chit-ma2 oaN7 li2 beh ke3--a, iu7 kap a-i teh poaN-hi3. Chin3-cheng5 tiau5-kiaN7 hiah ho2, li2 m7, chit-ma2--leh?.... Li2 ka-ti7 kong2 khoaN3-mai7, goa2 chiah m7--leh!” A-eng liau7 boe7 kau3 a-i, chit8-khau2 hoe5-choat8, chit8-si5 kan-taN: “Kheng3-tong5 u7 siaN2 m7-ho2? Kheng3-tong5 u7 siaN2 m7-ho2...?” “Lin2 a-i bo5 kong2 Kheng3-tong5 m7-ho2--lah,” Jit8-seng chhap chham--lai5: “Si7 m7-kam li2 chiah8-khou2--lah.” “A-hoe kong2 liau2 siong7 tioh8, chit-ma2 e5 lang5, bo5 lang5 leh chhau-hoan5 chiah8--a, goa2 iau2 e7 cho3--leh, bian2 kiaN e7 khi3 go7--tioh8.” “Li2 lian5 chhan5-hng5, kia3-kim-phou7 long2 theh8-theh8 heng5--goan2, kui seng-khu pak kah khang-khang. Ah na7 phoa3-toa7-peN7, khai toa7 chiN5, lin2 Kheng3-tong5 beh chhap li2--bo5? Koh beh an2-choaN2 chhap--leh?” “Li2 tioh8 chim-chiok siuN7 khoaN3-mai7, e7 ho5--bo5? U7-kau3 tioh8--bo5? A-i chu7 se3 liap li2 toa7, khah an2-choaN2 to m7-kam khoaN3 li2 khi3 bok8-bok8-siu5--lah.” Chit8-ku3 ia7 m7-kam, nng7-ku3 ia7 m7-kam. Pak-tou2 chhoan5 chit8-koa2 oe7 soah chek tiau5--leh, khui boe7 chhut chhui3, it-si5-tek A-eng pian3 kah chiaN5 bo5 lian2.
  A-eng pun2-chiaN5 thui-chhek, chhan5-khe3, kia3-kim-phou7, m7-si7 siu tng2--khi3 to7-si7 heng5--i. A-eng sim-koaN liah8 tiaN7, put-koan2 in u7 theh8--khi3 iah bo5, long2 boe7 eng2-hiong2 i e5 koat-teng7. Chit-ma2 in kan-taN kong2 thiaN3-sioh i, iong7 m7-kam hou7 chiah8-khou2, lai5 tong3 i mai3 ke3. Kheng3-tong5 put-ji7-ko3 si7 hoan5-hu siok8-chu2, A-eng hi-kiu5 e5 lau7-lai5-phoaN7 nia5. In khah an2-choaN2 kan-khou2, kam2 boe7 khi3 chiah8 ti-bu2-leng--lah. “Chun5 kau3 kio5-thau5 chu7-jian5 tit8,” A-eng se3-siaN kong2: “Si5 kau3 si5 tam-tng, bo5 bi2 kun5 han-chi5-khou thng. Tai7-khai3 boe7 khi3 go7-si2--lah.” “Boe7 go7--si2? He si7 li2 kong2--e5 oh, kin-a2-jit8 li2 kong2 pang3 to7 pang3, hoah ke3 to7 ke3, bo5-chhai2 a-i teh thiaN3, teh sioh, tan3 goan2 nng7-lau7, cho3 lin2 khi3 hiang2-siu7--sioh?” Siu3-tin sui-jian5 lak8-chap8-gou7--a, iau2 chin cheng--leh: “Li2 chhan5-khe3, kia3-kim-phou7 long2 theh8-theh8--chhut-lai5, si7 leh tiaN2--lang5, iah-si7 teh sai7-thai2? Kah ah8 m7-thiaN lang5 e5 oe7,” Siu3-tin tui3 phong3-i2 phu5-kha: “Goan2 bo5 hit-e5 si5-kan tiam3 chia poaN-noa2. Noh, beh ke3 liong7-cha2!” Ia7 m7-chhap i, cho3 i oat jip8-khi3 pang5-keng-a2 te2.
  A-eng tam7-poh8-a2 gong5-hiaN5, gong5-hiaN5. Tit8-kak “A-i teh siu7-khi3--a,” Koh khoaN3 peh khi2 kha m7-chhap--i, cho3 i oat jip8-khi3 lai7-te2. “Iau2 chin siu7-khi3 neh.” A-eng sim siuN7, “A-i chiong lou7 long2 that-that--khi3, khoaN3 lang5 bo5, koh kiaN goa2 theh8 chiN5 sian3 ian5-tau5. Put-ju5 kui-sin pak hou7 khang-khang, na7 bo5 sin-ke3, kam2 iau2 e7 jia2 eng5-oe7? A-pa it-chai3 kong2, leng5 kau leng5, hong7 kau hong7; un2-ku--e5 kau tong3-gong7. Lan5--sia3, sia3-sia3--tiau7, kam2 bun3-boe7 chhut a-i pha e5 thiN-lo5 te7-bang7? A-i hiah siu7-khi3? Kam2 khi3 goa2 thiau3 chhut i e5 chhiu2-te5-a2-sim? Goa2 hang7-hang7 sun7--i, i2-keng sin bo5 poaN3-sut, kap Kheng3-tong5 kang7-khoan2 tioh8 than3 chiah u7 thang chiah8. A-i thai3 tioh8 khip8 hiah tiau5--leh?” Tng teh siuN7 cheng5 siuN7 au7, sim-thau5 khi2-khi2 loh8-loh8.... “Chhan5-khe3 chia--e5, seng siu hou7 ho2,” Jit8-seng chiong toh-teng2 hia theh8 heng5--i: “Eng5-am3 hou7 chia--e5 chhan5-khe3, koat--chit8-e7 chin li7-hai7.” Jit8-seng oan-na2 khi2-sin, beh oat jip8-khi3 hioh-khun3: “Li2 seng leng2-cheng7--chit8-e7, Kheng3-tong5 goan2 e7 koh chim-chiok khoaN3-mai7..... Tan2 lin2 a-i khi3 khah chhe7 loh8-khi3, khoaN-khoaN-a2 chiah koh chham-siong5--lah houhN.” 
</CL>
<HL>

19 
Lang3無幾日，阿瑛專工去chhoe7玉美--啊。玉美是同學內底上早嫁查某囝--的，全家夥猶浸ti7喜事的氣氛。阿瑛講無兩句，玉美隨chhoa7入去房間仔底。「做你按呢做無呣tioh8，」玉美真ka7歡喜：「Ah無，暗時仔khoe3腳、hahN燒嘛好。」玉美是伊自細漢的姊妹仔伴，啥物話都講：「我chhim2嫁查某囝，凡勢仔你呣知，像你che守寡--的，chit-ma2真無行情呢。Lin2永崧未娶你無tu2--著，人聽著少年守寡，單生孤後生--的，除非戀愛，無，人驚嘛驚--死。」「Ou5？...有這款代誌...？」阿瑛beh信仔na2呣信：「進前bat聽呣互新婦關房間仔門，也有三更暝半chhu入去新房偷kah被--的。」阿瑛haiN3頭：「啥物時代--啊，敢猶有這款ta家？」「啥物時代出啥款ta家，換新的戲齣。公所一位同事in小姑就去tu2--著。」玉美本性原在，嘻嘻哈哈樂暢性，一條腸仔thang3到底，仝款熱心、厚話：「你知伊按怎講？」
玉美刁持工kek in同事小姑tau5互人聽彼款口氣：「講細聲話敢會用--得？講是咧ka7偷罵。及阮翁卡好--咧，也有代誌。我才呣情願互罵--咧！像我ka7阮翁chim一下去互看見--著。干單chim嘴phoe2 nia5，伊就boe7得直--啊。罵我無一下查某款，boe7曉知見笑！我呣是刁持工chim互看--的-啊，koh ti7厝--裡，也呣是ti7街仔路。害阮出門連手都呣敢牽，ai3等行遠，越頭看有toe3--來-無，才敢牽手....」「愛講笑--啊，」阿瑛互玉美--啊kek he聲sau3，koh講kah有一下款，將信將疑：「若講卡掩護家己後生，對新婦卡khiau-khi是有影，無像你講--的hiah ku-sui--啦 。」「才講--咧，“一擺煮『酸辣湯』，煮了有卡hiam--一-屑-仔，就罵講beh害in囝，明知in囝生痔瘡，猶煮kah hiah hiam！Ku-ku-mou-mou，小題大作。也無想in囝是阮啥人。”嫁這款ta家實在真thiam2頭，煞像兩個查某咧搶一個查埔--咧。“上驚是無代無誌，都會疑神疑鬼。khap8著就投伊守寡、chhiaN5囝的苦楚。Na2像遮--的苦楚，tioh8後生、新婦補償--咧，都呣是欠--伊的koh8。”In後生互伊目屎流--一-下，就講媽媽食足濟苦水，tioh8讓伊，逐項都aN3 in母--a....」
阿瑛愈聽心頭愈chat8，玉美是愈thih8愈有精神，愈呣收煞：「“一擺我講為著上班方便，gin2仔大漢嘛ai3讀好學區，不如搬徙市內... 你知伊按怎--無？講我使弄in囝beh ka7放掉！講伊chhiaN5囝無目的，干單會曉聽某嘴，你看會氣死人boe7？也呣是無beh ka7 chhoa7--去，koh呣聽人講。歸尾猶tioh8我會呣tioh8，伊才煞--去。『真是有病，心理變態』！”阿瑛啊，啥物三從四德，全是hia查埔人piN3猴弄、pian2--人的。你做你嫁無呣tioh8！彼塊田我chiah ka7你斟酌--一-下。」阿瑛受玉美--啊真大的鼓勵。嘛互伊心驚，「有病，心理變態！」這幾句話猶tiau5 ti7耳孔根--裡。敢會「夫死從子」，對gin2仔依賴太大，khip了siuN an5，煞變kah按呢？一寡誤會及磨擦攏走走--出-來。Khap8著就訴苦經，聽久人嘛煩。Aih，孤khut8都咧慘死了--啊，猶互新婦chau-that... 看gin2仔讀冊、食頭路，攏beh行家己的路，放老--的teh孤單... 阿瑛整理混亂的思緒，更加堅定beh做的代誌。及逐eng2過仝款，暗時九點出仔，門thoah--落-來。問阿爸、阿i免chhoan5點心--a。
斡入去房間仔底，theh8準備好的田園字紙、印鑑、寄金簿仔，來到序大人面前。「阿爸、阿i，」阿瑛雙腳合齊，跪落兩老面前：「阿瑛十歲toe3阿爸tng2--來，人講生--的撥一邊，養--的卡大天，大恩大德阿瑛先叩頭....」「緊起--來，」日昇aN3倚來牽，阿瑛猶原跪--咧繼續講：「阿爸阿i無嫌，互我嫁紳添，幾十年的疼thang3 tioh8 koh叩謝....」「坐咧講--啦，」秀津徛倚--來，及日昇一人一頭將阿瑛扶起：「互人知影，ioh是阮咧教新婦--咧。」阿瑛坐--落，隨koh徛--起-來：「佳哉永崧會讀，猶講beh考研究所。阿娟食頭路，na2像食kah歡喜kah。總--是gin2仔bat--啊，家己行會在--啊，擔頭放卡會落...」阿瑛jim5出田契、寄金簿、印仔，雙手khng3 tiam3兩老面前桌頂：「Che攏是阿爸、阿i辛苦趁，阿添嘛拚kah賠一條命... 請收tng2--去，」Pok8--一-下，阿瑛koh跪tiam3土腳：「請允準我嫁互慶堂。」「起--來，起--來，khap8著就un倒土腳。今仔日teh反heng5--啊sioh (是無)。」
秀津互piN3 kah真煩：「ChiaN5十年前，問你beh再嫁--無，你講呣。Chit-ma2換你beh嫁--啊，又及阿i teh搬戲。進前條件hiah好，你呣，chit-ma2--咧？....你家己講看mai7，我才呣--咧！」阿瑛料boe7到阿i，一口回絕，一時干單：「慶堂有啥呣好？慶堂有啥呣好...？」「Lin2阿i無講慶堂呣好--啦，」日昇chhap參--來：「是呣甘你食苦--啦 。」「阿花講了上tioh8，chit-ma2的人，無人咧操煩食--啊，我猶會做--咧，免驚會去餓--著。」「你連田園、寄金簿攏theh8-theh8還--阮，規身軀剝kah空空。Ah若破大病，開大錢，lin2慶堂beh chhap你--無？Koh beh按怎chhap--咧？」「你tioh8斟酌想看mai7，會ho5--無？有夠tioh8--無？阿i自細捏你大，卡按怎都呣甘看你去bok8-bok8泅--啦 。」一句也呣甘，兩句也呣甘。腹肚chhoan5一寡話煞積tiau5--咧，開boe7出嘴，一時tek阿瑛變kah chiaN5無lian2。
阿瑛本chiaN5推測，田契、寄金簿，呣是收tng2--去就是還--伊。阿瑛心肝掠定，不管in有theh8--去抑無，攏boe7影響伊的決定。Chit-ma2 in干單講疼惜伊，用呣甘互食苦，來tong3伊mai3嫁。慶堂不而過是凡夫俗子，阿瑛希求e5老來伴nia5。In卡按怎艱苦，敢boe7去食豬母奶--啦 。「船到橋頭自然直，」阿瑛細聲講：「時到時擔當，無米kun5番薯箍湯。大概boe7去餓死--啦 。」「Boe7餓--死？He是你講--的oh，今仔日你講放就放，喝嫁就嫁，無彩阿i teh疼、teh惜，tan3阮兩老，做lin2去享受--sioh？」秀津雖然六十五--啊，猶真精--咧：「你田契、寄金簿攏theh8-theh8--出-來，是咧tiaN2--人，抑是teh sai7-thai2？Kah ah8呣聽人的話，」秀津對phong3椅浮腳：「阮無彼個時間tiam3遮搬noa2。Noh，beh嫁量早！」也呣chhap伊，做伊斡入去房間仔底。
阿瑛淡薄仔gong5-hiaN5、gong5-hiaN5。直覺「阿i teh受氣--啊，」Koh看peh起腳呣chhap--伊，做伊斡入去內底。「猶真受氣neh。」阿瑛心想，「阿i將路攏that-that--去，看人無，koh驚我theh8錢sian3緣投。不如規身剝互空空，若無身價，敢猶會惹閒話？阿爸一再講，龍交龍、鳳交鳳；un2-ku的交tong3-gong7。難--捨，捨捨--掉，敢bun3-boe7出阿i pha的天羅地網？阿i hiah受氣？敢氣我跳出伊的手蹄仔心？我項項順--伊，已經身無半屑，及慶堂仝款tioh8趁才有thang食。阿i汰tioh8 khip8 hiah tiau5--咧？」Tng teh想前想後，心頭起起落落...「田契遮--的，先收互好，」日昇將桌頂hia theh8還--伊：「Eng5暗互遮--的田契，摑--一-下真厲害。」日昇oan-na2起身，beh斡入去歇睏：「你先冷靜--一-下，慶堂阮會koh斟酌看mai7....等lin2阿i氣卡chhe7落去，khoaN-khoaN仔chiah koh參詳--啦 houhN。」 
</HL>