<CL>
11
  Kau3 it-kiu2-pat-ji7-ni5, Kheng3-tong5 pe7-a2-kiaN2, e7-sai2 tong3-cho3 kang7-chng--li2 e5 lang5--louh. A-hoe chu7 A-beng5 koe3-sin liau2-au7, bo5-ai3 oa2 in A-chiong chiah8, ka-ti7 beh than3-chhi7 “ho5-pau-kiaN2”, kong2 ho5-pau-te7 toa7-pak pi2 chhin-seN-kiaN2 khah ho2 ng3. Siong7-chhiaN2 A-nai i2-keng kok-hau7 si3-ni5, iu5-thng toan3-lian7 kau3 long2 e7-hiau2, hou7 A-hoe ke chiok chheng-sim. Lian5 kam2-a2-tiam3 hit-peng5 lang5-kheh, chio-hou, ni hoe3, sng3-siau3 tak8-hang7 e7. Kam2-cheng5 jit8-chhim, A-eng ma7 thiaN3 chin loh8-sim. Chhai3-ke3-a2 chhun thau5 chhun boe2, hi5--lah, bah--lah, chhai3--lah, put-si5 kheng5-kheng5--leh, kio3 theh8-theh8 tng2-khi3 chu2, na2 kang7 ke-hoe2--leh. Ti7 A-eng si7 cho3 e7 kau3 bo5 chha kau3 toh, m7-koh jit8 ku2, piN--a2 e5 lang5 eng5-oe7 tit8-tit8 chau2--chhut-lai5. Thau5--a2 A-eng peng7 bo5 khng3 ti7 sim-lai7, na7 mai3 Ko Beng5-ki5 kong2 chit8-koa2 put-sam put-su3 e5 chiu2-oe7, tiau-i3-kou3 khoe A-eng, koh kha lai5 chhiu2 lai5, chioh chiu2 teN3-siau2, choan5 bo5 the2-thong2. Tau3-te2 i kap Kheng3-tong5 si7 kong2 u7 oe7, kan-taN ai3 kap i cho3-hoe2 khai-kang2 nia5, iah-si7 na2 Beng5-ki5 kong2--e5, “Bo5-ang kap-tioh8 bo5-bou2--e5, li2 chai-chai, goa2--chai chai3, bian2 kong2--a-lah!” Sit8-chai7 oan-ong2 oan-tak, lian5 Kheng3-tong5 e5 cheng2-thau5-a2 to m7-bat khap8--tioh8, Beng5-ki5 kong2 he oe7 sit8-chai7 khi3 si2 lang5!
  Hit-ni5 tang-boe2, A-eng chhai3-ke3-a2, kam2-a2-tiam3 bo5-eng5 jip8-chhut-hoe3 au7, to7-si7 chhoan5 boe2-ge5--louh. E5-chhiuN2 si7 toa7-kheh-hou7, A-eng khoan2 nng7-siuN tek8-kip chheng-chiu2 kap lak8-taN2 khi3-chui2, kio3 Beng5-ki5 tang5-che5 chai3 khi3 cho3 kong-koan, sun7-soa3 chiah8 boe2-ge5. Chiah8 soah, A-eng khoaN3 Beng5-ki5 teh bang5, to7 chhia sai2--leh chai3 Beng5-ki5 tng2--khi3. “A-eng-chi2--a,” M7-chai Beng5-ki5 chin bang5 iah-si7 ke2 chui3, kui-e5-lang5 soah un-to2 A-eng chit-peng5--koe3-lai5: “A...A-eng-chi2, goan2...goan2 chin ai3 kap li2 cho3-hoe2 ne.” A-eng ka7 chhiau5 hou7 chiaN3, i sui5 to2-to2--koe3-lai5. A-eng lian5 sak nng7-pai2, i soah pheng7-oa2 lai5 peng-kah-thau5: “Bo5-iaN2 cha-pou-lang5 chhun Kheng3-tong5 nia5, A-eng-chi2--a, goan2 bo5 su i...ne.” “Li2 kong2 siaN2?” “Kap Kheng3-tong5 to hiah u7 oe7 kong2, kap goan2 thai3 to7 kong2 bo5 oe7--leh?..... A-eng, goan2 ma7 chin ai3 kap li2 siong-ho2--a.” Oe7 kong2 boe7 soah, chhiu2 sui5 soan lai5 keh-lang5-kha.... “Chiong lin2 A-eng-a2-chi2 tong3-cho3 siaN2!” A-eng chiaN3-chhiu2 hoan2 hou3 to3 koe3, chiaN3-tiong kiat tui3 Beng5-ki5 phiN7-thau5, hiong5-hiong5 thiaN aih-ioh chit8-siaN, Beng5-ki5 chhiu2 kiu tng2-lai5 tui3 phiN7 am--leh: “Li2... li2 bian2 hiau-pai-le3-tau2, bo5-ang kap-tioh8 bo5-bou2--e5, na2 chha5 in2 toh8-hoe2, he ah8-sai2 kong2! Iau2 m7-si7 cho3 boe7 kong2--li e5 tai7-chi3.” Ju2 kong2 soah ju2 toa7-siaN; “A5, li2 oan-na2 u7-hoe3--a, oat--leh khoaN3 lang5 beh ai3 li2--bo5!” “Li2...li2...ou-peh8 kong2 siaN2...?” A-eng khi3 kah phih8-phih8-chhoah, oe7 kong2 boe7--chhut-lai5, ka-chai3 kam2-a2-tiam3 kau3--a, cho3 i chhia theng5--leh jip8--khi3.
  “Bi5-iaN2 bo5-jiah e5 tai7-chi3, kong2 kah hiah phaiN2-thiaN!” A-eng sit8-chai7 u7-kau3 khi3, “Chiong goa2 A-eng khoaN3 cho3 siaN2-khoan2 lang5?” Chin3-cheng5 Sin-thiam koe3-sin ban7-pan ai-thong3 tiong, chhiuN7 sim toe3 i khi3 kang7-khoan2, A-eng i2 gia5 boe7 khi2 kam2-cheng5 e5 pho-long7. Hit-chun7 keh-piah-chng chit8-e5 seN3 Iap8 khui pah-hoe3 e5 thau5-ke, bou2 si2 beh chhoe7 lang5 thang kou3-tiam3. Tham3-thiaN tioh8 A-eng gau5 hoaN7-tiam3, to7 iang mui5-lang5 lai5 the5-chhin. “Tiau5-kiaN7 boe7-bai2,” Siu3-tin tiau-ti5-kang ti7 A-eng bin7-cheng5 kong2 hou7 A-hoe thiaN: “M7-na7 seng koe3 chit8-tong3 lau5-a2-chhu3 hou7 i, kui-ke-hoe2 chhiu2-thau5 ma7 long2 beh hou7 i hoaN7.” A-eng tiam3 piN--a2 thiaN--leh, oat--leh cho3 i jip8-khi3 lai7-te2. Sit8-chai7 sim na2 si2--khi3 kang7-khoan2, bo5 siuN7 beh chai3 ke3. Hit-toaN7 si5-kan i chiah tauh8-tauh8-a2 the2-hoe7 chhut, cha-bou2 gin2-a2 chhai3-chi2-mia7, chit-ku3 oe7 e5 ham5-i3. Aih, ban7-pan long2 si7 mia7, poaN3-tiam2 put iu5 lang5! Hit-chun7 in ta-ke-koaN e7 chhoa7 choan5-ke-hoe2 khi3 Pat-koa3-soaN toa7-put8 chhit-tho5, goan5-lai5 u7 in e5 iong7-i3. A-eng chiah teh ki5-koai3, chhit-tho5 liau2, ho2-ho2 m7 kiaN5 loh8-soaN, soah tian-to3 pha chit8 toa7-lian3, oat tui3 chap8-peh-te7-gak8 loh8--lai5, goan5-lai5 si7 tiau-ti5-kang beh oat lai5 chiat-hau3-si7. “Lan2 cha-bou2-lang5 siong7-chham2 si7 ang--si2, kiaN2--khi3,” Tak8-e5 lau chit8-lian3 liau2, oat chhut-lai5 teng5 goa7, Siu3-tin khin-siaN tui3 A-eng kong2: “Oe7 kong2 to3-tng2--lai5, se3-kan chiN-khoeh chhiuN7 lan2 an2-ne phaiN2-mia7--e5. A-eng, li2 na7 beh chai3 ke3, goan2 bo5 beh tong3--li2.” KhoaN3 A-eng it-tit8 haiN3-thau5, “Lan2 m7-bian2 oh8 chin-chiat-ma2 an2-ne, kou2-cha2-lang5 chu7 iu2 in e5 siuN7-hoat kap cho3-hoat, chong2--si7 Sin-thiam koe3-sin peng7 m7-si7 se3-kai3 boat8-jit8.....” “Goan2 beh chhiaN5-kiaN2 toa7-han3--lah, goan2 bo5 beh koh chai3 ke3--lah.” “M7-koan2 an2-choaN2, A-eng--a,” ThiaN A-eng in3-oe7, Siu3-tin ke chin hong3-sim: “Li2 long2 si7 goan2 e5 ho2 sin-pu7, ho2 cha-bou2-kiaN2.” Kong2-tioh8 ho2 sin-pu7, A-eng chin chai “chhu3-tau” tioh8-ai3 kou3 hou7 ho2. Chhu3-tau teng2 u7 ta-ke-koaN, ha7 u7 hau7-seN cha-bou2-kiaN2. Iu5-ki5 Sin-thiam koe3-sin, kui chhu3-tau e5 taN3-thau5 long2 teh ti7 sin-siong7. Chhu3-tau si7 tak8-e5 e5 siu7, na7 chai3 ke3, chit-e5 siu7 e7 pian3-cho3 an2-choaN2, A-eng lian5 siuN7 to m7-kaN2 siuN7. Chhu3-tau pi2 lan2 lang5 khah iau3-kin2, lan2 ai3 ka7 kou3 hou7 tiau5, kou3 hou7 ho2, che si7 ha7 seN3-mia7 tioh8 cho3 kah kau3 e5 tai7-chi3.
  Na7 kong2 pun2-chiaN5 khoaN3 bo5 khi2 Kheng3-tong5, kau3 boe2--a2 e7 kai2-pian3 thai3-tou7, hoan7-se3-a2 to7-si7 Kheng3-tong5 kou3-ke, thiaN3-kiaN2, kap A-eng kou3 chhu3-tau e5 koan-liam7 chin hah8. Ah na7 kong2 in e7 hiah sek8, siong-ti, iau2-si7 nng7-lang5 chiap8 cho3-hoe2 e5 koan-he7. Che long2 si7 hit-te3 lam3-chhan5 kai2 chhai3-hng5-a2 in2-khi2. A-tian2 the5-gi7, beh chiang2-ak chhai3-goan5, te7 to u7--a, put-ju5 ka-ti7 cheng3-chhai3, li7-sun5 ma7 khah che7. Tan2 chhai3-kou2 khui--loh8-khi3, peng2-thou5 ia7-chi2, ti7-chhau2 loh8-pui5, ak-chui2 phu7-ioh8, ban2-chhai3 se2-chhai3... Oa5, long2 tioh8 kang, “M7-chai hiah bo5-eng5,” A-tian2 ju2 cho3 ju2 sian7, siuN7 beh kiu-kha. A-eng khoaN3-khoaN3 m7-si7 pan7-hoat, thau5-mng5 kah ah8 se2--loh8-khi3, chi2-ho2 iang Kheng3-tong5 tau3-saN-kang7. Kheng3-tong5 chin e7 kau tiang--li7, am3-thau5-a2 cheng2-li2 chhai3-hng5-a2, soa3--loh8 ban2-chhai3 se2-chhai3, thau3-cha2 sang3 lai5 chhai3-ke3-a2, kui-boe2 kui chhai3-hng5-a2 khang-khoe3 long2 i bau7--khi3. Sui-jian5 sng3-sng3--leh bo5 khah tiong5, u7 Kheng3-tong5 khang-khoe3 thaN2-tiau5--leh, eng3 chhai3-ke3-a2 e5 li7-pian7, hou7 A-eng ke chin bian2 chhau-hoan5. A-eng ma7 si5-kiaN5 hong5-hun khi3 hng5-a2 san3-pou7, sun7-soa3 khoaN3 keh thiN-kng e5 chhai3-sek.
  Chu7 se3-han3 jit8-si5 kou3-tiam3, am3-si5 thak8-chheh. Ke3 Sin-thiam liau2, bo5-eng5 teh than3-chiN5, nng7-ang-bou2 ia7 m7-bat sio-chhoa7 san3-pou7, chng-kha chhan5-hng5 keng2-sek, kau3 saN-chap8 goa7 hoe3 chiah khi3 the2-hoe7 tioh8 i sui2 e5 chit8-bin7. Tu5-liau2 chheng-hong chhoe boan2-he5, lau5-chui2 phoaN7 chiau2-siaN, hoan7-se3-a2 A-eng ai3 lau Kheng3-tong5 kong2 chit8-koa2 te7-hng e5 hong-but8, hou7 i gan2, hiN7 toa7-khui. Ki5-sit8 Kheng3-tong5 peng7 bo5 chhui3 sui2, put-si5 si7 mng7--e5 lang5 teh kong2, in3--e5 lang5 chiah chhap chit8-nng7-ku3. ChhiuN7 chit8-pai2 A-eng mng7: “Li2 bat khi3 Tek8-hoa3-ke--bo5?” “Bat khi3--koe3.” “Si7 lan2 Tai5-oan5 lam5-pak-hoe3 e5 chong2-kin-thau5 ne,” Kong2 kah kam2-a2-tiam3-hoe3, A-eng cheng-sin5 to7 lai5: “M7-na7 soaN-san2 hai2-san2, ma7 si7 chin3-khau2-hoe3 e5 toa7-poaN5.” Na2 lian5-chu-phau3, soa3--loh8-khi3 it-tit8 kong2: “Goa2 chin3-cheng5 khi3, oa5! Lian5 hi5-chun5-a2 tai7-liok8-hoe3 to kui-chhu3-keng, beh tih8 siaN2 to7 u7 siaN2.” Tut8-jian5 siuN7 khi2 ho2-chhio3 e5 tai7-chi3: “Ma7 u7 pou3-chhi7-ke ne. Hit-chun7 goa2 toa7-pak-tou2 phaiN7 Eng2-siong5, khoaN3-tioh8 pou3-chhi7 to7 oat jip8-khi3 lau-lau--leh, thai3 chai-iaN2 lau tiam2-goa7-cheng chhut--lai5, su-pah-lu3 phang3-kiN3--a....” “Hoe3-but8-a2 to u7 lang5 thau sai2--khi3-oh?” “Iau2 u7 kui-chhia e5 hoe3 ne!” A-eng thou2 chit8-e7 chih8: “Tang-si5-a2 hou7 keng3-chhat thoa khi3 po2-koan2, chit-tau2 bo5 phang3-kiN3 khah ka-chai3. Tai5-pak oh theng5-chhia, kui-ki2 koh che7, i2-au7 goan2 to7 bo5-ai3 khi3--a......” A-eng siuN7 kong2 na7 chun2 beh khi3, hng7-lou7 ma7 tioh8 A-thiam sai2-chhia. SiuN7 khi2 A-thiam...., oe7 kau3 na5-au5-thau5, nge7 ka thun--loh8.
  Ki5-sit8 nng7-lang5 saN-hoe7 nng7-hoe7, lan5-bian2 e7 hoe7 tui3 in ka-ti7 ang-bou2 khi3. “Sun7 kau-hoaN7 it-tit8 khi3, thang3 toa7-lou7 pian3-thau5 chui2-chhiang5 hia,” A-eng siap chhut tui3 in Sin-thiam e5 chhim-cheng5: “Goan2 A-thiam kio3 goa2 ke3--i, khoaN3 i kui-bin7 ang5-ki3-ki3, kong2-tioh8 oe7 kiu-kiu-lun-lun, kiaN goa2 m7-kheng2 ne..... Goa2 thai3 e7 m7-kheng2--leh, i lang5 siong7 sit8-chai7, to7-si7 boe7-tang3 poe5 goan2 chit8-si3-lang5.....” Siong-kam2 e5 oe7 put-si5 e7 lau5--chhut-lai5. Kang7-khoan2 Kheng3-tong5 ma7 put-si5 siap chhut tui3 in A-hiong e5 su-liam7. Ti7 bo5-i3-tiong, Kheng3-tong5 thau3-lou7, i tak8-hang7 to goan5-liong7 in A-hiong, ng3-bang7 in A-hiong ma7 e7-tang3 khoan-liong7 i e5 chhong2-pong7, hoe5-sim tng2-i3, kin2 to3-tng2--lai5. Goan5-lai5 in A-hiong e7 khi3 hou7 but8 hiah thiam2, si7 chiong kui2-lo7 ni5 beh be2 chhu3 khiam7 e5 chiN5 poah8-poah8 hui2-hui2--tiau7. “Na2 sin5-hun5 hou7 mou5-sin5-a2 liah8--khi3-leh, phou7-a2-te2 chap8-peh-ban7, kap nng7-khau2 oah8-hoe7 long2 pio khi3 poah8-tiau7!” Hit-chun7 e7-kang2 cho3-kang-a2-lang5 beh tiam3 Tai5-pak be2 chhu3, si7 bo5 hoat-tou7 e5 tai7-chi3. M7-koh, SaN-teng5-pou kong-u2 chiah gou7, lak8-chap8-ban7, thai3 e7 chai-iaN2 siuN7 beh khi3 koe3 teng7, phaiN2-un7 khi3 hou7 lang5 liah8 khi3 koaiN......, kui-boe2 chiN5 bo5, bou2 koh chau2--khi3. Kheng3-tong5 put-si5 oan3-than3, si7 an2-choaN2 thiN-kong-peh--a2 e7 tui3 i an2-ne. I m7-sin3 A-hiong hiah choat8-cheng5, bun7-te5 si7 A-hiong thai3 long2 bo5 phoe bo5 bun5, bo5 siau bo5 sit--leh.....
  Beng5-ki5 chu7 hit-pai2 sit-thai3, kiN3-tioh8 A-eng phaiN2-se3 phaiN2-se3. A-eng jin7-ui5 chiu2-au7 kek-khong, tong3-cho3 na2 bo5 hoat-seng--leh, lai5 hoa3-kai2 Beng5-ki5 e5 put-an. M7-koh, A-eng hong5-hun ai3 khi3 hng5-a2 lau-lau--leh, soah hou7 in Eng2-siong5 ke oe7. It-kiu2-pat-sam-ni5 chhun, Eng2-siong5 chha2 beh chham-ka Tai5-tiong-khu ko-tiong lian5-kho2. A-eng thiaN in to7-su kong2, i sit8-lek8 tai7-khai3 ti7 ji7, saN-kham2 chi3-goan7, na7 kho2 Chiang-hoa3-khu, Chiang-tiong iau2 u7 bang7. “Lang5 A-gim2 to7 beh kho2 Tai5-tiong, goa2 to7 boe7-eng--tit?” Eng2-siong5 toa7-siaN khong3-gi7: “I si7 iaN5 goa2 joa7 che7?” A-gim2 si7 Jit8-seng e5 oaN7-thiap-toa7, Tan5 Eng5-chin3 e5 ban-a2-kiaN2, lang5 long2 kio3 i-su-juh, Tan5 li2-su7 gou7-chap8-hoe3 seN--e5, kui-ke-hoe2-a2 sioh kah na2 mia7. M7-koh, A-eng iau2-si7 m7-kheng2, Tai5-tiong tioh8 poaN5-chhia, put pi2 Chiang-hoa3 hong-pian7. Siong7-chhiaN2 Tai5-tiong na7 kho2 boe7 tioh8 li2-siong2 hak8-hau7, put-ju5 thak8 chai7-te7. Eng2-siong5 khoaN3 in bu2--a m7-kheng2, choan2 kiu5 a-kong, a-ma2, Jit8-seng sui-jian5 thiaN3 sun, iau2-si7 chun-tiong7 in bu2--a e5 koat-teng7. chu7 an2-ne liau2, Eng2-siong5 thak8-chheh to7 pang3-sang, the3-pou7 chin che7. A-eng chit8-e7 mng7--leh, in3 kong2 to7 beh kho2 Chiang-hoa3 nia5, ah8-sai2 siuN piaN3, jia2 A-eng siong-sim koh the3 i hoan5-lo2. Chit8-jit8, chheng-beng5 koe3 liau2 jit8-thau5 u7 khah tng5, A-eng khah oaN3 chu2-am3, Eng2-siong5 boe7-hu3 chiah8 to7 beh khi3 pou2-sip8, A-eng kin2 png7 chha2 bah-si chham nng7 seng hou7 chiah8, chhui3-oan5-a2-thng to chiah leh kun2, Eng2-siong5 png7 pe bo5 kui2 chhui3: “M7-si7 chheng-beng5 khi3 kui3-choa2, iah-si7 chha2 a-pa ai3 chiah8--e5...,” Sui-jian5 Eng2-siong5 kui-chhui3 png7 na2 pou7 na2 kong2, A-eng thiaN kah chin chheng-chho2. “Kan-taN chiu2 tiam3 chhai3-hng5-a2..., li2 kam2 u7-iaN2 ai3 a-pa? Li2 long2 phian3--e5!” Hiong5-hiong5 oaN2-ti7 toa7-e7 khng3--loh8-khi3: “Choan5 hau-siau5--e5!” Chheh-phaiN7-a2 phaiN7--leh, png7 ia7 m7-chiah8, oat--leh cho3 i chau2--chhut-khi3.
  A-eng chhiu2 phang5 oaN2-kong, tu2 beh khat oan5-a2-thng, khoaN3 in Eng2-siong5 png7-oaN2 phiaN--leh chong5--chhut-khi3, kui-e5-lang5 soah nga7 ti7 hia. M7-chai joa7 ku2, chhui3-chih8 chng7-tioh8 chhui3-phoe2 lin3--loh8-lai5 e5 bak8-sai2, chiah hoe5-hun--koe3-lai5. Lun2 boe7-tiau5 hit nng7-kang2 na2 teh loh8-hou7, tit8-tit8 siak--loh8-lai5. Kong2 i bo5-ai3 in a-pa? Gin2-a2-lang5 bat chit8-e7 siaN2! A-eng chin siuN7 beh tng-bin7 chit-mng7 Eng2-siong5, chai-iaN2 chit kui2 ni5 a-bu2 an2-choaN2 koe3--e5? M7-si7 am ti7 mi5-chioh-phoe7-te2 bih teh khau3, bo5 to7 oan3 mia7-un7 chok-long7, chheh in a-pa ka7 pang3--leh.... Chong2--si7 ui7-tioh8 ta-ke-koaN, gin2-a2-phi2, i kam-goan7 hi-seng ka-ti7 lai5 chhiaN5-ke..... Lang5 kong2 chiu2-koa2 tioh8 bak8-sai2 chun2 png7 thun, lai5 chhiaN5-kiaN2 toa7-han3. Eng2-siong5 thai3 hiah boe7-hiau2 siuN7--leh, e7 m7-chai i khah an2-choaN2 siuN7 in a-pa, iau2 m7-si7 mi5-phoe7 kah m7-chai sio, sim boe7 chheng, boe7 cheng7, chhia boe7 loh8-bin5....?
  A-eng oan-na2 hiN7-hong-a2 thiaN-tioh8 chit8-koa2 eng5-oe7, i chin khi3 Eng2-siong5 lian5 he “pou7-chih8-oe7” to e7 jip8-hiN7, tui3 a-bu2 to e7 gou7-kai2! Ia7 m7-siuN7 a-bu2 sui-jian5 chiu2-koa2, ia7-si7 siu7 kau3-iok8 e5 lang5. Chheh thak8 jip8 hiN7, bak8-chui2 lim u7 loh8-pak. “Na7 m7-si7 ai3 kou3 kam2-a2-tiam3,” Jit8-seng si5-siong5 an2-ne ka7 o-lo2: “Sit8-chai7 tioh8 chai-poe5...” A-eng chu7-jin7 chheh thak8 u7 ti3-a2 lai7. Hit-chun7 kui-tin7 hak8-seng pai5-liat8 thong-hak8, kiaN5-jip8 Pat-koa3-soaN pai5-lau5, m7-si7 bo5 lang5 khi3 chu3-i3 tioh8 piah-kak-a2 chiat-hau3-si7, sit8-chai7 si7 m7-chai ai3 an2-choaN2 ka7 teng7-ui7. Si7 ui2-tai7 e5 thoan5-thong2? Lu2-seng3 e5 kong-hui? Lek8-su2 e5 pi-kiok8? Iah-si7 si5-tai7 e5 chhio3-oe7? Jin5-seng3 e5......? Kong2 khi2 chhio3-oe7, A-eng siuN7 khi2 kui-liat8 tong5-oh8 pang3-oh8 e5 si5, “Lin2 chai in am3-si5 khun3 boe7 khi3, an2-choaN2 thoa-boa5 si5-kan--bo5?” Siok8-bi2--a2 to7 bat chhio3 in: “Ia7 tau7-a2, khioh tau7-a2 tou7 am3--e5.” Sui5 u7 lang5 in3 kong2: “Thai3 boe7-hiau2 ia7 thou5-tau7, na2 khioh na2 chiah8 khah boe7-sian7?” “Hioh! Chiah8 e7 loh8-khi3, ah8-sai2 kiaN khun3 boe7 khi3.” Kui-tin7 tong5-oh8 ki-ki-kiak8-kiak8 chu7 an2-ne haN7--koe3. SiuN7 boe7 kau3 Sin-thiam koe3-sin, A-eng soah tioh8 lai5 bin7-tui3 chit-khoan2 khun3-keng2. I chong2 boe7-eng-tit koaiN ti7 pang5-keng-a2 te2, keh-choat8 goa7-bin7 e5 se3-kai3. I tioh8 cho3 seng-li2, ai3 kap lang5 chih-chiap. Ka-chai3 ku2-ni5 thak8 e5 chheh, bo5-heng5-tiong san2-seng un2-teng7 chok-iong7. 『克己復禮為仁』, lan2 na7 siu-iong2 ka-ti7, khek-che3 ka-ti7, bin7-tui3 goa7-khau2 hoa-hoa se3-kai3, to7 e7 chai ai3 an2-choaN2 kui-hoan7. 『發乎情止乎禮』, kap lang5 cho3-hoe2 to7 u7 chun2-chat--louh.
  Kui2-lo7 pai2 A-eng siuN7 beh chhoe7 Eng2-siong5 ho2-ho2-a2 khai-kang2--chit8-e7. Chit8 hong-bin7 Eng2-siong5 beh kho2-chhi3, kiaN i hun-sim; chit8 hong-bin7 sit8-chai7 iau2 se3-han3, m7-bat jin5-cheng5 se3-su7, kiaN i thiaN bo5. Siong7-chhiaN2, Eng2-siong5 na2-chhiuN7 teh siam2-phiah i..... Ah bo5, A-eng ai3 in Eng2-siong5 chai-iaN2, a-bu2 cho3-su7 kong-beng5 cheng3-tai7, bian2 bih-bih chhih-chhih. I na7 goan7-i3, i e7-eng7-tit toa7-toa7 pan7-pan7 koh chai3 ke3, chhia-chhia-iaN7-iaN7 hou7 lang5 sai2 ou-thau5-a2-chhia, kong3-kou2 phah-lo5 geng5-chhoa7--khi3. I e7-eng7-tit an2-ne cho3 m7-cho3, ui7 siaN2-mih? Koh ui7 siaN2-lang5? Hou7 Eng2-siong5 ka-ti7 khi3 siuN7.... Khi2-be2, ho2-bai2-oe7 tioh8 pun chheng-chho2, sun2 lang5 beng5-u7 e5 eng5-oe7 m7-thang khin-sin3. Mai3 kong2 a-bu2, lang5 Kheng3-tong5 u7 bou2 u7 kiaN2, sui-jian5 bou2 bo5 ti7--leh, lang5 iau2 m7-si7 teh tan2 tng2--lai5.....
</CL>
<HL>

11
到一九八二年，慶堂父仔囝，會使當做仝庄--li2的人--囉。阿花自阿明過身了後，無ai3倚in阿章食，家己beh趁飼「荷包囝」，講荷包袋大腹比親生囝卡好ng3。尚且阿nai已經國校四年，油湯鍛練到攏會曉，互阿花加足清心。連kam2仔店彼peng5人客，招呼、ni貨、算siau3逐項會。感情日深，阿瑛嘛疼真落心。菜架仔chhun頭chhun尾，魚--啦 、肉--啦 、菜--啦 、不時kheng5-kheng5--咧，叫theh8-theh8 tng2去煮，na2仝家伙--咧。Ti7阿瑛是做會到無差到叨，呣koh日久，邊--仔的人閒話直直走--出-來。頭--仔阿瑛並無khng3 ti7心內，若mai3高明棋講一寡不三不四的酒話，刁意故khoe阿瑛，koh腳來手來，借酒teN3-siau2，全無體統。到底伊及慶堂是講有話，干單愛及伊做夥開講nia5，抑是na2明棋講--的，「無翁kap著無某--的，你知知，我--知哉，免講--啊-啦！」實在冤枉冤tak，連慶堂的cheng2頭仔都呣bat khap8--著，明棋講he話實在氣死人！
彼年冬尾，阿瑛菜架仔、kam2仔店無閒入出貨後，就是chhoan5尾牙--囉。鞋廠是大客戶，阿瑛款兩箱特級清酒及六打汽水，叫明棋同齊載去做公關，順續食尾牙。食煞，阿瑛看明棋teh bang5，就車駛--咧載明棋tng2--去。「阿瑛姊--啊，」呣知明棋真bang5抑是假醉，規個人煞un倒阿瑛這peng5--過-來：「阿...阿瑛姊，阮...阮真愛及你做夥--呢。」阿瑛ka7 chhiau5互正，伊隨倒倒--過-來。阿瑛連sak兩擺，伊煞pheng7倚來肩kah頭：「無影查埔人chhun慶堂nia5，阿瑛姊--啊，阮無輸伊...呢。」「你講啥？」「及慶堂都hiah有話講，及阮汰就講無話--咧？.....阿瑛，阮嘛真愛及你相好--啊。」話講未煞，手隨soan來keh人腳...「將lin2阿瑛仔姊當做啥！」阿瑛正手反hou3 to3過，正中kiat對明棋鼻頭，雄雄聽aih-ioh一聲，明棋手kiu tng2來對鼻掩--咧：「你...你免hiau-pai-le3-tau2，無翁合著無某--的，na2柴引toh8火，he ah8-sai2講！猶呣是做boe7講--li的代誌。」愈講煞愈大聲；「A5，你oan-na2有歲--啊，斡--咧看人beh愛你--無！」「你...你...烏白講啥...﹖」阿瑛氣kah phih8-phih8-chhoah，話講boe7--出-來，佳哉kam2仔店到--啊，做伊車停--咧入--去。
「無影無跡的代誌，講kah hiah歹聽！」阿瑛實在有夠氣，「將我阿瑛看做啥款人？」進前紳添過身萬般哀痛中，像心toe3伊去仝款，阿瑛已gia5 boe7起感情的波浪。彼陣隔壁庄一個姓葉開百貨的頭家，某死beh chhoe7人thang顧店。探聽著阿瑛gau5 hoaN7店，就央媒人來提親。「條件boe7-bai2，」秀津刁持工ti7阿瑛面前講互阿花聽：「M7-na7先過一棟樓仔厝互伊，規家伙手頭嘛攏beh互伊hoaN7。」阿瑛tiam3邊--啊聽--咧，斡--咧做伊入去內底。實在心na2死--去仝款，無想beh再嫁。彼段時間伊才tauh8-tauh8仔體會出，查某gin2仔菜籽命，這句話的含意。Aih，萬般攏是命，半點不由人！彼陣in ta家官會chhoa7全家夥去八卦山大佛chhit-tho5，原來有in的用意。阿瑛才teh奇怪，chhit-tho5了，好好呣行落山，煞顛倒pha一大lian3，斡對十八地獄落--來，原來是刁持工beh斡來節孝祠。「咱查某人上慘是翁--死､囝--去，」大家lau一lian3了，斡出來庭外，秀津輕聲對阿瑛講：「話講倒tng2--來，世間chiN-khoeh像咱按呢歹命--的。阿瑛，你若beh再嫁，阮無beh擋--你。」看阿瑛一直haiN3頭，「咱呣免學貞節ma2按呢，古早人自有in的想法及做法，總--是紳添過身並呣是世界末日....」「阮beh chhiaN5囝大漢--啦，阮無beh koh再嫁--啦 。」「呣管按怎，阿瑛--啊，」聽阿瑛應話，秀津加真放心：「你攏是阮的好新婦、好查某囝。」講著好新婦，阿瑛真知「厝兜」tioh8-ai3顧互好。厝兜頂有ta家官，下有後生查某囝。尤其紳添過身，規厝兜的擔頭攏teh ti7身上。厝兜是大家的siu7，若再嫁，這個siu7會變做按怎，阿瑛連想都呣敢想。厝兜比咱人卡要緊，咱ai3 ka7顧互tiau5、顧互好，che是下性命tioh8做kah到的代誌。
若講本chiaN5看無起慶堂，到尾--啊會改變態度，凡勢仔就是慶堂顧家、疼囝，及阿瑛顧厝兜的觀念真合。Ah若講in會hiah熟、相知，猶是兩人chiap8做夥的關係。Che攏是彼塊lam3田改菜園仔引起。阿典提議，beh掌握菜源，地都有--啊，不如家己種菜，利純嘛卡濟。等菜股開--落-去，peng2土ia7籽、治草落肥、沃水phu7藥、挽菜洗菜... Oa5，攏tioh8工，「呣知hiah無閒，」阿典愈做愈sian7，想beh kiu腳。阿瑛看看呣是辦法，頭毛kah ah8洗--落-去，只好央慶堂鬥saN-kang7。慶堂真會交tiang--li7，暗頭仔整理菜園仔，續--落挽菜洗菜，透早送來菜架仔，歸尾規菜園仔khang-khoe3攏伊bau7--去。雖然算算--咧無卡tiong5，有慶堂khang-khoe3 thaN2-tiau5--咧，應菜架仔的利便，互阿瑛加真免操煩。阿瑛嘛時kiaN5黃昏去園仔散步，順soa3看隔天光的菜色。
自細漢日時顧店，暗時讀冊。嫁紳添了，無閒teh趁錢，兩翁某也呣bat相chhoa7散步，庄腳田園景色，到三十外歲才去體會著伊sui2的一面。除了清風吹晚霞、流水伴鳥聲，凡勢仔阿瑛愛lau慶堂講一寡地方的風物，互伊眼、耳大開。其實慶堂並無嘴sui2，不時是問--的人teh講，應--的人才chhap一兩句。像一擺阿瑛問：「你bat去迪化街--無？」「Bat去--過。」「是咱台灣南北貨的總根頭呢，」講kah kam2仔店貨，阿瑛精神就來：「M7-na7山產海產，嘛是進口貨的大盤。」Na2聯珠炮，續--落-去一直講：「我進前去，oa5！連魚船仔大陸貨都規厝間，beh tih8啥就有啥。」突然想起好笑的代誌：「嘛有布市街呢。彼陣我大腹肚phaiN7永崧，看著布市就斡入去lau-lau--咧，汰知影lau點外鐘出--來，su-pah-lu3 phang3見--啊...」「貨物仔都有人偷駛--去-oh？」「猶有規車的貨呢！」阿瑛吐一下舌：「Tang時仔互警察拖去保管，這tau2無phang3見卡佳哉。台北oh停車，規矩koh濟，以後阮就無愛去--啊.....」阿瑛想講若準beh去，遠路嘛tioh8阿添駛車。想起阿添....，話到嚨喉頭，硬加吞--落。
其實兩人三hoe7兩hoe7，難免會hoe7對in家己翁某去。「順溝hoaN7一直去，thang3大路汴頭水chhiang5 hia，」阿瑛洩出對in紳添的深情：「阮阿添叫我嫁--伊，看伊規面紅ki3-ki3，講著話kiu-kiu-lun-lun，驚我呣肯呢.... 我汰會呣肯--咧，伊人上實在，就是boe7-tang3陪阮一世人....」傷感的話不時會流--出-來。仝款慶堂嘛不時洩出對in阿香的思念。Ti7無意中，慶堂透露，伊逐項都原諒in阿香，ng3望in阿香嘛e7-tang3寬諒伊的chhong2-pong7，回心tng2意，緊倒tng2--來。原來in阿香會去互but8 hiah thiam2，是將幾lo7年beh買厝儉的錢跋跋毀毀--掉。「Na2神魂互魔神仔掠--去-咧，簿仔底十八萬，及兩口活會攏標去跋掉！」彼陣下港做工仔人beh tiam3台北買厝，是無法度的代誌。呣koh，三重埔公寓才五、六十萬，汰會知影想beh去過定，歹運去互人掠去關......，歸尾錢無､某koh走--去。慶堂不時怨歎，是按怎天公伯--仔會對伊按呢。伊呣信阿香hiah絕情，問題是阿香汰攏無批無文，無消無息--咧.... 明棋自彼擺失態，見著阿瑛歹勢歹勢。阿瑛認為酒後kek-khong，當做na2無發生--咧，來化解明棋的不安。呣koh，阿瑛黃昏愛去園仔lau-lau--咧，煞互in永崧加話。一九八三年春，永崧吵beh參加台中區高中聯考。阿瑛聽in導師講，依實力大概ti7二、三kham2志願，若考彰化區，彰中猶有望。「人阿錦to7 beh考台中，我就boe7用--得？」永崧大聲抗議：「伊是贏我偌濟？」阿錦是日昇的換帖大，陳榮進的ban仔囝，人攏叫i-su-juh，陳理事五十歲生--的，規家伙仔惜kah na2命。呣koh，阿瑛猶是呣肯，台中tioh8盤車，不比彰化方便。尚且台中若考boe7著理想學校，不如讀在地。永崧看in母--a呣肯，轉求阿公、阿ma2，日昇雖然疼孫，猶是尊重in母--a的決定。自按呢了，永崧讀冊就放鬆，退步真濟。阿瑛一下問--咧，應講to7 beh考彰化nia5，Ah8-sai2 siuN拚，惹阿瑛傷心koh替伊煩惱。一日，清明過了日頭有卡長，阿瑛卡晏煮暗，永崧boe7赴食就beh去補習，阿瑛緊飯炒肉絲參nng7先互食，脆丸仔湯都才咧滾，永崧飯pe無幾嘴：「呣是清明去kui3紙，抑是炒阿爸愛食--的...，」雖然永崧規嘴飯那哺那講，阿瑛聽kah真清楚。「干單守tiam3菜園仔...，你敢有影愛阿爸？你攏騙--的！」雄雄碗箸大下khng3--落-去：「全hau-siau5--的！」冊phaiN7仔phaiN7--咧，飯也呣食，斡--咧做伊走--出-去。
阿瑛手捧碗公，tu2 beh khat丸仔湯，看in永崧飯碗phiaN--咧chong5--出-去，規個人煞nga7 ti7 hia。呣知偌久，嘴舌chng7著嘴phoe2 lin3--落-來的目屎，才回魂--過-來。忍boe7-tiau5彼兩港na2 teh落雨，直直摔--落-來。講伊無愛in阿爸？Gin2仔人bat一下啥！阿瑛真想beh tng面質問永崧，知影這幾年阿母按怎過--的？呣是掩ti7棉chioh被底匿teh哭，無就怨命運作弄，chheh in阿爸ka7放--咧... 總--是為著ta家官、gin2仔phi2，伊甘願犧牲家己來chhiaN5家.... 人講守寡tioh8目屎準飯吞，來chhiaN5囝大漢。永崧汰hiah boe7曉想--咧，會呣知伊卡按怎想in阿爸，猶呣是棉被kah呣知燒，心boe7清、boe7靜、chhia boe7落眠....？
阿瑛oan-na2耳風仔聽著一寡閒話，伊真氣永崧連he「哺舌話」都會入耳，對阿母都會誤解！也呣想阿母雖然守寡，也是受教育的人。冊讀入耳，墨水lim有落腹。「若呣是ai3顧kam2仔店，」日昇時常按呢ka7 o-lo2：「實在tioh8栽培...」阿瑛自認冊讀有ti3仔內。彼陣規陣學生排列通學，行入八卦山牌樓，呣是無人去注意著壁角仔節孝祠，實在是呣知ai3按怎ka7定位。是偉大的傳統？女性的光輝？歷史的悲劇？抑是時代的笑話？人性的......？講起笑話，阿瑛想起規列同學放學的時，「Lin2知in暗時睏boe7去，按怎拖磨時間--無？」玉美--啊就bat笑in：「Ia7豆仔、khioh豆仔度暗--的。」隨有人應講：「汰boe7曉ia7土豆、那khioh那食卡boe7-sian7？」「Hioh！食會落去，ah8-sai2驚睏boe7去。」規陣同學ki-ki-kiak8-kiak8自按呢haN7--過。想boe7到紳添過身，阿瑛煞tioh8來面對這款困境。伊總boe7用得關ti7房間仔底，隔絕外面的世界。伊tioh8做生理，ai3及人chih接。佳哉久年讀的冊，無形中產生穩定作用。『克己復禮為仁』，咱若修養家己，克制家己，面對外口花花世界，就會知ai3按怎規範。『發乎情止乎禮』，及人做夥就有準節--囉。
幾lo7擺阿瑛想beh chhoe7永崧好好仔開講--一-下。一方面永崧beh考試，驚伊分心；一方面實在猶細漢，呣bat人情世事，驚伊聽無。尚且，永崧na2像teh閃避伊.... Ah無，阿瑛ai3 in永崧知影，阿母做事光明正大，免匿匿chhih-chhih。伊若願意，伊會用得大大pan7-pan7 koh再嫁，chhia-chhia-iaN7-iaN7互人駛烏頭仔車，kong3鼓拍鑼迎娶--去。伊會用得按呢做呣做，為啥物？Koh為啥人？互永崧家己去想... 起碼，好bai2話tioh8分清楚，損人名譽的閒話呣thang輕信。Mai3講阿母，人慶堂有某有囝，雖然某無ti7--咧，人猶呣是teh等tng2--來....
</HL>