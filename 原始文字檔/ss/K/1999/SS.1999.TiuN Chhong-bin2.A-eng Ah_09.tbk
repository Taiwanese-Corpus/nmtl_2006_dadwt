<CL>
9
  “Khak8! khak8!” Chit8-chun7 khak8 tham5-noa7 e5 siaN, chiong A-eng ban2 tng2--lai5 hian7-sit8 se3-kai3. A-eng hiN7-a2 gia5-gia5, tan2 chit8-tak-ku2-a2, bo5 koh thiaN-tioh8 keh-piah thoan5--koe3-lai5 e5 sau3-siaN. Goan5-lai5 A-eng teh chim-chiok thiaN khoaN3 u7 kio3-lang5 e5 lin5-long5-a2-siaN--bo5. Kong2-tioh8 lin5-long5-a2-siaN, to7 siuN7 khi2 Chhai2-song. Siu3-tin poah8-to2 hit-ni5 Chhai2-song teh thak8 hou7-hau7, u7 hou7-li2 choan-bun5 tau3 chiau3-kou3, Siu3-tin peN7 au7 hok8-kian3 ke chin sun7-si7. “A-ma2,” A-eng te7 it pai2 thiaN Chhai2-song bo5 kio3 a-po5 kio3 a-ma2: “Lin5-long5-a2 si7 kio3 lang5--e5 neh. A-ma2, peh khi2 peh loh8, kiaN5-lou7 long2 tioh8-ai3 khah se3-ji7--leh oh.” Chhai2-song e5 koan-sim, it-tit8 ui jip8-khi3 Siu3-tin e5 sim-koaN: “Lau7-hoe3-a2 kiaN poah8, chhian-ban7 tioh8-ai3 sio2-sim, choat8-tui3 boe7-eng7-tit koh poah8-to2--neh.” Chhian kau-tai3, ban7 hoan-hu3: “Chin che7 lang5 poah8-to2, a-ma2, na7 to2 ti7 bin5-chhng5 peh boe7--khi2-lai5, he to7 bai2--louh.” Chhai2-song to7-si7 chit-e5 ho2-chhu3, chin-cheng5 e5 koan-hoai5, nng7-e7-chhiu2 to7 e7 hou7 lang5 kam2-siu7 tah sim-koaN-a2--lah. I-seng kau-tai3, leng5-chui-kut ham5-sau ai3 chheng7 thih-kah-saN, Siu3-tin hiam5 joah8 m7-chheng7, Chhai2-song to7 u7 hoat-tou7 aN3 i chheng7. Siu3-tin un tiam3 bin5-chhng5 m7 peh khi2-lai5 un7-tong7, Chhai2-song na2 teh phian3 gin2-a2--leh, nge7 khan khi2-lai5 kiaN5: “Kin-kut bo5 tin2-tang7 e7 the3-hoa3--neh.” Na7 kong2 thian-seng cho3 hou7-su7 e5 liau7, A-eng jin7-ui5 chhut chu7 Chhai2-song hit-e5 ai3 noa3 lang5 e5 nai-seng3--lah.
  Tang-si5-a2 ka7 ho7-cho3 A-nai, A-eng boe7 ki3-tit--a. Chhai2-giok8 chhim2 lai5 tau3-kha-chhiu2 si5, put-si5 kaN5 Chhai2-song lai5 tiam3--li2. Hit-chun7 i chiah thak8 kok-hau7-a2 it-ni5, lang5 chit8-phi2-a2-kiaN2, sui-jian5 bo5 leh lau5-phiN7--a, m7-koh u7 chit8-e5 phaiN2 sip8-koan3, mih8-kiaN7 chiah8 liau2, si5-kiaN5 chhui3 oa2 khi3 chhiu2-ng2 hoe5. Tai7-khai3 se3-han3 bo5 lau7-bu2 ti7 sin-piN e5 koan-he7. U7 chit8-pai2, khoaN3 i khou3 lek8--loh8-khi3, tiam3 chhu3 cheng5 kau-a2 khu5 leh pang3-jio7, hou7 A-eng chhoah chit8-tio5. Cheng2-cheng2 phaiN2 khoaN3-siuN3 e5 tong7-chok hou7 lang5 ho2-khi3 ia7 ho2-chhio3. A-eng chin u7 nai7-seng3 ka7 ka3, tauh8-tauh8-a2 kam2-siu7 tioh8 Chhai2-song e5 kiau-thai3 kap sai-nai-khui3. Hoan7-se3-a2 A-eng ka-ti7 m7 chai-iaN2, ti7 Chhai2-song sin siong7, lu2-seng3 e5 bu2-ai3 e7 tit-tioh8 chin toa7 e5 boan2-chiok--lah.
  Se3-han3 si5, A-eng si5-kiaN5 kap a-chi2 un tiam3 a-bu2 e5 keh-lang5-kha. Iu5-ki5 hip ti7 mi5-chioh-phoe7-te2, phiN7 a-bu2 seng-khu chheng3--chhut-lai5 e5 hian3, hou7 i u7 kong2 boe7--chhut-lai5 e5 un-loan2 kap an-choan5-kam2. SeN Eng2-siong5 kap Chhiu-koan liau2-au7, A-eng chin chu7-jian5 chiong bu2-seng3 e5 ai3 khng3 ti7 nng7-e5 gin2-a2 e5 sin siong7. M7-koh, gin2-a2 tauh8-tauh8-a2 toa7-han3, tui3 A-eng e5 lam2-lam2 pho7-pho7 ju2 lai5 ju2 siam2-phiah. A-eng kam2-kak in boe7-tang3 hou7 i kam5 ti7 chhui3--li2, lam2 ti7 sin--li2. Goan5-pun2 kut-jiok8 sio-liam5, chiong chu2-lu2 khoaN3 cho3 ka-ti7 sin--li2 e5 chit8-pou7-hun7, soah ju2 lai5 ju2 m7 hou7 liap8 khi2 liap8 to2. A-eng chin au3-nau2, si7 an2-choaN2 gin2-a2 ju2 toa7-han3, e7 li7 ju2 khui ju2 hng7--leh? Kio3 in saN ke thah8--chit8-nia2, hiam5 lo-so. Be2 hou7 chheng7 e5 saN m7-chheng7, ai3 ka-ti7 be2 ki5-heng5 koai3-chong7, bo5-phin2 e5 saN-a2-khun5. SaN-tng3 chiah8 m7-chiaN5 chiah8, si3-siu3-a2 khok8-khok8 be2, ou-peh8 chiah8. Ke kong2--nng7-ku3-a, m7--to7 toa7-siaN in3 to3-tng2--lai5, bo5--to7 oat--leh cho3 in kiaN5. Iu5-ki5 thak8 kok-tiong au7 soah ju2 m7-si7 khoan2, put-si5 hou7 A-eng cho-sim, chhau-hoan5. Mng7 A-mui5, “Gin2-a2 leh toa7, long2 e7 an2-ne--lah.” A-mui5 chhio3 i toa7-kiaN sio2-koai3: “Tiau-ti5-kang kap li2 gek8, na7 mai3 khi3 cho3 phaiN2, toa7-han3 in to7 e7-hiau2 siuN7--a-lah.” Kong2 si7 an2-ne kong2, tui3 gin2-a2 e5 it-ki2 it-tong7, iau2-si7 kam5--leh kiaN iuN5, teN7--leh kiaN piN2, pho7--leh kiaN lak. Aih, thian-ha7 hu7-bu2-sim!
  M7-koh, Chhai2-song ko3-seng3 kap in a-chi2 bo5-kang5, kap Eng2-siong5, A-koan koh-khah bo5-kang5. Bak8-sek ho2, chhui3 tiN, chin kin2 to7 hou7 lang5 ho2-kam2. Toe3 in a-chi2 lai5 e5 si5, tak8-hang7 khang-khoe3 to tau3 khioh leh cho3. Bo5 joa7 ku2, chheng2-kiu5 kap Chhai2-giok8 lun5-liu5 cho3, A-eng chit8-e7-chhiu2 to7 in2--i. Hit-chun7 i tu2 hou7 in hit nng7-e5 kim-a2-kiaN2, gin5-a2-kiaN2 khi3 kah beh si2. Goan5-lai5 A-eng kui-teng7 tak8 chai2-khi2, chit8-e5 sau3 lai7-te2, chit8-e5 sau3 tiam3-khau2, sau3 liau2 chiah e7-tang3 khi3 thak8-chheh, kui2-lo7 ni5 lai5 long2 an2-ne. Chit8-e7 Chhai2-giok8 in lai5 liau2-au7, hiaN-moai7 khai-si2 pin7-toaN7--khi2-lai5. Kai sau3--e5 thou5-kha m7-sau3, bo5, to7 ou-lou2-bok8-che3, the boe7-hu3 thak8-chheh. Chit8-e7 me7 nng7-ku3--a, soah sai7-thai2, tiuN m7 chiah8-png7! KhoaN3 Chhai2-giok8 in sau3-chhiu2 giah8--leh to7 sau3, A-eng chin kam2-khai3, koh thiaN Chhai2-song phak lai5 piN--a2: “A-i5, mai3 khi3--a-lah, li2 khi3 goan2 e7 kiaN--neh.” Hou7 A-eng chit8-pak-hoe2 cho3 chit8-e7 siau-siau--khi3. Tai7-khai3 put-si5 thiaN Chhai2-song kong2-tioh oe7 neh lai5 neh khi3, A-eng chiaN5 tah-sim, chin chu7-jian5 to7 an2-ne ka7 ho7-cho3 A-nai--lah.
  A-nai boe7 chhiuN7 in a-chi2 hiah tiam7, ke chin u7 oe7 kong2, u7 chhio3-sin5, u7 tang-si5-a2 ma7 sun5-cheng5 liu5-lou7. A-eng mng7: “Li2 kam2 hiah ai3 cho3 khang-khoe3?” “Chiah u7 thang be2 ou7-a2-peng chiah8--neh, ......u7 chiN5, pa-pa ma7 chiah thang khi3 chhoe7 ma-ma tng2--lai5, ......goan2 teh tan2 ma-ma tng2--lai5 neh.” A-hiong li7-ka chhut-chau2 hit-ni5, A-nai chiah nng7-hoe3, tui3 in bu2--a2 eng-kai bo5 in3-siong7. In bu2--a2 to5-ka, Kheng3-tong5 tau3-te2 an2-choaN2 tui3 in kong2, A-eng sui-jian5 ho3-ki5, ma7 phaiN2-se3 ka7 gin2-a2 mng7. Chit8-pai2 bo5 tiuN-ti5 kong2-tioh8 A-hiong, Chhai2-giok8 chit8-e7-chhiu2 bak8-khou to7 ang5--khi2-lai5, A-eng i2-au7 to7 m7-kaN2 the5-khi2. Tau3-te2 si7 khih-khiah e5 bu2-lu2-cheng5, tan2-thai7 thoan5-iN5 e5 chit8-jit8. A-nai to7 khah thian-chin, ni in pe7-bu2 e5 kiat-hun-siong7 hou7 A-eng khoaN3: “A-i5, li2 khoaN3 goan2 ma-ma chiok sui2--e5 neh.” U7-iaN2 A-hiong bin7-bou5-a2 chin iu3 chin sui2, khoaN3 to7 na2 gin2-a2--leh. “Kam2 e7 chio2-hoe3 boe7-hiau2 siuN7? To keng-koe3 hiah che7 ni5--a, Kheng3-tong5 khah an2-choaN2 m7-tioh8, khoaN3 ti7 gin2-a2 e5 hun7 siong7, ma7 tioh8-ai3 tng2--lai5-a.”
  A-eng e7 hiah thiaN3-thang3 chit-tui3 thng5-sng-oan5, in-sou3 chin che7. Tu5-liau2 koai-kha2 i2-goa7, hoan7-se3-a2 iau2-si7 ti7 A-eng kham-khiat e5 sin-se3. Se3-han3 him-sian7 pat8-lang5 chiah8 pa2 chheng7 ho2, beh be2 siaN2, chiN5 tho2--leh to7 u7, si3-siu3-a2 tui3 i lai5 kong2, si7 lian5 siuN7 to m7-kaN2 siuN7 e5 iok8-bong7. KhoaN3 lang5 ki-a2-peng chiah8 kah chhap8-chhap8-tih, chin siuN7 beh aN3 oa2 khi3 chng7, ...put-ji7-ko3 si7 khang-su bang7-siong2 nia5, kui-boe2 iau2-si7 ka-ti7 e5 chhui3-noa7-chui2 bong2 thun. Cho3 gin2-a2 e5 si5 ui7-tioh8 seng-chun5 phah-piaN3, iong2-seng5 A-eng kian-kiong5, chu7-lip8 e5 seng3-keh. Chhim-sin3 “u7 khang-khoe3 cho3” chiah si7 hok, cho3 to7 u7 tai7-ke3. Chu7-pi, chu7-than3, chu7-lian5, khit-kiu5 tong5-cheng5, si7 siong7 hou7 lang5 khoaN3 bo5 khi2, bu5-kho2 kiu3-ioh8, chu7-pi e5 lang5! Tui3 bo5 a-bu2 ti7 sin-piN e5 chi2-moai7-hoe, A-eng chin hoaN-hi2, sui-jian5 chiah se3-se3-han3 gin2-a2, kap Ko thiaN-tiuN2 pang3 thiaN-thau5, cho3 chhiu2-kang hia--e5 lau7--e5, siau3-lian5--e5 kang7-khoan2, ti7 cho3 khang-khoe3 tiong than3-chiN5, lai5 tit-tioh8 khoai3-lok8 kap boan2-chiok.
</CL>
<HL>

9
「Khak8！khak8！」一陣khak8痰瀾的聲，將阿瑛挽tng2--來現實世界。阿瑛耳仔gia5-gia5，等一tak久仔，無koh聽著隔壁傳--過-來的嗽聲。原來阿瑛teh斟酌聽看有叫人的玲瓏仔聲--無。講著玲瓏仔聲，就想起彩霜。秀津跋倒彼年彩霜teh讀護校，有護理專門鬥照顧，秀津病後復建加真順序。「阿ma2，」阿瑛第一擺聽彩霜無叫阿婆叫阿ma2：「玲瓏仔是叫人--的neh。阿ma2，peh起peh落、行路攏tioh8-ai3卡細膩--咧oh。」彩霜的關心，一直ui入去秀津的心肝：「老歲仔驚跋，千萬tioh8-ai3小心，絕對boe7用得koh跋倒--neh。」千交代、萬hoan咐：「真濟人跋倒，阿ma2，若倒ti7眠床peh boe7--起-來，彼就歹--囉。」彩霜就是這個好處，真情的關懷，兩下手就會互人感受貼心肝仔--啦 。醫生交代，龍椎骨ham5-sau ai3穿鐵kah衫，秀津嫌熱呣穿，彩霜就有法度aN3伊穿。秀津un tiam3眠床呣peh起來運動，彩霜na2 teh騙gin2仔--咧，硬牽起來行：「筋骨無振動會退化--neh。」若講天生做護士的料，阿瑛認為出自彩霜彼個愛noa3人的nai性--啦 。
Tang時仔ka7號做阿nai，阿瑛boe7記得--啊。彩玉chhim2來鬥腳手時，不時kaN5彩霜來店--li2。彼陣伊才讀國校仔一年，人一phi2仔囝，雖然無咧流鼻--啊，呣koh有一個歹習慣，物件食了，時kiaN5嘴倚去手ng2 hoe5。大概細漢無老母ti7身邊的關係。有一擺，看伊褲lek8--落-去，tiam3厝前溝仔khu5咧放尿，互阿瑛chhoah一tio5。種種歹看相的動作互人好氣也好笑。阿瑛真有耐性ka7教，tauh8-tauh8仔感受著彩霜的嬌態及sai-nai氣。凡勢仔阿瑛家己呣知影，ti7彩霜身上，女性的母愛會得著真大的滿足--啦 。
細漢時，阿瑛時kiaN5及阿姊un tiam3阿母的keh-lang5-kha。尤其hip ti7棉chioh被底，鼻阿母身軀chheng3--出-來的hian3，互伊有講boe7--出-來的溫暖及安全感。生永崧及秋娟了後，阿瑛真自然將母性的愛khng3 ti7兩個gin2仔的身上。呣koh，gin2仔tauh8-tauh8仔大漢，對阿瑛的攬攬抱抱愈來愈閃避。阿瑛感覺in boe7-tang3互伊含ti7嘴--li2、攬ti7身--li2。原本骨肉相黏，將子女看做家己身--li2的一部份，煞愈來愈呣互捏起捏倒。阿瑛真懊惱，是按怎gin2仔愈大漢，會離愈開愈遠--咧？叫in衫加疊--一-領，嫌囉唆。買互穿的衫呣穿，愛家己買奇形怪狀，無品的衫仔裙。三頓食呣chiaN5食，si3-siu3仔khok8-khok8買，烏白食。加講--兩-句-啊，呣--to7大聲應倒tng2--來，無--to7斡--咧做in行。尤其讀國中後煞愈呣是款，不時互阿瑛糟心、操煩。問阿梅，「Gin2仔咧大，攏會按呢--啦 。」阿梅笑伊大驚小怪：「刁持工及你逆，若mai3去做歹，大漢in就會曉想--啊-啦。」講是按呢講，對gin2仔的一舉一動，猶是含--咧驚iuN5，teN7--咧驚扁，抱--咧驚lak。Aih，天下父母心！
呣koh，彩霜個性及in阿姊無仝，及永崧、阿娟koh卡無仝。目色好、嘴甜，真緊就互人好感。Toe3 in阿姊來的時，逐項khang-khoe3都鬥khioh咧做。無偌久，請求及彩玉輪流做，阿瑛一下手就允--伊。彼陣伊tu2互in彼兩個金仔囝、銀仔囝氣kah beh死。原來阿瑛規定逐早起，一個掃內底，一個掃店口，掃了才e7-tang3去讀冊，幾lo7年來攏按呢。一下彩玉in來了後，兄妹開始貧惰--起-來。該掃--的thou5腳呣掃，無，就ou-lou2-bok8-che3，推boe7赴讀冊。一下罵兩句--啊，煞sai7-thai2，tiuN呣食飯！看彩玉in掃手giah8--咧就掃，阿瑛真感慨，koh聽彩霜匎來邊--啊：「阿姨，mai3氣--啊-啦，你氣阮會驚--neh。」互阿瑛一腹火做一下消消--去。大概不時聽彩霜講著話neh來neh去，阿瑛chiaN5貼心，真自然就按呢ka7號做阿nai--啦 。
阿nai boe7像in阿姊hiah恬，加真有話講，有笑神，有tang時仔嘛純情流露。阿瑛問：「你敢hiah愛做khang-khoe3？」「才有thang買芋仔冰食--neh，......有錢，爸爸嘛才thang去chhoe7媽媽tng2--來，......阮teh等媽媽tng2--來neh。」阿香離家出走彼年，阿nai才兩歲，對in母--a應該無印象。In母--a逃家，慶堂到底按怎對in講，阿瑛雖然好奇，嘛歹勢ka7 gin2仔問。一擺無張持講著阿香，彩玉一下手目khou就紅--起-來，阿瑛以後就呣敢提起。到底是khih-khiah的母女情，等待團圓的一日。阿nai就卡天真，ni in父母的結婚相互阿瑛看：「阿姨，你看阮媽媽足sui2--的neh。」有影阿香面模仔真iu3真sui2，看to7 na2 gin2仔--咧。「敢會少歲boe7曉想？都經過hiah濟年--啊，慶堂卡按怎呣tioh8，看ti7 gin2仔的份上，嘛tioh8-ai3 tng2--來啊。」
阿瑛會hiah疼thang3這對糖霜丸，因素真濟。除了乖巧以外，凡勢仔猶是ti7阿瑛kham-khiat的身世。細漢欣羨別人食飽穿好，beh買啥，錢討--咧就有，si3-siu3仔對伊來講，是連想都呣敢想的慾望。看人枝仔冰食kah chhap8-chhap8滴，真想beh aN3倚去chng7，...不ji7過是空思夢想nia5，歸尾猶是家己的嘴瀾水罔吞。做gin2仔的時為著生存拍拚，養成阿瑛堅強、自立的性格。深信「有khang-khoe3做」才是福，做就有代價。自悲、自歎、自憐，乞求同情，是上互人看無起，無可救藥、自卑的人！對無阿母ti7身邊的姊妹花，阿瑛真歡喜，雖然才細細漢gin2仔，及高廳長放廳頭，做手工hia--的老--的、少年--的仝款，ti7做khang-khoe3中趁錢，來得著快樂及滿足。
</HL>