<CL>
  4 
  U7 lang5 kong2 kiat-hun si7 ai3-cheng5 e5 khai-si2, tui3 in nng7-lang5 lai5 kong2 chiaN5 hah8. Sui-jian5 chu7 chap8-hoe7 cho3-hoe2, m7-koh, u7 chia2-te7-cheng5, bo5 lam5-lu2-ai3. Kiat-hun liau2, long2 bo5-kang5--louh. Nng7-lang5 na2 liam5-thi--leh, kam2-cheng5 ho2 kah boe7 kong2--lih. Hoan-tng2-ni5 seN Eng2-siong5, soa3--loh8 Chhiu-koan. Jit8-seng ang-a2-bou2 tu5-liau2 sun5-thau5 khoaN3-boe2, seng-li2 long2 pang3 hou7 in.
  A-eng tin3-tian7 hoaN7-poaN5, Sin-thiam piaN3 goa7-khau2. Tah8-jip8 chhit-chap8 ni5-tai7 e5 Tai5-oan5, saN-tai5 tian7-si7-tai5 i2-keng siau-mou5 khi3 cheng3-lang5 e5 hiu-eng5 seng-oah8. Ka-kang-giap8 khip-khi3 chin che7 long5-chhoan e5 lo5-lek8, beh cho3 bian2 kiaN bo5 thang chiah8, Tai5-oan5-lang5 koh hiah piaN3-si3, bo5-heng5-tiong ke-ke hou7-hou7 chai5-hu3 it-tit8 liap8-chek--khi2-lai5. Tui3 phaiN2-than3-chiah8 piaN3 kau3 e7-tit-koe3, koh piaN3 kau3 chhun--tam7-poh8, seng-oah8 hong-sek toe3 kai2-pian3--louh. ChhiuN7 khoaN3 tian7-si7, chit8-ki chhui3 ma7 tioh8 tam7-sam2--a. Chhut-mia5 e5 “chiah8 boe7 sian7” eng3 lan2 lang5 e5 chhui3 koai chiuN7-chhi7--louh. Kok-chiong2 toa7-se3-pai5 e5 chhui3-chiah8-mih8-a2 ma7 tit8-tit8 bun3--chhut-lai5. Khi3-chui2, kho2-lok8, kap chiaN5 che7 chhiuN2-pai5 e5 ko2-chiap long2 chin chhiuN2-chhi7. Siau-lou7 ho2, tu5-liau2 ui5-tha-lou7, Sin-thiam in ke cho3 chiok che7 teng2-tiong-poaN5. Bo5-eng5 si7 bo5-eng5, than3-chiN5 to m7-bat thiaN hat thiam2--e-koh8. 
  Chit8-kang, Jit8-seng hoaN-thau5 hi2-bin7 tng2--lai5, Sin-thiam oan-na2 beh koaiN-mng5--a. “Khui nng7-koan3 beh8-a2, eng5-am3 beh khin-sang--chit8-e7.” A-eng khoaN3 in ta-koaN bin7 hiah chhun-hong, khui chit8-koan3 ang5-sio-moa5, chhoan5 chit8-phiat-a2 thou5-tau7, koh oat jip8-khi3 chha2 png7. Chian3-au7, tak8-e5 han-chi5-khou chiah8 kiaN--a, beh toh chhoe7 peh8-bi2-png7 pa2 koh khiu7 hiah ho2-chiah8--e5. Sin-thiam tak8-am3 kau2-tiam7-goa7 sang3-hoe3 tng2--lai5, chit-tng3 chha2-png7 choat8-tui3 chau2 boe7 khi3.
  Lan5-tit si7-toa7-lang5 koh cho3-hoe2 lai5. “Kio3 A-eng oa2--lai5...”, Jit8-seng oe7 boe7 soah, A-eng chha2 chit8-poaN5 chheN-chhui3-chhui3 e5 eng3-chhai3 chhut--lai5: “M7-chai a-pa hiah hoaN-hi2, peng-siuN ia7 bo5 chhoan5 thang phoe3-chiu2--e5.” “An2-ne chin ho2--a-lah.” Siu3-tin thau2 chit8-pau “chiah8 boe7 sian7” che7 oa2--lai5, Sin-thiam ka7 thin5 chit8-poe beh8-a2. “Kui2-ni5 cheng5 tak8-e5 long2 chai goan2 chhoa7 sin-pu7,” tan2 A-eng che7--loh8, Jit8-seng khui-chhui3: “Bo5 lang5 chai-iaN2 goan2 ke3 cha-bou2-kiaN2.” “Lin2 a-pa kap goa2 chham-siong5 chiaN5 ku2, tu2-tioh8 chhiang3-suh, kin-a2-jit8 chiah u7 thang pou2 sang3 cha-bou2-kiaN2 ke3-chng.” “Si7 an2-ne--lah, lin2 A-beng5-peh kong2 A-chiong beh kap lang5 hap8-kou2 khui kang-tiuN5 chek an3-chih,” Jit8-seng tui3 lak-te7-a2 jim5 ji7-choa2 chhut--lai5: “Hit-te3 gou7-hun-chhit-li5-goa7 e5 chhan5, iang goa2 ka7 theh8--khi2-lai5-lah.” “KaN2 si7 kau-piN hit-te3 lam3-chhan5?” Sin-thiam bai5-oan3 in a-pa siuN bong2-tong2: “Li2 chai-iaN2 hit-te3 tiong-lang5 pang3 joa7 ku2? Li2 soah khi3 ka7 seng5--lai5... Aih! Ia7 boe7-hiau2 tham3-thiaN khoaN-mai7--leh, chit8-kah tong siu u7 kau3 joa7 che7?” “Hioh! Goa2 long2 leh gong7 leh gong7--a-koh8? TaN, pang5-thau5-a2 sng3--lai5, ji7-pang5 A-beng5-hiaN in siong7 liong5-poe7, kong-chok8-a2 m7-si7 poaN-soa2, to7-si7 chhut-goa7 pun-pho than3-chiah8, sng3-sng3--leh lan2 ia7 m7-si7 cho3 boe7 kau3, thai3 boe7 iong7 tit ka7 be2--leh.”
  “Lin2 a-pa m7-kam khoaN3 A-chiong an2-ne chong5 chiN5, siong7-chhiaN2 iau2-si7 beh cho3 seng-li2, m7-si7 khai ia7 m7-si7 poah8.” Siu3-tin toaN-to tit8-jip8: “Goa2 khng3 lin2 a-pa ka7 be2--khi2-lai5-e5-lah.” KhoaN3 Sin-thiam tiam7--khi3, Siu3-tin tauh8-tauh8-a2 khui-phoa3: “A-hoe pi2 goa2 tai7-seng ke3--lai5, in A-beng5 kau7-peN7 kau7-soa-sap, saN-e5 cha-bou2-kiaN2 iong7 chiN5 chit8-e5 siong koe3 chit8-e5. Khai-chiN5 na2 teh lau5-chui2--leh, chhun ng3 A-chiong chit8-ki chhiu2-kut teh than3. Hou7 phiN--tam7-poh8-a ma7 bo5 kau3 toh!” “A-thiam boe7-hiau2 siuN7,” A-eng bin7-cheng5 poe ka7 in thin5 chhit, peh-hun tiN7: “Kin2 na2 iong7, bo5, chhai3 e7 leng2--khi3.” “Si7 kong2 a-pa, lan2 kaN2 cho3 e7 khi3?” A-thiam iau2-boe7 hong3-sim: “Ham5 sam-chhit-ngou2 hia, u7 chiaN5-kah-te7--a neh.” “Chit kui2-ni5 lai5, tu5-liau2 sang3 tiam2-sim, tang-si5 bat hou7 lin2 loh8-chhan5? Poh tiu7-a2 u7 poh-tiu7-a2-ki, so-chhau2 u7 ti7-chhau2-che, koah tiu7-a2 u7 koah-tiu7-a2-pan, hang7-hang7 choan-giap8-hoa3.” Jit8-seng ju2 kong2 ju2 u7 cheng-sin5: “Lian5 chhek-a2-pau to ka7 li2 chhia kau3-ui7 oh.” “I-seng kong2 lin2 a-pa tioh8 ke-kiam2 tin2-tang7, hou7 lau5-koaN7 sip-a2 siong7-ho2.”
  Siu3-tin ke chan7 chit8-ku3: “Ke sun5 chit8-te3-a2 chhan5-chui2, ke lau5 chit8-e7 koaN7, ma7 ke tng5-hoe3-siu7.” “Thau5-tu2-chiah goa2 kong2 boe7 soah, chit-te3 chhan5 be2 hou7 A-eng,” Jit8-seng ka-tiong7 gi2-khi3: “Sng3 pou2-sang3 hou7 cha-bou2-kiaN2 ke3-chng.” “M7-si7 kang7-khoan2 hou7 goan2.” Sin-thiam chhio3-chhio3-a2 in3. “Bo5 chin kang5 oh, koe3 hou7 A-eng e5 mia5, i2-au7 lin2 beh an2-choaN2 hoat8-loh8, tioh8-ai3 A-eng tam3-thau5 oh.” Jit8-seng chiong ji7-choa2 kap in3-a2, phou7-a2 kau hou7 A-eng: “Chit8-ni5-tang bi2-bu2 e7 jip8 li2 e5 phou7-a2-te2.” “A-pa bian2 an2-ne--lah,” A-eng na5-au5-kong2 kiong7 beh tiN7--khi2-lai5. Siu3-tin chhiu2 ka7 khan oa2--lai5 ni ji7-choa2: “Li2 kai tit--e5, long2 si7 chit kui2-ni5 lin2 ang-a2-bou2 piaN3-si3 than3--e5.” “A-pa, ah goa2--leh?” “Chiah teh tan2 li2 chit-ku3 oe7 nia5.” Jit8-seng liau5-liau5-a2 mng7: “Li2 ai3 tih8 siaN2?” Sin-thiam siuN7 kui-pou, soah siuN7 boe7 chhut ai3 siaN2. “Goa2 chhiuN7 li2 chit-e5 ni5-hoe3, na2 chit8-chiah chhiah-gu5-a2--leh, hoe3 taN--leh Chiang-hoa3, Tai5-tiong si3-ke3 khi3 be2-be7, long2 m7-chai thiam2. Chit-ma2 khoaN3 A-eng hiah chhau-lo5, chiah chai-iaN2 lin2 a-bu2 ma7 an2-ne chhau--koe3-lai5.”
  Jit8-seng khui-lou7 hou7 Sin-thiam: “Lin2 A-khiam-chek in Hok--a tng2 phu-leh-suh, tng3-tiau7 nng7-chaiN2 cheng2-thau5-a2, siuN7 beh lai5 thoa7 sai-a2-kang, li2 khoaN3 an2-choaN2?” “KaN2...kaN2...ma7 ho2.” “Lang5 chai chiah8 chai cho3,” Siu3-tin thiaN3-kiaN2 jip8-sim: “Than3-chiN5 e5 ke-si boe7 chhin3-chhai--li2. Lan2 chit-tai5 suh-pah-luh e7 kou3-lou7--a, lai5 oaN7 sin, lin2 ma7 cho3 khah u7 khang-khoe3, ho2--m7?” Sin-thiam thiaN beh oaN7 sin-chhia, tong-jian5 hoaN-hi2 kah. “Che si7 kut-lat8, piaN3-si3 tit--lai5-e5,” hit-am3 A-eng ti7 Sin-thiam hiN-khang-kin liam7 kui2-lo7 pian3: “Lan2 teh cho3, a-pa, a-i in long2 khoaN3-hian7-hian7--lah.” 
  ThiN u7 put-chhek hong-hun5, lang5 u7 tan3-sek8 ho7-hok8! Se3-to7 bu5-siong5, chu3-si2--e5, aih! Beh siam2 ma7 siam2 boe7 koe3. A-eng ji7-kau2-hoe3, ia7-si7 Eng2-siong5 kok-hau7 jip8-hak8 hit-ni5. Khoai3-lok8 an-ek, peng5-cheng7 bu5-pho e5 seng-oah8 tut8-jian5 hou7 lang5 phah-phoa3! Chit8-tai5 ho2-si2 m7-si2 e5 hoe3-but8-a2, sai2 siuN hiong5, tng2-khah-buh si5 tng2 boe7 koe3. Soah chhiong koe3 tiong-iong hun-keh-to2, bin7-tui3-bin7 kiat tui3 Sin-thiam sai2--lai5 e5 siuN-a2-chhia, pong7...chit8-e7! Thoh-lak-khuh un-chiang3 kap A-hok pong7 si2 chai7-tiuN5. Sin-thiam kip-sang3 peN7-iN7, sui-jian5 tiong-kan u7 hoe5-hun5 koe3--lai5, “lak8-chap8 kong-li2 kiat lak8-chap8 kong-li2 e5 sok-tou7, ngou2-chong7 liok8-hu2 hmh kah soaN3-me5-me5, thai3 kham-e7-tiau5?” Thoa bo5 saN-kang, Sin-thiam ban7-hang7 pang3--leh, cho3 i khi3--lah. 
</CL>
<HL>

4 
有人講結婚是愛情的開始，對in兩人來講chiaN5合。雖然自十歲做夥，呣koh，有姐弟情，無男女愛。結婚了，攏無仝--囉。兩人na2粘thi--咧，感情好kah boe7講--哩。翻tng2年生永崧，續--落秋娟。日昇翁仔某除了巡頭看尾，生理攏放互in。
阿瑛鎮殿hoaN7盤，紳添拚外口。踏入七十年代的台灣，三台電視台已經消mou5去眾人的休閒生活。加工業吸去真濟農村的勞力，beh做免驚無thang食，台灣人koh hiah拚si3，無形中家家戶戶財富一直粒積--起-來。對歹趁食拚到會得過，koh拚到chhun--淡-薄，生活方式toe3改變--囉。像看電視，一ki嘴嘛著tam7-sam2--啊。出名的「食boe7 sian7」應咱人的嘴乖上市--囉。各種大細牌的嘴食物仔嘛直直bun3--出-來。汽水、可樂，及chiaN5濟廠牌的果汁攏真搶市。銷路好，除了維他露，紳添in加做足濟頂中盤。無閒是無閒，趁錢都呣bat聽喝thiam2--的koh8。 
一工，日昇歡頭喜面tng2--來，紳添oan-na2 beh關門--啊。「開兩罐麥仔，eng5暗beh輕鬆--一-下。」阿瑛看in ta官面hiah春風，開一罐紅燒鰻，chhoan5一phiat仔土豆，koh斡入去炒飯。戰後，大家番薯khou食驚--啊，beh叨chhoe7白米飯飽koh khiu7 hiah好食--的。紳添逐暗九點外送貨tng2--來，這頓炒飯絕對走boe7去。
難得序大人koh做夥來。「叫阿瑛倚--來...」，日昇話未煞，阿瑛炒一盤青翠翠的eng3菜出--來：「呣知阿爸hiah歡喜，冰箱也無chhoan5 thang配酒--的。」「按呢真好--啊-啦。」秀津thau2一包「食boe7 sian7」坐倚--來，紳添ka7 thin5一杯麥仔。「幾年前大家攏知阮娶新婦，」等阿瑛坐--落，日昇開嘴：「無人知影阮嫁查某囝。」「Lin2阿爸及我參詳chiaN5久，tu2著chhiang3-suh，今仔日才有thang補送查某囝嫁妝。」「是按呢--啦，lin2阿明伯講阿章beh及人合股開工廠chek an3-chih，」日昇對lak袋仔jim5字紙出--來：「彼塊五分七厘外的田，央我ka7 theh8--起-來-啦。」「敢是溝邊彼塊lam3田？」紳添埋怨in阿爸siuN莽tong2：「你知影彼塊中人放偌久？你煞去ka7承--來... Aih！也boe7曉探聽看mai7--咧，一甲tong收有到偌濟？」「Hioh！我攏咧戇咧憨--啊koh8？TaN，房頭仔算--來，二房阿明兄in上狼狽，公族仔呣是搬徙，就是出外奔波趁食，算算--咧咱也呣是做boe7到，汰boe7用得ka7買--咧。」
「Lin2阿爸呣甘看阿章按呢chong5錢，尚且猶是beh做生理，呣是開也呣是跋。」秀津單刀直入：「我勸lin2阿爸ka7買--起-來-的-啦。」看紳添恬--去，秀津tauh8-tauh8仔開破：「阿花比我代先嫁--來，in阿明厚病厚soa-sap，三個查某囝用錢一個siong過一個。開錢na2 teh流水--咧，chhun ng3阿章一支手骨teh趁。互phiN--淡-薄-啊嘛無到叨！」「阿添boe7曉想，」阿瑛面前杯ka7 in斟七、八分tiN7：「緊na2用，無，菜會冷--去。」「是講阿爸，咱敢做會去？」阿添猶boe7放心：「Ham5三七五hia，有chiaN5甲地--啊neh。」「這幾年來，除了送點心，tang時bat互lin2落田？播稻仔有播稻仔機，so草有治草劑，割稻仔有割稻仔班，項項專業化。」日昇愈講愈有精神：「連chhek仔包都ka7你車到ui7 oh。」「醫生講lin2阿爸tioh8加減振動，互流汗濕仔上好。」
秀津加chan7一句：「加巡一塊仔田水、加流一下汗，嘛加長歲壽。」「頭tu2-chiah我講未煞，這塊田買互阿瑛，」日昇加重語氣：「算補送互查某囝嫁妝。」「呣是仝款互阮。」紳添笑笑仔應。「無真仝oh，過互阿瑛的名，以後lin2 beh按怎hoat8落，tioh8-ai3阿瑛tam3頭oh。」日昇將字紙及印仔、簿仔交互阿瑛：「一年冬米bu2會入你的薄仔底。」「阿爸免按呢--啦，」阿瑛嚨喉管強beh tiN7--起-來。秀津手ka7牽倚--來ni字紙：「你該得--的，攏是這幾年lin2翁仔某拚勢趁--的。」「阿爸，ah我--咧？」「才teh等你這句話nia5。」日昇liau5-liau5仔問：「你ai3 tih8啥？」紳添想規晡，煞想boe7出ai3啥。「我像你這個年歲，na2一隻赤牛仔--咧，貨擔--咧彰化、台中四界去買賣，攏呣知thiam2。chit-ma2看阿瑛hiah操勞，才知影lin2阿母嘛按呢操--過-來。」
日昇開路互紳添：「lin2阿謙叔in福--a tng2 phu-leh-suh，tng3掉兩指cheng2頭仔，想beh來thoa7 sai仔工，你看按怎？」「敢...敢...嘛好。」「人知食知做，」秀津疼囝入心：「趁錢的ke-si boe7 chhin3-chhai--li2。咱這台suh-pah-luh會顧路--啊，來換新，lin2嘛做卡有khang-khoe3，好--m7？」紳添聽beh換新車，當然歡喜kah。「Che是骨力、拚勢得--來-的，」彼暗阿瑛ti7紳添耳孔根唸幾lo7遍：「咱teh做，阿爸、阿i in攏看現現--啦 。」 
天有不測風雲，人有旦夕禍福！世道無常，註死--的，aih！Beh閃嘛閃boe7過。阿瑛二九歲，也是永崧國校入學彼年。快樂安逸、平靜無波的生活突然互人拍破！一台好死呣死的貨物仔，駛siuN雄，tng2-khah-buh時tng2 boe7過。煞衝過中央分隔島，面對面kiat對紳添駛--來的箱仔車，pong7...一下！Thoh-lak-khuh un-chiang3及阿福pong7死在場。紳添急送病院，雖然中間有回魂過--來，「六十公里kiat六十公里的速度，五臟六hu2 hmh kah散me5-me5，汰堪會tiau5？」拖無三工，紳添萬項放--咧，做伊去--啦。 
</HL>