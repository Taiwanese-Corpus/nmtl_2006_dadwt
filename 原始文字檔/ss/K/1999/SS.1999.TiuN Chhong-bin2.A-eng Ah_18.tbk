<CL>
  18 
  Chit8-e7 gin2-a2 long2 bo5 ti7--leh, chek8-bok8 soah pian3 A-eng seng-oah8 e5 chit8 pou7-hun7. A-eng chin siuN7 hioh-khun3-jit8-a2 koh kio3 A-nai tau3-kha-chhiu2, siong7 bo5 ma7 bong-bong khoaN3-khoaN3--leh. M7-koh me5-ni5 A-nai beh kho2 ko-tiong--a, tioh8 hou7 ke-kiam2 thak8 chit8-e7 chheh. “Goan2 beh kho2 hou7-su7--neh,” Mng7 i si7 an2-choaN2 beh cho3 hou7-su7, “Sit8-sip8 to7 u7 chiN5 thang nia2--neh.” Oan5-choan5 si7 san3-hiong-lang5 tau, phaiN2-mia7-kiaN2 e5 khau2-khi3, hou7 A-eng thiaN-tioh8 sim-sng koh sim-thiaN3: “Kho2-tiau5 a-i5 be2 sin-saN hou7 li2 chheng7.” Chu7 se3-han3 nng7-chi2-moai7 saN-a2-khou3 long2 khioh A-koan e5. A-nai tioh8 koh khioh Chhai2-giok8 chheng7--koe3-e5, thui3 kau3 i chheng7, saN ke chin chau--louh.
  Kheng3-tong5 chit8-goeh8-jit8 than3 joa7 che7 i siong7 chai, chap8-kang goeh8-kip, kiam cho3 soaN3-kang, cheng3-chhai3, chit8-goeh8-jit8 saN-ban7-khou chhin3 boe7 khi2. Na7 kan-taN chhi7 nng7-e5 gin2-a2, iau2 boe7 hat--leh, sam-put-gou7-si5 tioh8 kia3 tng2-khi3 hou7 lau7-pe7 kap tiuN7-lang5-pa5, khou3-te7-a2 put-si5 to kheng5 kah ta-ta. Chin han3-tit khoaN3-tioh8 cha-pou-lang5 hou7 chhu3-lai7 taN3-thau5 teh kah kiong7 beh am2 piN2 ko khi3, siuN7-siuN7--leh, sit8-chai7 pi-ai.... A-eng beh tau3-kha-chhiu2, chi2-u7 hou7 cheng3-chai3, than3 chit8-e7 kang-chiN5-a2 nia5. Chit-ma2 koh tioh8-ai3 an2-choaN2 hou7 in ta-ke-koaN, kheng2 chiap-siu7 in e5 in-ian5 lai5 thau5-thiaN3..... 
  Ki5-sit8 hou7 A-eng thau5-thiaN3 e5 tai7-chi3, bak8-chiu cheng5 to7 u7 chit8-kiaN7, e5-a2-chhiuN2 beh koaiN-chhiuN2--a. “Kang-lang5 chhiaN3 bo5 si7 chit8 hoe5-su7.” TiuN chhiuN2-tiuN2 kong2-tioh8 keng-eng5 e5 khun3-keng2, oe7-sai2 to7 che7: “ToaN-ke3 the5 boe7-koan5, seng5-pun2 it-tit8 phong3-tiuN3. Iu5-ki5 oan5-kang chu7-chu2-seng3 na2 koan5, tak8-hang7 to beh chiau3 lo5-ki-hoat lai5. Khap8-tioh8 to7 khong3-cheng, hou7 thau5-ke-lang5 sim-thau5 tam2-tam2. Theh8 ka-pan lai5 kong2, chin3-cheng5 koaN2 chhut-khau2, khoaN3 hoe3-kui7 chhia--lai5-a, sou2-u7 oan5-kang siong7-ha7 it-sim piaN3 thau3-me5, hut thiN-kng. Kau3 chng ho2 loh8 kui7, sui5-e5-a2 sui5-e5 na2 phoa3 toa7-peN7--leh, tang-to2 sai-oai phiang7 to2 chai7-te7. SiaN2-mih ka-pan-hui3? Tak8-e5 iau2 m7-si7 toa7-mi7-keN, kiam5-moai5-a2 chiah8 kah suh-suh-kio3. I2 chhiuN2 ui5 ke, bo5 sun7-li7 chhut-khau2, chiN5 beh toh lai5? Ka-pan-hui3 i3-su3, i3-su3, ia7 bo5 leh ke3-kau3. Nah u7 chhiuN7 chit-chun7, sin-lo5 khap8-tioh8 to7 beh cheng koan5-ek.
  M7-si5 kheng5-hun thau5-ke khok8, pak-siap kang-lang5, bo5 to7 keng-the2 thau5-ke bo5-liong7. Goan5-pun2 tak8-e5 chheng7 kang7-nia2 saN-a2-khou3, kui-boe2 soah kong2 thau5-ke thah8 se-chong, sin-lo5 chheng7 khang-khoe3-saN. Sim-koaN khi3 hou7 chau2 nng7-peng5, kang-chhiuN2 na2 leh kang-chhiuN2--leh. Ai3 kong2 chhio3 e5 TiuN chhiuN2-tiuN2, bian2-put-liau2 chu7-ngou2 siau-khian2: “In kong2 goa2 siok8 sin-lo5-thau5, thau5-ke-boe2, goa2 thiaN in e5 oe7, teng2-sin khang-khoe3-saN, kha long se-chong-khou3, tu2-ho2 cho3 chioh8-bo5-a2-sim.” TiuN chhiuN2-tiuN2 kong2 thau5-ke-boe2, A-eng e7 liau2-kai2. Kou2-tu chit8-sut-a2, pai5 bo5 seN-siuN3, chham-u2 koat-chhek, koan5-han7 iu2-han7. “Kou2-tong-hoe7 koat-teng7--loh8-lai5, koaiN-chhiuN2! Seng-chai5 siat-pi7 soa2 E7-mng5, sou2-u7 oan5-kang soa2 khi3 kang7 kong-si, ka-kang-khu-chhiuN2 siong7-pan. Na7 boe7 hong-pian7, chu-khian2!” “Ah chhiuN2-tiuN2 li2--leh?” A-eng chiaN5 koan-sim. “Ai3 cho3 khong-tiong poe-lang5--a. Sou2-u7 kan3-pou7, long2 ai3 u7 nng7-thau5 lun5-tiau3 e5 sim-li2 chun2-pi7.” TiuN chhiuN2-tiuN2 tui3 jit8-au7 khang-khoe3 e5 thiau-chian3, lau5 chhut bu5-kho2 nai7-ho5 e5 siok-bok8 sin5-cheng5: “I2-au7 Tai5-oan5 chiap-toaN, E7-mng5 chhut-hoe3. Tai5-oan5 kan-taN cho3 koaN2-kin2, hok8-chap e5 se3-tiuN tiaN7-toaN nia5--lah.”
  E5-a2 kang-tiuN5 na7 koaiN, tui3 sio2-sio2 e5 chng-kha eng2-hiong2 chin toa7, kho3 i chiah8-chheng7--e5 iau2 boe7 chio2--ne. Mai3 kong2 kau phoe5-a2, toa3-a2, che3-e5 ngou2-kim, tai7-kang hia--e5, lian5 A-eng kau hoe2-sit8-liau7--e5 to khi2 khiong2-hong. Chu7 Beng5-ki5 khi3 Thai3-kok, ka-kang ju2 lai5 ju2 bai2. Koh hou7 chhai3-chhia chng-thau5 chng-boe2 sun5 chit8-lian3, chhai3-ke3-a2 giap8-chek tit8-tit8 kang3--loh8-lai5. Chit-ma2 bo5 kau hoe2-sit8-liau7, tui3 A-eng lai5 kong2, kiam2 than3 nia5. Tui3 A-tian2 in ang-bou2 to7 chin boe7-ho5 louh, than3 boe7 koe3 kang, khah su khi3 chiah8 thau5-lou7. Tak8-e5 chham-siong5 koh chham-siong5, A-eng tan-tok8 thaN2--khi2-lai5 ma7 bo5 khui3-lat8, bah-tiam to7 ai3 choan-bun5 chit8-e5 lang5 hoat8-loh8. Kui-boe2 A-tian2 ang-bou2 theh8 khi2-lai5 cho3. Hap8-hoe2 kiat-sok, siau3-bak8 sng3 chheng, chhai3-ke3-a2 soe3 A-tian2 ang-bou2 keng-eng5. A-eng kui-sim kou3 kam2-a2-tiam3, Siu3-tin to7 ke chiok chheng-eng5--louh.
  Che si7 it-kiu2-pat-pat-ni5 joah8--lang5 e5 tai7-chi3. A-nai i2-keng kho2-tiau5 hou7-hau7, A-eng ka7 Siu3-tin kong2 beh chhoa7 Chhai2-giok8 chi2-moai7, khi3 Tai5-tiong hak nng7-nia2-a2 saN. KhoaN3 in ta-ke e5 gan2-sin5, na2-chhiuN7 teh mng7, “Ah Kheng3-tong5 u7 toe3--khi3-bo5?” A-eng tiau-i3-kou3 teN3-chheN, lau5 hou7 i khi3 ioh. Chu7 A-koan khi2 hoan-a2-bin7 hit-pai2, Siu3-tin sun7-soa3 soeh-kau3, ma2-sun-a2 na2 u7-sim, na2 bo5-i3, ku3-ku3 to chhak8 A-eng e5 sim-koaN. Chap8-hoe3 pun--lai5, Siu3-tin sioh i na2 mia7, A-eng ma7 toe3 Sin-thiam kio3 “a-i”. To7-si7 ke3 liau2, kang7-khoan2 an2-ne kio3. Siu3-tin tui3 i lai5 kong2 sui-jian5 u7 nng7-chiong2 sin-hun7, ti7 A-eng sim-bok8-tiong, eng2-oan2 si7 i chun-tiong7 e5 “a-i”. Jit8-seng kam2-a2-tiam3 cho3 e7 chai7, e7 khi2-sek, tiong2-toa7, oan-na2 Siu3-tin thai3 giam2-nge7, thai3 khiang3-kha--leh. Chian3-au7, tak8-e5 bo5 thang chiah8, but8-chu pho-tong7 kah chiok li7-hai7. Siu3-tin lang5-a2 taN--leh, chng-kha si3-ke3 khi3 chhai2-be2. Chhek-a2, thou5-tau7, han-chi5, ke-a2 ah-a2.... Long2-si7 chit8-keng chit8-keng khi3 mng7, chit8-taN3 chit8-taN3 be2--jip8-lai5, chiah u7 thang hou7 Jit8-seng taN khi3 be7..... Sin-sin khou2-khou2 e5 lau5-koaN7-chiN5, tauh8-tauh8-a2 liap8-chek, kam-a2-tiam3 chiah lioh8-lioh8-a2 u7 chit8-e7 ki-chhou2. Seng-li2 phaiN2 cho3, chiN5 oh than3, A-eng si7 chin liau2-kai2. Si7 kong2 kin-a2-jit8 thai3 u7 chhun--chit8-te3-a, to7 hiam5 lang5 san3, khoaN3 lang5 bo5. A-i boe7-cheng7-boe7 oe7 seng kong2 tho3-thau5, ou2 khut-a2 ka7 lop--leh, hou7 i boe7-tin2 boe7-tang7, boe7 chhun-kha chhut-chhiu2--li2. Kam2 e7 khoaN3-chhut Kheng3-tong5 bo5 ho2 e5 chit8-bin7? ... SiuN7-siuN7--leh bo5 kho2-leng5, na7 chang2-tioh8 phoa3-phah, cha2 to7 ka-iu5 ka-chhou3 iah-iah--chhut-lai5.....
  Aih, a-i ma7 thai3 boe7-haiu2 the3 lang5 siat-siong2--lah. A-eng chhia sai2--leh, si3-e5 lang5 lai5 kau3 Tai5-tiong. Chhia theng5 ti7 kong-hng5-piN theng5-chhia-tiuN5, iong7 kiaN5--e5 kau3 Oan2-tong-pah-hoe3. Nng7-chi2-moai7 joa7 hoaN-hi2--leh, ti7 siau3-lu2-koan2, chia bong-bong hia khoaN3-khoaN3, tak8-nia2 saN to sui2, tak8-su to hap8-i3. A-eng chit8-lang5 ka7 be2 nng7-su, koh su-te2-ha7 kio3 tiam3-oan5, liah8 in e5 chhu3-chhioh, chit8-lang5 theh8 poaN3-taN2 e5 lai7-saN-a2-khou3. Iu5-ki5 Chhai2-giok8 ko-saN--a, sin-chai5 tng teh pian3-hoa3, m7-na7 ai3 hah8-su, koh tioh8 boe7 khi3 gai7-tioh8 hoat-iok8. Bo5 lau7-bu2-a2-kiaN2, chi2-u7 ti7 cha-bou2 gin2-a2-phoaN7 lai7-te2, tit-tioh8 chu-sin3, chin ui5-lan5 in--louh. Pun2-chiaN5 A-eng hap8-i3 chit8-nia2 hiu-eng5-hok8, beh be2 hou7 Kheng3-tong5. Kheng3-tong5 bo5-ai3 chheng7 hiah ho2--e5, A-eng ia7 bo5-ai3 chhek i e5 i3, sui5-chai7 i tiam3-khau2--a, phiaN kui-toa7-tui hia keng2 chit8-nia2, khoaN3 boe7 koe3-sim, A-eng koh ke ka7 hiahN chit8-nia2. Tiong-tau3-tng3 khoaN3 gin2-a2, kong-ke chit-hang7 chiah8 chit8-chhui3, hit-hang7 kio3 chit8-sut-a2, lian5-chiah8 kui2-lo7 khoan2. A-eng bo5 siaN2 chiah8, ma7 toe3 in pa2--khi2-lai5. A-nai iau-kiu5 khoaN3 tian7-iaN2: “Goan2 lian5-soa3 beh khoaN3 nng7-chhut oh.” Chng-kha gin2-a2 to7-si7 chng-kha gin2-a2. “Han3-tit ti7-si5 chhut--lai5,” A-eng khoaN3 i hiah saiN5-nai-khui3, hiah-ni7 phan3-bong7, ka7 Kheng3-tong5 kong2: “Hou7 in chhit-tho5 khah hoaN-hi2--leh-lah.” Chu7 an2-ne siau3-lian5--e5 kiaN5 siau3-lian5 e5 lou7, lau7--e5 kiaN5 lau7--e5.
  Iok teng7 si5-kan tiam3 theng5-chhia-tiuN5 tan2-hau7. A-eng chiaN5 che7 oe7 beh kap Kheng3-tong5 kong2, chit8-si5 soah m7-chai tui3 toh kong2-khi2. Kong-hng5 lang5 che7, bin7-cheng5 long2 hit-lo7 siang-siang tui3-tui3--e5. Tai7-khai3 siu7 khi3-hun kam2-jiam2, A-eng kheh oa2, chhiu2 chhun-khi3 hou7 khan. I bat teh siuN7, chhim2 sek8-sai7 si5, Kheng3-tong5 na7 sai2 hit-khoan2 chhi5--ko-khui3, i it-teng7 boe7 chhap--i. Tian-to3 i long5-poe3, lok8-phek-khoan2, khip-in2 A-eng e5 chu3-bok8. U7 tang-si5-a2, A-eng kam2-kak Kheng3-tong5 chin bo5 cha-pou-lang5-khoan2. I2 than3-chiN5 lai5 kong2, chiN-khoeh lang5 kok-hau7-a2 pit-giap8, than3-chiN5 than3 kah sio-loah-loah. Che kho2-leng5 kap pun2-seng3 u7 koan, bo5 chhui3 sui2, boe7 nng3-chng3. Kiu-kiu-lun-lun, chun2 ki-hoe7 lai5, ma7 sui5 hou7 soan--khi3. Koh hou7 A-hiong piN3--chit8-e7, eng-hiong5 ho2-han3 chai loh8 chha5-bi2-iu5-iam5, liam5-mi bu2 si7-toa7, liam5-mi chong5 si7-se3, kan-taN saN-tng3 to e7 hou7 jiau3 kah oai-io--khi3! “Kong-si Chiang-hoa3 khi2 chiah-e5 hoan3-chhu3, i7-teng7 me5-ni5 beh kiat-sok. Jin5-oan5 bo5 tiau3 tng2-khi3 Tai5-pak, tioh8 soa2 khi3 pat8-ui7 kang-te7.” Chin bo5 kan2-tan Kheng3-tong5 seng khui-khau2: “Chit-ma2 kang-su7 choan5 goa7-pau, bian2 iong7 siaN2-lang5, kong-si ma7 kou2-le7 lang5 the3-hiu..... Goa2 siuN7 beh the5-cha2 lai5 pan7 the3-hiu.” A-eng siuN7 beh mng7 the3-hiu liau2 chhong3 siaN2, iau2-si7 lun2--leh thiaN i kong2. “In ka7 goa2 sng3 liau2, lian5 lo5-po2, chong2--a kiong7--a, tai7-khai3 nia2 u7 pah-peh-ban7.” A-i khoaN3 lang5 bo5 e5 tai7-chi3, chin siong-tioh8 Kheng3-tong5 e5 chu7-chun-sim. Ui7-tioh8 an2-ne, A-eng it-chai3 po2-cheng3, beh kap i tong5-kam kiong7-khou2, chi2 kiu5 ai3 hou7 i si5-kan.... Pah-peh-ban7 tui3 Kheng3-tong5 lai5 kong2, teng2-i5 choan5-pou7 chai5-san2. Chit8-si3-lang5 piaN3 kau3 taN e5 tai7-ke3.
  A-eng sim-lai7 kam2-tham3, soah kam2-kak chhi-liang5.... “Goa2 siuN7 kong2 goan2 lau7-pe7, tiuN7-lang5 hia chit8-kang5 theh8 chap8-ban7 hou7 in, a-pa ui7-peN7 ioh8-a2-chiN5 ma7 chin siong, chhun--e5 lau5 tiam3 sin-piN.....” A-eng chhim-chhim kam2-siu7 a-i e5 li7-hai7. Iong7 oe7 tho3--leh, beng5-si7 li2 na7 beh ke3, si7 ke3 chit-khoan2 sin-ke3 e5 lang5. Sim-lai7 chit8-pak-hoe2, ju2 siuN7 ju2 khi3, khi3 kah in2-toh8, hiaN5-me2 i e5 tau3-chi3: “Beh cho3 bian2 kiaN bo5 thang chiah8, lan2 na7 e7 cho3, to7-si7 choe3-toa7 e5 heng7-hok.” Kah ah8 hi5 kap he5 boe7-tang3 kiam-tit, kap Kheng3-tong5 cho3-hoe2 si7 chiah-ni7-a2 khoai3-lok8! Ho5-pit chim3 tiam3 kam2-a2-tiam3, tan2 seN-kou chhau3-phu2! I chiah si3-chap8-saN-hoe3 nia5, thai3 tioh8 ka-ti7 koaiN tiam3 pang5-keng-a2 te2 teh gong7-sin5, gong7-sin5? I ai3 thiaN-tioh8 siaN, khoaN3-tioh8 lang5-iaN2. U7 lang5 teh koan-sim, the2-thiap i. Koan-sim i e5 koaN5-joah8, si7 an2-choaN2 e7 bin7-iu bin7-kat? The2-thiap i moai5 png7 thai3 chiah8 boe7 loh8? Am3-si5-a2 nah e7 chhia lai5 chhia khi3 khun3 boe7--khi3? Mng7 chit-khui3-a2 thai3 long2 bo5 thiaN-tioh8 chhio3-siaN...?
  Ah, A-eng e5 hi2-nou7 ai-lok8, si7 joa7 ng3-bang7 Kheng3-tong5 lai5 kap i hun-hiong2, hun iu. Ai3 piaN3 chiah e7 iaN5, na7 bo5 theh8 chhut heng5-tong7, iong2-kam2 khi3 cheng-chhu2, lan5-sia3 leng5-sia3.... Khoai3-lok8, heng7-hok, ng3-bang7 e5 jit8-chi2, boe7 ka-ti7 chhoe7 oa2--lai5-lah. “Goa2 e7-tang3 koh chiah8 thau5-lou7,” Kheng3-tong5 e5 oe7 poe tui3 A-eng hiN7-khang-kin lai5: “Chhou-tang7 goa2 iau2 u7 hoat--li-leh.” “Goa2 bo5-ai3 hou7 li2 cho3 chhou-tang7--e5,” A-eng thiaN-tioh8 chiaN5 m7-kam: “Khin-kho2 to7 ho2, khin-kho2 to7 ho2.” M7-chai khi3 hou7 siuN7-tioh8 siaN2, pian3 kah kam2-khai3 ban7-chheng, na2-chhiuN7 teh chu7-gian5 chu7-gi2: “Ki5-sit8 A-hoe kong2 liau2 siong7 tioh8, chit-ma2 e5 lang5, chiah8, m7-si7 bun7-te5, siong7 iau3-kin2 si7 chiah8-tioh8 e7 song2 boe7, khi2-mou e5 bun7-te5.” Goan5-lai5 A-hoe u7-hoe3, u7 khah bo5-hoat--tit-a, in A-chong kio3 i mai3 cho3, beh chhoa7 tng2-khi3 toa3 cho3-hoe2. M7-koh, i kap in sin-pu7 boe7 hah8, in sin-pu7 koh m7-bat lai5 ho2-chhui3. “Ia7 m7-si7 leh bo5 tang3 chiah8, chiah8 chit8-tng3 png7 tioh8 khoaN3 i e5 khou2-koe-bin7, ho5-mih-khou2--leh!”
  A-hoe khiau5-khi-seng3, chng--nih ia7 m7-si7 bo5 lang5 chai, si7 kong2 chit8-ke-lang5 chit8-ke-tai7, to bo5 leh chiah8-pa2 siuN eng5, lang5 beh chhap-chhap li2--leh. Ki5-sit8 A-eng beh kong2--e5, kin-a2-jit8 lan2 lang5 tui-kiu5 e5 bok8-phiau, “chiah8” i2-keng m7-si7 bun7-te5, eng3-kai u7 keng7-ka chhim e5 i3-gi7 ti7--leh. Che i3-gi7 e5 ku7-siong7 si7 siaN2-mih? Tai7-khai3 m7-si7 im-tim5, chek-bok8, khang-hi, i-lai7 lang5 e5 seng-oah8, eng3-kai sian-iam7, khai-long2, chhiong-sit8, chu7-sin3 boan2-boan2 teh hiang2-siu7 jin5-seng chiah tioh8. “Goa2 e5 sim, li2 eng3-kai e7 chai.” A-eng chhiu2-chaiN2 ka7 giap8 an5. “Li2 ma7 chai goa2 e5 sim.” Kheng3-tong5 hoan2 giap8 an5 to2--koe3-lai5: “Li2 liam5-mi sio liam5-mi leng2, goa2 ai3 koh theng3-hau7 joa7 ku2?” “Boe7 ku2--a-lah,” A-eng kam2-kak chin pho7-khiam: “Goa2 siuN7 thiat--a, lan2 e5 tai7-chi3, lan2 lai5 phah-sng3 to7 ho2.” “Si7--a, ia7 bo5 it-tioh8 lin2 tau e5 thng kap liap8, a-i si7 beh an2-choaN2 ka7 lan2 tong3.” Kheng3-tong5 loe7-sim iau2-si7 boe7 peng5-heng5: “Ho2-giah8 cho3 i teh ho2-giah8, lan2 ia7 bo5....” “Mai3 kong2 ho2--bo5,” A-eng ka7 phah-tng7 kou2-peN3: “Li2 kam2 boe7 tan2--li-a?” Nng7-lang5 soah chu7 an2-ne tiam7--khi3. Iau2-si7 A-eng hoat-kak khi3-hun hou7 phah-phaiN2: “KiaN5 kah kui seng-khu koaN7--a,” Khin-siaN cheng-kiu5 Kheng3-tong5 e5 i3-kian3: “Chhoe7 chit8-ui7-a2 lai5 hioh-khun3 ho2--m7?.... Si5-kan iau2 ch2--leh neh.” “Goa2 to7-si7 kiaN khi3 pai7-tioh8 li2 e5 mia5-siaN, hai7-tioh8 li2 e5 mia5-chiat.... Bo5, thai3 m7-ho2--leh.” “Goa2 kam2 bo5-ai3 mia5-chiaN3 gian5-sun7, aih, .... Li2 khah jim2-nai7--leh-lah.” 
</CL>
<HL>

18 
一下gin2仔攏無ti7--咧，寂寞煞變阿瑛生活的一部份。阿瑛真想歇睏日仔koh叫阿nai鬥腳手，上無嘛摸摸看看--咧。呣koh明年阿nai beh考高中--啊，tioh8互加減讀一下冊。「阮beh考護士--neh，」問伊是按怎beh做護士，「實習就有錢thang領--neh。」完全是散hiong人兜、歹命囝的口氣，互阿瑛聽著心酸koh心thiaN3：「考tiau5阿姨買新衫互你穿。」自細漢兩姊妹衫仔褲攏khioh阿娟的。阿nai tioh8 koh khioh彩玉穿--過-的，thui3到伊穿，衫加真chau--囉。
慶堂一月日趁偌濟伊上知，雜工月給、兼做soaN3工、種菜，一月日三萬箍秤boe7起。若干單飼兩個gin2仔，猶boe7 hat--咧，三不五時tioh8寄tng2去互老父及丈人爸，褲袋仔不時都kheng5 kah ta-ta。真罕得看著查埔人互厝內擔頭teh kah強beh am2扁ko去，想想--咧，實在悲哀... 阿瑛beh鬥腳手，只有互種菜，趁一下工錢仔nia5。Chit-ma2 koh tioh8-ai3按怎互in ta家官，肯接受in的姻緣來頭thiaN3....
其實互阿瑛頭thiaN3的代誌，目chiu前就有一件，鞋仔廠beh關廠--啊。「工人倩無是一回事。」張廠長講著經營的困境，話屎就濟：「單價提boe7-koan5，成本一直phong3漲。尤其員工自主性那koan5，逐項都beh照勞基法來。Khap8著就抗爭，互頭家人心頭tam2-tam2。Theh8加班來講，進前趕出口，看貨櫃車--來-啊，所有員工上下一心拚透暝、hut天光。到裝好落櫃，隨個仔隨個na2破大病--咧，東倒西歪phiang7倒在地。啥物加班費？大家猶呣是大麵羹、鹹糜仔食kah suh-suh叫。以廠為家，無順利出口，錢beh叨來？加班費意思、意思，也無咧計較。哪有像這陣，薪勞khap8著就beh爭權益。
呣是kheng5分頭家khok8，剝削工人，無就keng-the2頭家無量。原本大家穿仝領衫仔褲，歸尾煞講頭家thah8西裝，薪勞穿khang-khoe3衫。心肝去互走兩peng5，工廠na2咧工廠--咧。愛講笑的張廠長，免不了自我消遣：「In講我屬薪勞頭、頭家尾，我聽in的話，頂身khang-khoe3衫，腳long西裝褲，tu2好做石磨仔心。」張廠長講頭家尾，阿瑛會瞭解。股株一屑仔，排無seN-siuN3，參予決策，權限有限。「股東會決定--落-來，關廠！生財設備徙廈門，所有員工徙去仝公司、加工區廠上班。若boe7方便，資遣！」「Ah廠長你--咧？」阿瑛chiaN5關心。「Ai3做空中飛人--啊。所有幹部，攏ai3有兩頭輪調的心理準備。」張廠長對日後khang-khoe3的挑戰，流出無可奈何的肅穆神情：「以後台灣接單，廈門出貨。台灣干單做趕緊、複雜的細張訂單nia5--啦 。」
鞋仔工場若關，對小小的庄腳影響真大，靠伊食穿--的猶boe7少--呢。Mai3講交皮仔、帶仔、製鞋五金、代工hia--的，連阿瑛交伙食料--的都起恐慌。自明棋去泰國，加工愈來愈bai2。Koh互菜車庄頭庄尾巡一lian3，菜架仔業績直直降--落-來。Chit-ma2無交伙食料，對阿瑛來講，減趁nia5。對阿典in翁某就真boe7-ho5囉，趁boe7過工，卡輸去食頭路。大家參詳koh參詳，阿瑛單獨thaN2--起-來嘛無氣力，肉砧就ai3專門一個人hoat8落。歸尾阿典翁某theh8起來做。合夥結束，siau3目算清，菜架仔soe3阿典翁某經營。阿瑛規心顧kam2仔店，秀津就加足清閒--囉。
Che是一九八八年熱--人的代誌。阿nai已經考tiau5護校，阿瑛ka7秀津講beh chhoa7彩玉姊妹，去台中hak兩領仔衫。看in ta家的眼神，na2像teh問，「Ah慶堂有toe3--去-無？」阿瑛刁意故teN3-chheN，留互伊去ioh。自阿娟起番仔面彼擺，秀津順續說教，ma2孫仔na2有心、na2無意，句句都chhak8阿瑛的心肝。十歲分--來，秀津惜伊na2命，阿瑛嘛toe3紳添叫「阿i」。就是嫁了，仝款按呢叫。秀津對伊來講雖然有兩種身份，ti7阿瑛心目中，永遠是伊尊重的「阿i」。日昇kam2仔店做會在、會起色、長大，oan-na2秀津太giam2-nge7、太khiang3腳--咧。戰後，大家無thang食，物資波動kah足厲害。秀津籠仔擔--咧，庄腳四界去採買。Chhek仔、土豆、番薯、雞仔鴨仔... 攏是一間一間去問，一擔一擔買--入-來，才有thang互日昇擔去賣.... 辛辛苦苦的流汗錢，tauh8-tauh8仔粒積，kam2仔店才略略仔有一下基礎。生理歹做、錢oh趁，阿瑛是真瞭解。是講今仔日汰有chhun--一-te3-啊，就嫌人散、看人無。阿i未曾未話先講套頭，挖窟仔ka7 lop--咧，互伊boe7振boe7動，boe7伸腳出手--li2。敢會看出慶堂無好的一面？...想想--咧無可能，若chang2著破拍，早to7加油加醋iah-iah--出-來....
Aih，阿i嘛太boe7曉替人設想--啦 。阿瑛車駛--咧，四個人來到台中。車停ti7公園邊停車場，用行--e5到遠東百貨。兩姊妹偌歡喜--咧，ti7少女館，遮摸摸hia看看，逐領衫都sui2，逐su都合意。阿瑛一人ka7買兩su，koh私底下叫店員，掠in的寸尺，一人theh8半打的內衫仔褲。尤其彩玉高三--啊，身裁tng teh變化，m7-na7 ai3合su，koh tioh8 boe7去礙著發育。無老母仔囝，只有ti7查某gin2仔伴內底，得著資訊，真為難in--囉。本chiaN5阿瑛合意一領休閒服，beh買互慶堂。慶堂無ai3穿hiah好--的，阿瑛也無ai3 chhek伊的意，隨在伊店口--啊，phiaN規大堆hia揀一領，看boe7過心，阿瑛koh加ka7 hiahN一領。中晝頓看gin2仔，公家這項食一嘴，彼項叫一屑仔，連食幾lo7款。阿瑛無啥食，嘛toe3 in飽--起-來。阿nai要求看電影：「阮連續beh看兩齣oh。」庄腳gin2仔就是庄腳gin2仔。「罕得ti7時出--來，」阿瑛看伊hiah saiN5-nai氣，hiah呢盼望，ka7慶堂講：「互in chhit-tho5卡歡喜--咧-啦。」自按呢少年--的行少年的路，老--的行老--的。
約定時間tiam3停車場等侯。阿瑛chiaN5濟話beh及慶堂講，一時煞呣知對叨講起。公園人濟，面前攏彼lo7雙雙對對--的。大概受氣氛感染，阿瑛kheh倚，手chhun去互牽。伊bat teh想，chhim2熟sai7時，慶堂若使彼款chhi5哥氣，伊一定boe7 chhap--伊。顛倒伊狼狽、落魄款，吸引阿瑛的注目。有tang時仔，阿瑛感覺慶堂真無查埔人款。以趁錢來講，chiN-khoeh人國校仔畢業，趁錢趁kah燒loah-loah。Che可能及本性有關，無嘴sui2、boe7 nng3鑽。Kiu-kiu-lun-lun，準機會來，嘛隨互soan--去。Koh互阿香piN3--一-下，英雄好漢栽落柴米油鹽，liam5-mi舞序大、liam5-mi chong5序細，干單三頓都會互jiau3 kah歪腰--去！「公司彰化起遮的販厝，預定明年beh結束。人員無調tng2去台北，tioh8徙去別ui7工地。」真無簡單慶堂先開口：「Chit-ma2工事全外包，免用啥人，公司嘛鼓勵人退休.... 我想beh提早來辦退休。」阿瑛想beh問退休了創啥，猶是忍--咧聽伊講。「In ka7我算了，連勞保，總--啊共--啊，大概領有百八萬。」阿i看人無的代誌，真傷著慶堂的自尊心。為著按呢，阿瑛一再保證，beh及伊同甘共苦，只求ai3互伊時間... 百八萬對慶堂來講，等於全部財產。一世人拚到taN的代價。
阿瑛心內感歎，煞感覺凄涼...「我想講阮老父、丈人hia一人theh8十萬互in，阿爸胃病藥仔錢嘛真siong，chhun--的留tiam3身邊....」阿瑛深深感受阿i的厲害。用話套--咧，明示你若beh嫁，是嫁這款身價的人。心內一腹火，愈想愈氣，氣kah in2-toh8、hiaN5-me2伊的鬥志：「Beh做免驚無thang食，咱若會做，就是最大的幸福。」Kah ah8魚及蝦boe7-tang3兼得，及慶堂做夥是chiah呢仔快樂！何必浸tiam3 kam2仔店，等生kou1臭phu2！伊才四十三歲nia5，汰tioh8家己關tiam3房間仔底teh gong7神、gong7神？伊愛聽著聲、看著人影。有人teh關心、體貼伊。關心伊的寒熱，是按怎會面憂面結？體貼伊糜飯汰食boe7落？暗時仔哪會chhia來chhia去睏boe7--去？問這氣仔汰攏無聽著笑聲...？
啊，阿瑛的喜怒哀樂，是偌ng3望慶堂來及伊分享、分憂。Ai3拚才會贏，若無theh8出行動，勇敢去爭取，難捨能捨... 快樂、幸福、ng3望的日子，boe7家己chhoe7倚--來-啦。「我e7-tang3 koh食頭路，」慶堂的話飛對阿瑛耳孔根來：「粗重我猶有法--li-咧。」「我無ai3互你做粗重--的，」阿瑛聽著chiaN5呣甘：「輕kho2就好，輕可就好。」呣知去互想著啥，變kah感慨萬千，na2像teh自言自語：「其實阿花講了上tioh8，chit-ma2的人，食，呣是問題，上要緊是食著會爽boe7、khi2-mou的問題。」原來阿花有歲、有卡無法--得-啊，in阿章叫伊mai3做，beh chhoa7 tng2去toa3做夥。呣koh，伊及in新婦boe7合，in新婦koh呣bat來好嘴。「也呣是咧無tang3食，食一頓飯tioh8看伊的苦瓜面，何mih苦--咧！」
阿花khiau5-khi性，庄--裡也呣是無人知，是講一家人一家代，都無咧食飽siuN閒，人beh chhap-chhap你--咧。其實阿瑛beh講--的，今仔日咱人追求的目標，「食」已經呣是問題，應該有更加深的意義ti7--咧。Che意義的具象是啥物？大概呣是陰沉、寂寞、空虛、依賴人的生活，應該鮮豔、開朗、充實、自信滿滿teh享受人生才tioh8。「我的心，你應該會知。」阿瑛手指ka7挾an5。「你嘛知我的心。」慶堂反挾an5倒--過-來：「你liam5-mi燒liam5-mi冷，我ai3 koh theng3候偌久？」「Boe7久--啊-啦，」阿瑛感覺真抱歉：「我想徹--啊，咱的代誌，咱來拍算就好。」「是--啊，也無it著lin2兜的湯及粒，阿i是beh按怎ka7咱擋。」慶堂內心猶是boe7平衡：「好額做伊teh好額，咱也無...」「Mai3講好--無，」阿瑛ka7拍斷鼓柄：「你敢boe7等--li-啊？」兩人煞自按呢恬--去。猶是阿瑛發覺氣氛互拍歹：「行kah規身軀汗--啊，」輕聲徵求慶堂的意見：「Chhoe7一ui7仔來歇睏好--m7？....時間猶早--咧neh。」「我就是驚去敗著你的名聲，害著你的名節... 無，汰呣好--咧。」「我敢無ai3名正言順，aih，....你卡忍耐--咧-啦。」 
</HL>