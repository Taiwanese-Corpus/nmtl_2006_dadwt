<CL>
  22 
  “Tang, tang, tang” Si5-cheng khiang saN-siaN, hou7 A-eng keng3-kak. “Ah, i2-keng saN-tiam2--a.” Tak8 eng2-koe3-a2, Siu3-tin long2 ti7 saN-tiam2-goa7-a2 khi2-chhng5. I khin-siaN oat chhut pang5-keng-a2-mng5, beh tham3-khoaN3 chheN2--lai5-boe7, thang ka7 Eng2-siong5 beh tng2--lai5 e5 siau-sit po3 hou7 a-ma2 chai..... Chhim2 tah8 chhut mng5, A-eng e7 ki3-tit, to7-si7 hng7-hng7 chit8-siaN “Ma...” hiu--lai5, A-koan tui3 khau2--a2 chhiN-chhiN kong5-kong5 chong5 jip8--lai5. Koan5-kia7-a2 khok, khok, khok, pou7-pou7 khok i e5 sim-koaN khut-a2. A-eng chit8-am3 khoaN3-kou3 peN7-lang5, tng2--lai5 chhu3--nih, hoat8-loh8 tiam3-bin7 cho7-chok, kui-e5-lang5 thiam2 kah sian7 kah. Koh ui7 cha5-jit8 kia3 chhut e5 phoe tng-teh au3-nau2..... Hiong5-hiong5 thiaN-tioh8 A-koan chng3--jip8-lai5 e5 chun3-im, chhiuN7 cho3 m7-tioh8 e5 cha-bou2 gin2-a2, sim-thau5 phih8-phok8-chhai2, beh siam2 ma7 siam2 bo5 lou7.... “Ma..., goan2 bo5-ai3 li2 kou-toaN, goan2 ai3 li2 ke3 hou7 Kheng3-a2-chek--lah.” A-eng hong5-hong5 io5-io5 e5 sim, hou7 A-koan long3 oa2--lai5, tian-to3 hoan2 chai7--khi3. Chit-ma2 thiaN “goan2 ai3 li2 khoai3-khoai3 lok8-lok8, bo5-ai3 li2 long7-hui3 chheng-chhun--a-lah.....” It-si5-tek kiam5-sng-khou2-siap, ngou2-bi7-chhah-chap8. Chiong chong5 oa2--lai5 e5 A-koan he7 seN3-mia7 lam2-tiau5.
  “Si7 an2-choaN2 siong7 phaiN2-mia7 si7 lan2 cha-bou2? Chhu3--nih chhut tai7-chi3 tioh8 lan2 cha-bou2 ui2-khut, hi-seng? ....a-kong siong7 chu7-su, tak8-hang7 phiaN--leh cho3 i khi3..... Goan2 beh li2 ke3..., ah! Goan2 ma7 ai3 a-ma2 u7 lang5 thang kou3 neh.....” A-koan e5 put-pheng5, na2-chhiuN7 teh iah chhut tai7-tai7 tim5-chek e5 pi-cheng5: “Goa2 ka7 a-kong kong2, a-ma2 tioh8 kou3 hou7 su3-si7! A-kong beh cho3, cho3 e7 kau3--lah..... Ah bo5, ma, cho3 li2 ke3! A-ma2 to2 bin5-chhng5 chit8-goeh8, chit8-ni5, a-kong chit8-goeh8, chit8-ni5 peN7-chhng5 tioh8 kou3-tiau5, ....bian2 siuN7 beh chau2-siam2--lah.” A-koan na2 kong2 na2 chhngh, siaN-siaN ku3-ku3 beh i ke3. Bu2-lu2 lian5-sim, bo5 kou-hu7 i chhiaN5-toa7 e5 sim-hoeh. A-eng ia7 kam2-siong ia7 an-ui3, khin-khin hoe5-tiau7 A-koan e5 bak8-tai2. “A-kong siuN7 boe7 chhut liong2-choan5-ki5-bi2 e5 pan7-hoat, bian2 siuN7 beh ho2-koe3. Long2 a-ma2 siuN siaN5-seng7, bo5 hou7 cho3 khang-khoe3..... Ah! Ma, goan2 joa7-a2 ai3--li2 neh!” Chit8-ku3 “Ma, goan2 joa7-a2 ai3--li2 neh!” hou7 A-eng sim-thau5 un-loan2, chat8-chiN. Ah, ui7 kiaN2 ui7 chhu3 lai5 hi-seng, hu3-chhut, i si7 sim-kam cheng5-goan7--lah. 
  Tham3-thau5 khoaN3 tui3 chheng5-a2-kha, hit-tin7 lau7-hoe3-a2-pan i2-keng soaN-kou2, chhun Jit8-seng kap Eng5-chin3 ti7 ki5-poaN5 teng2 teh chian3. “A-pa to7-si7 chit-khoan2 lok8-thiong3-seng3, bo5-hoan5 bo5-lo2, chit8-si3-lang5 tai3 chiah8-lok8, iu5-lok8, peng5-iu2 moa2 si3-ke3. Kap Eng5-chin3 tu2 chit8-taN3. Sai-kong-a2 sin5-poe, hi-hi hoa7-hoa7, bo5-kim3 bo5-ki3.” “Hou5, khoaN3 li2 e7 kaiN5 iah boe7 kaiN5,” Ui7-tioh8 A-eng, Eng5-chin3 gi2 tai3 siang-koan, chhio3 poah8-to2 chai7-chhng5 e5 Siu3-tin: “Bian2 siuN7 bin5-chhng5 teng2 teh chhia-poah8-peng2--a houN?” “ChhiuN7 lin2--leh, chiah khoaN3 so2--a2 kha-boe2 that--leh that--leh, koh that chit8-e5 chhut--lai5 koh8?” Siu3-tin sui-jian5 to2 ti7 peN7-chhng5, oan-na2 m7-niu7 chhui3: “Na7 e7 kaiN5, that chit8-e5 chhit-chap8-leng5 lai5 khoaN3-mai7--leh.” Goa7-lang5 tai7-khai3 thiaN bo5 in teh kong2 siaN2, A-eng to7 chin chheng-chho2. Goan5-lai5 ti7 i-su-juh cho3 moa2-goeh8 si5, Eng5-chin3 tai7-hoat miau7-lun7: “Tak8-e5 kan-taN houN3-hian5, mng7 goa2 gou7-chap8-hoe3 an2-choaN2 tit-chu2. M7-kiaN lin2 thau-oh8, .... hou7 lin2 so2--a that--chhut-lai5-e5-lah.”
  Oe7 to boe7 soah, chiah8-toh sui5 u7 lang5 toa7-siaN nga7: “Ou-peh8 kong2--a, gin2-a2 si7 beh an2-choaN2 hou7 hiaN-so2-lang5-a2 that--chhut-lai5?” “Bo5 kong2 lin2 m7-chai,” Eng5-chin3 kek kah joa7 sin5-pi3: “Lin2 chai-iaN2 am3--a bin5-chhng5 to2--loh8, lin2 hiaN-so2-lang5-a2 kha-boe2 ngiauh--leh ngiauh--leh to7 that--koe3-lai5. ‘Phah bo5-soaN3-tian7 chhong3 siaN2?’ ‘Hio5, hng5 boe7 le5, chi2 boe7 ia7, khang-khoe3 boe7 cho3 beh khun3 siaN2?’ Goan2 i-su-juh to7 an2-ne hou7 lin2 so2--a2 that--chhut-lai5-lah.” Eng5-chin3 liam5-mi teN3-khong, liam5-mi kek-siau2, chai7-cho7 e5 lang5 i2-keng chhio3 kah tang-to2 sai-oai. “Chu2 iok:『食色性也』,” Eng5-chin3 chit8-e7 hoaN-hi2, ke chin heng3-thih8: “Au7-tai7 e5 cha-pou-lang5, kong2-tioh8 in joa7 chhi5-ko, joa7 iong2--leh, ki5-sit8 chit-ku3 oe7 si7 hou7 Khong2-chu2-ma2 that--chhut-lai5-e5.”
  Eng5-chin3 na2 kong2 na2 gau5 chhau3-kai3: “Lin2 siuN7 khoaN3-mai7--leh, hit-chun7 Khong2-chu2-kong it-sim it-i3, thui-siau keng-se3 che3-bin5 e5 ju5-hak8, thiam2 kah lian5 ‘tai7-chi3’ to boe7 ki3-tit thang pan7. Na7 mai3 Khong2-chu2-ma2 kha-boe2 that--leh that--leh phah sin3-ho7, kui toa7-phaiN7 Khong2-chu2-sun beh toh--lai5? Khong2-chu2-ma2 kha-boe2 chit8-e7 chiap8 that, bu2 kah Khong2-chu2-kong chhoan2-phiN7-pheN7, chiah e7 toa7-siaN hoah sit8-sek seng3 ia7, sit8-sek seng3 ia7....!” Eng5-chin3 to7-si7 chit-khoan2 kam-chhau2 jin5-but8. A-eng kap Kheng3-tong5 e5 tai7-chi3, hou7 i so-iN5 teN7-piN2, chin kin2 to7 u7 tho3-sian7 e5 hong-an3. Tai7-khai3 chun-tiong7 jin5-seng3, thong-cheng5 tat8-li2, se3-kan kam2 u7 hit-ho7 boe7 kai2-koat e5 tai7-chi3? Tau3-te2 Eng5-chin5 an2-choaN2 ka7 Siu3-tin kong2? Kui2-kang au7, “A-eng--a, Eng5-chin3 beh iang li2 tau3-saN-kang7--neh.” Ti7 peN7-chhng5 piN, Jit8-seng iau-kiu5 A-eng: “A-lok8 u7-hoe3 beh the3-hiu--a, Eng5-chin3 5 hhi7-ke-tiuN5 tng teh chhoe7 bo5 kha-siau3. ThiaN kong2 hoan3-chhu3 siu-sok, Kheng3-tong5 bo5 beh toa3--a. Choan-kang iang chhiaN2 i tau3-kha-chhiu2, m7-koh i bo5 tap-eng3. Li2 khng3 i lau5--loh8-lai5-lah houN?” PeN7-chhng5 teng2 e5 Siu3-tin ma7 chham leh khng3 i: “Eng5-chin3 m7-si7 pat8-lang5, li2 kio3 i toa3--leh tau3-saN-kang7--lah.”
  A-eng na5-au5-kong2 it-tit8 tiN7--khi2-lai5, A-koan e5 put-pheng5 i2-keng hoat-kaN3. Chioh sang3 Jit8-seng, li7-khui peN7-chhng5. A-pa cho3 tai7-chi3 to7-si7 an2-ne, ka7 li2 thok--chit8-e7, li2 to7 ai3 chai--a. Jit8-seng na2-chhiuN7 bo5 hoat-kak A-eng loe7-sim e5 pho-tong7, kou3 leh chu7-gian5 chu7-gi2: “Aih, lau7--louh, chin-chiaN3 boe7 kaN5--a-lah.” Jit8-seng kong2--a kong2, chhun chhiu2 pa3 tiam3 A-eng keng-kah-thau5, hou7 A-eng siong-tong kek8-tong7. “Lun7 kou3-ke, a-pa m7-tat8-tit lin2 a-i, ui7-tioh8 an2-ne soah lai5 kap goa7-ke tng7 lai5-ong2. Li2 iau2 e7 ki3-tit goa7-kong, a-ku7--bo5?” Hou7 Jit8-seng the5-khi2, A-eng siuN7-khi2 chap8-goa7-hoe3-a2, bat lai5 e5 goa7-kong, a-ku7, soah m7-bat khoaN3--kiN3-a. “Lin2 a-ku7 lai5 chioh nng7-chheng-kin chhek-a2 cho3 pun2, beh cho3 tiong-poaN5, pang3 ian-a2-peng5 hou7 kam2-a2-tiam3. Nng7-chheng-kin chhek-a2, tioh8 joa7 sin-khou2 liap8-chek neh. Na7 chioh i, lan2 tu2 bian2 lian2. Hou7 a-i ki7-choat8. Lin2 goa7-kong khi3 a-i bo5 thang, phoa3-peN7 koe3-sin.
  Lou7-boe2 a-ku7 ma7 tho2-hai2 lai5 si2, chu7 an2-ne to2-pang5. Lau5 loh8 a-i it-seng choe3-toa7 e5 han3-su7.” Jit8-seng na2 kong2, A-eng kam2-siu7 pa3 ti7 keng-kah-thau5 e5 chhiu2-kut ju2 tang7 ju2 kho2-chhin. “Hit-chun7 oan-na2 san3 kah kiaN--a, kan-khou2--koe3-lai5 e5 lang5, tui3 chiN5 to7 khoaN3 khah tang7--tam7-poh8-a2. Li2 mai3 koai3 a-i--lah houN?” “Ah, a-pa, thai3 e7--leh?” Pa3--lai5 e5 chhiu2-kut, hiah kau7, hiah tang7. In2-khi2 A-eng tiam2-tiam2 tih-tih e5 ki3-ek. I chin siuN7 soe3-goat8 to3-liu5, chhau2-bok8 hoe5-hok8 hun-hong. Tng2-lai5 cho3 gin2-a2 si5-tai7, un tiam3 Jit8-seng e5 chhiu2-tou2..... 
  “Mai3 khau3--a-lah, toe3 a-peh tng2--lai5-lah.” A-eng kiu tiam3 Jit8-seng e5 chhiu2-tou2-oan. Bi7-lai5 e5 mia7-un7 chhiuN7 an2-choaN2? Chit8-e5 chap8-hoe3 gin2-a2, si7 gong7-gong7 tam2-tam2. Chin3-cheng5 a-chi2, chit-ma2 a-bu2, chit8-e5 chit8-e5 pang3--leh cho3 in chau2. Bong5-bong5 jin5-hai2, chi2 u7 a-peh hou7 khip8--leh..... Ka-chai3 ti7 i e5 chhiu2-tou2-oan, ti7 i e5 heng-kham2-a2 lai7, A-eng sui5 kam2-siu7 tioh8 un-loan2 koh an-choan5. Sui-jian5 sin-thiam e7 ka7 chhong3-ti7, liah8 chhi-loa5-a2-thang5 ka7 loah. Than3 lang5 bo5 khoaN3--kiN3, han-chi5-khou long2 pheN hou7 chiah8. Kai tong cho3 e5 khang-khoe3, ma7 long2 the hou7 cho3..... M7-koh, Jit8-seng kian3 khoaN3--tioh8, long2 e7 ui7 i.
  Kong2--khi2-lai5 pheng7 eng2-koe3-a2, u7 chit8-tng3 bo5 chit8-tng3, kou-kou toaN-toaN, a-a-cha-cha, ke ho2 joa7 che7--leh. Bo5 joa7 ku2, sui5 hou7 tak8-e5 chiap-lap8, thiaN3-thang3. Toe3 tak8-e5 phah-piaN3, ham5 kam2-a2-tiam3 kiong7 seng5-tiong2..... Sng3-sng3--leh, oan-na2 chiok-chiok koe3 saN-chap8-gou7-tang--a. Chit-ki chhiu2-kut, khan i, chhiaN5 i, tou7 koe3 hong-song, soah teh hoah boe7 kaiN5--a..... Kam2-siong chhoa7-toa7 e5 si7-toa7-lang5, tioh8 i lai7 i. “Ah! A-pa,” A-eng cheng5-put-chu7-kim3, hoan-sin chiong Jit8-seng lam2-tiau5: “Goan2 joa7-a2 ai3--li2-leh neh.” A-koan ka7 A-eng kong2 i joa7 ai3 i--leh, A-eng ka7 Jit8-seng ma7 kong2 kang7-khoan2 e5 oe7. Kam2 e7 che ai3, thiah-tiau7 to7-hak8 e5 hi-bi5? Kam2 e7 che ai3, hou7 chhin-cheng5 chin-seng5 siong-thai7? Hou7 siok8-hoa3 e5 jin5-seng3 seng-hoa5, the5-seng keng3-kai3? E7-tang3 khak-teng7 si7, che ai3 hou7 A-eng kam-sim ui2-khut, put-kiu5 mia5-hun7--lah. Sui-jian5 Giok8-bi2 kong2 sin kai2 hoat-lut8, ang-a2-bou2 chai5-san2 e7-tang3 pun chheng-chho2. M7-koh, chai5-san2 pun hiah chheng, A-eng ma7 kam2-kak gai7-gioh8. Siong7-chhiaN2, kou3-lu7 Siu3-tin khoaN3 chiN5 hiah tang7, nng7-ke-hoe2 e5 chiN5, mai3 kau-chhap khah tioh8.
  Kui-boe2, Kheng3-tong5 bo5 iong7 ou-thau5-a2 lai5 chai3. “U7 ang-bou2-kiaN5, bo5 ang-bou2-mia5”, soah pian3 siong7 ho2 e5 an-pai5. Sui-jian5 iau2 u7 ui5-ham7, A-eng oan-na2 tit-tioh8 kui-chng-lang5 e5 chiok-hok--lah. “A-eng--a,” oat chit8-lian3 tng2, Siu3-tin i2-keng khi2-chhng5. ThiaN-tioh8 siaN, A-eng oat jip8-khi3 pang5-keng. “Ia7 bo5-ai3 hoah chit8-siaN, peh khi2-chhng5 chhiu2 khi3 nau2--tioh8 beh an2-choaN2?” Siok8-gi2 kong2 si7-toa7 e5 kian7-khong, si7 si7-se3 e5 heng7-hok. Chit kui2 ni5, Siu3-tin peh khi2 to2 loh8, chin7-liong7 bo5-ai3 i-lai7 lang5. “Chhai2-giok8 kam2 si7 kong2 kin-a2-jit8 beh tng2--lai5?” Ia7 m7-chhap A-eng e5 bai5-oan3: “Kau3-boe2-a2 tioh8 e7 ki3-tit khau tng2--lai5, A-hian5 ai3 ke tim7 hou7 chiah8. Bo5, long2 chhi7 kah bai2-bai2--khi3.” “Goa2 e7 koh ka7 Kheng3-tong5 the5-chheN2--lah, a-i, Eng2-siong5 khah oaN3 beh tng2--lai5 neh.” “An2-ne siong7 ho2, an2-ne siong7 ho2,” Siu3-tin hoaN-hi2 kah: “Tian7-oe7 ka7 goa2 kha3-kha3--leh, A-nai ma7 ka7 kio3-kio3--tng2-lai5, kui-ke-hoe2 chin ku2 m7-bat cho3-tin7--a.” Tai7-khai3 hoaN-hi2 koe3-thau5: “A-nai in hit-e5 kio3 siaN2? Soa3 kio3 chhoa7 tng2--lai5.” “Kam2 ho2? Chiah peng5-iu2 nia5....” “A5, kin2--a-lah, kin2--a-lah, soah khoaN3 boe7--chhut? Bo5, ma7 hou7 chai in a-haiN beh thak8 phok-su7.” Siu3-tin kong2-tioh8 hiau5-pai kah, A-eng ma7 kam2-kak chiaN5 kong-chhai2: “Na7 an2-ne, Eng5-chin3 ti7 goa7-khau2, ma7 chhiaN2 i lai5.” “I lai5 siong7 ho2, Chhai2-giok8 in ang kap i siong7 u7 oe7 kong2.” Na2-chhiuN7 hou7 siuN7--tioh8: “Tioh8--lah, ka7 Eng5-chin3 kong2, beh kha3-iu5 nng7-chiah-ke, hou7 Chhai2-giok8 theh8 tng2-khi3 cho3 tan2-lou7.” Kau-tai3 e5 tai7-chi3, it-it hoat8-loh8 khi3 cho3. Chheng5-a2-kha nng7-lau7 iau2 leh tai7-chian3, chit8-chun7-chun7 loan2-liu5, lau5 koe3 A-eng choan5-sin, lang5 kong2 hok, lok8, siu7 sam-seng-kiong2-chiau3, si7 jin5-seng lan5-tit e5 hok-po3, a-pa, a-i, oan-na2 beh oa2--a-lah. 
1995.12.04. chhou-ko2 oan5-ko2.
1996.1.26. siu-cheng3 ko2. Tan2 lok8-im kap TeN7 kau3-siu7 su5-tian2 tui3-chiau3 au7 teng7-ko2. 
1996.2.29. pi2-tui3 lok8-im siu-cheng3. 
1996.12.1. choe3-au7 kau3-cheng3. 
</CL>
<HL>

22 
「Tang、tang、tang」時鐘khiang三聲，互阿瑛警覺。「啊，已經三點--啊。」逐eng2過仔，秀津攏ti7三點外仔起床。伊輕聲斡出房間仔門，beh探看醒--來-未，thang ka7永崧beh tng2--來的消息報互阿ma2知.... Chhim2踏出門，阿瑛會記得，就是遠遠一聲「媽...」hiu--來，阿娟對口--啊chhiN-chhiN狂狂chong5入--來。Koan5-kia7仔khok、khok、khok，步步khok伊的心肝窟仔。阿瑛一暗看顧病人，tng2--來厝--裡，hoat8落店面造作，規個人thiam2 kah sian7 kah。Koh為昨日寄出的批tng-teh懊惱.... 雄雄聽著阿娟鑽--入-來的顫音，像做呣tioh8的查某gin2仔，心頭phih8-phok8-chhai2，beh閃嘛閃無路...「媽...，阮無ai3你孤單，阮ai3你嫁互慶仔叔--啦 。」阿瑛惶惶搖搖e5心，互阿娟long3倚--來，顛倒反chai7--去。Chit-ma2聽「阮ai3你快快樂樂，無ai3你浪費青春--啊-啦....」一時tek鹹酸苦澀，五味插雜。將chong5倚--來e5阿娟he7性命攬tiau5。
「是按怎上歹命是咱查某？厝--裡出代誌tioh8咱查某委屈、犧牲？....阿公上自私，逐項phiaN--咧做伊去.... 阮beh你嫁...，啊！阮嘛ai3阿ma2有人thang顧neh....」阿娟的不平，na2像teh iah出代代沉積的悲情：「我ka7阿公講，阿ma2 tioh8顧互四序！阿公beh做，做會到--啦 .... Ah無，媽，做你嫁！阿ma2倒眠床一月、一年，阿公一月、一年病床tioh8顧tiau5，....免想beh走閃--啦 。」阿娟那講那chhngh，聲聲句句beh伊嫁。母女連心，無辜負伊chhiaN5大的心血。阿瑛也感傷也安慰，輕輕hoe5掉阿娟的目滓。「阿公想boe7出兩全其美的辦法，免想beh好過。攏阿ma2 siuN siaN5-seng7，無互做khang-khoe3....啊！媽，阮偌仔愛--你neh！」一句「媽，阮偌仔愛--你neh！」互阿瑛心頭溫暖、chat8-chiN。啊，為囝為厝來犧牲、付出，伊是心甘情願--啦 。 
探頭看對榕仔腳，彼陣老歲仔班已經散鼓，chhun日昇及榮進ti7棋盤頂teh戰。「阿爸就是這款樂暢性，無煩無惱，一世人帶食樂、遊樂，朋友滿四界。及榮進tu2一擔。Sai公仔神杯，嘻嘻hoa7-hoa7，無禁無忌。」「Hou5，看你會kaiN5抑boe7 kaiN5，」為著阿瑛，榮進語帶雙關，笑跋倒在床的秀津：「免想眠床頂teh chhia跋peng2--啊houN？」「像lin2--咧，才看嫂--啊腳尾踢--咧踢--咧，koh踢一個出--來koh8？」秀津雖然倒ti7病床，oan-na2呣讓嘴：「若會kaiN5，踢一個七十齡來看mai7--咧。」外人大概聽無in teh講啥，阿瑛就真清楚。原來ti7 i-su-juh做滿月時，榮進大發妙論：「大家干單houN3-hian5，問我五十歲按怎得子。呣驚lin2偷學，....互lin2嫂--啊踢--出-來-的-啦。」
話都未煞，食桌隨有人大聲nga7：「烏白講--啊，gin2仔是beh按怎互兄嫂人仔踢--出-來？」「無講lin2呣知，」榮進kek kah偌神祕：「Lin2知影暗--啊眠床倒--落，lin2兄嫂人仔腳尾ngiauh--咧ngiauh--咧就踢--過-來。“拍無線電創啥？”“Hio5，園未犁、子未ia7，khang-khoe3未做beh睏啥”？阮i-su-juh就按呢互lin2嫂--啊踢--出-來-啦。」榮進liam5-mi teN3-khong，liam5-mi kek-siau2，在座的人已經笑kah東倒西歪。「子曰：『食色性也』，」榮進一下歡喜，加真興thih8：「後代的查埔人，講著in偌chhi5-ko、偌勇--咧，其實這句話是互孔子ma2踢--出-來-的。」
榮進那講那gau5臭kai3：「Lin2想看mai7--咧，彼陣孔子公一心一意，推銷經世濟民的儒學，thiam2 kah連“代誌”都boe7記得thang辦。若mai3孔子ma2腳尾踢--咧踢--咧拍信號，規大phaiN7孔子孫beh叨--來？孔子ma2腳尾一下chiap8踢，舞kah孔子公喘phiN7-pheN7，才會大聲喝食色性也，食色性也....！」榮進就是這款甘草人物。阿瑛及慶堂的代誌，互伊so圓teN7扁，真緊就有妥善的方案。大概尊重人性，通情達理，世間敢有彼號boe7解決的代誌？到底榮進按怎ka7秀津講？幾工後，「阿瑛--啊，榮進beh央你鬥saN-kang7--neh。」Ti7病床邊，日昇要求阿瑛：「阿樂有歲beh退休--啊，榮進的飼雞場tng teh chhoe7無腳siau3。聽講販厝收束，慶堂無beh toa3--啊。專工央請伊鬥腳手，呣koh伊無答應。你勸伊留--落來-啦houN？」病床頂的秀津嘛參咧勸伊：「榮進呣是別人，你叫伊toa3--咧鬥saN-kang7--啦。」
阿瑛嚨喉管一直tiN7--起-來，阿娟的不平已經發酵。借送日昇，離開病床。阿爸做代誌就是按呢，ka7你thok--一-下，你就ai3知--啊。日昇na2像無發覺阿瑛內心的波動，顧咧自言自語：「Aih，老--囉，真正boe7 kaN5--啊-啦。」日昇講--啊講，chhun手pa3 tiam3阿瑛肩kah頭，互阿瑛相當激動。「論顧家，阿爸呣值著lin2阿i，為著按呢煞來及外家斷來往。你猶會記得外公、阿舅--無？」互日昇提起，阿瑛想起十外歲仔，bat來的外公、阿舅，煞呣bat看--見-啊。「Lin2阿舅來借兩千斤chhek仔做本，beh做中盤，放ian仔peng5互kam2仔店。兩千斤chhek仔，tioh8偌辛苦粒積neh。若借伊，咱tu2免lian2。互阿i拒絕。Lin2外公氣阿i無thang，破病過身。
路尾阿舅嘛討海來死，自按呢倒房。留落阿i一生最大的憾事。」日昇那講，阿瑛感受pa3 ti7肩kah頭的手骨愈重愈可親。「彼陣oan-na2散kah驚--啊，艱苦--過-來的人，對錢就看卡重--淡-薄-啊。你mai3怪阿i--啦houN？」「啊，阿爸，汰會--咧？」Pa3--來的手骨，hiah厚、hiah重。引起阿瑛點點滴滴的記憶。伊真想歲月倒流，草木回復芬芳。Tng2來做gin2仔時代，un tiam3日昇的手tou2....
「Mai3哭--啊-啦，toe3阿伯tng2--來-啦。」阿瑛kiu tiam3日昇的手tou2彎。未來的命運像按怎？一個十歲gin2仔，是gong7-gong7 tam2-tam2。進前阿姊，chit-ma2阿母，一個一個放--咧做in走。茫茫人海，只有阿伯互khip8--咧.... 佳哉ti7伊的手tou2彎，ti7伊的胸坎仔內，阿瑛隨感受著溫暖koh安全。雖然紳添會ka7創治，掠chhi-loa5仔蟲ka7 loah。趁人無看--見，番薯箍攏pheN互食。該當做的khang-khoe3，嘛攏推互做.... 呣koh，日昇見看--著，攏會ui7伊。
講--起-來pheng7 eng2過仔，有一頓無一頓，孤孤單單、a-a-cha-cha，加好偌濟--咧。無偌久，隨互大家接納、疼thang3。Toe3大家拍拚，ham5 kam2仔店共成長.... 算算--咧，oan-na2足足過三十五冬--啊。這支手骨，牽伊、chhiaN5伊、渡過風霜，煞teh喝boe7 kaiN5--啊.... 感傷chhoa7大的序大人，tioh8依賴伊。「啊！阿爸，」阿瑛情不自禁，翻身將日昇攬tiau5：「阮偌仔愛--你-咧neh。」阿娟ka7阿瑛講伊偌愛伊--咧，阿瑛ka7日昇嘛講仝款的話。敢會che愛，拆掉道學的虛偽？敢會che愛，互親情真誠相待？互俗化的人性昇華、提升境界？E7-tang3確定是，che愛互阿瑛甘心委屈，不求名份--啦 。雖然玉美講新改法律，翁仔某財產e7-tang3分清楚。呣koh，財產分hiah清，阿瑛嘛感覺礙gioh8。尚且，顧慮秀津看錢hiah重，兩家夥的錢，mai3交插卡tioh8。
歸尾，慶堂無用烏頭仔來載。「有翁某行，無翁某名」，煞變上好的安排。雖然猶有遺憾，阿瑛oan-na2得著規庄人的祝福--啦 。「阿瑛--啊，」斡一lian3 tng2，秀津已經起床。聽著聲，阿瑛斡入去房間。「也無ai3喝一聲，peh起床手去nau2--著beh按怎？」俗語講序大的健康，是序細的幸福。這幾年，秀津peh起倒落，盡量無ai3依賴人。「彩玉敢是講今仔日beh tng2--來？」也呣chhap阿瑛的埋怨：「狗尾仔tioh8會記得khau tng2--來，阿賢ai3加tim7互食。無，攏飼kah bai2-bai2--去。」「我會koh ka7慶堂提醒--啦，阿i，永崧卡晏beh tng2--來neh。」「按呢上好，按呢上好，」秀津歡喜kah：「電話ka7我kha3-kha3--咧，阿nai嘛ka7叫叫--tng2-來，規家伙真久呣bat做陣--啊。」大概歡喜過頭：「阿nai in彼個叫啥？Soa3叫chhoa7 tng2--來。」「敢好？才朋友nia5...」「A5，緊--啊-啦，緊--啊-啦，煞看boe7--出？無，嘛互知in阿兄beh讀博士。」秀津講著hiau5-pai kah，阿瑛嘛感覺chiaN5光彩：「若按呢，榮進ti7外口，嘛請伊來。」「伊來上好，彩玉in翁及伊上有話講。」Na2像互想--著：「Tioh8--啦，ka7榮進講，beh kha3油兩隻雞，互彩玉theh8 tng2去做tan2-lou7。」交代的代誌，一一hoat8落去做。榕仔腳兩老猶咧大戰，一陣陣暖流，流過阿瑛全身，人講福、祿、壽三星拱照，是人生難得的福報，阿爸、阿i，oan-na2 beh倚--啊-啦。 
1995.12.04.初稿完稿。
1996.1.26.修正稿。等錄音及鄭教授詞典對照後定稿。
1996.2.29.比對錄音修正。
1996.12.1.最後校正。 
</HL>