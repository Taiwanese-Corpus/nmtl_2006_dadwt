<CL>
  Kui2-hang7 thong2-ke3 
  1946 ni5, Sun Sian-siN tng2-lai5 kau3-ui7 e5 si5, chiah chai-iaN2 chai7 ko-san-chok8 e5 tiong-kan chha-put-to u7 4,000 mia5 e5 sin3-chia2 ti7-teh. In i2-keng kian3-tiok chap8-ji7 keng e5 kau3-hoe7, i2-goa7 u7-e5 iau2 chai7 kian3-tiok tiong. Chai7 tang hai2-hoaN7 e5 sou2-chai7 iah8 u7 kui2 ui7 han3-jin5 e5 kau3-hoe7, ui7-tioh8 hiah-e5 chu7-chip8 oa2-lai5 beh thiaN hok-im e5 ko-san-chok8 ku2-heng5 chu2-jit8 le2-pai3. In2 chit8 e5 sit8-le7 lai5 kong2, ti7 Hoe-lian5-kang2 kau3-hoe7 bat chit8 ni5 ku2 i2-lai7 kiaN5 se2-le2 hou7 500 mia5 i2-siong7 e5 ko-san-chok8. Chiah-e5 kau3-hoe7 e5 Sio2-hoe7 u7 toa7 e5 kang-chok thang cho3, chiu7-si7 teh chun2-pi7 beh hou7 hiah-e5 kiu5-to7-chia2 long2 thang-nia2 se2-le2. Ti7 1946 ni5 6 geh8 sou2 tit-tioh8 choe3-sin e5 thong2-ke3, po3 lang5 chai hok-im toa7-poaN3 u7 thoan5 khui ti7 Thai3-ia5-chok8 kap A-mi-chok8 e5 tiong-kan. 
  Siu7 se2-le2 liau2 e5 sin3-tou5 (tai7-iok)......7,000 mia5. 
  Sin3-tou5 chong2-sou3 (siu7 se2-le2 liau2 e5 chai7-lai7) (tai7-iok)...30,000 mia5. 
  In ka-ki7 kian3-tiok e5 kau3-hoe7......30 keng. 
  Kau3-hoe7 i2-goa7 e5 chip8-hoe7 sou2...120 ui7. 
  Bok8-su kap sun5-kau3-chia2 
  Chiau3 teng2-bin7 sou2 kong2, chai7 Hoe-lian5-kang2 e5 sou2-chai7 han3-jin5 kau3-hoe7 tui3 choe7-choe7 ko-san-chok8 e5 kiu5-to7-chia2 u7 piau2-si7 jiat8-liat8 e5 hoan-geng5. Ti7 chit tiam2, in u7 tui-sui5 in sou2 thiaN3 e5 bok8-chia2 kou3 Ko Toan-chong Bok8-su e5 bou5-iuN7; i ti7 put-eng-kai si2 e5 si5-chun7 si2--khi3, chit e5 su7 u7 hou7 in tai7-ke chin siong-sim. Ko Sian-siN chiu7-si7 hit ui7 ti7 1886 ni5, chai7 Tai5-oan5 te7-it chhu3 nia2 se2-le2 e5 han3-jin5 (Ko Tiong2) e5 sun. I ui7-tioh8 tui3 ko-san-chok8 ka3 Seng3-keng e5 su7, bat siu7 Jit8-pun2 keng2-chhat e5 khou2-chhou2. Koan-he7 i e5 si2 thang siong-sim e5 kou3-su7, ti7-chia lai5 ki3 chit8 pit kiam2-chhai2 iah8 si7 hap8-gi5. 
  Ti7 poaN3-mi5 au7 iok-liok8 nng7 tiam2 e5 si5, u7 lang5 teh phah bok8-su-koan2 e5 mng5. Hit e5 khoan2-sit sui-si7 chin tiam7-cheng7, iau2-ku2 si7 chin un-khun5. Bok8-su mng7 kong2, “Si7 sim2-mih8 tai7-chi3 ?” In3 e5 lang5 kong2, “Sian-siN ah, chhiaN2 ka3 goan2 chit8 cham7 Seng3-keng. Goan2 e5 si5-kan chi2-u7 poaN3 tiam2-cheng ku2 na7-tiaN7; in-ui7 goan2 ti7 thiN boe7 kng e5 tai7-seng tioh8 tng2-khi3 kau3 chhu3.” U7 chit8 tin7 ko-san-chok8 e5 lang5 khia7 ti7 mng5-goa7. Keng2-chhat sui-jian5 giam5-giam5 kim3-chi2 in, m7-chun2 i li7-khui in e5 te7-kai3, iau2-ku2 chiah-e5 lang5 ti7 toa7 am3 i2-au7 u7 liu chhut-lai5, poaN5 soaN ke3 nia2 piaN3 chin kin2, kiaN5 lou7 gou7 tiam2-cheng ku2, bok8-tek si7 ai3 beh chiong Kiu3-chu2 ki5-biau7 e5 siau-sit lai5 hak8-sip8 khah siong5-se3 e5 in-toaN. Bok8-su kui jit8 chin bo5 eng5, bo5 the-si5, chiu7 peh--khi2-lai5, chiong Siong7-te3 e5 oe7 pun hou7 chiah-e5 jiat8-sim tui-kiu5 chin-li2 e5 lang5. I u7 chiong chu7-iu5 e5 he2 tiam2-toh8 ti7 in e5 sim-leng5, ia7 hou7 in bak8-chiu u7 ti3-hui7 sin e5 kng-beng5, chiah chhe in tng2-khi3 (tioh8 koh chit8 pai2 e5 gou7 tiam2-cheng ku2 bo5 hioh-khun3 kiaN5 soaN-lou7). In tioh8 ti7 thiN boe7 kng e5 si5 kau3 chhu3, na7 bo5, kiaN-liau2 keng2-chhat oe7 chai-iaN2 in bo5 ti7-teh. 
  Chit e5 tai7-chi3 m7-si7 chit8 pai2 a2 nng7 pai2, u7 kui2-na7 tin7 bo5 kang7 lang5 e5 ko-san-chok8 pi3-bit8 lai5 siu7 i e5 ka3-si7. Bok8-su sim chun5 lin5-bin2, boe7 thang bo5 ka3-si7 in lai5 pang3 in tng2-khi3; chong2-si7 i chai-iaN2 tai7-chi3 na7 siu7 hoat-kak e5 si5, keng2-chhat un2-tang3 chin siu7-khi3. Ui7-tioh8 ko-san e5 iuN5-kun5 boe7 to5-thoat-tit e5 un7-mia7, hoan5-lo2 chai7 sim, choe7-choe7 mi5 bo5 khun3. In-ui7 Jit8-pun2 e5 tong-kiok8-chia2 koat-i3 beh biat8-choat8 chit e5 goa7-kok chong-kau3, chiu7-si7 tu2-a2-chiah ti7 soaN-te7 tit-tioh8 te7-ki e5. 
  Kau3-be2 keng2-chhat chai-iaN2 chit chan5 su7. In u7 khoaN3-tioh8 kui2 pun2 Seng3-keng, chiu7-si7 bok8-su sou2 pun hou7 ko-san-chok8--e5. Keng2-chhat siu7-khi3, pang3 he2 sio Seng3-keng, iah8 phah hiah-e5 u7 Seng3-keng e5 lang5. Na7-si7 lun7-kau3 bok8-su ne3, i u7 tu2-tioh8 bo5 kiong5-chin7 e5 sim2-mng7, i2-kip8 chan5-jim2 e5 khou2-chhou2. Put-tan3 an2-ni, ti7 cho7-lou7 e5 si5, u7 siu7 bian2-kiong2 lai5 seng5-siu7 chin tang7 e5 “kong-kang.” In-ui7 siu7-tioh8 hiah chan5-jim2 e5 khoan2-thai7, kho2-lin5 e5 bok8-su cheng-sin5 san3-loan7, chiu7 koe3-sin khi3. 
  Hi-seng-chia2 m7-si7 kan-ta i chit8 lang5 na7-tiaN7. U7 chit8 ui7 ko-san e5 lang5, chiu7-si7 lai5 chhe7 bok8-su kiu5 ka3-si7 e5, iah8 hou7 keng2-chhat phah chin thiam2, ui7-tioh8 an2-ni iah8 koe3-sin khi3. Chong2-si7 tng i iau2-boe7 koe3-khui3 e5 si5, u7 ui5-gian5 hou7 i e5 hu7-jin5-lang5, kong2 i chin hoaN-hi2, ui7-tioh8 Ki-tok e5 ian5-kou3 lai5 siu7 si2, ia7 i soe3-kiaN2 tioh8 hian3 hou7 Siong7-te3, tioh8 chai-poe5 i, hou7 i chiaN5-cho3 chit8 mia5 e5 Ki-tok-tou5. 
  Kheng3-chiok ho5-peng5 
  1945 ni5 8 geh8, Sa-kha-lang2 e5 Jit8-pun2 keng2-chhat, u7 kia3 chit8 tiuN kong-bun5-su hou7 hia e5 thau5-lang5, iau-kiu5 i kong2, Hoan7-na7 u7 Seng3-keng kap Si-chheh e5 Ki-tok-tou5, long2 tioh8 chiong in e5 chheh theh8 khi3 kau keng2-chhat-sou2, thang thiah phoa3 soa3 pang3 he2 sio. Chit e5 beng7-leng7 si7 ti7 beh pang3 he2 sio e5 chin3-cheng5 saN jit8 lai5 thong-ti e5. Ti7 hit e5 ki5-kan-tiong, sin3-tou5 pek-chhiat ki5-to2, ng3-bang7 chit e5 beng7-leng7, kiam2-chhai2 u7 siaN2 hoat-tou7 thang kai2-siau. Te7 saN jit8, tng in teh-beh pang3-he2 sio chheh e5 si5, u7 chiap-tioh8 siau-sit kong2, Jit8-pun2 i2-keng tau5-hang5, iah8 soan-pou3 ho5-peng5 lah. Tai7-ke toa7 hoaN-hi2. In u7 khi2 he2-tui, put-tan3 kong-jian5 sio-hui2 keng2-chhat-sou2 sou2 kia3-lai5 hit tiuN thong-ti-su, lian5 keng2-chhat cheng5 sou2 phoe3 hou7 in hiah-e5 sin5-kham iah8 long2 poaN chhut-lai5 sio. 
  Au7-lai5 chai Sa-kha-lang2 e5 sin3-tou5, in-ui7 m7-bian2 koh ti7 pi3-bit8 tiong lai5 chu7-hoe7, chiu7 koat-sim beh kian3-tiok in ka-ki7 e5 pai3-tng5. In tiong-kan u7 lang5 loh8-khi3 Hoe-lian5-kang2, khi3 kiN3 hia e5 han3-jin5 e5 bok8-su, mng7 i kong2, “Pai3-tng5 tioh8 an2-choaN2 kian3-tiok?” Hit-ui7 bok8-su chiu7 theh8 chit8 tiuN choa2, tai7-li2-khai3 oe7 chit8 e5 tou5-an3, hian7-tiuN5 chi2-si7 i kui2-na7 tiam2, kong2, “Kui2 le2-pai3 lai7, goa2 beh khi3 lin2 hia lai5 kap lin2 taN2-hap8 khah siong5-se3.” Na7-si7 in boe7-tit-thang tan2-hau7 kau3 hiah ku2. U7 chit8 jit8, i kau3 in hia e5 si5, pai3-tng5 i2-keng khi2 ho2! 
  Hong-khim5 e5 siaN-im 
  Sa-kha-lang2 e5 Ki-tok-tou5 chin i3-ai3 in e5 kau3-hoe7 oe7 thang tit-tioh8 tu2-ho2 e5 cho7-chok, ia7 hit e5 cho7-chok ng3-bang7 oe7 thang long2 bo5 khah su7 ti7 piN5-toe7, put-lun7 to2-loh8 chit8 keng han3-jin5 kau3-hoe7. Sin pai3-tng5 lok8-seng5 au7, in ngou2-gu7-jian5 kam2-kak-tioh8 khiam3 chit8 e5 hong-khim5 thang cho3 le2-pai3 im-gak8 e5 lou7-eng7. Na7 bo5 theng3-hau7 kau3 tai7-ke chu7-chip8 chit8 tiau5 kong-khoaN2 lai5 boe2 chit8 e5 sio2-heng5 e5 hong-khim5 in e5 sim to boe7 boan2-chiok. (Chit ho7 e5 hong-khim5 han3-jin5 e5 kau3-hoe7 chha-put-to tak8 keng long2 u7). In tiong-kan u7 chit8 lang5 chiu7 toa3 chiN5 loh8-khi3 Hoe-lian5-kang2 lai5 boe2 sou2 tioh8 boe2--e5. I2-keng boe2 liau2, chiu7 chiong hit tai5 phaiN7 ti7 ka-chiah-nih, toa7-hoah8 kiaN5, chin hoaN-hi2 peh hit e5 kia7-kia7 e5 soaN-lou7, chiong hit tai5 khim5 phaiN7 tng2-lai5. Hit tai5 khim5 chiu7 ti7 kam2-than3 e5 hoe7-chiong3 e5 bin7-cheng5 siu7 an-ti3 ti7 pai3-tng5 lai7 tu2-ho2 e5 te7-tiam2-nih. Chong2-si7 hit-chun7 in koh kam2-kak-tioh8 chit8 hang7, chiu7-si7 khiam3 chit8 ui7 oe7 toaN5-khim5 e5 lang5. Hit e5 khun3-lan5 u7 liam5-piN7 tit-tioh8 kai2-koat. In chiu7 soan2-chhut hit ui7 siang7 u7 im-gak8 chai5 e5 lu2-chu2, hou7 i khi3 Hoe-lian5-kang2 hak8-sip8 toaN5-khim5, iah8 hoan-hu3 i kong2, Choe3 chio2 tioh8 oh8 kau3 oe7 toaN5 chap8-ji7 siu2 si chiah thang tng2-lai5. Hit e5 kho3-theng5 u7 liam5-piN oan5-seng5, hit ui7 hong-khim5-chhiu2 u7 tit-tioh8 tu2-ho2 e5 thoan5-siu7. Sui-bong2 an2-ni, i tioh8 liong7 chin3-cheng5 tauh8-tauh8 pou2-sip8, chiah e7 thang ti7 kun5-chiong3 e5 bin7-cheng5 lai5 toaN5-khim5. 
  Kian3-tiok kau3-hoe7 
  Hoe7-chiong3 tui3 tek-cho7, chha5-cho7, eng7 chhau2 lai5 kham3 e5 pai3-tng5 na7 u7 boan2-chiok lai5 kong2, chian3-au7 e5 kian3-siat pi2-kau3-tek bo5 siaN2 bun7-te5 ti7-teh. Chai7 Thai3-ia5-chok8 e5 tiong-kan u7 chit8 koa2 hoe7-oan5 hian3 chhai5-liau7, iah8 soa3 theh8 lai5 kau3 ui7. Lau7-lau7 chiN2-chiN2, tak8 e5 chham-ka kang-chok. Hu7-jin5-lang5 chiong in e5 soe3-kiaN2 he7 ti7 ng2-nih, in pun2-sin iah8 oa2-lai5 chham-ka kian3-tiok8 e5 kang-chok. Iok chit8 le2-pai3 ku2 i2-lai7 kian3-tiok e5 kang chiu7 oan5-seng5. In tai7-ke put-tan3 oa2-lai5 pang-bang5 hou7 pai3-tng5 tit-tioh8 sit8-hian7 na7-tiaN7, soa3-chiap tui3 chit khoan2 e5 kau3-hoe7 iah8 u7 heng3-bi7 kap phah-boe7-li7 e5 thiaN3-sim ti7-teh; chit ho7 heng3-bi7 kap thiaN3-sim si7 in tui3 pat8 hang7 su7 sou2 boe7 thang kam2-kak-tioh8 e5. 
  Ti7 kian3-tiok Seng3-keng hak8-hau7 kap hak8-seng siok-sia3 khiam3 kang e5 si5, in ia7 u7 piau2-si7 sio-siang7 khoan2 kam-goan7 e5 cheng-sin5 lai5 tau3 hiap8-lek8. Kui2-na7 e5 hiuN-li2 u7 koah-tong mui2 hiuN-li2 30 mia5 a2-si7 40 mia5 e5 kang lang5, kui le2-pai3 ku2 ti7 it-teng7 e5 si5-kan lai5 hong7-hian3 in e5 kang kau3 kian3-tiok e5 kang oan5-kiat. 
  Chiah-e5 kiam2 si7 hiah-e5 chhu2 lang5-thau5-khak e5 mah? 
  Teng2-bin7 i2-keng kong2-khi2 liau2, Sun Sian-siN ti7 1946 ni5 e5 chhun-thiN tng2-lai5 Tai5-oan5 liau2-au7, u7 khi3 tang-hai2-hoaN7 khoaN3 ko-san tong5-pau ti7-chian3-si5 an2-choaN2 koe3-jit8 e5 su7. I kong2 i ti7 Hoe-lian5-kang2 koe3 chit8 e5 le2-pai3-jit8, ia7 hit jit8 u7 ti7 han3-jin5 e5 kau3-hoe7 chham-ka gou7 pai2 e5 le2-pai3-sek. Ji5-tong5 le2-pai3 kap teng2-pou seng5-jin5 le2-pai3 i2-au7, pai3-tng5 lai7 u7 kui2-na7 pah mia5 e5 Thai3-ia5 tong5-pau che7 kau3 boan2-boan2, in si7 liong7 chin3-cheng5 lai5 ti7 pai3-tng5 goa7 teh tan2-hau7 in e5 un5 e5. In che7 moa2 thong-lou7 i2-kip8 pai3-tng5-thiaN boe2-bin7 e5 khang-ui7. In si7 iau, chhui3-ta, him-bou7 gi7, hou7 lang5 in3-siong7 chin chhim e5 hoe7-chiong3; sin-khu iong2-chong3, hou7 jit8 phak8 kau3 ou-ma7-ma7, bin7-nih u7 chhiah hoe-ji7, bak8-chiu ou-lui2-lui2, oe7 chhak8 thau3 mih8-kiaN7. In tiong-kan choe7-choe7 lang5 chhiu2-nih u7 toa3 phoa3-noa7, siN-kou e5 Seng3-keng kap Si-chheh. Hiah-e5 chheh chiau3 khoaN3 si7 bat he7 ti7 goa7-bin7 ku3-chai7 hou7 ak koe3 e5 khoan2. Hiah-e5 chheh ui7-tioh8 sim2-mih8 in-toaN thai3 oe7 hiah au-chau leh? In-ui7 hiah-e5 chheh bat siu7 un2-khng3 ti7 goa7-bin7 nih, ti7 chioh8-tong7 nih, a2-si7 ti7 kui-tui e5 chhiu7-hioh8 nih; u7 si5 ia7 bat siu7 tai5 ti7 thou5-nih; che si7 beh siam2-pi7 Jit8-pun2 keng2-chhat, ng3-bang7 in lai5 Ki-tok-tou5 e5 ka-teng5 chhiau mih8 e5 si5 m7-bian2 hou7 in chhiau-tioh8. Mui2 pun2 e5 Seng3-keng na7 hou7 keng2-chhat hoat-kian3-tioh8, chiu7 but8-siu pang3 hoe2 sio. Hian7-si5 chiah-e5 Thai3-ia5-chok8 sou2 u7 e5 Jit8-bun5 Seng3-keng pi2-kau3-tek chin chio2, ia7 Seng3-keng oat8-ju2 chio2, oat8-ju2 po2-poe3. Chit e5 su7-sit8 tek8-piat8 u7 hah8 chit ku3 oe7 e5 i3-su3: “Chu2 e5 oe7 ti7 hiah-e5 jit8-chi2 si7 po2-kui3 e5.” 
  Sun Sian-siN khoaN3-tioh8 in bo5 khoaN3 chheh teh gim5-si, put-chi2 gong5-ngiah8. In teh gim5-si, u7-e5 u7 khoaN3 chheh, u7-e5 eng7 oat8-liam7. Na7-si7 ko3-ko3 e5 siaN-im hiang2-liang7 koh khoai3-lok8, long2 si7 tui3 kam2-sia7 e5 liam7-thau5 hoat-chhut e5. Hit e5 siaN-liong7 u7 toa7-toa7 poaN5-koe3 chin3-cheng5 ti7-hia le2-pai3 e5 han3-jin5 hoe7-chiong3 e5 siaN-liong7. In-ui7 chiah-e5 lang5 si7 sin e5 sin3-tou5, chin hoaN-hi2, chin hiap8-tiau, saN-kap teh gim5 kau3-hoe7 e5 ku7 Si. Lan2 beh tui3 lang5 kong2, in cho3-hoe2 oh8 gim5-si iau2 be7 kui2 geh8-jit8, a2-si7 kong2, in tiong-kan u7 lang5 choe3 Ki-tok-tou5 iau2 be7 loa7 ku2; che si7 hou7 lang5 chin oh-tit li2-kai2 e5 su7. Sun Sian-siN u7 chit8 ku3 oe7-bu2 tauh8-tauh8 khioh khi2-lai5 teh liu7 kong2, “Chiah-e5 kiam2 chin-chiaN3 si7 chhu2 lang5-thau5-khak--e5 mah? Chiah-e5 kiam2 si7 hiah-e5 hou7 lang5 chheng-cho3 chhiN-hoan--e5 mah? ” Chai7 in e5 seng-oah8-chiuN7 sou2 hian2-chhut e5 kai2-pian3, chiu7-si7 Sun Sian-siN sou2 bat khoaN3-tioh8 e5 choe3-toa7 cheng3-ku3 e5 chit8-e5, thang cheng3-beng5 hok-im u7 leng5-lek8 thang kai2-cho7 jin5-sim. 
  Kang2-to7 e5 si5-kan kau3 e5 si5, Thai3-ia5 tong5-pau e5 tiong-kan u7 lang5 theh8 pit-ki3-phou7 kap giah8 ian5-pit chhut-lai5 teh-beh pit-ki3. Theng5 chit8 tiap8-a2-ku2, u7 chit8 e5 siau3-lian5 e5 hu7-lu2 ka7 Sun Sian-siN kong2, i na7 tng2-khi3 hiuN-li2 e5 si5 tioh8 chiong sou2 thiaN e5 kong2 hou7 hiah-e5 in-ui7 lou7 hng7 boe7 tit lai5 e5 lang5 thiaN. U7 chit8 e5 si3-mia5 a2-si7 gou7-mia5 e5 sio2 thoan5-the2, ui7-tioh8 beh khi3 hia le2-pai3, tioh8 kiaN5 saN-chap8-gou7 eng-li2 e5 soaN-lou7. In ti7 pai3-gou7 e7-tau3 khi2-sin, pai3-lak8 kiaN5 kui jit8 lou7, kau3 le2-pai3-jit8 cha2-khi2, ti7 tu2-ho2 e5 si5-kan kau3 ui7. In lai5, bo5 tu2-tu2 si7 ui7-tioh8 beh thiaN hit ji7-chap8 hun-cheng ku2 e5 kang2-to7, iah8 m7-si7 beh koaN2-kin2 tng2-khi3 hu3 le2-pai3-jit8 e5 tiong-tau3 png7. Le2-pai3 soah, in koh lau5 toa3 hia gian2-kiu3 Seng3-keng, lian7-sip8 si-tiau7. In na7 bo5 kui-jit8 tiam3 ti7 Siong7-te3 e5 chhu3, sim chiu7 boe7 boan2-chiok. 
  Siang-teng5 e5 chap-ji7 su3-tou5 
  Sek-jim7 e5 soan-kau3-su but8-sek pian7 e5 si5, chiu7 chek-si5 ti7 Hoe-lian5-kang2 pak-hng e5 tang hai2-hoaN7 khai-siat chit8 keng Seng3-keng hak8-hau7, siat-pi7 nng7-ni5 che3 e5 kho3-theng5 lai5 hun3-lian7 thoan5-kau3-chia2. Ka-na2-tai7 TiuN2-lo2-hoe7 e5 Soan-to7-hoe7 u7 tit-tioh8 Ma2 Sian-siN kap Sian-siN-niu5 (Mr. and Mrs. Macllwaine) ji7-ui7 lai5 hong7-hian3 chit e5 kang. In si7 tui3 Jit8-pun2 lai5 e5 soan-kau3-su; u7 chiau-bou7 ji7-chap8-si3 mia5 chian5-tou5 iu2-ui5 e5 chheng-lian5, lai5 khai-si2 chit e5 kang-chok. Chit chou ti7 1948 ni5 6 geh8 pit-giap8, si7 tui3 ji7-chap8-it mia5 Thai3-ia5-chok8, nng7 mia5 A-mi-chok8, i2-kip8 chit8 mia5 Sai3-siat-chok8 lai5 chou-seng5 e5. In tiong-kan chap8-lak8 mia5 i2-keng siu7 chi2-phai3 ti7 tok8-lip8 kau3-hoe7, ia7 poeh mia5 khi3 boe7 siat kau3-hoe7 e5 sou2-chai7. Iau2 u7 leng7-goa7 chit8 chou ji7-chap8-chhit mia5 e5 chheng-lian5, si7 tui3 si3 chok8 e5 tiong-kan khioh chhut--lai5 e5, hian7-kim i2-keng jip8-oh8 liau2. Hian7-si5 ka3 chheh si7 eng7 Jit8-gu2 cho3 tiong-sim, na7-si7 chiong-lai5 oe7 koh siuN7 leng7-goa7 e5 pan7-hoat. Chit chhit chok8 e5 hong-gian5 oe7 liam5-piN siat-hoat eng7 bun5-ji7 lai5 piau2-hian7, ia7 ng3-bang7 pou7-hun7-tek e5 Seng3-keng oe7 tit chhut-pan2. Tui3 Bu2-lun2-chok8 thoan5-siu7 sin-sek e5 Lo5-ma2-ji7 e5 kho3-pun2 i2-keng in3 ho2. Che chiu7-si7 tui3 Bu2-lun2-chok8 e5 hong-gian5 sou2 chhut-hian7 thau5 chit8 pun2 e5 keng-tian2. 
  Tu2-chiah khai-si2 siu-seng5 na7-tiaN7 
  Ko-soaN e5 kau3-hoe7 chu7 khi2-chhou chiu7-si7 choe3 kian3-cheng3 e5 kau3-hoe7. Hiah-e5 sin3 Hok-im e5 lang5 liam5-piN tui-kiu5 beh tit-tioh8 pat8-lang5. Thoan5 Hok-im e5 kang-chok, si7 tui3 hiah-e5 peh-siN3 sin3-tou5 lai5 chin3-heng5--e5. In ui7-tioh8 beh tui3 pat8-lang5 kong2 to7-li2, u7 hian3 in e5 si5-kan, bou7-hiam2 in e5 siN3-mia7. U7 e5 ti7 hng5--nih teh choe3-kang e5 si5 tit-tioh8 in e5 peng5-iu2 lai5 sin3 Chu2. Iah u7 choe3 sin-niu5 e5 lang5 tit-tioh8 in e5 ang-sai3 lai5 jip8-sin3. U7 chit8-e5 choan-bun5 teh saN-ian2 e5 lang5, tui3 i e5 chi2-be7 e5 in2-chhoa7 lai5 sin3 Chu2. Chu7 hit-tiap8 i2-au7, bo5-lun7 khi3 sim2-mih8 sou2-chai7 saN-ian2 pi2-sai3, i u7 eng7 toa7-khui3-lat8 thoan5 Hok-im, chiu7-si7 kap kun-ong5 i2-kip8 chiang2-koan5--e5 teh saN-ian2. In in-ui7 u7 chit-khoan2 oah8-kian3-cheng3 ti7--teh, sou2-i2 bo5-ku2 e5 tiong-kan to7-li2 chiu7 thoan5-jip8 pat8-chok8. Thoat-li7 keng2-chhat it-chhe3 e5 han7-che3, Chu2 e5 oe7 u7 tit-tioh8 peng5-than2 e5 lou7 kap eng5-kng. 
  Chian3-cheng cheng5, chai7 tang-hai2-hoaN7 e5 A-mi-chok8 u7 khah lim2 chit8 taN2 e5 Ki-tok-tou5. Hit ui7 cho3 in e5 leng2-siu3 e5 chheng-lian5 siu7 keng2-chhat phaiN2 khoan2-thai7, lou7-boe2 siu7 tiau3 ka-jip8 Jit8-pun2 kun. Chu7-chai7 ti7 Hiong-kang2 e5 si5, i u7 kap chit8 e5 Sai3-siat-chok8 e5 chheng-lian5 chiap-chhiok; chit ui7 chheng-lian5 si7 tui3 san-te7 (hoan-kai3) e5 sai pak peng5 hia siu7 tiau3 khi3 e5. Chit e5 siong-hoe7 e5 ki-hoe7, kiat-ko2 u7 tit-tioh8 hit ui7 Sai3-siat chheng-lian5 lai5 sin3 Chu2. I ti7-chian3-au7 tng2-lai5 e5 si5, ti7 in e5 tang5-chok8 tiong khai-si2 kang-chok. Chit nng7 ui7 chheng-lian5 piN5-piN5 u7 jip8 Seng3-keng hak8-hau7, hian7-si5 choan-kang teh thoan5-to7. 
  Bu2-lun2-chok8 tui3 lan2 e5 thoan5 hok-im u7 piau2-si7 jiat8-liat8 e5 hoan-geng5. Tiam3 ti7 Li2-lang7 e5 thau5-lang5 ka7 Sun Sian-siN kong2 i e5 kiaN2 bat siu7 phian-jip8 Jit8-pun2 e5 kun-tui7, siu7 phai3 loh8-khi3 lam5 Thai3-peng5-iuN5. Jit8-pun2 lang5 ka7 in kong2 in na7 thai5-su hou7 lang5 liah8-khi3 e5 si5 lian5-hap8-kun oe7 thai5-si2 in, soa3 chiah8 in e5 bah. Au7-lai5 i e5 kiaN2 hou7 lang5 liah8-khi3 e5 si5, i put-chi2 gong5-ngiah8, in-ui7 bo5 siu7 lang5 khou2-chhou2, tian-to3 siu7-tioh8 chhin-chhiat e5 thai7-gu7. U7 chit8 ui7 Ki-tok-tou5 e5 i-seng ti7-liau5 i e5 siong-jiah, tui3 i hian2-chhut i3-goa7 e5 gau5 khoaN3-kou3. I tng2-lai5 u7 tui3 san-te7 long2-chong2 e5 Bu2-lun2 tong5-pau kong2-khi2 chit e5 tai7-chi3. Tui3 chit ui7 Ki-tok-tou5 e5 i-su sou2 hian2-chhut e5 chhin-chhiat u7 cho7-chiaN5 chit8 e5 chin toa7 e5 in3-siong7, chiu7-si7 pi2 lian5-hap8-kun sou2 u7 e5 chian3-lam7 kap eng-cha3-ki koh khah toa7 e5 in3-siong7. Hit ui7 thau5-lang5 kong2, “Goa2 taN chai-iaN2 peh8-bin7 lang5 m7-si7 goan2 e5 tek8-jin5 lah, goa2 chin ai3 goa2 e5 tong5-pau long2-chong2 chiaN5-cho3 Ki-tok-tou5.” 
  Toa3 ti7 lam5-pou7 hiah-e5 u7 khui3-lat8 e5 Pai5-oan-chok8 kau3 taN iau2 si7 chin oh-tit-thang chiap-chhiok e5. Chong2-si7 kang7-khoan2 e5 ki-hoe7 teh tan2-hau7 lan2 ti7-chia thoan5 hok-im. Ti7 choe3-kun7 choe7-choe7 pai2 e5 chip8-hoe7 tiong, u7 chit8 pai2, hoe7 beh kiat-sok e5 si5, u7 chit8 e5 chin u7 se3-lek8 e5 thau5-lang5 khia7 khi2-lai5 kong2, “Kin-a2-jit8 lan2 thau5 chit8-pai2 thiaN-tioh8 chit e5 ho2 siau-sit. Goa2 si7 lau7-lang5, chong2-si7 chu7 goa2 cho3 gin2-na2 kau3 chit-tiap8 ui5-chi2, goa2 boe7 bat thiaN-tioh8 chhin-chhiuN7 chit khoan2 e5 siau-sit. Lan2 kin-a2-jit8 sou2 thiaN e5 ki3-jian5 si7 Ki-tok-kau3 e5 su7, goa2 u7 taN2-sng3 beh chiap-lap8 i, goa2 chin ai3 khoaN3 goa2 e5 tong5-pau iah8 long2 chiap-lap8 i.” 
  Sin-tek e5 han3-jin5 bok8-su kap i e5 kiaN2 ti7 san-te7 e5 sai-peng5 Kap-pan2-san e5 toe7-hng khai-si2 kang-chok. Ti7 chit e5 toe7-hng siang7 te7-it u7 se3-lek8 e5 ko-san-chok8, chiu7-si7 chit8-ui7 siN3 Lim5 e5 i-seng i2-kip8 chit8-ui7 hu7-lu2 kio3-cho3 Li2 Goat8-kiau. Ti7 lian5-siok8 kui2-na7 pai2 e5 chu7-hoe7--nih, in nng7 lang5 in-ui7 tam-tng thong-ek8 e5 koan-he7, sou2-i2 tui3 hok-im chiu7 siN-khi2 heng3-chhu3. Chong2-si7 in nng7 lang5 bat kui2-na7 ni5 ku2 kam2-cheng5 bo5 tu2-ho2. Ti7 lou7-be2 hoe5 e5 chu7-hoe7, u7 chit8 pai2 in nng7 lang5 long2 chhut-sek8, thiaN-tioh8 Ni5-ko-ti2-bo2 e5 kou3-su7 kap Chu2 e5 beng7-leng7 “Lin2 tioh8 teng5-thau5-siN” hit ku3 oe7. Keh tng2-jit8 thau3-cha2, Li2 Goat8-kiau khi3 hit ui7 i-seng hia, ka7 i kong2, “Lan2 tioh8 lai5 teng5-thau5-siN, tai7-ke koh lai5 teng5 phah-khi2, ke3-khi3 e5 su7 long2 pang3 hou7 boe7 ki3-tit, taN lai5 saN-kap oah8 ti7 Ki-tok-kau3 e5 to7-li2.” Ti7 hit jit8 e5 thiN-kng-cha2, in nng7 lang5 chiu7 ho5-kai2. I2-au7 ke3 boe7 loa7 ku2, hit ui7 i-seng i5-choan2 khi3 Tai5-pak, ti7 san-te7 oe7-seng-kho3 hok8-bu7. Li2 Goat8-kiau iah8 khi3 Tai5-pak, siu7 hun3-lian7 teh beh cho3 choan-jim7 e5 thoan5-kau3-chia2. Hit e5 i-seng choe3-kun7 u7 lai5 chhe7 i, ka7 i kong2, “Goa2 boe7 tit li2-kai2 ti7 li2 e5 sin-chiuN7 sou2 hian2-chhut e5 pian3-chhian, in-ui7 li2 goan5-lai5 koan3-si3 lim chiu2, chiah8 hun, me7 phaiN2 chhui3, siong7-chhiaN2 seng3-te7 iah8 chin oe7 kiaN lang5; m7-ku2 li2 hian7-si5 oan5-choan5 pian3-khoan2 lah.” I oe7 tit tui3 i kong2-khi2 chit e5 pian3-chhian e5 li2-iu5; in-ui7 i hian7-si5 “ti7 Ki-tok si7 sin chhong3-cho7 e5 lang5,” phau7 sin e5 jin5-seng-koan. Tai7-ke teh ng3-bang7 chit ui7 u7 leng5-lek8 e5 hu7-lu2 oe7 thang chiaN5-choe3 te7-ji7 e5 Chi-oang2, hou7 Siong7-te3 eng7, thang ti7 sai-hai2-hoaN7 lai5 choe3 ui2-tai7 e5 kang-chok, chhin-chhiuN7 Chi-oang2 ti7 tang-hai2-hoaN7 sou2 choe3 e5 chit8-iuN7; in-ui7 i u7 beng5-hian2 e5 kian3-cheng3 ti7-teh, ia7 hit e5 kian3-cheng3 chiu7-si7 eng7 i e5 sit8-te7 keng-giam7 choe3 te7-ki e5. 
  Chai7 Bu7-sia7 e5 sou2-chai7, iah8 u7 Thai3-ia5-chok8 tiong7-iau3 e5 tiong-sim ti7-hia. Bu7-sia7 e5 ui7-ti3 si7 ti7 in e5 hun-pou3 te7-tai3 e5 sai-lam5 kak. Tui3 Bu7-sia7 khoaN3 loh8 ke7 e5 sou2-chai7 chiu7-si7 Pou-li2 ko-goan5, hia u7 han3-jin5 e5 i5-bin5-thoan5 hoan5-eng5 e5 long5-hng5. Hia e5 han3-jin5 kau3-hoe7 e5 Bok8-su Lo5 Bun5-hok, hian7-si5 hian3 i e5 si5-kan, ti7 chit e5 toe7-hng teh cho3 soan-to7 e5 kang-chok. Cha2-si5 toa3 ti7 Bu7-sia7 hiah-e5 chhu2 lang5-thau5-khak--e5, tauh8-tauh8 chau2 loh8-lai5 piN5-iuN5, chng3-jip8 han3-jin5 e5 toe7-kai3, iah8 koaN7 chit8-koaN7 lang5-thau5-khak tng2-khi3. Chong2-si7 chiah-e5 cha2-si5 si7 ia2-ban5 lang5 e5 kiaN2-sun Bu7-sia7 tong5-paum chit-tiap8 loh8-lai5 piN5-iuN5, khiok m7-si7 ui7-tioh8 kau-chian3, si7 ui7-tioh8 beh choe3 le2-pai3, chiu7-si7 beh kap han3-jin5 saN-kap o-lo2 Siong7-te3, lai5 hoaN-hi2 “Sin3 chit8-e5, Chu2 chit8-e5” e5 kau-poe5. 
  Tak8 sou2-chai7 thoan5 to7-li2 e5 sin ki-hoe7 teh phu5-thau5 khi2-lai5 lah. Ko-san-chok8 e5 choan5 te7-kai3 teh chiaN5-cho3 chit8 khu e5 hng5, “pian7-pian7 thang theng3-hau7 siu-seng5” lah. 
  I-liau5 e5 su7-giap8 iah8 si7 chin toa7 khiam3. Jit8-pun2 keng2-chhat teh koan2 ko-san-chok8 e5 si5, in u7 po2-chhi5 chit8 keng, a2-si7 nng7 keng e5 si-liau5-iN7. Chong2-si7 chai7 chit e5 sin si5-tai7 khiok bo5 ui7-tioh8 chiah-e5 kho2-lin5, hou7 lang5 khoaN3 bo5 tioh8 e5 peh-siN3 siat-pi7 poaN3 hang7 hah8-eng7 e5 i-liau5 su7-giap8. Chhin-chhiuN7 eng5-iong2 put-liong5, hi3-piN7, koaN5-jiat8 cheng3, thang5-lui7, chit kui2 chiong2 e5 piN7-thiaN3 chin seng7-heng5, ia7 choe7-choe7 gin2-na2 ui7-tioh8 chiah-e5 piN7-thiaN3 chin siu7-khou2. Sou2-i2 i5-tong7-seng3 e5 chin2-liau5 ki-koan si7 choat8-tui3 pit-iau3--e5, ng3-bang7 chit kui2 hang7 e5 ban7-seng3 piN7 oe7-thang hian7-te7 tit-tioh8 ti7-liau5, ia7 khah siong-tiong7 e5 hoan7-chia2 thang sang3 khi3 kau3-hoe7 piN7-iN7 chiu7-i. 
  Thai3-ia5 tong5-pau teh sit8-heng5 chap8-hun7-chit8 e5 hong7-hian3 
  Ti7 choe3-kun7 e5 chit8 tiuN phoe nih, Sun Sian-siN sia2 kong2: “Chai7 Tai5-oan5 e5 tang-hai2-hoaN7-nih sou2 u7 long2-chong2 e5 kau3-hoe7, tu5-khi3 chit8 keng i2-goa7, hian7-kim long2 si7 tok8-lip8 e5 kau3-hoe7. Hia e5 peh-siN3 chai7 to2-lai7 kiam2-chhai2 si7 siang7 san3--e5, m7-ku2 bok8-su kap tiuN2-lo2 u7 kek8-lek8 soan-thoan5 chap8-hun7-chit8 e5 hong7-hian3, che chiu7-si7 chit8 e5 hian2-tu3 e5 seng5-ko2 tat8-seng5 e5 pi3-koat. Chai7 tang-hai2-hoaN7 e5 sou2-chai7 han3-jin5 e5 kau3-hoe7 u7 chap8-it keng, ia7 ko-san-chok8 e5 tok8-lip8 kau3-hoe7 u7 chap8-lak8 keng. In iah8 u7 hak8-sip8 chap8-hun7-chit8 e5 hong7-hian3. Cheng5 le2-pai3 goa2 u7 tui3 chiah-e5 kau3-hoe7 e5 chit8 keng, chiap-tioh8 chit8 tiuN hoe7-phio3 kap phoe, teh kong2-khi2 in u7 tui3 hoe7-chiong3 toe5 chap8-hun7-chit8 e5 hian3-kim, ia7 hoe7-chiong3 u7 koat-gi7 ai3 beh chiong hit phit e5 chiN5 chong2-giah8 chap8-hun7-chit8 choe3 soan-thoan5 hok-im ti7 in e5 hoe7-goa7 e5 lou7-eng7. In ia7 sang3 goa2 chit8 tiau5 sia7-le2, in-ui7 goa2 u7 choe3 San-te7 Soan-to7-hoe7 e5 hoe7-tiuN2. Chit-tiau5 sia7-le2 chiu7-si7 teh tai7-piau2 chiah-e5 lang5 e5 cheng-sin5. In tui3 Seng3-chheh Kong-hoe7 iah8 u7 hian3-kim, iu7-koh ku7-ni5 bou2 sou2-chai7 cho3 chui2-chai e5 si5, in iah8 kam-sim lok8-i3 te5 chit8 pit chiN5 khi3 kiu3-che3 hia e5 Tai5-oan5 lang5.” 
  Goan2 e5 chou2-chong e5 sin3-giong2 
  “SaN-pah ni5 cheng5 Ho5-lan5 lang5 chiam3 Tai5-oan5 e5 si5, goan2 e5 lang5 chiu7 i2-keng chiaN5-cho3 Ki-tok-tou5 lah, chong2-si7 put-heng7, in thiat-the3 i2-au7, goan2 chiu7 sit-loh8 kap Ki-tok-kau3 saN chiap-chhiok e5 ki-hoe7. Hian7-si5 goan2 ai3 hok8-to3 goan2 e5 chou2-chong e5 sin3-giong2, chhiaN2 li2 lai5 chi2-to7 goan2, ho2 m7 ho2?” 
  Chit ku3 oe7 chiu7-si7 Chu-o3-chok8 e5 thau5-lang5 tui3 Lam5-pou7 Tai7-hoe7 e5 Gi7-tiuN2 Ng5 Bu2-tong Bok8-su sou2 kong2--e5. Ng5 Bok8-su chiu7-si7 te7-it chhu3 khi3 hong2-bun7 chit thoan5 e5 ko-san-chok8--e5; in chit thoan5 u7 saN-chheng lang5, si7 khia7-khi2 ti7 koan5 4000 chhioh e5 A-li2-san e5 soaN-phiaN5-nih. Khi3 hong2-bun7 e5 jit8-chi2, chiu7-si7 1948 ni5 12 goeh8 chhe-kau2, chu7 thau5-lang5 chhe lang5 lai5 kiu5 phai3 sian-siN e5 jit8 khi2, kau3 hit-jit8 ui5-chi2, oa2 u7 chit8 ni5 khah ke ku2. Chu-o3-chok8 u7 thiah-hui2 sin5-sia7, eng7 an2-ni lai5 kheng3-chiok tit-tioh8 kai2-hong3, iah8 u7 chun2-pi7 teh-beh thiaN Ki-tok-kau3 e5 to7-li2. Chong2-si7 gi7-tiuN2 chin bo5 eng5, in-ui7 chian3-au7 piN5-iuN5 han3-jin5 e5 kok kau3-hoe7 tioh8 teng5 kian3-siat, sou2-i2 chiu7 boe7-tit-thang eng3 in e5 iau-kiu5 phai3 lang5 jip8-khi3 hia thoan5 to7-li2 hou7 chit-chok8 e5 lang5. Sui-si7 an2-ni, au7-lai5 i u7 bian2-kiong2 jip8-khi3; che7 chit8 cham7 soaN-lou7 e5 he2-chhia, chiu7-si7 Jit8-pun2 lang5 sou2 kian3-siat thau3-kau3 lim5-tiuN5 e5 thih-lou7 e5. Tui3 hia sun7 eh8-eh8 e5 soaN-lou7, kiaN5 nng7 tiam2 cheng ku2 chiah kau3 hit e5 thau5-lang5 e5 chhu3. Ui7-tioh8 m7-bat Chu-o3-chok8 e5 gian5-gu2, chiu7 eng7 Jit8-gu2 kap thau5-lang5 kong2-oe7. I2-keng tui3 thau5-lang5 piau2 keng3-i3, gi7-tiuN2 kap i e5 kiaN2-ji5 kiat-chiaN5 peng5-iu2, kong2 Seng3-keng e5 kou3-su7 hou7 in thiaN, ka3 in oh8 gim5-si. Ia7-kan eng7 ‘Chin-oah8 Siong7-te3’ cho3 te5-bak8 tui3 in kang2-lun7, hou7 in ti7 sim-te2-nih tit-tioh8 chhim-khek e5 in3-siong7. Chu-o3-chok8 u7 hok8-sai7 chit8 ui7 cho7-but8 chu2 e5 sin5 kio3-cho3 Akemamyo. In sin3 i chiu7-si7 ban7-hang7 ngou2-kok e5 cho7-but8 chu2. Sou2-i2 in chit8 ni5 chit8 pai2, ti7 siu-seng5 soe2-a2 e5 si5, ku2-heng5 che3-tian2, chiong thau5-chui2 e5 ke2-chi2 hian3 hou7 chit ui7 hong-seng7 e5 sin5-beng5. An2-ni thang kong2, in tui3 Ki-tok-kau3 sou2 thoan5 “Cho7-but8 Chu2 Siong7-te3” chit tiau5 to7-li2 m7-si7 bo5 sou3-iong2; sou2-i2 in chiu7 hoaN-hi2 sin3, kong2, “Chit ui7 Siong7-te3 pi2 Jit8-pun2 lang5 e5 thai3-iong5-sin5 ke iaN5 chin choe7.” 
  Gi7-tiuN2 u7 cho3 kui2-na7 chhut Ki-tok-toan7 e5 hoan3-teng lai5 hoan3-khi2 in e5 heng3-chhu3. In tui3 sip8-ji7-ke3 ki5-biau7 e5 kou3-su7, u7 thiaN kau3 jip8-sin5--khi3, ti3-kau3 hoe7-tiuN5-nih u7 hian2-chhut chin han2-tit u7 e5 sok-cheng7; che chiu7-si7 in thau5 chit8 pai2 sou2 thiaN-tioh8--e5. In-ui7 hok-im e5 to7-li2 u7 khip8-tioh8 in e5 leng5-hun5, sou2-i2 in e5 hoN3-ki5-sim soa3 piN3-chiaN5 kiaN-ui3 e5 sim. In e7 ki3-tit iok nng7-pah ni5 cheng5 han3-jin5 e5 thong-su7 Gou5 Hong7, ui7-tioh8 beh kiu3 in thoat-li7 chhu2 lang5-thau5-khak e5 phaiN2 sip8-koan3, lai5 hi-seng i e5 siN3-mia7, ia7 chit-chun7 in u7 thiaN-tioh8 chit8 ui7 koh-khah toa7 e5 Kiu3-chu2, ui7-tioh8 choan5 se3-kai3 e5 choe7 lai5 siu7 si2 e5 siau-sit. 
  Koat-sim e5 si5-kan i2-keng kau3. Chu-o3-chok8 long2-chong2 e5 lang5 chu7-chip8 gi7-lun7, kau3-be2 soa3 koat-gi7 beh hoan-geng5 lang5 lai5 in tiong-kan thoan5 hok-im, ia7 chhiaN2 gi7-tiuN2 tioh8 pang-chan7 in kian3-tiok chit8 ui7 tu2-ho2 e5 sou2-chai7 thang choe3 le2-pai3 e5 lou7-eng7. Keh-tng2-jit8, thau5-lang5 u7 chhoa7 gi7-tiuN2 khi3 khoaN3 i sou2 teh an3-sng3 e5 toe7; hit e5 toe7-tiuN5 siN-choe3 chin sui2, chiong5-chian5 chiu7-si7 sin5-sia7 e5 sou2-chai7, si3-bin7 u7 moe5-chhiu7 kap eng-chhiu7, iah8 u7 kap chit8-tiau5 chheng5-chhiu7 e5 to7-lou7 sio-thau3. Thau5-lang5 u7 kong2-khi2 i e5 tong5-pau chin san3, bo5 hoat-tou7 thang tui3 in te5-chiN5 khi2 pai3-tng5, ia7 siat-su2 gi7-tiuN2 na7 oe7 thang oan7-chou7 in boe2 bok8-chhai5 kap chui2-ni5, in hoaN-hi2 hian3 chhou-kang lai5 un7-poaN chhai5-liau7. Gi7-tiuN2 iok in, beh chiong chit e5 su7 po3-ko3 Tai7-hoe7. Chong2-si7 ti7 chit tiong-kan chit chok8 e5 lang5 iau2 teh tan2-hau7 hok-im. Po3-ko3 chit e5 siau-sit lai5 hou7 goan2 e5 soan-kau3-su u7 an2-ni phoe-beng5 kong2: “Goan2 tui3 chit-e5 iau-kiu5 boe7-tit-thang chek-si5 tah-eng3 in, si7 chin toa7 kian3-siau3 e5 keng-giam7. Goan2 bo5 chu-kim thang pang-chan7 in khi2 kau3-hoe7.” 
  Tai7-chi3 chiu7-si7 siN cho3 an2-ni, mng5-hou7 i2-keng khai-hong3, m7-ku2 put-lun7 si7 Tai5-oan5 e5 kau3-hoe7, a2-si7 hu7-chek e5 liong2 Kau3-su7-hoe7, ti7 hian7-chai7 e5 chai5-goan5 chong7-thai7 lai5 kong2, si7 bo5 pan7-hoat thang eng3-hu3 in e5 thiau-chian3. U7 nng7 hang7 tai7-chi3 chin chhiat-pek, chiu7-si7 ui7-tioh8 chit hang7 kang-chok tioh8 toa7-toa7 cheng-ka kang-lang5 kap kim-chiN5, i2-kip8 chiong Seng3-keng ek8 cho3 ko-san-oe7 e5 su7; m7-ku2 tng lan2 he7 kha-chhiu2 teh beh lai5 eng3-hu3 chiah-e5 chhiat-pek e5 iau-kiu5 e5 si5, lan2 boe7 thang bo5 siuN7 kau3 ti7 bi7-lai5 e5 put-an. Tai5-oan5 hian7-chai7 chiu7-si7 Tiong-kok kok-kun e5 tai7-pun2-iaN5, chai7 tai7-liok8-nih kiong7-san2 e5 se3-lek8 tit8-tit8 teh chin3-tian2. Tai5-oan5 kap se-iuN5 kan e5 kau-thong kiam2-chhai2 oe7 koh chit8 pai2 ui7-tioh8 chian3-cheng lai5 siu7 chhiat-tng7 ia7 ku2 kaN2, ia7 hiah-e5 iu3-ti7 e5 san-te7 kau3-hoe7 tioh8 koh chit8 pai2 lai5 tu2-tioh8 eng3-kai u7 it-chhe3 e5 chai-hai7. An2-ni beh chaiN2-iuN7? Chiah-e5 lang5 put-lun7 ta-pou cha-bou2 long2 kap lan2 kang7 khoan2, piN5-piN5 si7 Siong7-te3 seng3-hoe7 e5 hoa7-oan5, chiu7-si7 sin-chin3 e5 peng-teng. Lan2 oe7-thang ti7 ki5-to2 e5 tiong-kan lai5 siau3-liam7 in, koh tioh8 siong5-siong5 chiong chit hang7 su7-sit8 ki3 tiau5 ti7 sim-nih, chiu7-si7 chiong5-chian5 mng5-hou7 siu7 that-bat8 e5 si5, Siong7-te3 u7 choe3 kang; chiong-lai5 na7 koh siu7 that-bat8 e5 si5, Siong7-te3 iau2 oe7 koh choe3 kang. Lan2 long2 bo5 giau5-gi5, lan2 chai-iaN2 Siong7-te3 oe7 choe3-chhut thiN-toa7 toe7-toa7 e5 su7, chiu7-si7 lan2 sou2 kiu5 boe7 kau3, siuN7 boe7 kau3 e5 su7. “I chhoa7 in chhut-lai5” lan2 oe7-thang pang-chan7 in kiaN5 ti7 kng-beng5 e5 lou7. 
</CL>
<HL>

幾項統計 
1946年，孫先生轉來到位e5 時，才知影在高山族e5中間差不多有4,000名e5信者ti7-teh。In已經建築十二間e5教會，以外有e5 iau2在建築中。在東海岸e5所在亦有幾位漢人e5教會，為著hiah-e5聚集倚來beh聽福音e5高山族舉行主日禮拜。引一個實例來講，ti7 花蓮港教會bat一年久以內行洗禮hou7 500名以上e5高山族。Chiah-e5教會e5小會有大e5工作thang做，就是teh準備beh hou7 hiah-e5求道者攏thang領洗禮。Ti7 1946年6月所得著最新e5統計，報人知福音大半有傳開ti7 泰雅族kap 阿美族e5中間。 
受洗禮了e5信徒（大約）...... 7,000名。 
信徒總數（受洗禮了e5在內）（大約）...... 30,000名。 
In家己建築e5教會...... 30間。 
教會以外e5集會所...... 120位。 
牧師kap殉教者 
照頂面所講，在花蓮港e5所在漢人教會對濟濟高山族e5求道者有表示熱烈e5歡迎。Ti7這點，in有追隨in所疼e5牧者故高端宗牧師e5模樣；伊ti7不應該死e5 時陣死--去，這個事有hou7 in逐家真傷心。高先生就是hit位ti7 1886年，在台灣第一次領洗禮e5漢人（高長）e5孫。伊為著對高山族教聖經e5事，bat受日本警察e5苦楚。關係伊e5 死thang傷心e5故事，ti7-chia 來記一筆kiam2-chhai2亦是合宜。 
Ti7半暝後約略兩點e5 時，有人teh扑牧師館e5門。Hit e5款式雖是真恬靜，iau2-ku2是真殷勤。牧師問講，「是甚物代誌？」應e5人講，「先生ah，請教阮一cham7聖經。阮e5時間只有半點鐘久na7-tiaN7；因為阮ti7天boe7光e5代先著轉去到厝。」有一陣高山族e5人企ti7 門外。警察雖然嚴嚴禁止in，m7 准伊離開in e5地界，iau2-ku2 chiah-e5人ti7大暗以後有溜出來，盤山過嶺拚真緊，行路5點鐘久，目的是ai3 beh將救主奇妙e5消息來學習較詳細e5因端。牧師歸日真無閒，無推辭，就peh--起-來，將上帝e5話分hou7 chiah-e5熱心追求真理e5人。伊有將自由e5火點toh8 ti7 in e5心靈，也hou7 in目珠有智慧新e5光明，才差in轉去（著koh一擺e5五點鐘久無歇睏行山路）。In著ti7天boe7光e5時到厝，若無，驚了警察會知影in無ti7-teh。 
這個代誌 m7 是一擺抑兩擺，有幾若陣無共人e5高山族祕密來受伊e5 教示。牧師心存憐憫，boe7 thang無教示in來放in轉去；總是伊知影代誌若受發覺e5 時，警察穩當真受氣。為著高山e5羊群boe7逃脫tit e5運命，煩惱在心，濟濟暝無睏。因為日本e5當局者決意beh滅絕這個外國宗教，就是tu2-a2-chiah ti7山地得著地基e5。 
到尾警察知影這層事。In有看著幾本聖經，就是牧師所分hou7高山族--e5。警察受氣，放火燒聖經，亦扑hiah-e5有聖經e5人。若是論到牧師ne3，伊有tu2著無窮盡e5審問，以及殘忍e5苦楚。不但an2-ni，ti7造路e5 時，有受勉強來承受真重e5「公工」。因為受著hiah殘忍e5款待，可憐e5牧師精神散亂，就過身去。 
犧牲者m7 是kan-ta伊一人na7-tiaN7。有一位高山e5人，就是來chhe7牧師求教示e5，亦hou7警察扑真thiam2，為著an2-ni亦過身去。總是當伊iau2-boe7過氣e5 時，有遺言hou7 伊e5 婦人人，講伊真歡喜，為著基督e5緣故來受死，也伊細子著獻hou7上帝，著栽培伊，hou7伊成做一名e5基督徒。 
慶祝和平 
1945年8月，Sa-kha-lang2 e5日本警察，有寄一張公文書hou7 hia e5頭人，要求伊講，凡若有聖經kap詩冊e5基督徒，攏著將in e5冊提去交警察所，thang拆破續放火燒。這個命令是ti7 beh放火燒e5進前3日來通知e5。Ti7 hit e5期間中，信徒迫切祈禱，向望這個命令，kiam2-chhai2有啥法度thang改消。第三日，當in teh-beh放火燒冊e5 時，有接著消息講，日本已經投降，亦宣佈和平lah。逐家大歡喜。In有起火堆，不但公然燒燬警察所所寄來hit張通知書，連警察前所配hou7 in hiah-e5神龕亦攏搬出來燒。 
後來知Sa-kha-lang2 e5信徒，因為 m7 免koh ti7祕密中來聚會，就決心beh建築in家己e5拜堂。In中間有人落去花蓮港，去見hia e5漢人e5牧師，問伊講，「拜堂著an2-choaN2建築？」Hit位牧師就提一張紙，大li2概畫一個圖案，現場指示伊幾若點，講，「幾禮拜內，我beh去lin2 hia來kap lin2打合較詳細。」但是in boe7-tit-thang等候到hiah久。有一日，伊到in hia e5 時，拜堂已經起好！ 
風琴e5聲音 
Sa-kha-lang2 e5基督徒真意愛in e5教會會thang得著tu2好e5造作，也hit e5造作向望會thang攏無較事ti7平地，不論to2落一間漢人教會。新拜堂落成後，in偶遇然感覺著欠一個風琴thang做禮拜音樂e5路用。若無聽候到逐家聚集一條公款來買一個小形e5風琴in e5心都boe7滿足。（這號e5風琴漢人e5教會差不多逐間攏有）。In中間有一人就帶錢落去花蓮港來買所著買--e5。已經買了，就將hit台揹ti7 ka-chiah-nih，大hoah8行，真歡喜peh hit e5崎崎e5山路，將hit台琴揹轉來。Hit台琴就ti7感嘆e5會眾e5面前受安置ti7拜堂內tu2好e5地點nih。總是hit陣in koh感覺著一項，就是欠一位會彈琴e5人。Hit e5困難有liam5-piN得著解決。In就選出hit位上有音樂才e5女子，hou7伊去花蓮港學習彈琴，亦吩咐伊講，最少著學到會彈十二首詩才thang轉來。Hit e5課程有liam5-piN 完成，hit位風琴手有得著tu2好e5傳授。雖罔an2-ni，伊著量進前tauh8-tauh8補習，才會thang ti7群眾e5面前來彈琴。 
建築教會 
會眾對竹造、柴造、用草來kham3 e5拜堂若有滿足來講，戰後e5建設比較的無啥問題ti7-teh。在泰雅族e5中間有一寡會員獻材料，亦續提來到位。老老chiN2-chiN2，逐個參加工作。婦人人將in e5細子he7 ti7蔭nih，in本身亦倚來參加建築e5工作。約一禮拜久以內建築e5工就完成。In逐家不但倚來幫忙hou7拜堂得著實現na7-tiaN7，續接對這款e5教會亦有興味kap扑boe7離e5疼心ti7-teh；這號興味kap疼心是in對別項事所boe7 thang感覺著e5。 
Ti7 建築聖經學校kap學生宿舍欠工e5 時，in也有表示相像款甘願e5精神來鬥協力。幾若個鄉里有割當每鄉里30名抑是40名e5工人，歸禮拜久ti7一定e5時間來奉獻in e5工到建築e5工完結。 
Chiah-e5 kiam2是hiah-e5 取人頭殼e5 mah？ 
頂面已經講起了，孫先生ti7 1946年e5春天轉來台灣了後，有去東海岸看高山同胞ti7戰時an2-choaN2過日e5事。伊講伊ti7花蓮港過一個禮拜日，也hit日有ti7漢人e5教會參加5擺e5禮拜式。兒童禮拜kap頂晡成人禮拜以後，拜堂內有幾若百名e5 泰雅同胞坐到滿滿，in是量進前來ti7 拜堂外teh等候in e5 un5 e5。In坐滿通路以及拜堂廳尾面e5空位。In是枵、嘴礁、欣慕義，hou7人印象真深e5會眾；身軀勇壯，hou7日曝到烏ma7-ma7，面nih有刺花字，目珠烏lui2-lui2，會chhak8透物件。In中間濟濟人手nih有帶破爛，生kou e5聖經kap詩冊。Hiah-e5冊照看是bat he7 ti7外面據在雨沃過e5款。Hiah-e5冊為著甚物 因端thai3會hiah au-chau leh？因為hiah-e5冊bat受隱囥ti7外面nih，ti7石洞nih，抑是ti7歸堆e5樹葉nih；有時也bat受埋 ti7塗nih；che是beh閃避日本警察，向望in來基督徒e5家庭chhiau物e5 時m7 免hou7 in chhiau著。每本e5聖經若hou7警察發見著，就沒收放火燒。現時chiah-e5 泰雅族所有e5日文聖經比較的真少，也聖經越愈少，越愈寶貝。這個事實特別有合這句話e5意思：「主e5話ti7 hiah-e5日子是寶貴e5。」 
孫先生看著in無看冊teh吟詩，不止gong5-ngiah8。In teh吟詩，有e5 有看冊，有e5 用閱念。但是個個e5聲音響亮koh快樂，攏是tui3感謝e5念頭發出e5。Hit e5聲量有大大盤過進前ti7-hia禮拜e5漢人會眾e5聲量。因為chiah-e5人是新e5信徒，真歡喜，真協調，相kap teh吟教會e5舊詩。咱beh對人講，in做伙學吟詩iau2 be7幾月日，抑是講，in 中間有人做基督徒iau2 be7偌久；che是hou7人真oh得理解e5事。孫先生有一句話母tauh8-tauh8拾起來teh liu7講，「Chiah-e5 kiam2真正是取人頭殼--e5 mah？Chiah-e5 kiam2是 hiah-e5 hou7人稱做生番--e5 mah？」在in e5生活上所顯出e5改變，就是孫先生所bat看著e5最大證據e5一個，thang證明福音有能力thang改造人心。 
講道e5 時間到e5 時，泰雅同胞e5中間有人提筆記簿kap giah8鉛筆出來teh-beh筆記。停一tiap8-a2久，有一個少年e5婦女ka7孫先生講，伊若轉去鄉里e5 時著將所聽e5講hou7 hiah-e5因為路遠boe7得來e5人聽。有一個四名抑是五名e5小團體，為著beh去hia禮拜，著行三十五英里e5山路。In ti7拜五e7晝起身，拜六行歸日路，到禮拜日早起，ti7 tu2好e5 時間到位。In來，無tu2-tu2是為著beh聽hit二十分鐘久e5講道，亦 m7 是beh趕緊轉去赴禮拜日e5中晝飯。禮拜煞，in koh留toa3 hia研究聖經，練習詩調。In若無歸日tiam3 ti7上帝e5厝，心就boe7滿足。 
雙重e5十二使徒 
適任e5宣教師物色便e5 時，就即時ti7 花蓮港北方e5東海岸開設一間聖經學校，設備兩年制e5課程來訓練傳教者。加拿大長老會e5宣道會有得著馬先生kap先生娘（Mr. and Mrs. Macllwaine）二位來奉獻這個工。In是tui3日本來e5宣教師；有招募二十四名前途有為e5青年，來開始這個工作。這組ti7 1948年6月畢業，是tui3二十一名泰雅族，兩名阿美族，以及一名賽夏族來組成e5。In中間十六名已經受指派ti7 獨立教會，也8名去boe7設教會e5所在。Iau2有另外一組二十七名e5青年，是tui3 四族e5中間拾出--來e5，現今已經入學了。現時教冊是用日語做中心，但是將來會koh想另外e5辦法。這七族e5方言會liam5-piN 設法用文字來表現，也向望部份的e5聖經會得出版。Tui3 布農族傳授新式e5羅馬字e5課本已經印好。Che就是tui3 布農族e5方言所出現頭一本e5經典。 
Tu2-chiah開始收成na7-tiaN7 
高山e5教會自起初就是做見證e5教會。Hiah-e5信福音e5人liam5-piN追求beh得著別人。傳福音e5工作，是tui3 hiah-e5百姓信徒來進行--e5。In為著beh 對別人講道理，有獻in e5時間，冒險in e5性命。有e5 ti7 園--nih teh做工e5 時得著in e5朋友來信主。亦有做新娘e5人得著in e5翁婿來入信。有一個專門teh相ian2 e5人，tui3伊e5 姊妹e5引 chhoa7 來信主。自hit-tiap8以後，無論去甚物所在相ian2比賽，伊有用大氣力傳福音，就是kap君王以及掌權--e5 teh相ian2。In 因為有這款活見證ti7--teh，所以無久e5中間道理就傳入別族。脫離警察一切e5限制，主e5話有得著平坦e5路kap榮光。 
戰爭前，在東海岸e5 阿美族有較lim2一打e5基督徒。Hit位做in e5領袖e5青年受警察歹款待，路尾受召加入日本軍。駐在ti7香港e5 時，伊有kap一個賽夏族e5青年接觸；這位青年是tui3山地（番界）e5西北爿hia受召去e5。這個相會e5機會，結果有得著hit位賽夏青年來信主。伊ti7 戰後轉來e5 時，ti7 in e5同族中開始工作。這兩位青年平平有入聖經學校，現時專工teh傳道。 
布農族對咱e5 傳福音有表示熱烈e5歡迎。Tiam3 ti7 Li2-lang7 e5頭人ka7孫先生講伊e5子bat受編入日本e5軍隊，受派落去南太平洋。日本人ka7 in講in若thai5輸hou7人掠去e5 時聯合軍會thai5死in，續食in e5肉。後來伊e5子hou7人掠去e5 時，伊不止gong5-ngiah8，因為無受人苦楚，顛倒受著親切e5待遇。有一位基督徒e5醫生治療伊e5 傷跡，對伊顯出意外e5 gau5看顧。伊轉來有對山地攏總e5 布農同胞講起這個代誌。Tui3這位基督徒e5醫師所顯出e5親切有造成一個真大e5印象，就是比聯合軍所有e5戰艦kap轟炸機koh較大e5印象。Hit位頭人講，「我今知影白面人m7 是阮e5敵人lah，我真ai3我e5 同胞攏總成做基督徒。」 
Toa3 ti7 南部hiah-e5有氣力e5 排灣族到今iau2是真oh得thang接觸e5。總是共款e5機會teh等候咱ti7-chia傳福音。Ti7最近濟濟擺e5集會中，有一擺，會beh結束e5 時，有一個真有勢力e5頭人企起來講，「今仔日咱頭一擺聽著這個好消息。我是老人，總是自我做囡仔到這tiap8為止，我boe7 bat聽著親像這款e5消息。咱今仔日所聽e5既然是基督教e5事，我有打算beh接納伊，我真ai3看我e5 同胞亦攏接納伊。」
新竹e5漢人牧師kap伊e5 子ti7山地e5西爿角板山e5地方開始工作。Ti7這個地方上第一有勢力e5高山族，就是一位姓林e5醫生以及一位婦女叫做李月嬌。Ti7連續幾若擺e5聚會--nih，in 兩人因為擔當通譯e5關係，所以tui3 福音就生起興趣。總是in兩人bat幾若年久感情無tu2好。Ti7 路尾回e5聚會，有一擺in兩人攏出席，聽著尼哥底母 e5故事kap主e5命令「Lin2著重頭生」hit句話。Keh轉日透早，李月嬌去hit位醫生hia，ka7伊講，「咱著來重頭生，逐家koh來重扑起，過去e5事攏放hou7 boe7記得，今來相kap活ti7 基督教e5道理。」Ti7 hit日e5天光早，in兩人就和解。以後過boe7偌久，hit位醫生移轉去台北，ti7 山地衛生課服務。李月嬌亦去台北，受訓練teh beh做專任e5傳道者。Hit e5醫生最近有來chhe7伊，ka7伊講，「我boe7 tit理解ti7你e5 身上所顯出e5變遷，因為你原來慣勢lim酒、食薰、罵歹嘴，尚且性地亦真會驚人；m7-ku2你現時完全變款lah。」伊會tit 對伊講起這個變遷e5理由；因為伊現時「ti7基督是新創造e5人，」抱新e5人生觀。逐家teh向望這位有能力e5婦女會thang成做第二個Chi-oang2，hou7上帝用，thang ti7 西海岸來做偉大e5工作，親像Chi-oang2 ti7 東海岸所做e5一樣；因為伊有明顯e5見證ti7-teh，也hit e5見證就是用伊e5 實地經驗做地基e5。 
在霧社e5所在，亦有泰雅族重要e5中心ti7-hia。霧社e5位置是ti7 in e5分佈地帶e5西南角。Tui3霧社看落低e5所在就是埔里高原，hia有漢人e5移民團繁榮e5農園。Hia e5漢人教會e5牧師羅文福，現時獻伊e5 時間，ti7 這個地方teh做宣道e5工作。早時toa3 ti7霧社hiha e5取人頭殼--e5，tauh8-tauh8走落來平洋，鑽入漢人e5地界，亦koaN7一koaN7人頭殼轉去。總是chiah-e5早時是野蠻人e5子孫霧社同胞這tiap8落來平洋，卻m7 是為著交戰，是為著beh做禮拜，就是beh kap漢人相kap o-lo2 上帝，來歡喜「信一個，主一個」e5交陪。 
逐所在傳道理e5新機會teh浮頭起來lah。高山族e5全地界teh成做一坵e5園，「便便thang聽候收成」lah。 
醫療e5事業抑是真大欠。日本警察teh管高山族e5 時，in有保持一間，抑是兩間e5施療院。總是在這個新時代卻無為著chiah-e5可憐，hou7人看無著e5百姓設備半項合用e5醫療事業。親像營養不良、肺病、寒熱症、虫類，這幾種e5病疼真盛行，也濟濟囡仔為著chiah-e5病疼真受苦。所以移動性e5診療機關是絕對必要--e5，向望這幾項e5慢性病會thang現地得著治療，也較siong 重e5患者thang送去教會病院就醫。
Thai3-ia5同胞teh實行十分一e5奉獻 
Ti7 最近e5一張批nih，孫先生寫講：「在台灣e5東海岸nih所有攏總e5教會，除去一間以外，現今攏是獨立e5教會。Hia e5百姓在島內kiam2-chhai2是像san3--e5，m7-ku2 牧師kap長老有極力宣傳十份一e5奉獻，che就是一個顯著e5成果達成e5祕訣。在東海岸e5所在漢人e5教會有十一間，也高山族e5獨立教會有十六間。In亦有學習十份一e5奉獻。前禮拜我有tui3 chiah-e5教會e5一間，接著一張匯票kap批，teh講起in有tui3會眾toe5十份一e5獻金，也會眾有決議ai3 beh將 hit疋e5錢總額十份一做宣傳福音ti7 in e5會外e5路用。In也送我一條謝禮，因為我有做山地宣道會e5會長。這條謝禮就是teh代表chiah-e5人e5精神。In 對聖冊公會亦有獻金，又koh舊年某所在做水災e5 時，in亦甘心樂意te5一筆錢去救濟hia e5台灣人。」 
阮e5 祖宗e5信仰 
「三百年前荷蘭人佔台灣e5 時，阮e5 人就已經成做基督徒lah，總是不幸，in撤退以後，阮就失落kap基督教相接觸e5機會。現時阮ai3復到阮e5 祖宗e5信仰，請你來指導阮，好m7好？」 
這句話就是Chu-o3族e5頭人對南部大會e5議長黃武東牧師所講--e5。黃牧師就是第一次去訪問這團e5高山族--e5；in這團有三千人，是企起ti7懸4000尺e5阿里山e5山坪nih。去訪問e5日子，就是1948年12月初九，自頭人差人來求派先生e5日起，到hit日為止，倚有一年較加久。Chu-o3族有拆燬神社，用an2-ni來慶祝得著解放，亦有準備teh-beh聽基督教e5道理。總是議長真無閒，因為戰後平洋漢人e5各教會著重建設，所以就boe7得thang應in e5要求派人入去hia傳道理hou7這族e5人。雖是an2-ni，後來伊有勉強入去；坐一站山路e5火車，就是日本人所建設透到林場e5鐵路e5。Tui3 hia順隘隘e5山路，行兩點鐘久才到hit e5頭人e5厝。為著m7-bat Chu-o3族e5言語，就用日語kap頭人講話。已經對頭人表敬意，議長kap伊e5 子兒結成朋友，講聖經e5故事hou7 in聽，教in學吟詩。夜間用「真活上帝」做題目對in講論，hou7 in ti7心底nih得著深刻e5印象。Chu-o3族有服事一位造物主e5神叫做Akemamyo。In信伊就是萬項五穀e5造物主。所以in一年一擺，ti7收成黍仔e5 時，舉行祭典，將頭chui2 e5果子獻hou7這位豐盛e5神明。An2-ni thang講，in對基督教所傳「造物主上帝」這條道理 m7 是無素養；所以in就歡喜信，講，「這位上帝比日本人e5太陽神加贏真濟。」 
議長有做幾若齣基督傳e5幻燈來喚起in e5興趣。In對十字架奇妙e5故事，有聽到入神--去，致到會場nih有顯出真罕得有e5肅靜；che就是in頭一擺所聽著--e5。因為福音e5道理有吸著in e5靈魂，所以in e5好奇心續變成驚畏e5心。In 會記得約二百年前漢人e5通事吳鳳，為著beh救in脫離取人頭殼e5歹習慣，來犧牲伊e5 性命，也這陣in有聽著一位koh較大e5救主，為著全世界e5罪來受死e5消息。 
決心e5 時間已經到。Chu-o3族攏總e5人聚集議論，到尾續決議beh歡迎人來in中間傳福音，也請議長著幫贊in建築一位tu2好e5所在thang做禮拜e5路用。隔轉日，頭人有chhoa7議長去看伊所teh按算e5地；hit e5地場生做真sui2，從前就是神社e5所在，四面有梅樹kap櫻樹，亦有kap一條榕樹e5道路相透。頭人有講起伊e5 同胞真san3，無法度thang tui3 in te5錢起拜堂，也設使議長若會thang援助in買木材kap水泥，in歡喜獻粗工來運搬材料。議長約in，beh將這個事報告大會。總是ti7這中間這族e5人iau2 teh等候福音。報告這個消息來hou7 阮e5宣教師有an2-ni批明講：「阮對這個要求boe7 tit-thang即時答應in，是真大見笑e5經驗。阮無資金thang幫贊in起教會。」 
代誌就是生做an2-ni，門戶已經開放，m7-ku2 不論是台灣e5教會，抑是負責e5兩教士會，ti7 現在e5財源狀態來講，是無辦法thang應付in e5挑戰。有兩項代誌真切迫，就是為著這項工作著大大增加工人kap金錢，以及將聖經譯做高山話e5事；m7-ku2 當咱下腳手teh beh來應付chiah-e5切迫e5要求e5 時，咱boe7 thang無想到ti7 未來e5不安。台灣現在就是中國國軍e5大本營，在大陸nih共產e5勢力直直teh進展。台灣kap西洋間e5交通kiam2-chhai2會koh一擺為著戰爭來受切斷也ku2 kaN2，也hiah-e5幼稚e5山地教會著koh一擺來tu2著應該有一切e5災害。An2-ni beh怎樣？Chiah-e5人不論查埔查某攏kap咱共款，平平是上帝聖會e5會員，就是新進e5兵丁。咱會thang ti7祈禱e5中間來數念in，koh著常常將這項事實記tiau5 ti7心nih，就是從前門戶受塞密e5 時，上帝有做工；將來若koh受塞密e5 時，上帝iau2會koh做工。咱攏無僥疑，咱知影上帝會做出天大地大e5事，就是咱所求boe7到，想boe7到e5事。「伊chhoa7 in出來」咱會thang幫贊in行ti7光明e5路。 
</HL>