<CL>
  Thau5-su7 
  Chit e5 kou3-su7 chai7 hian7-tai7 e5 soan-to7-kai3 choe7-choe7 un7-tong7 e5 tiong-kan, thang kong2 si7 choe3 tu3-hian7 e5 chit8 e5. Tng te7-ji7 chhu3 se3-kai3 tai7-chian3 teh chin3-heng5 e5 tiong-kan, Jit8-pun2 e5 keng2-chhat sui-jian5 kek8-lek8 teh ap-pek, iau2-ku2 Ki-tok-kau3 e5 te7-ha7 un7-tong7 u7 hoat-khi2 ti7 Tai5-oan5 ko-san-chok8 e5 tiong-kan. Chian3-cheng au7, soan-kau3-su tng2-lai5 kau3 Tai5-oan5 e5 si5, sou2 hou7 in tioh8-kiaN--e5, chiu7-si7 chiah-e5 ko-san-chok8 in e5 chou2-chong si7 teh chhu2 lang5-thau5-khak--e5 －chha-put-to oa2 7000 lang5 i2-keng chiaN5-choe3 Ki-tok-kau3-tou5 e5 su7; chit e5 su7 si7 tui3 Siong7-te3 e5 un-tian2 thong-ke3 in tiong-kan nng7 e5 lang5 eng7 hit khoan2 jiat8-liat8 boe7-oe7 phah-biat8-tit e5 sin3-sim lai5 chiaN5--e5. 
  Hit e5 bi2-le7-to2, a2-si7 Tiong-kok lang5 thong-chheng kio3-choe3 Tai5-oan5 e5 to2-su7, chai7 kui2-ui7 thok8-chia2 lai5 kong2, si7 i2-keng piN3-chiaN5 in kek8 sek8-sai7 e5 sou2-chai7 lah; in-ui7 to2-lai7 e5 kau3-khu si7 Eng-kok kap Ka-na2-tai7 TiuN2-lo2-hoe7 e5 Soan-to7-hoe7 sou2 tok8-chiam3 e5. Chong2-si7 in e5 tioh8-boa5 kau3 chit-tiap8 ui5-chi2, si7 kan-ta che3-han7 ti7 hiah-e5 chai7 jin5-khau2-siong7 chiam3 liau2 toa7-to-sou3 e5 han3-jin5 na7-tiaN7. Tui3 ti7 hiah-e5 khia7-khi2 ti7 tiong-iong e5 soaN-che7 i2-kip8 tang hai2-hoaN7 e5 goan5-si2 bin5-chok8, in iau2 boe7 bat ti7 in tiong-kan choe3-ke3 chit8 hoe5 e5 Ki-tok-kau3 su7-giap8; in-ui7 tui3 1895 ni5 khi2, kau3 1945 ni5 ui5-chi2, hiah-e5 teh thong2-ti7 chit e5 to2-su7 e5 Jit8-pun2 e5 tong-kiok8-chia2, u7 hian2-jian5 koh chip-au2 ku7-choat8 lang5 ti7-hia thoan5 to7-li2 hou7 hiah-e5 goan5-chu7-bin5. 
  Jit8-pun2 e5 cheng3-chhek si7 ai3 chiong in hit khoan2 goan5-si2-tek cheng-leng5-soat e5 sin3-giong2 goan5-goan5 ka7 in lau5-teh, m7-ai3 ka7 in phah chau2-sau; m7-ku2 hiah-e5 ti7-li2 in e5 keng2-chhat khiok si7 bo5 kheh-khi3 e5, in u7 chiong sin5-to7 e5 sip8-siok8 lai5 bian2-kiong2 in siu2. Kui2-na7 ni5 ku2 soan-kau3-su u7 jiat8-chhiat ki5-to2, teh ng3-bang7 mng5-hou7 oe7 tit khai-hong3, hou7 in thang chiong to7-li2 thoan5-jip8 ti7 san-te7-nih. Chong2-si7 in sou2 oe7-tit-thang choe3 e5 chi2-u7 si7 khoan3-iu2 kui2-ui7 ko-san-chok8 e5 lang5 khi3 Tam7-chui2 thak8 Seng3-keng hak8-hau7, ng3-bang7 in thang tng2-khi3 chiong to7-li2 thoan5 hou7 in ka-ki7 e5 lang5. M7-ku2 tng chian3-cheng e5 tit-cheng5, chiu7-si7 Jit8-pun2 e5 kok-ka chu2-gi7 tng teh toa7 kin2-tiuN e5 si5, chit khoan2 e5 hi-bong7 chiau3 khoaN3 si7 lan5 tit sit8-hian7--e5. Na7-si7 tui3 Siong7-te3 e5 ho2 chi2-i3, “Chit8 liap8 e5 koa3-chhai3-chi2” e5 sin3-giong2 soa3 u7 khui3-lat8 thang io5-tang7 “hit e5 soaN-thau5.” 1940 ni5 e5 ni5-be2, soan-kau3-su thiat-the3 e5 si5, in khiok bo5 khoaN3-tioh8 u7 jim7-ho5 e5 un7-tong7 chin3-tian2 ti7 san-te7 e5 tiong-kan; chong2-si7 kau3 1946 ni5, in to3-tng2-lai5 e5 si5, in u7 khoaN3-tioh8 hiah-e5 chiong5-chian5 bo5 hoat-tou7 thang chiap-kun7 to7-li2 e5 san-te7, taN i2-keng khui-chhui3 teh chhiuN3-koa o-lo2 Chu2 lah. 
  Ka-na2-tai7 TiuN2-lo2-hoe7 e5 soan-kau3-su Sun Nga2-kok Bok8-su, u7 chiong chian3-cheng tiong sou2 tu2-tioh8 e5 su7 chip8-hap8 cho3-hoe2; i chin ho2-i3, u7 chiong i e5 chhai5-liau7 kiong2-kip goan2 choe3 chit pun2 chheh e5 lou7-eng7; i2-goa7 khiok iah8 u7 koh tui3 pat8 hong-bin7 tit-tioh8 pou2-chhiong e5 chhai5-liau7. Hoan7-na7 thak8 chit e5 oe7 kam2-kak lang5 e5 ki3-su7 e5, un2-tang3 beh hoaN-hi2 lai5 chai-iaN2 chit e5 un7-tong7 hian7-chai7 si7 iau2 ti7 chin3-tian2 e5 lou7-tiong; koh iah8 beh li2-kai2 chit e5 un7-tong7 e5 bian5-oan2-seng3 si7 pin5 chai7 hiah-e5 lang5, khoaN3 in u7 siu7-tioh8 chin tioh8-hoat e5 ka3-si7 i2-kip8 kian-kou3 khia7 tiau5 ti7 sin3-giong2 a2 bo5 bun7-toe5. Sit8-chai7 lai5 kong2, ko-san-chok8 m7-si7 chit pai2 thau5 chit8 pai2 lai5 chiap-siu7 to7-li2 e5. SaN-pah ni5 cheng5, Ho5-lan e5 soan-kau3-su ia7 bat ti7 chit8 e5 te2-te2 e5 ki5-kan lai5, ti7 Tai5-oan5 thoan5-to7. U7-si5 lang5 kong2 in li7-khui Tai5-oan5 i2-au7, in e5 kang-chok oe7 hiah-nih8 khoai3 bo5--khi3 e5 chit8 hang7 goan5-in, chiu7-si7 in bo5 lau5 poaN3 pun2 e5 Seng3-keng ti7 peh-siN3 e5 chhiu2-thau5. Hiah-e5 ko-san-chok8 hian7-si5 si7 eng7 Jit8-bun5 e5 Seng3-keng. Na7-si7 chit ho7 e5 Seng3-keng chai7 in si7 siuN chhim, bo5 hoat-tit-thang li2-kai2 e5. Sui-jian5 si7 an2-ni, chit e5 kou3-su7 u7 khak-cheng3 Chu2 sou2 eng3-un2 e5 oe7. 
  “Goa2 e5 oe7 tek-khak bo5 khang-khang to3-tng2 lai5 goa2 chia, beh oan5-seng5 goa2 sou2 hoaN-hi2 e5 su7, beh ti7 goa2 sou2 chhe khi3 choe3 e5 su7 tit-tioh8 heng-thong.” 
  “Toa7 soaN kap sio2 soaN beh khui-chhui3 ti7 goa2 e5 bin7-cheng5 lai5 chhiuN3-koa.” 
  Keng2-chhat beh liah8 i 
  1945 ni5 e5 ni5-thau5, u7 chit8 me5-hng, ti7 Tai5-oan5 e5 tang-hai2-hoaN7 Sam-lip8-san e5 sou2-chai7, hia e5 keng2-chhat-sou2 lai7 e5 tian7-leng5 hiang2 kau3 liang-liang kio3. Jit8-pun2 lang5 e5 keng2-tiuN2 chiu7 chiong siu7-oe7-ki giah8-khi2--lai5, chu3-sin5 ka7 i thiaN: “Mou-si mou-sih! Goa2 chiu7-si7 kio3-cho3 Tian5-tiong e5 tham3-cheng. Goa2 chit chun7 ui7-tioh8 su7-bu7 e5 koan-he7 loh8-lai5 ti7 Sam-lip8 e5 chhia-cham7. Li2 oe7 ki3-tit chit kui2-jit8 keng2-chhat hun-kiok8 u7 chi2-si7 lan2, kah lan2 tioh8 giam5-giam5 kim3-chi2 ko-san-chok8, m7-chun2 in khui put-lun7 siaN2 khoan2 e5 kong-khai chip8-hoe7. TaN, goa2 ka7 li2 kong2, u7 chit8-e5 Thai3-ia5-chok8 e5 lau7 hu7-jin5-lang5 kio3-cho3 Chi-oang2, chiau3 li2 sou2 chai-iaN2, i si7 Ki-tok-kau3 e5 lu2 thoan5-to7, koan3-si3 ti7 chit e5 te7-hng kiaN5-iu5 cho3 lu2-heng5 thoan5-to7 e5 kang. I tu2-a2-chiah tui3 chit e5 chhia-cham7 loh8-chhia; taN i2-keng peh-chiuN7 soaN-kok khi3 lah. U7 chit8-tin7 ko-san-chok8 e5 lang5 chhut-lai5 ngia5-chih i, kun-sui5 i, kap i cho3-hoe2 jip8-khi3. Goa2 phah-sng3 i e5-hng lai5 chia, si7 beh khui pi3-bit8 e5 chu7-hoe7. Lan2 na7 e7 tit-thang chiong i tng in teh chip8-hoe7 e5 si5 ka7 i kiam2-ku2 khi2--lai5, an2-ni teng2-si un2-tang3 chin hoaN-hi2, in-ui7 u7 li2-iu5 thang ka7 i sang3 loh8 kaN.” 
  Keng2-tiuN2 chhoan2 chit8 e5 khui3, ngauh8-ngauh8-liam7, se3-a2 siaN kong2, “Kong2--e5 khah khoai3, sit8-heng5--e5 kaN2 bo5 hiah iong5-iN7 nouN3,” chiu7 chhut khah toa7 siaN in3 i kong2, “Ho2! ho2! Goa2 lai5 tiau3-chip8 keng2-oe7-tui7, thiat-te2-tek lai5 sou-cha. Ti7 chit e5 sou2-chai7 e7 thang hiam5-gi5 cho3 si7 Ki-tok-tou5 e5 u7 15 hou7 ; iah8 ti7 keh-piah e5 chng-sia7, San-li2 kap Lou5-pou5-san e5 sou2-chai7 iau2 koh-khah choe7. In tiong-kan kiam2-chhai2 u7 lang5 chiong i am-kham3 he7-teh, a2-si7 ti7 chit e5 ou-am3-me5 ti7 bou2 sou2-chai7 kap i teh chu7-hoe7 ia7 ku2 kaN2. In chiah-e5 Ki-tok-kau3-tou5 chin ho5-hiap8, tai7-ke m7-kheng2 sio chhut-boe7, in u7 eng7 lai7-lai7 e5 gan2-kong teh koan-khoaN3; sui-si7 an2-ni, goa2 koat-toan3 beh liah8 i. Lan2 tioh8 ti7 chit e5 si5-chun7 lai5 hui2-biat8 Ki-tok-kau3; in-ui7 Ki-tok-kau3 chhin-chhiuN7 ia2-hoe2 pian3-thoan5 ti7-chiah-e5 ia2-ban5 lang5 e5 tiong-kan lah.” 
  Tng hiah-e5 Ki-tok-tou5 siu7 Chi-oang2 e5 leng2-to7, ti7 in e5 pi3-bit8 te7-tiam2 teh chu7-hoe7, keng-koe3 boe7 kui2 hun cheng e5 si5, hit e5 thiam5-cheng7 ki5-to2 e5 khong-khi3 hut-jian5-kan u7 hou7 chit8 siaN lat-pah e5 siaN-im phah-phoa3. Lat-pah tu-tu hiang2, che si7 keng2-chhat teh tiau3-chip8 keng2-oe7-tui7 beh lai5 chip8-hap8 ti7 keng2-chhat-sou2 e5 sou2-chai7. Hit chun7 hiah-e5 Ki-tok-tou5 chai-iaN2 keng2-chhat i2-keng chiap-tioh8 Chi-oang2 chhut-hian7 e5 siau-sit, iah8 bo5 ku2 kui-chng long2 tioh8 siu7 sou-cha; sou2-i2 in e5 hoe7 chiu7 liam5-piN kai2-san3, tai7-ke chau2-jip8 soaN khi3. Hiah-e5 siau3-lian5 lang5 chiu7 lun5-liu5 lai5 aiN7 Chi-oang2; in-ui7 i si7 loan2-jiok8 e5 lau7 hu7-jin5-lang5, kiaN5 lou7 ban7. U7 nng7 e5 sian-hong siu7 chhe kiaN5 cho3 cheng5 khi3; iah8 u7 nng7 e5 i2-siong7 kiaN5 ti7 au7-bin7 lai5 po2-hou7 i. In sun7 soaN-lou7 kiaN5, kiaN5 kau3 chit8 sou2-chai7 kio3-cho3 Ha7-chhoan (Shimomura), chia si7 chit8 e5 sio2 chng-sia7, li7 San-li2 bo5 loa7-hng7. Chit sou2-chai7 e5 sin3-tou5 chiau3 sng3 u7 34 hou7, tai7-ke chhut-lai5 tan2-chih Chi-oang2; in-ui7 sian-hong-tui7 u7 chau2 chin3-cheng5 khi3 thong-ti in. Chi-oang2 kiN3-tioh8 in bin7 e5 si5 chiu7 thi5-khau3, ui7-tioh8 in e5 khian5-seng5 lai5 kam2-sia7 Siong7-te3. 
  In hioh-khun3 chit8 tiap8-a2-ku2 chiu7 koh ke3-siok8 lai5 to5-chau2, chau2-khi3 San-li2 e5 sou2-chai7; hiah-e5 chheng-lian5 lang5 iau2-ku2 lun5-liu5 teh aiN7 Chi-oang2. Sian-hong-tui7 cho3 thau5-cheng5 kiaN5 khi3 chin hng7; u7 tham3-thiaN-tioh8 San-li2 e5 keng2-chhat i2-keng chiap-tioh8 Sam-lip8-san e5 keng2-chhat tian7-oe7, chiu7 beng7-leng7 sou-cha hit e5 chng-sia7; ng3-bang7 oe7 thang liah8-tioh8 Chi-oang2. Kun-sui5 i e5 lang5 teh ng3-bang7 oe7 thang bih ti7-hia e5 sin3-tou5 e5 ke-nih; m7-ku2 in tu2-chiah kau3-ui7 na7-tiaN7, chiu7 koh ti7 hit e5 ou-am3-me5 hun3-hoat lai5 to5-chau2; in-ui7 keng2-chhat i2-keng he7 kha-chhiu2 ti7 chng-sia7 e5 tui3-bin7 hia teh chhiau-chhoe7 lah. 
  TaN, in tai7-ke koat-sim beh chiong Chi-oang2 toa3 kau3 Bat-keng e5 sou2-chai7; hia si7 chit8 e5 sio2 chhia-cham7, tui3 Sam-lip8 sun7 hoe2-chhia-lou7 tit8-tit8 loh8 lam5, cham2-jian5 u7 hiah hng7. In ng3-bang7 ti7-chia thang hou7 i thau che7 chiuN7 pak e5 cha2-pang chhia, lai5 sang3 i tng2-khi3 i e5 pun2-hiuN Ka-le2-oan2; chiu7-si7 Hoe-lian5-kang2 pak-peng5 e5 sou2-chai7. Che si7 mou7-hiam2 e5 lou7-theng5, in-ui7 keng2-chhat chiau3 khoaN3 u7 bai5-hok8 ti7 chhia-cham7 e5 chiu-ui5 teh theng3-hau7. Sui-jian5 si7 an2-ni, in u7 ti7 chin tu2-ho2 e5 si5-chun7 kau3 Bat-keng, chiu7 chhe sian-hong cho3 cheng5 khi3 khoaN3 lou7-tiong u7 tho3-tong3 a2 bo5. Chiau3 in sou2 u7-siong2 e5 khoan2, ko2-jian5 u7 saN e5 ko-san-chok8 e5 chheng-lian5 keng2-oe7 pou3-ti3 ti7 chhia-cham7-nih; keng2-chhat hun3-si7 in, kong2 na7 tu2-tioh8 Chi-oang2 che7 chhia beh to5-chau2 e5 si5, tioh8 ka7 i liah8 khi2--lai5. In ti7 goat8-tai5 boe2 e5 teng5-nih teh tan2-hau7. Hiah-e5 aiN7 Chi-oang2 e5 chheng-lian5 lang5 kiaN5 kau3 teng5-a2 au7 e5 si5, chiu7 theng5-kha tiap8-a2-ku2, kan2-tan ki5-to2 kui2 ku3, ng3-bang7 tai7-chi3 oe7 an-choan5. In chiu7 kiaN5 koe3 liang5-teng5-a2 e5 cheng5-bin7, soa3 peh-chiuN7 goat8-tai5 teng2 tioh8 kap teh kou3-siu2 e5 nng7 e5 keng2-oe7 sio-tng7. Chin tu2-ho2, chit saN e5 keng2-oe7 e5 tiong-kan, nng7 e5 si7 sin3-tou5, piau2-bin7-chiuN7 kou-put-chiong teh than3 keng2-chhat e5 beng7-leng7; chiu7 siu7 khoan3-iu2 lai5 pang-bang5 in, siat-hoat hou7 Chi-oang2 thang to5-chau2. In chiu7 chin sio2-sim, kiaN-liau2 phah-chhiN2 hit e5 te7-saN e5 keng2-oe7. ( I m7-si7 sin3-tou5). I ti7 liang5-teng5-nih teh khun3, in chiu7 siat-hoat lai5 sang3 hit ui7 lau7 hu7-jin5-lang5 peng5-an li7-khui hia. 
  Hoe2-chhia jip8-lai5 e5 si5, in chiu7 ka7 i pi7-pan7 chit8 tiuN chhia-phio3; hou7 i peh-chiuN7 chhia, kah i bih ti7 pian7-sou2 lai7, theng3-hau7 gui5-hiam2 koe3 liau2 chiah chhut-lai5. In chiu7 khia7 ti7 piN-a2, sim-kong5 hoe2-jiat8, kau3 hoe2-chhia pi-a2 tan5, hoe2-chhia khui--khi3, sim chiah an. Kam2-sia7 Siong7-te3, i bo5 tai7-chi3 lah; m7-ku2 iau2 boe7 thoat-chhut hou2-khau2. Hoe2-chhia kau3 Sam-lip8 cham7 e5 si5, u7 lak8 e5 chheng-lian5 keng2-oe7 siu7 keng2-chhat e5 chi2-si7, pou3-ti3 ti7-hia chun2-pi7 teh-beh peh-chiuN7 hoe2-chhia, thang lai5 tui-chhoe7 Chi-oang2. Chong2-si7 Sam-lip8 e5 sin3-tou5 chin3-cheng5 chiu7 kam2-kak-tioh8 tai7-chi3 oe7 kiaN5 kau3 chit khoan2 e5 te7-pou7. In tiong-kan u7 chit8 lang5 iu5-goan5 si7 ti7 goat8-tai5-nih teh theng3-hau7--e5, chit8-e7 khoaN3-tioh8 Chi-oang2 ti7 chhia-lai7, chiu7 piaN3 chin3-cheng5 thiau3 chiuN7 chhia, kin2 oa2-khi3, eng7 chit8 tiau5 moa-than2 ka7 i kham3-teh, hou7 i chiaN5-cho3 chhin-chhiuN7 chit8 kiaN7 heng5-li2, pau-teh, he7 ti7 i2-teng2. Keng2-oe7 jip8-lai5 teh chhiau e5 si5, chhia-lai7 bu7-bu7 bo5 beng5, chiu7 bo5 khoaN3-kiN3 i. I u7 peng5-an keng-koe3 te7-ji7 e5 koan-ai3 lah. 
  Hoe2-chhia kau3 Sui7-hui7 (Mizuho), chiu7-si7 keh-piah e5 chhia-cham7 e5 si5, thiN i2-keng kng. Ti7-hia teh sun5-si7 e5 keng2-chhat liah8 u7 siu7 tioh8 beng7-leng7, ti7-hia teh tng-tan2 hit ui7 lau7 hu7-jin5-lang5; chong2-si7 in siuN7 kong2, “Hian7-si5 thiN i2-keng kng, un2-tang3 bo5 lang5 siuN7 beh ti7 chit e5 tng-thau5 peh8-jit8 tui3 chit tiau5 lou7 lai5 to5-chau2.” In e5 tiau-cha chong2 kong2 chit8 ku3, si7 ma2-ma2 hu-hu--e5; sou2-i2 chiu7 bo5 tit-tioh8 sou2 beh liah8 e5 hu7-jin5-lang5. Lian5 keng2-chhat iah8 bo5 khak-sit8 chai-iaN2 i i2-keng che7 ti7 hoe2-chhia-nih; in liah8 cho3 i kaN2 iau2 ti7 Sam-lip8 e5 hu7-kun7-nih. In ti7 hit e5 te7-hng chhiau-chhoe7 kui2-na7 jit8, bo5 tit-tioh8 sim2-mih8 kiat-ko2, au7-lai5 khoaN3-phoa3 chiu7 soah--khi3. Tui3 ti7 i sou2 in2-chhoa7 lai5 jip8 sin3-giong2 hiah-e5 Ki-tok-tou5 e5 thiaN3-thang3 kap chin7-tiong, hit ui7 iong2-kam2, kho2-ai3 e5 Chi-oang2 u7 keng-koe3 choe7-choe7 toaN7 e5 mou7-hiam2, chiah peng5-an tng2-khi3 kau3 i e5 chhu3. Che si7 “Siong7-te3 koan5-leng5 e5 pi3-iu7.” 
  Hit chan5 su7-kiaN7 ti7 Tai5-oan5 sou2 tu2-tioh8 choe7-choe7 pi3-bit8 su7-kiaN7 e5 tiong-kan thang kong2 si7 tian2-heng5-tek--e5. Ti7 chian3-cheng tiong, Jit8-pun2 chai7 Tai5-oan5 e5 thong2-ti7-chia2 u7 chiap-soa3 ap-pek hiah-e5 chu7-bin5 bo5 soah; put-koan2 in si7 han3-jin5 a2-si7 ko-san-chok8. Chian3-cheng e5 kiok8-se3 chit8-e7 bai2, seng3-li7 e5 ng3-bang7 chit8-e7 bo5--khi3 e5 si5, in e5 ap-pek chiu7 oat8-ju2 ke-thiN in e5 chan5-jim2-seng3. Tng lian5-hap8-kun khek-hok8 Thai3-peng5-iuN5 e5 to2-su7, thau2-pang3 hia e5 goan5 chu7-bin5 e5 si5, Jit8-pun2 lang5 chiu7 oat8-ju2 kiaN-hiaN5 koh kiong5-pou7, in-ui7 lian5-hap8-kun chiam7-chiam7 u7 kho2-leng5-seng3 thang lai5 Tai5-oan5 chiuN7-liok8. In siuN7 kong2 Tai5-oan5 lang5 e5 Ki-tok-tou5 si7 ti7 am3-chiN7 e5 tiong-kan teh tong5-cheng5 lian5-hap8-kun--e5, sou2-i2 ban7-it na7 chiuN7-liok8 e5 si5, oe7 khi3 pang-chan7 in. Ui7-tioh8 an2-ni, Jit8-pun2 e5 keng2-chhat chiu7 kang2-kiu3 ban7-choan5 e5 tui3-chhek, beh chiong sou2 u7 e5 Ki-tok-tou5 chip8-tiong cho3-hoe2; iau3-kin2 e5 si5-ki na7 kau3, beh chong2 chau5-biat8 in. Tai5-oan5 chiah che7 e5 jin5-khau2 si7 tui3 chha-put-to 600 ban7 e5 han3-chok8 e5 Tai5-oan5 lang5 lai5 chou-seng5--e5. Ia7 chiah-e5 lang5 si7 khia7-khi2 ti7 sai-pou7 e5 piN5-iuN5, chiu7-si7 hit e5 tui3 pak-peng5 tit8-thau3 kau3 lam5-peng5--e5. Ti7-chiah-e5 Tai5-oan5 lang5 e5 tiong-kan u7 saN-ban7 lang5 i2-siong7 si7 i2-keng nia2 se2-le2 e5 Ki-tok-tou5. In si7 chin7-tiong--e5, na7 m7-si7 chin7-tiong--e5 lai5 kong2, choe3-chio2 iah8 si7 kui-sun7--e5. Chiah-e5 lang5 chai7 Jit8-pun2 e5 tong-kiok8-chia2 lai5 khoaN3, si7 bo5 sim2-mih8 toa7 bun7-te5. M7-ku2 ti7 tiong-iong e5 soaN-meh8, i2-kip8 tang hai2-hoaN7 u7 goan5-si2 bin5-chok8 khia7-khi2 ti7-hia; in e5 siau3-giah8 iok-liok8 15 ban7, in e5 seng3-chit oan5-choan5 si7 koh-iuN7--e5. Chiah-e5 goan5-si2 bin5-chok8 chiam7-chiam7 teh hou7 hiah-e5 koan2 in e5 Jit8-pun2 keng2-chhat thau5-khak khi2 toa7 thiaN3. In si7 chhin-chhiuN7 Bou7-ni5-o3 e5 Lai5-khek-chok8, iau2-boe7 oan5-choan5 pang3-sak chhu2 lang5-thau5-khak e5 pun3-seng3. In tiong-kan u7 chit8-pou7-hun7 phian-jip8 kun-chek8, siu7 phai3 kau3 lam5 Thai3-peng5-iuN5 e5 sou2-chai7, ui7-tioh8 Jit8-pun2 lang5 lai5 chiong5-su7 chhiu7 na5 tiong e5 iu5-kek-chian3. Chong2-si7 u7 chit8 hang7 hou7 keng2-chhat kam2-kak ju5-loan7 koh thang hoan5-lo2 e5, chiu7-si7 Ki-tok-kau3 e5 pi3-bit8 un7-tong7 ti7 kin7-ni5 tiong i2-keng hoat-seng ti7-chiah-e5 goan5-si2 bin5-chok8 e5 tiong-kan; che si7 boe7-tit-thang soat-beng5 e5 su7-sit8; in sui-jian5 kek8-lek8 teh ap-che3, iau2-ku2 chit e5 un7-tong7 u7 eng7 thang kiaN e5 khui3-lat8 kap sok-lek8 teh chin3-tian2. TaN chit e5 tai7-chi3 tau3-ti2 si7 sun5-chui7 e5 cheng-sin5 un7-tong7, a2-si7 chiah-e5 chhu2 lang5-thau5-khak--e5 kou3-i3 koa3 chong-kau3 e5 pai5-pian2 lai5 teh ke3-ek8 chit8 chiong2 e5 poan7-loan7 ah? 
  Beng5-ki5-jian5, chit e5 un7-tong7 si7 tui3 nng7 ui7 hian2-tu3 e5 jin5-but8 lai5 khai-si2--e5, nng7 e5 koh long2 si7 siok8 pak-hng e5 Thai3-ia5-chok8; chit8 e5 si7 hu7-jin5-lang5 kio3-cho3 Chi-oang2, i e5 mou7-hiam2 ti7 chin3-cheng5 i2-keng kong2-khi2 liau2; koh chit8 e5 chiu7-si7 siau3-lian5 lang5 kio3-cho3 Lou5-ui, Ti7 chian3-cheng tiong bat siu7 koaiN-kaN. Lou5-ui bat siu7 koe3 chin kek-liat8 e5 phaiN2 khoan2-thai7. I e5 kou3-su7 khah ban7 beh lai5 kong2-khi2. Ia7 chit ui7 Chi-oang2 tau3-ti2 si7 sim2-mih8 khoan2 leh? I sui-jian5 si7 bo5 hak8-bun7, sin-the2 lam2-lam2, iau2-ku2 khak-sit8 lai5 kong2, i m7-si7 loan2-jiok8 e5 lang5. Tui3 i e5 gan2-lai7 u7 hian2-chhut chit8 chiong2 put-kho2 bu2-jiok8 e5 cheng-sin5, ia7 chit chiong2 cheng-sin5 u7 chiam3-leng2 i e5 choan5 jin5-keh, hou7 kiN3-na7 oa2-lai5 chiu7-kun7 i e5 lang5 long2 siu7-tioh8 i e5 kam2-hoa3. Lian5 Jit8-pun2 lang5 ia7 khoaN3 i chin u7 khi2, na7-si7 in ka-ki7 e5 lang5 si7 jin7 i cho3 sin5-leng5 e5 lau7-bu2; eng7 boe7-oe7 hoa-khi3 e5 khian5-seng5 teh thiaN3 i. Li2 na7 thak8 koh soa3--loh8-khi3 chit chiuN, chiu7-si7 choan-kang beh kong2-khi2 i e5 li2-lek8 e5 chit8 chiuN. Li2 kiam2-chhai2 choe3-chio2 iah8 beh tong5-i3 kong2, I si7 choe3 tu3-mia5 e5 hu7-lu2 e5 chit8-e5; chiu7-si7 Siong7-te3 sou2 eng7 lai5 oan5-seng5 I hit e5 ui2-tai7 koh ko-siong7 e5 chi2-i3 e5. 
  Ho5-peng5 e5 chhe-sai3--Chi-oang2 
  1895 ni5, te7-it chhu3 Tiong Jit8 chian3-cheng au7, kun-ku3 Ma2-koan tiau5-iok e5 tiau5-kiaN7, Tiong-kok siu7 pek, kou-put-chiong tioh8 chiong Tai5-oan5 jiong7-tou7 hou7 Jit8-pun2. Chong2-si7 Tai5-oan5 e5 peh-siN3 ku7-choat8, m7 seng5-jin7 chit e5 tiau5-iok; chiu7 soan-pou3 Tai5-oan5 cho3 tok8-lip8 e5 kiong7-ho5 kok. Ui7-tioh8 an2-ni, Jit8-pun2 e5 hai2-kun chiu7 chek-si5 tui3 pak-pou7 siong7-liok8, hit e5 te7-hng cheng3-koan5 chiu7 ti7 iu-se3 e5 bu2-lek8 e5 bin7-cheng5 liam5-piN khui-hoe khi3. Chi2-u7 koan5-soaN e5 goan5 chu7-bin5 u7 ho2-taN2 kap i ti2-khong3, ke3-siok8 kap i chian3 kui2-na7 ni5. Khi2-chhou Jit8-pun2 lang5 chin bo5 eng5, mi5-jit8 eng7 sim ti7 siat lut8-le7 kap hoat-leng7, thang lai5 ti7-li2 hiah-e5 khia7-khi2 ti7 sai-pou7 piN5-iuN5 e5 Tai5-oan5 lang5; chiu7 bo5 sim-chiaN5 thang koan2-kou3 soaN-te7, i2-kip8 kai2-koat hiah-e5 chhu2 lang5-thau5-khak--e5. Kau3 in he7 kha-chhiu2 chou2-chit tho2-hoat8-tui7 beh khi3 tho2-hoat8 in e5 si5, chiah chai-iaN2 beh cheng-hok8 in m7-si7 iong5-iN7, u7 i3-goa7 e5 hi-seng kap kan-lan5 ti7-teh. In e5 iu5-kek-tui7 bih ti7 am7 e5 chhiu7-na5 lai7, i2-kip8 chhim e5 soaN-giam5-nih, ti7-chia ti7-hia thau phah Jit8-pun2 kun, hou7 in lap8 liau2 tang7-tang7 e5 hiat-soe3. Chiah-e5 lang5 chu7-jian5 si7 chin m7 hoaN-hi2 jim7-ho5 e5 bu2-chong pou7-tui7 lai5 chhim-liok8 in e5 soaN-che7; in-ui7 in liah8 hiah-e5 soaN-che7 cho3 si7 in e5 tek8-iu2 chai5-san2. In siong5-siong5 khoaN3 hiah-e5 khia7-khi2 ti7 piN5-iuN5 e5 Tai5-oan5 lang5 si7 lau3-sai2-be2--e5, in-ui7 tu3 bo5 saN-e7 pou2-thau5 chiu7 liam5-piN un--loh8-khi3. Tok8-tok8 in chiah si7 ai3-houN3 chu7-iu5 e5 koan5-soaN teng2 e5 chu7-bin5, iah8 chiu3-choa7 m7 tau5-hang5. 
  Iu5-kek chian3 ke3-siok8 chap8 ni5 ku2, ti7 hit e5 khun3-lan5 e5 soaN-te7-nih, u7-si5 thai5, u7-si5 hioh; au7-lai5 hit e5 chong-pi7 iu-siu3 e5 Jit8-pun2-kun u7 chiam7-chiam7 tit8-tioh8 iu2-li7 e5 te7-pou7. Jit8-pun2 lang5 ui7-tioh8 koaN2-kin2 beh ti7 ko-san-chok8 e5 te7-kai3 lai5 chhai2-hoat8 chiuN-lo2 soaN i2-kip8 kiN5-thaN choe7-choe7 po2-kui3 e5 bok8-chhai5. Chiu7 chun2-pi7 beh kap chiah-e5 u7 ke3-tat8 e5 tek8-jin5─Thai3-ia5-chok8, Bu2-lun2-chok8, i2-kip8 Pai5-oan-chok8─lai5 teng3-lip8 chit8 e5 bo5 sit the2-bian7 e5 ho5-iok. Jit8-pun2-kun kap chiah-e5 hoan-sia7 teh chian3 e5 si5, cham2-jian5 u7 hi-seng, u7 sit-loh8 kui2-na7 e5 pou7-tui7. Chiu7 chiong ko-san-chok8 e5 iau3-sai3 eng7 tian7-soaN3 ka7 i ui5--khi2-lai5, pang3 hou7 in khi3 kou-lip8. 
  In e5 boat8-lou7 si7 boe7 bian2-tit e5. Hoan-sia7 chit8-sia7 koe3 chit8-sia7 tit8-tit8 hang5--khi3, soa3 kap in kang2-ho5; chi2-u7 chhun chit8 ui7 iong2-beng2 e5 Thai3-lou2-kok sia7 (Thai3-ia5 chok8 e5 chit8 sia7) kian-siu2 m7-goan5 hang5. In e5 tin7-te7 si7 siat ti7 Thai3-lou2-kok soaN-giam5 teng2 hiam2-iau3 e5 chioh8-tong7-nih, in u7 chiam3-ku3 chit8 jiah thian-jian5 e5 chhiu7-na5, si7 Jit8-pun2 kun bo5 hoat-tou7 thang sip8-kek e5; sui-bong2 si7 an2-ni, in kau3 be2 iah8 si7 tioh8 hang5, na7 bo5 chiu7 go7-si2. Au7-lai5 jit8-chi2 i2-keng kau3, Thai3-ia5 chok8 e5 thau5-lang5 chiu7 kam2-kak tioh8 kong2 in e5 khui3-lat8 i2-keng chhiong-hun tit-tioh8 cheng3-beng5 lah, na7 ke3-siok8 koh thai5 loh8-khi3, an2-ni sng3 m7-si7 chhong-beng5; siuN7 kong2 ti7 hit e5 si5-chun7 lai5 kang2-ho5 iah8 i2-keng m7-si7 kian3-siau3 e5 su7 lah. In-ui7 “U7-si5 thang thai5-lang5, u7-si5 thang i-ti7, u7-si5 thang kau-chian3, u7-si5 thang ho5-ho2.” Kiam2 bo5 sim2-mih8 ta-pou-lang5 a2-si7 hu7-jin5-lang5 thang ui7-tioh8 in lai5 kap tui3-tek8 teng3-lip8 chit8 e5 kong-eng5 e5 ho5-iok mah? Chi7-chui7 beh chhut-thau5 lai5 tam-tng in e5 thong-ek8 i2-kip8 tiau-kai2-chia2 e5 chit-bu7 ah? Chiong3-gi7 it koat, chiu7 tui3 in ka-ki7 e5 peh-siN3 e5 tiong-kan soan2-chhut chit8 ui7 hu7-jin5-lang5 kio3 cho3 Chi-oang2, si7 36 hoe3 lang5. I bat kap chit8 e5 Tai5-oan5 e5 seng-li2 lang5 kiat-hun, ia7 khia7-khi2 ti7 tang-hai2-hoaN7 e5 Hoe-lian5-kang2. I bat Jit8-pun2 oe7, iah8 oe7 kong2 chin liu5-li7 e5 Tai5-oan5 oe7 kah na2 chhin-chhiuN7 kong2 in ka-ki7 e5 Thai3-ia5 oe7 chit8-iuN7. Tui3 pat8 hong-bin7 lai5 kong2, i ia7 si7 chit8 ui7 phoaN3-toan3-lek8 kian7-choan5 e5 ti3-sek hu7-lu2, chin u7 koan-sim ti7 i e5 tong5-pau e5 li7-hai7 koan-he7. Tui3 i e5 gau5 chiu-soan5, ti7 Jit8-pun2 kun kap Thai3-ia5-chok8 e5 tiong-kan ko2-jian5 seng5-lip8 liau2 chit8 e5 liong2-hong moa2-i3 e5 ho5-iok. Tui3 hit-tiap8 i2-au7, Chi-oang2 chit e5 mia5-ji7 chiu7 tauh8-tauh8 hou7 lang5 khoaN3 chin u7 khi2. Jit8-pun2 e5 tong-kiok8-chia2 ui7-tioh8 i e5 kong3-hian3 m7-bat bo5 tui3 i piau2-si7 kam2-liam7 e5 i3-su3; iah8 hou7 i pi2 pat8 lang5 khah u7 heng5-tong7 chu7-iu5 e5 koan5, pat8 lang5 beh ti7-hia chhut-jip8 tioh8 siu7 keng2-chhat e5 hu2-kho2, na7 si7 i chiu7 m7-bian2. I bo5-lun7 kau3 sim2-mih8 sou2-chai7, lang5 to long2 bat i chiu7-si7 hit ui7 cho7-chiu7 ho5-peng5 e5 hu7-jin5-lang5, si7 “Ho5-peng5 e5 chhe-sai3 Chi-oang2.” Ji7-chap8 ni5 au7, si5-kan teh-beh kau3, i beh siu7 tiau3 lai5 cho3 hit e5 oat8-ju2 koh-khah ko-siong7 e5 kang, chiu7-si7 in2-chhoa7 lang5 kap Siong7-te3 ho5-ho2 e5 kang. 
  TaN chit e5 Chi-oang2 tau3-ti2 si7 ui7-tioh8 sim2-mih8 in-toaN, ia7 ti7 sim2-mih8 si5-chun7 thau5 chit8 pai2 lai5 chiap-chhiok-tioh8 sin3-giong2? Che khiok si7 bo5 lang5 chai-iaN2, put-ko3 sou2 chai-iaN2 chit8 hang7, chiu7-si7 na7 m7-si7 i e5 tiong7-hu, chiu7-si7 i e5 ta-ke u7 chiaN5-cho3 jiat8-sim e5 Ki-tok-tou5. I e5 ta-ke ti7 Chiong-hoa3 Ki-tok-kau3 piN7-iN7 cho3 hoan7-chia2 e5 si5, thau5 chit8 pai2 thiaN-tioh8 to7-li2. Ka-na2-tai7 TiuN2-lo2-hoe7 thoe3-jim7 e5 soan-kau3-su Liat8 Kou-niu5 bat ti7 Tai5-oan5 cho3 kang choe7-choe7 ni5. I kong2 i ti7 1929 ni5, u7 khi3 Tai5-tiong te7-hng hong2-bun7 chit8 keng toa7-toa7 keng e5 long5-ka, ti7-hia u7 tu2-tioh8 chit8 ui7 lau7 hu7-jin5-lang5, chiu7-si7 chiong5-chian5 bat ti7 Lan5 I-seng hia thiaN-tioh8 to7-li2 e5. I e5 to7-li2 kiam2-chhai2 bat bo5 kah loa7 chhim, m7-ku2 ti7 sou2 bat e5 hoan7-ui5 lai7 chin kian-kou3 sin3. Hit jit8 i e5 sim-pu7 Chi-oang2 u7 che7 ti7 i e5 bin5-chhng5 piN, in saN-kap eng7 chit8 khoan2 hi-ki5 e5 ko-san tiau7 teh gim5 Seng3-si te7-it siu2 “Siong7-te3 chhong3-cho7 thiN kap toe7.” Leng7-goa7 koh chit8 pai2, Liat8 Kou-niu5 u7 ti7 chit8 ui7 Ko-san-chok8 e5 lu2-chu2 e5 ke-nih tu2-tioh8 Chi-oang2, hit ui7 lu2-chu2 kio3 cho3 Siu3-li2, chiong5-chian5 bat ti7 Tam7-chui2 thak8-chheh. Liat8 Kou-niu5 chiu7 siuN7 beh khoan3-iu2 Chi-oang2 khi3 Tam7-chui2 thak8 Seng3-keng hak8-hau7. 
  Ka-na2-tai7 TiuN2-lo2-hoe7 e5 soan-kau3-su Sun Nga2-kok Bok8-su ti7 1929 ni5, iah8 bat tu2-tioh8 Chi-oang2. Hit-chun7 chiau3 i sou2 khoaN3, i si7 chit8 ui7 “tiong-lo2 i2-siong7 loan2-jiok8 e5 hu7-jin5-lang5” (hit-chun7 si7 58 hoe3), ti7 i e5 bin7-nih u7 chhiah Thai3-ia5-chok8 tok8-iu2 e5 hoe-ji7 ti7-teh. (Thai3-ia5-chok8 long2 u7 chhiah hoe-ji7 ti7 in e5 thau5-hiah8-nih; kiat-hun liau2 e5 hu7-jin5-lang5 iah8 u7 chhiah, chiu7-si7 tui3 chhui3-kak kap chhui3-e7-tau2 tit8 chhiah thau3 kau3 hi7-a2 piN). Sun Bok8-su thau5-chit8 pai2 sou2 tu2-tioh8 e7-hiau2 kong2 Tai5-oan5 oe7 e5 ko-san-chok8 chiu7-si7 i. I chiu7 khoan3-iu2 i khi3 Tam7-chui2 thak8 Seng3-keng hak8-hau7, chong2-si7 i u7 tiu5-tu5 m7-kaN2 khi3. I chin ai3 lai5, chong2-si7 i kiam2-boe7 siuN choe7 hoe3? Lang5 ni5-ki2 chiah-nih8 lau7, chiah beh koh lai5 thak8 chiah-e5 chheh, an2-ni kiam2 u7 siaN2 lou7-eng7? Iu7-koh kam2-kak-tioh8 ka-ki7 e5 bin7-nih u7 chhiah hoe7-ji7, chhiah kau3 hoe-li2 hoe-lo, na7 ti7 cheng3 hak8-seng e5 tiong-kan un2-tang3 kam2-kak kou-tok8, ka-ki7 chit8 e5 bo5-lam7 bo5-lam7. Sui-bong2 si7 an2-ni, i chiu7 koat-sim beh khi3, chiu7 kap Sun Sian-siN cho3 phoaN7, khi3 Tam7-chui2; ti7-hia phian-jip8 Seng3-keng hak8-hau7, thak8-chheh nng7 ni5 ku2. 
  U7 lang5 gi7-lun7 kong2, Iong5-un2 chit khoan2 poe3-keng2 ki5-iN7 jin5-but8 kap lang5 bo5 kang7 khoan2 e5 hak8-seng ti7-hia thak8-chheh, tau3-ti2 si7 sim2-mih8 ti3-hui7? Put-tan3 an2-ni, i e5 sin-khu koh bo5 kah loa7 iong2, chiau3 khoaN3 beh oan5-seng5 i e5 hak8-giap8 si7 chin lan5-tit e5 khoan2. Na7-si7 Seng3 Sin5 e5 lat8 u7 chhiong-moa2-tioh8 i hit e5 loan2-jiok8 e5 the2-keh, chiu7 li7-khui(pit-giap8) hit keng hak8-hau7, “ti7 Chu2 e5 oe7 iong2-chong3,” eng7 thiam5-cheng7 e5 sin3-sim lai5 soan-thoan5 Siong7-te3 sou2 kau-thok i e5 oe7. 
  1931 ni5, i chiu7 tng2-khi3 tang-hai2-hoaN7, cheng7-cheng7 lai5 khai-si2 i e5 kang-chok. I u7 ti7 Thai3-ia5-chok8 e5 hiuN-sia7-nih lai5 ka3-si7 ko3-jin5 kap sio2 thoan5-the2 e5 lang5. Jit8-pun2 e5 keng2-chhat u7 tham3-thiaN-tioh8 i e5 hoat8-tong7, iah8 iau-kiu5 in tioh8 tiong-chi2. TaN, kong-khai e5 chu7-hoe7 ki3-jian5 si7 gui5-hiam2, i chiu7 ti7 pi3-bit8 e5 tiong-kan lai5 chu7-hoe7. Keng2-chhat chiu7 chin bit8-chhiat lai5 kam3-si7 i e5 heng5-tong7, hou7 i bo5 pan7-hoat thang chit8-sia7 iu5 koe3 chit8-sia7. Su7-cheng5 sui-jian5 piN3 kau3 an2-ni, i iah8 eng7 hoat-tou7, eng7 me5-si5 lai5 chiu-ui5 e5 kok sou2-chai7 chhut-sek8 pi3-bit8 e5 chu7-hoe7. I khia7-khi2 ti7 Ka-le2-oan2, chiu7-si7 tu2-tu2 ti7 Hoe-lian5-kang2 pak-si3 e5 piN5-iuN5 (khoaN3 te7-tou5), peh-siN3 tui3 hng7-kin7 e5 sou2-chai7 lai5 chiu7-kun7 i e5 ka3-si7; hit e5 siau3-giah8 u7 jit8-jit8 teh ke-thiN. Mui2-pai2 keng2-chhat e5 kam3-si7 na7 khah leng-khi3 e5 si5, i chiu7 liu--chhut-lai5, sun7 hoe2-chhia-lou7 loh8 lam5 khi3 cho3 hit e5 “Siong7-teng2-siong7 e5 kang.” I put-lun7 khi3 sim2-mih8 sou2-chai7, eng2 u7 cho7-chiu7 chit8-koa2 sin3-chia2, in tiong-kan choe7-choe7 lang5 u7 ke3-siok8 khi3 Ka-le2-oan2 chhoe7 i, lai5 hak8-sip8 hok-im khah siong5-se3. I e5 chhu3 chiu7 piN3-chiaN5 kek-le7 tong5-chi3 e5 chhu3. Choe7-choe7 Ki-tok-tou5 e5 siu2-leng2 kap kang-lang5 u7 ti7-hia kap hiah-e5 tui3 tang-hai2-hoaN7 e5 lam5-pak ji7-lou7 chip8-oa2-lai5 e5 Ki-tok-tou5 siong-hoe7. I e5 hak8-seng tai7-ke u7 chit8 hang7 e5 kiong7-thong tiam2, chiu7-si7 lang5-lang5 tioh8 tng2-khi3 thoan5 hok-im hou7 pat8 lang5, soa3 in2-chhoa7 in lai5 kui Ki-tok. In tiong-kan toa7-poaN3 e5 lang5 long2 u7 hu7-chek tioh8 kian3-siat in ka-ki7 e5 kau3-hoe7. In iau2 u7 leng7-goa7 chit8 hang7 e5 kiong7-thong tiam2, chiu7-si7 siu7 keng2-chhat e5 oan3-hun7 kap hoan2-tui3. In tioh8 khi3 kian3-siat in e5 kau3-hoe7, chiu7-si7 u7 pi3-bit8 e5 hoe7-iu2 e5; chiah-e5 hoe7-iu2 na7 siu7 hoat-kian3-tioh8 e5 si5, tai7-ke tioh8 ui7-tioh8 sin3-giong2 chin chiah8-khou2. Ti7 teng2-chiuN sou2 kong2 e5 Sam-lip8-san, i2-kip8 ki5-u5 nng7 e5 kau3-hoe7, chiu7-si7 an2-ni seng5-lip8--e5. 
  Chi-oang2 tui3 Sam-lip8-san thoat-hiam2 e5 su7 u7 kek-khi2 keng2-chhat e5 siu7-khi3, sou2-i2 in chiu7 chiong in e5 siu7-khi3 chhian kau3 ti7-hia e5 Ki-tok-tou5 e5 sin-chiuN7. In chiu7 but8-siu in e5 Seng3-keng kap Seng3-si pang3-hoe2 sio. U7 kui2-na7 e5 sin3-tou5 hou7 in leng5-ti7, iah8 hou7 in phah, phah kau3 phiN7-khang-huih siang-kang2 to3. In iah8 sai in e5 thau5-khak, cheng in e5 hi7-a2 bong, hou7 in piN3-chiaN5 chhau3-hi7-lang5 kui2-na7-jit8 ku2 boe7 thiaN-kiN3. In tiong-kan u7 chit8 e5 chit-bun7 keng2-chhat, kong2, “Lin2 siaN2-su7 khoan2-thai7 goan2 an2-ni?” Keng2-chhat in3 i kong2, “In-ui7 lin2 sin3 Bi2-kok lang5 e5 Siong7-te3.” In chiu7 chu2-tiuN kong2, “I m7-si7 Bi2-kok lang5 e5 Siong7-te3; I si7 choan5 se3-kai3 e5 lang5 e5 Siong7-te3.” Keng2-chhat chhiu2 ki2 sin5-sia7 po3 in khoaN3, kong2, “Lin2 khoaN3-mai7! hit e5 chiah si7 lan2 e5 sin5-beng5.” Ti7 hit-chun7 hiah-e5 sin3-tou5 u7 chit8 e5 chin ho2-taN2, ka7 i kong2, “Hiah-e5 na7-si7 sin5-beng5 lai5 kong2, in thai2 boe7 in2-chhoa7 lin2 kiaN5 si3-chiaN3 e5 lou7?” Keng2-chhat siu7-khi3 toa7 siaN hoah kong2, “Li2 teh kong2 siaN2?” Hit ui7 sin3-tou5 chiu7 eng7 tim5-tiok8 e5 thai3-tou7, ki2 sit8-le7 soat-beng5 kong2, “Ti7 lin2 e5 Jit8-pun2 kau3-oan5 e5 tiong-kan u7 chit8 e5 heng5-ui5 bo5 su3-cheng3, iau2-ku2 i iah8 teh pai3......” Keng2-chhat toa7 siaN hoah kong2, “Bian2 kong2! tiam7-tiam7 ho2, ...... lin2 kin-a2-jit8 bu2-jiok8 goan2 chin thiam2.” Au7-lai5 hiah-e5 sin3-tou5 u7 siu7 khong3-sou3, “in-ui7 in u7 khah heng3-su7 tam7-poh8, kong2-oe7 u7 khan-gai7-tioh8 kau3-iok8 e5 bun7-te5.” 
  Chhin-chhiuN7 chit ho7 e5 pek-hai7 (che si7 chin-che7 pai2 e5) na7 hou7 Chi-oang2 thiaN-tioh8 e5 si5, i chiu7 toa7-toa7 chhau-sim peh-pak. I iah8 u7 keng-giam7-tioh8 seng3 Po2-lo5 sou2 kong2 e5 oe7, “U7 chit8 e5 tang7-taN3 jit8-jit8 teh teh goa2 e5, chiu7-si7 thoe3 cheng3 kau3-hoe7 iu-bun7 e5 su7.” I khak-sit8 chin i3-ai3 i sou2 in2-chhoa7 lai5 jip8 sin3-giong2 e5 lang5 long2 tiong2-toa7 ti7 chin-li2 e5 ti3-hui7, iah8 chiaN5-choe3 iong2-chong3 thang lai5 jim2-siu7 khou2-lan7. I put-si5 put-khek chin tioh8-boa5, ng3-bang7 in ti7 Seng3-keng oe7 thang tit-tioh8 chhiong-hun e5 ka3-si7, thang lai5 hu5-hap8 ti7 in sou2 u7 e5 ng3-bang7. 
  Chian3-cheng au7 keng-koe3 liau2 kui2-na7 ni5, Sun Sian-siN u7 khi3 Hoe-lian5-kang2 pak-si3 e5 te7-thau5 soaN-kia7 koan5-koan5 e5 sou2-chai7, hong2-bun7 chit8 ui7 sio2 hiuN-sia7 kio3-cho3 Gu7-khu-chuh (Gukutsu). I ti7-hia u7 khoaN3-tioh8 chit8 keng chin toa7-keng e5 kau3-hoe7, iah8 oe7 thang kap Iap8 In7-to5 tam5-lun7 choe7-choe7 e5 tai7-chi3; chit e5 lang5 ti7 in2-chhoa7 hit chng-nih e5 lang5 lai5 sin3 Chu2 e5 su7, u7 chin toa7 e5 kong3-hian3 ti7-teh. 
  Sun Sian-siN mng7 i kong2, “Li2 ti7 khi2-chhou si7 an2-choaN2-iuN7 tit-tioh8 hok-im leh?” In3 kong2, “Goa2 tit-tioh8 hok-im si7 tui3 goa2 e5 hu7-jin5-lang5 e5 chi2-moe7; i ti7 1942 ni5, u7 tui3 Thai3-lou2-kok e5 sou2-chai7 lai5 goa2 chia.” I ui7-tioh8 ai3 bat khah siong5-se3, chiu7 lek8-koe3 kui2-na7 le2-pai3 ku2 e5 lou7-theng5 khi3 Chi-oang2 hia, tui3 i hak8-sip8. Chit e5 lou7-theng5 saN-li7 iok 20 eng-li2. I tioh8 ti7 mi5-si5 khi3, kau3 ui7 kap i hak8-sip8 nng7-tiam2 a2-si7 saN-tiam2 cheng ku2, chiu7 to3-tng2--lai5, tioh8 ti7 thiN boe7 kng e5 si5 kau3 chhu3. 
  Iap8 In7-to5 eng7 chhim-tim5 e5 thai3-tou7 kong2, “Chi-oang2 ka7 goa2 kong2, Tng I iau2-be7 chiong to7-li2 ka3-si7 goa2 kau3 chin tho3-tong3 e5 si5, kah goa2 m7-thang ui7-tioh8 beh tit-tioh8 lang5 lai5 tui3 lang5 kong2 to7-li2.” 
  Sun Sian-siN mng7 i kong2, “I ka3 li2 loa7 ku2?” 
  In3 kong2, “SaN ko3-geh8.” 
  Koh mng7 i kong2, “Li2 u7 theng3-hau7 sou2 kong2 e5 ki5-kan kau3, chiah chhut-khi3 cho3 kang a2-bo5?” 
  I kong2, “He2 bo5 nou3, goa2 ia7 oe7 thang theng3-hau7 kau3 hiah ku2; si5-kan boe7 kau3, goa2 tioh8 tui3 kui2-na7 lang5 kong2 to7-li2 lah.” 
  “Tng i teh ka3-si7 li2 e5 ki5-kan iau2-boe7 kiat-sok e5 si5, li2 tit-tioh8 loa7-choe7 lang5?” I in3 kong2, “Gou7 khau2-chau3.” 
  I boe7 tan2-tit kau3, ki5-kan kau3 chiah tui3 lang5 kong2 to7-li2! Iah8 ti7 teh siu7 hun3-lian7 e5 saN ko3-geh8 kan i u7 tit-tioh8 25 lang5. Au7-lai5 keng2-chhat u7 hoat-kian3-tioh8 i teh khui pi3-bit8 e5 chu7-hoe7, chiu7 hou7 i siu7-tioh8 chin e7 kiaN lang5 e5 pek-hai7. 
  Chong2-si7 chit ui7 Chi-oang2 cho3 ko-san-chok8 Ki-tok-tou5 e5 leng2-siu3, i pun2-sin m7-bat hou7 keng2-chhat liah8-khi3, soa3 koaiN-loh8 kaN; che tau3-ti2 si7 sim2-mih8 ian5-kou3? Tui3 chit e5 bun7-toe5 e5 kai2-tap, lan2 khah toa7 bin7 thang an2-ni kong2, ‘Siat-su2 in na7 kaN2 liah8 i, in khak-sit8 oe7 thang liah8 i.’ Hou7 keng2-chhat m7-kaN2 sui5-pian7 mou7-hiam2 lai5 tui3 lang5 cho3 chhut kek8-toan e5 heng5-ui5 e5, chit ui7 Chi-oang2 chiu7-si7 i5-it e5 ho2 le7. Te7-hng e5 keng2-chhat kap sio2-koaN kiam2-chhai2 khi3 kau3 phut-phut-thiau3, iah8 eng7 koe3 choe7-choe7 chiong2 e5 heng5-hoat8 lai5 haN2 i, m7-ku2 hiah-e5 pi2-kau3-tek khah toa7 e5 koaN-li7 si7 kau3-giah8 chai-iaN2, siat-su2 in na7 sun2-hai7 i chit8 ki e5 thau5-mng5, chiu7 Thai3-ia5-chok8 choan5-chok8 kiam2-chhai2 oe7 khi2 hoan2-loan7; in-ui7 in eng2 bo5 boe7 ki3-tit i ui7-tioh8 in sou2 kian3-lip8 hian2-tu3 e5 kong-lou5; ia7 choe7-choe7 lang5 un2-tang3 kam-goan7 ui7-tioh8 i lai5 hi-seng in e5 siN3-mia7. Kiam2-chhai2 thang kong2, Jit8-pun2 lang5 iah8 m7-si7 bong5-un poe7-gi7 e5, ui7-tioh8 an2-ni, chiah sin7-tiong7 bo5 phaiN2 khoan2-thai7 i. Chong2-kong2, Ti7 chian3-si5 kek8 khun3-lan5 e5 kui2 ni5 tiong, i u7 si3-koe3 kiaN5 bo5 tai7-chi3, ti7 i loan2-jiok8 e5 sin-the2 sou2 oe7 iong5-un2-tit e5 hoan7-ui5-lai7, chin3-heng5 kau3-hoe7 e5 kang-chok. 
  I ti7 1946 ni5 e5 chhun-thiN li7-khui se3-kan, hiong2-siu7 74 hoe3. I li7-khui se3-kan nng7 ko3-geh8 au7, Sun Sian-siN u7 khi3 Hoe-lian5-kang2 Ki-tok-kau3 kong-thiong2-nih khoaN3 i e5 bong7, ti7-hia i khoaN3-tioh8 Thai3-ia5-chok8 e5 Ki-tok-tou5 u7 kian3-cho7 chit8 te3 gou7-chhioh koan5 e5 chioh8-pi, teng2-bin7 koa3 chit8 ki toa7-toa7 ki e5 sip8-ji7-ke3 teh ki3-liam7 i. I u7 an2-ni sia2 kong2, “Chit e5 bong7 chin-chiaN3 si7 sin5-seng3 e5 sou2-chai7; in-ui7 kang2-chheng lang5 u7 jin7 i cho3 in e5 sin5-leng5 e5 lau7-bu2. Siong7-te3 eng7 chit e5 lang5 ti7 chiah-ni7 te2 e5 ki5-kan lai5 oan5-seng5 chiah-ni7 choe7 e5 tai7-chi3, che chai7 Tai5-oan5 si7 long2 bo5, chai7 pat8-ui7 iah8 si7 han2-tit u7 e5.” 
  Lan2 ia7 thang chai 1945 ni5 9 geh8, Jit8-pun2 tau5-hang5 e5 si5 i iau2 ti7-teh. Chit8-e7 thiaN-kiN3 i sou2 thiaN3 e5 tong5-pau tit-tioh8 kai2-hong3, m7-bian2 koh siu7 pek-hai7, i e5 hoaN-hi2 kau3 chaiN2-iuN7! Kui2-na7 ni5 ku2 i u7 thoe3 in ki5-to2, eng7 chin-li2 lai5 ka3-si7 in, eng7 sin3-giong2 kap iong2-khi3 lai5 kou2-le7 in, hou7 in oe7-tit-thang jim2-siu7 hoan7-lan7, chiok-hok in, in-ui7 in i2-keng jip8 ti7 sin3-kau3 chu7-iu5 e5 sin si5-tai7; na7-si7 i pun2-sin khiok i2-keng jip8 ti7 Chu2 e5 khoai3-lok8. 
</CL>
<HL>

頭緒 
這個故事在現代E5宣道界濟濟運動e5中間，thang講是最著現e5一個。當第二次世界大戰teh進行e5中間，日本e5警察雖然極力teh壓迫，iau2-ku2基督教e5地下運動有發起ti7 台灣高山族e5中間。戰爭後，傳教師轉來到台灣e5 時，所hou7 in著驚--e5，就是chiah-e5高山族in e5祖宗是teh取人頭殼--e5…差不多倚7000人已經成做基督教徒e5事；這個事是tui3上帝e5恩典通過in中間兩個人用hit款熱烈boe7會扑滅tit e5信心來成--e5。 
Hit e5美麗島，抑是中國人通稱叫做台灣e5島嶼，在幾位讀者來講，是已經變成in極熟悉e5所在lah；因為島內e5教區是英國kap加拿大長老會e5宣道會所獨占e5。總是in e5 著磨到chit-tiap8為止，是kan-ta制限ti7 hiah-e5在人口上占了大多數e5漢人na7-tiaN7。對ti7 hiah-e5 企起ti7 中央e5山寨以及東海岸e5原始民族，in iau2 boe7 bat ti7 in中間做過一回e5基督教事業；因為tui3 1895年起，到1945年為止，hiah-e5 teh統治這個島嶼e5日本e5當局者，有顯然koh執拗拒絕人ti7-hia傳道理hou7 hiah-e5原住民。 
日本e5政策是ai3將in hit款原始的精靈說e5信仰原原ka7 in留teh，m7-ai3 ka7 in扑走消；m7-ku2 hiah-e5治理in e5警察卻是無客氣e5，in有將神道e5習俗來勉強in守。幾若年久宣教師有熱切祈禱，teh向望門戶會得開放，hou7 in thang將道理傳入ti7 山地nih。總是in所會得thang做--e5只有是勸誘幾位高山族e5人去淡水讀聖經學校，向望in thang轉去將道理傳hou7 in 家己e5人。M7-ku2當戰爭e5得前，就是日本e5國家主義當teh大緊張e5 時，這款e5希望照看是難得實現--e5。若是對上帝e5好旨意，「一粒e5芥菜籽」e5信仰續有氣力thang搖動「hit e5山頭。」1940年e5年尾，宣教師撤退e5 時，in 卻無看著有任何e5運動進展ti7 山地e5中間；總是到1946年，in倒轉來e5時，in 有看著hiah-e5從前無法度thang接近道理e5山地，今已經開嘴teh唱歌o-lo2 主lah。 
加拿大長老會e5宣教師孫雅各牧師，有將戰爭中所tu2著e5事集合做伙；伊真好意，有將伊e5 材料供給阮做這本冊e5路用；以外卻亦有koh tui3別方面得著補充e5材料。凡若讀這個會感覺人e5記事e5，穩當beh歡喜來知影這個運動現在是iau2 ti7 進展e5路中；koh 亦beh理解這個運動e5綿遠性是憑在hiah-e5人，看in 有受著真著法e5教示以及堅固企tiau5 ti7信仰抑無問題。實在來講，高山族m7 是這擺頭一擺來接受道理e5。三百年前，荷蘭e5宣教師也bat ti7 一個短短e5期間來，ti7 台灣傳道。有時人講in離開台灣以後，in e5工作會hiah-nih8快無--去e5一項原因，就是in無留半本e5聖經ti7百姓e5手頭。Hiah-e5高山族現時是用日文e5聖經。若是這號e5聖經在in是siuN 深，無法tit-thang理解e5。雖然是an2-ni，這個故事有確證主所應允e5話。
「我e5話的確無空空倒轉來我chia，beh完成我所歡喜e5事，beh ti7我所差去做e5事得著亨通。」 
「大山kap小山beh開嘴ti7 我e5面前來唱歌。」 
警察beh掠伊 
1945年e5年頭，有一暝昏，ti7台灣e5東海岸三笠 山e5所在，hia e5警察所內e5電鈴響到liang-liang叫。日本人e5警長就將受話機giah8起--來，注神ka7伊聽：「Mou-si mou-sih！我就是叫做田中e5探偵。我這陣為著事務e5關係落來ti7 三笠e5車站。你會記得這幾日警察分局有指示咱，教咱著嚴嚴禁止高山族，m7 准in開不論啥款e5公開集會。今，我ka7你講，有一個泰雅族e5老婦人人叫做Chi-oang2，照你所知影，伊是基督教e5女傳道，慣勢ti7 這個地方行遊做旅行傳道e5工。伊tu2-a2-chiah tui3這個車站落車；今已經peh上山谷去lah。有一陣高山族e5人出來迎接伊，跟隨伊，kap伊做伙入去。我扑算伊e5昏來chia，是beh開祕密e5聚會。咱若會得thang將伊當in teh集會e5 時ka7伊檢舉起--來，an2-ni頂司穩當真歡喜，因為有理由thang ka7伊送落監。」 
警長喘一個氣，ngauh8-ngauh8唸，細仔聲講，「講--e5較快，實行--e5敢無hiah容易nou3，」就出較大聲應伊講，「好！好！我來召集警衛隊，徹底的來搜查。Ti7這個所在會thang 嫌疑做是基督徒e5有15戶；亦ti7 隔壁e5庄社，San-li2 kap Lou5-pou5-san e5所在iau2 koh較濟。In中間kiam2-chhai2有人將伊掩蓋he7-teh，抑是ti7 這個烏暗暝ti7 某所在kap伊teh聚會也ku2敢。In chiah-e5 基督教徒真和協，逐家m7肯相出賣，in有用利利e5眼光teh觀看；雖是an2-ni，我決斷beh掠伊。咱著ti7這個時陣來毀滅基督教；因為基督教親像野火遍傳ti7 chiah-e5野蠻人e5中間lah。」 
當hiah-e5基督徒受Chi-oang2 e5領導，ti7 in e5祕密地點teh聚會，經過boe7幾分鐘e5 時，hit e5恬靜祈禱e5空氣忽然間有hou7一聲喇叭e5聲音扑破。喇叭tu-tu響，che是警察teh召集警衛隊beh來集合ti7警察所e5所在。Hit陣hiah-e5基督徒知影警察已經接著Chi-oang2出現e5消息，亦無久歸庄攏著受搜查；所以in e5會就liam5-piN 解散，逐家走入山去。Hiah-e5少年人就輪流來aiN7 Chi-oang2；因為伊是軟弱e5老婦人人，行路慢。有兩個先鋒受差行做前去；亦有兩個以上行ti7後面來保護伊。In順山路行，行到一所在叫做下村（Shimomura），chia 是一個小庄社，離San-li2無偌遠。這所在e5信徒照算有34戶，逐家出來等接Chi-oang2；因為先鋒隊有走進前去通知in。Chi-oang2見著in面e5 時就啼哭，為著in e5虔誠來感謝上帝。 
In歇睏一tiap8-a2久就koh繼續來逃走，走去San-li2 e5所在；hiah-e5青年人iau2-ku2輪流teh aiN7 Chi-oang2。先鋒隊做頭前行去真遠，有探聽著Sam-li2 e5警察已經接著三笠山e5警察電話，就命令搜查hit e5庄社；向望會thang掠著Chi-oang2。跟隨伊e5 人teh向望會thang bih ti7-hia e5信徒e5家nih；m7-ku2 in tu2-chiah 到位na7-tiaN7，就koh ti7 hit e5 烏暗暝奮發來逃走；因為警察已經he7 腳手ti7 庄社e5對面hia teh chhiau-chhoe7 lah。 
今，in 逐家決心beh將Chi-oang2帶到Bat-keng e5所在；hia是一個小車站，tui3三笠順火車路直直落南，嶄然有hiah 遠。In向望ti7-chia thang hou7 伊偷坐上北e5早班車，來送伊轉去伊e5 本鄉加禮宛；就是花蓮港北爿e5所在。Che是冒險e5路程，因為警察照看有埋伏ti7車站e5周圍teh聽候。雖然是an2-ni，in有ti7真tu2好e5時陣到Bat-keng，就差先鋒做前去看路中有妥當抑無。照in所預想e5款，果然有三個高山族e5青年警衛佈置ti7車站nih；警察訓示in，講若tu2著Chi-oang2 坐車beh逃走e5 時，著ka7伊掠起--來。In ti7月台尾e5亭nih teh等候。Hiah-e5 aiN7 Chi-oang2 e5 青年人行到亭仔後e5時，就停腳tiap8-a2久，簡單祈禱幾句，向望代誌會安全。In就行過涼亭仔e5前面，續peh上月台頂著kap teh固守e5兩個警衛相tng7。真tu2好，這3個警衛e5中間，兩個是信徒，表面上姑不chiong teh趁警察e5命令；就受勸誘來幫忙in，設法hou7 Chi-oang2 thang逃走。In就真小心，驚了扑醒hit e5第3個警衛。（伊m7 是信徒）。伊ti7 涼亭nih teh睏，in就設法來送hit位老婦人人平安離開hia。 
火車入來e5 時，in就ka7伊備辦一張車票；hou7伊peh上車，kah伊bih ti7便所內，聽候危險過了才出來。In就企ti7邊仔，心狂火熱，到火車pi-a2 tan5，火車開--去，心才安。感謝上帝，伊無代誌lah；m7-ku2 iau2 boe7脫出虎口。火車到三笠站e5 時，有6個青年警衛受警察e5指示，佈置ti7-hia 準備teh-beh peh上火車，thang來追chhoe7 Chi-oang2。總是三笠e5信徒進前就感覺著代誌會行到這款e5地步。In中間有一人猶原是ti7月台nih teh聽候--e5，一下看著Chi-oang2 ti7車內，就拚進前跳上車，緊倚去，用一條幔毯ka7伊蓋teh，hou7 伊成做親像一件行李，包teh，he7 ti7 椅頂。警衛入來teh抄e5時，車內霧霧無明，就無看見伊。伊有平安經過第2個關隘lah。 
火車到瑞穗（Mizuho），就是隔壁e5車站e5 時，天已經光。Ti7-hia teh巡視e5警察亦有受著命令，ti7-hia teh tng等hit位老婦人人；總是in想講，「現時天已經光，穩當無人想beh ti7這個當頭白日對這條路來逃走。」In e5調查總講一句，是馬馬虎虎--e5；所以就無得著所beh掠e5婦人人。連警察亦無確實知影伊已經坐ti7火車nih；in掠做伊 kaN2 iau2 ti7三笠e5附近nih。In ti7 hit e5地方chhiau-chhoe7幾若日，無得著甚物結果，後來看破就煞--去。對ti7 伊所引chhoa7來入信仰hiah-e5基督徒e5疼痛kap盡忠，hit位勇敢，可愛e5 Chi-oang2有經過濟濟段e5冒險，才平安轉去到伊e5 厝。Che是「上帝權能e5庇佑。」 
Hit層事件ti7 台灣所tu2著濟濟祕密事件e5中間thang講是典型的--e5。Ti7 戰爭中，日本在台灣e5統治者有接續壓迫hiah-e5住民無煞；不管in是漢人抑是高山族。戰爭e5局勢一下bai2，勝利e5向望一下無--去e5 時，in e5壓迫就越愈加添in e5殘忍性。當聯合軍克服太平洋e5島嶼，thau2放hia e5原住民e5 時，日本人就越愈驚惶koh強暴，因為聯合軍漸漸有可能性thang來台灣上陸。In想講台灣人e5基督徒是ti7 暗靜e5中間teh同情聯合軍--e5，所以萬一若上陸e5 時，會去幫贊in。為著an2-ni，日本e5警察就講究萬全e5對策，beh將所有e5基督徒集中做伙；要緊e5時機若到，beh總剿滅in。台灣chiah濟e5人口是tui3差不多600萬個漢族e5台灣人來組成--e5。也chiah-e5人是企起ti7 西部e5平洋，就是hit e5 tui3北爿直透到南爿--e5。Ti7 chiah-e5台灣人e5中間有3萬人以上是已經領洗禮e5基督徒。In是盡忠--e5，若 m7 是盡忠--e5來講，最少亦是歸順--e5。Chiah-e5人在日本e5當局者來看，是無甚物大問題。M7-ku2 ti7中央e5山脈，以及東海岸有原始民族企起ti7-hia；in e5數額約略15萬，in e5性質完全是各樣--e5。Chiah-e5原始民族漸漸teh hou7 hiah-e5管in e5日本警察頭殼起大疼。In是親像Bou7-ni5-o3 e5 Lai5-khek族，iau2-boe7完全放sak取人頭殼e5本性。In中間有一部份編入軍籍，受派到南太平洋e5所在，為著日本人來從事樹林中e5游擊戰。總是有一項hou7警察感覺茹亂koh thang煩惱--e5，就是基督教e5祕密運動ti7 近年中已經發生ti7 chiah-e5原始民族e5中間；che是boe7得thang說明e5事實；in雖然極力teh壓制，iau2-ku2這個運動有用thang驚e5氣力kap速力teh進展。今這個代誌到底是純粹e5精神運動，抑是chiah-e5取人頭殼--e5故意掛宗教e5牌匾來teh 計劃一種e5叛亂ah？ 
明其然，這個運動是tui3兩位顯著e5人物來開始--e5，兩個koh攏是屬北方e5 泰雅族；一個是婦人人叫做Chi-oang2，伊e5 冒險ti7 進前已經講起了；koh一個就是少年人叫做Lou5-ui，ti7 戰爭中bat受關監。Lou5-ui bat受過真激烈e5歹款待。伊e5故事較慢beh來講起。也這位Chi-oang2 到底是甚物款leh？伊雖然是無學問，身體lam2-lam2，iau2-ku2 確實來講，伊m7 是軟弱e5人。Tui3伊e5 眼內有顯出一種不可侮辱e5精神，也這種精神有佔領伊e5 全人格，hou7見若倚來就近伊e5 人攏受著伊e5 感化。連日本人也看伊真有起，若是in家己e5人是認伊做神靈e5老母；用boe7會hoa去e5虔誠teh疼伊。你若讀koh續--落-去這章，就是專工beh講起伊e5 履歷e5一章。你kiam2-chhai2最少亦beh同意講，伊是最著名e5婦女e5一個；就是上帝所用來完成伊hit e5偉大koh高尚e5旨意-5。
和平e5差使─Chi-oang2 
1895年，第一次中日戰爭後，根據馬關條約e5條件，中國受迫，姑不chiong著將台灣讓渡hou7 日本。總是台灣e5百姓拒絕，m7 承認這個條約；就宣布台灣做獨立e5共和國。為著an2-ni，日本e5海軍就即時tui3北部上陸，hit e5地方政權就ti7 優勢e5武力e5面前liam5-piN 開花去。只有懸山e5原住民有好膽kap伊抵抗，繼續kap伊戰幾若年。起初日本人真無閑，暝日用心ti7 設律例kap法令，thang來治理hiah-e5企起ti7 西部平洋e5台灣人；就無心情thang管顧山地，以及解決hiah-e5取人頭殼--e5。到in he7腳手組織討伐隊beh去討伐in e5 時，才知影beh征服in m7 是容易，有意外e5犧牲kap艱難ti7-teh。In e5游擊隊bih ti7 am7 e5樹林內，以及深e5山岩nih，ti7-chia ti7-hia偷扑日本軍，hou7 in納了重重e5血稅。Chiah-e5人自然是真 m7 歡喜任何e5武裝部隊來侵略in e5山寨；因為in掠hiah-e5山寨做是in e5特有財產。In常常看hiah-e5企起ti7平洋e5台灣人是漏屎馬--e5，因為tu3無三下斧頭就liam5-piN un--落-去。獨獨in才是愛好自由e5懸山頂e5住民，亦咒誓m7投降。 
游擊戰繼續十年久，ti7 hit e5困難e5山地nih，有時thai5，有時歇；後來hit e5裝備優秀e5日本軍有漸漸得著有利e5地步。日本人為著趕緊beh ti7高山族e5地界來採伐樟腦山以及其他濟濟寶貴e5木材。就準備beh kap chiah-e5有價值e5敵人─泰雅族，布農族，以及排灣族─來訂立一個無失體面e5和約。日本軍kap chiah-e5番社teh戰e5 時，cham2然有犧牲，有失落幾若個部隊。就將高山族e5要塞用電線ka7伊圍--起-來，放hou7 in去孤立。 
In e5末路是boe7免得e5。番社一社過一社直直降--去，續kap in講和；只有chhun一位勇猛e5 太魯閣社（泰雅族e5一社）堅守 m7 願降。In e5陣地是設ti7 太魯閣山岩頂險要e5石洞nih，in有佔據一跡天然e5樹林，是日本軍無法度thang襲擊e5；雖罔是an2-ni，in到尾亦是著降，若無就餓死。後來日子已經到，泰雅族e5頭人就感覺著講in e5氣力已經充分得著證明lah，若繼續koh thai5落去，an2-ni算 m7 是聰明；想講ti7 hit e5時陣來講和亦已經 m7 是見笑e5事lah。因為「有時thang thai5人，有時thang醫治，有時thang交戰，有時thang和好。」Kiam2無甚物查甫人抑是婦人人thang為著in來kap對敵訂立一個光榮e5和約mah？是誰beh出頭來擔當in e5通譯以及調解者e5職務ah？眾議一決，就對in家己e5百姓e5中間選出一位婦人人叫做Chi-oang2，是36歲人。伊bat kap一個台灣e5生理人結婚，也企起ti7東海岸e5花蓮港。伊bat日本話，亦會講真流利e5台灣話kah那親像講in家己e5 泰雅話一樣。Tui3別方面來講，伊也是一位判斷力健全e5知識婦女，真有關心ti7 伊e5同胞e5利害關係。Tui3 伊e5 gau5周旋，ti7日本軍kap 泰雅族e5中間果然成立了一個兩方滿意e5和約。Tui3 hit-tiap8以後，Chi-oang2這個名字就tauh8-tauh8 hou7人看真有起。日本e5當局者為著伊e5貢獻m7-bat無對伊表示感念e5意思；亦hou7 伊比別人較有行動自由e5權，別人beh ti7-hia出入著受警察e5許可，若是伊就 m7 免。伊無論到甚物所在，人都攏bat伊就是hit 位造就和平e5婦人人，是「和平e5差使Chi-oang2。」二十年後，時間teh-beh到，伊beh受召來做hit e5越愈koh較高尚e5工，就是引chhoa7人kap上帝和好e5工。 
今這個Chi-oang2到底是為著甚物因端，也ti7 甚物時陣頭一擺來接觸著信仰？Che卻是無人知影，不過所知影一項，就是若 m7 是伊e5丈夫，就是伊e5 ta-ke有成做熱心e5基督徒。伊e5 ta-ke ti7彰化基督教病院做患者e5 時，頭一擺聽著道理。加拿大長老會退任e5宣教師烈姑娘bat ti7 台灣做工濟濟年。伊講伊ti7 1929年，有去台中地方訪問一間大大間e5農家，ti7-hia有tu2著一位老婦人人，就是從前bat ti7 蘭醫生hia聽著道理e5。伊e5 道理kiam2-chhai2 bat無kah偌深，m7-ku2 ti7所bat e5範圍內真堅固信。Hit日伊e5新婦Chi-oang2有坐ti7伊e5 眠床邊，in相及用一款稀奇e5高山調teh吟聖詩第一首「上帝創造天kap地。」另外koh一擺，烈姑娘有ti7一位高山族e5女子e5家nih tu2著Chi-oang2，hit位女子叫做秀理，從前bat ti7 淡水讀冊。烈姑娘就想beh勸誘Chi-oang2去淡水讀聖經學校。 
加拿大長老會e5宣教師孫雅各牧師ti7 1929年，亦bat tu2著Chi-oang2。Hit陣照伊所看，伊是一位「中老以上軟弱e5婦人人」（hit陣是58歲），ti7伊e5 面nih有刺泰雅族獨有e5花字ti7-teh。（泰雅族攏有刺花字ti7 in e5頭額nih；結婚了e5婦人人亦有刺，就是tui3嘴角kap嘴下斗直刺透到耳仔邊）。孫牧師頭一擺所tu2著會曉講台灣話e5高山族就是伊。伊就勸誘伊去淡水讀聖經學校，總是伊有躊躇 m7-kaN2去。伊真愛來，總是伊kiam2-boe7 siuN濟歲？人年紀chiah-nih8老，才beh koh來讀chiah-e5冊，an2-ni kiam2有啥路用？又koh感覺著家己e5面nih有刺花字，刺到花li2花lo，若ti7眾學生e5中間穩當感覺孤獨，家己一個無lam7無lam7。雖罔是an2-ni，伊就決心beh去，就kap孫先生做伴，去淡水；ti7-hia編入聖經學校，讀冊兩年久。 
有人議論講，容允這款背景奇異人物kap人無共款e5學生ti7-hia讀冊，到底是甚物智慧？不但an2-ni，伊e5身軀koh無kah偌勇，照看beh完成伊e5學業是真難得e5款。但是聖神e5力有充滿著伊hit e5軟弱e5體格，就離開（畢業）hit間學校，「ti7 主e5話勇壯，」用恬靜e5信心來宣傳上帝所交托伊e5話。 
1931年，伊就轉去東海岸，靜靜來開始伊e5工作。伊有ti7 泰雅族e5鄉社nih來教示個人kap小團體e5人。日本e5警察有探聽著伊e5活動，亦要求in著中止。今，公開e5聚會既然是危險，伊就ti7 祕密e5中間來聚會。警察就真密切來監視伊e5行動，hou7 伊無辦法thang一社遊過一社。事情雖然變到an2-ni，伊亦用法度，用暝時來周圍e5各所在出席祕密e5聚會。伊企起ti7 加禮宛，就是tu2-tu2 ti7 花蓮港北勢e5平洋（看地圖），百姓tui3遠近e5所在來就近伊e5教示；hit e5數額有日日teh加添。每擺警察e5監視若較leng7去e5時，伊就溜--出-來，順火車路落南去做hit e5「上等上e5工。」伊不論去甚物所在，永有造就一寡信者，in中間濟濟人有繼續去加禮宛chhoe7伊，來學習福音較詳細。伊e5厝就變成激勵同志e5厝。濟濟基督徒e5首領kap工人有ti7-hia kap hiah-e5 tui3東海岸e5南北二路集倚來e5基督徒相會。伊e5學生逐家有一項e5共通點，就是人人著轉去傳福音hou7 別人，續引chhoa7 in來歸基督。In中間大半e5人攏有負責著建設in家己e5教會。In iau2有另外一項e5共通點，就是受警察e5怨恨kap反對。In著去建設in e5教會，就是有祕密e5會友e5；chiah-e5會友若受發見著e5時，逐家著為著信仰真食苦。Ti7頂章所講e5三笠山，以及其餘兩個教會，就是an2-ni成立--e5。 
Chi-oang2 tui3三笠山脫險e5事有激起警察e5受氣，所以in就將in e5受氣遷到ti7-hia e5基督徒e5身上。In就沒收in e5聖經kap聖詩放火燒。有幾若個信徒hou7 in凌治，亦hou7 in扑，扑到鼻空血雙港倒。In亦sai in e5頭殼，cheng in e5耳仔bong，hou7 in變成臭耳聾幾若日久boe7聽見。In中間有一個質問警察，講，「Lin2啥事款待阮an2-ni？」警察應伊講，「因為lin2信美國人e5上帝。」In就主張講，「伊 m7 是美國人e5上帝；伊是全世界e5人e5上帝。」警察手舉神社報in看，講，「Lin2看mai7！hit e5才是咱e5神明。」Ti7 hit陣hiah-e5信徒有一個真好膽，ka7伊講，「Hiah-e5若是神明來講，in thai2 boe7引chhoa7 lin2行四正e5路？」警察受氣大聲喝講，「你teh講啥？」Hit位信徒就用沉著e5態度，舉實例說明講，「Ti7 lin2 e5日本教員e5中間有一個行為無四正，iau2-ku2伊亦teh拜…」警察大聲喝講，「免講！恬恬好，…lin2今仔日侮辱阮真thiam2。」後來hiah-e5信徒有受控訴，「因為in有較興事淡薄，講話有牽礙著教育e5問題。」 
親像這號e5迫害（che是真濟擺e5)若hou7 Chi-oang2聽著e5時，伊就大大操心擘腹。伊亦有經驗著聖保羅所講e5話，「有一個重擔日日teh teh我e5，就是替眾教會憂悶e5事。」伊確實真意愛伊所引chhoa7來入信仰e5人攏長大ti7 真理e5智慧，亦成做勇壯thang來忍受苦難。伊不時不刻真著磨，向望in ti7聖經會thang得著充分e5教示，thang來符合ti7 in所有e5向望。 
戰爭後經過了幾若年，孫先生有去花蓮港北勢e5地頭山崎懸懸e5所在，訪問一位小鄉社叫做Gu7-khu-chuh（Gukutsu）。伊ti7-hia有看著一間真大間e5教會，亦會thang kap葉胤陶談論濟濟e5代誌；這個人ti7 引chhoa7 hit庄nih e5人來信主e5事，有真大e5貢獻ti7-teh。 
孫先生問伊講，「你ti7 起初是an2-choaN2-iuN7 得著福音leh？」應講，「我得著福音是tui3我e5 婦人人e5姊妹；伊ti7 1942年，有tui3 太魯閣e5所在來我chia。」伊為著ai3 bat較詳細，就歷過幾若禮拜久e5路程去Chi-oang2 hia，tui3 伊學習。這個路程相離約20英里。伊著ti7 暝時去，到位kap伊學習兩點抑是三點鐘久，就倒轉--來，著ti7 天boe7光e5時到厝。 
葉胤陶用深沉e5態度講，「Chi-oang2 ka7我講，當伊iau2-be7將道理教示我到真妥當e5 時，kah我 m7-thang為著beh得著人來對人講道理。」 
孫先生問伊講，「伊教你偌久？」 
應講，「三個月。」 
Koh問伊講，「你有聽候所講e5期間到，才出去做工抑無？」 
伊講，「He2無nou3，我也會thang聽候到hiah久；時間boe7到，我著對幾若人講道理lah。」 
「當伊teh教示你e5期間iau2-boe7結束e5 時，你得著偌濟人？」伊應講，「五口灶。」 
伊boe7等得到期間到，才對人講道理！亦ti7 teh受訓練e5三個月間伊有得著25人。後來警察有發見著伊teh開祕密e5聚會，就hou7伊受著真會驚人e5迫害。 
總是這位Chi-oang2做高山族基督徒e5領袖，伊本身m7-bat hou7警察掠去，續關落監；che到底是甚物緣故？Tui3這個問題e5解答，咱較大面thang an2-ni講，「設使in若kaN2 掠伊，in確實會thang掠伊。」Hou7警察 m7-kaN2隨便冒險來對人做出極端e5行為e5，這位Chi-oang2就是惟一e5好例。地方e5警察kap小官kiam2-chhai2氣到phut-phut 跳，亦用過濟濟種e5刑罰來哄伊，m7-ku2 hiah-e5比較的較大e5官吏是夠額知影，設使in若損害伊一支e5頭毛，就泰雅族全族kiam2-chhai2會起反亂；因為in永無boe7記得伊為著in所建立顯著e5功勞；也濟濟人穩當甘願為著伊來犧牲in e5性命。Kiam2-chhai2 thang講，日本人亦 m7 是忘恩背義e5，為著an2-ni，chiah慎重無歹款待伊。總講，ti7 戰時極困難e5幾年中，伊有四界行無代誌，ti7 伊軟弱e5身體所會容允得e5範圍內，進行教會e5工作。 
伊ti7 1946年 e5春天離開世間，享壽74歲。伊離開世間兩個月後，孫先生有去花蓮港基督教公塚nih看伊e5 墓，ti7-hia 伊看著泰雅族e5基督徒有建造一塊五尺懸e5石碑，頂面掛一枝大大枝e5十字架teh紀念伊。伊有an2-ni寫講，「這個墓真正是神聖e5所在；因為kang2千人有認伊做in e5神靈e5老母。上帝用這個人ti7 chiah-nih8短e5期間來完成chiah-nih8濟e5代誌，che在台灣是攏無，在別位亦是罕得有e5。」 
咱也thang知1945年9月，日本投降e5 時伊iau2 ti7-teh。一下聽見伊所疼e5同胞得著解放，m7 免koh受迫害，伊e5 歡喜到怎樣！幾若年久伊有替in祈禱，用真理來教示in，用信仰kap勇氣來鼓勵in，hou7 in會得thang忍受患難，祝福--in，因為in已經入ti7 信教自由e5新時代；若是伊本身卻已經入ti7主e5快樂。 
</HL>