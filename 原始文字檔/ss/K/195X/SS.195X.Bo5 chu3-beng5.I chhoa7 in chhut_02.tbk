<CL>
  Ho2-taN2 bo5 kiaN e5 Lou5-ui 
  Siong7-te3 sou2 heng-khi2 lai5 soan-thoan5 I e5 oe7 ti7 ko-san-chok8 e5 te7-ji7 e5 leng2-siu3, chiu7-si7 chit8 ui7 e5 chheng-lian5 kio3-cho3 Lou5-ui. Chha-put-to ti7 1928 ni5, tng i iau2 cho3 chit8 mia5 e5 hok8-bu7-seng ti7 Hoe-lian5-kang2 hu7-kun7 e5 keng2-chhat-sou2 teh hok8-bu7 e5 si5, bat khoaN3-tioh8 hia e5 han3-jin5 kau3-hoe7 e5 pou3-to7-thoan5 teh pou3-to7, chiu7 oa2 khi3 thiaN. I chek-si5 tui3 hok-im siN-khi2 heng3-chhu3, chiu7 khi3 chham-ka hia e5 Seng3-keng-pan; hit pan si7 chit8 ui7 lu2 thoan5-to7 kio3-cho3 Iau5--si7 U7 (peng5-siong5 lang5 kio3 i cho3 U7-a2) teh leng2-to7 e5. I khi3 ka-jip8 Seng3-keng-pan si7 ui7-tioh8 ai3 chai-iaN2 chit e5 ki5-iN7 e5 to7-li2 khah siong5-se3 e5 in-toaN. Lu2 thoan5-to7 chiu7 chiong i sou2 bat e5 to7-li2 chin7 thoan5 hou7 i; chong2-si7 i e5 sim-koaN kap leng5-hun5 iau2 kam2-kak bo5 moa2-chiok. I chiu7 ka7 i kong2, Na7 e7 tit thang tit-tioh8 keng2-chhat e5 un2-chun2, li2 koh khi3 Tam7-chui2 gian2-kiu3, in-ui7 u7 chit8 keng Ka-na2-tai7 Soan-to7-hoe7 e5 Sin5-hak8-hau7 ti7 hia. Chiau3 i sou2 u7-liau7 e5 khoan2, keng2-chhat ko2-jian5 khiok-ha7 i e5 sin-chheng2, m7-chun2 i li7-khui soaN-te7, chong2-si7 i iah8 bo5 ui7-tioh8 an2-ni lai5 sit-bang7. Chit ui7 ho2-taN2 e5 chheng-lian5, chiu7 bo5 siu7 keng2-chhat e5 hu2-kho2 thau chau2, kap i e5 hu7-jin5-lang5 khi3 kau3 Tam7-chui2, iah8 kiu5 Sun Bok8-su tioh8 chiap-lap8 in. 
  Sun Bok8-su chai-iaN2 in chit khoan2 e5 iau-kiu5, kiam2-chhai2 si7 i e5 ki5-to2 e5 in3 siaN; in-ui7 i u7 ki5-to2, ng3-bang7 hok-im oe7 thang thoan5 jip8 ti7 ko-san-chok8 e5 tiong-kan; chiu7 chiap-lap8 in, piaN3 lau5-kha hou7 in toa3, iah8 ui7-tioh8 Lou5-ui kap te3 boe2-au7 koh kau3 e5 kui2-na7 lang5 siat tek8-piat8 e5 kho3-theng5 hou7 in thang thak8. Lou5-ui u7 eng7 boe7 soe-the3 e5 jiat8-seng5 gian2-kiu3 Seng3-keng nng7 ni5 khah ke ku2, to7-li2 chiam7-chiam7 beng5-liau5. Siong7-te3 e5 chin-li2 u7 chiong i lak8-tiau5--teh, Siong7-te3 e5 chi2-i3 u7 kai2-cho7 i e5 sim kap jin5-keh, che si7 cheng3-lang5 sou2 chai-iaN2 e5. I chiu7 kong-jian5 ko3-pek8 i tui3 Ki-tok e5 sin3-giong2, siu7 se2-le2; tng2-khi3 ti7 Thai3-ia5-chok8 e5 tiong-kan lai5 cho3 kang. 
  I beh tng2-khi3 e5 si5, Jit8-pun2 e5 koaN-hian3 chiu7 keng2-ko3 i kong2, “M7-chun2 li2 thoan5 Ki-tok-kau3 hou7 lin2 ka-ki7 e5 peh-siN3. Goan2 u7 teh ka7 in chun2-pi7 chit8 khoan2 e5 chong-kau3, chiu7-si7 beh ka3 in pai3 sin5-to7 (sin5-to7 a2-si7 kong2 sin5-sia7 chiu7-si7 Jit8-pun2 lang5 pai3 sin5 e5 hong-hoat).” M7-ku2 Thai3-ia5-chok8 goan5-lai5 chiu7-si7 boe7 bat khut-hok8 lang5 e5 peh-siN3, ia7 Lou5-ui chiu7-si7 hit e5 chin-chiaN3 tian2-heng5-tek e5 jin5-but8. In-ui7 i2-keng koat-sim beh thoan5-to7, i chiu7 ku7-choat8, bo5 beh chun-siu2 chit ho7 e5 beng7-leng7. I chiu7 tng2-khi3 soaN-nih hong2-bun7 chhin-chiaN5 kap peng5-iu2, tui3 in kong2-khi2 i sou2 tit-tioh8 sin e5 sin3-giong2, iah8 ti7 in e5 ke-nih thoan5-to7. I chai-iaN2 kong-jian5 ui5-keh8 koaN-leng7 si7 gu5-gong7, chiu7 theng3-hau7 kau3 poaN3-mi5 au7 chiah pi3-bit8 lai5 khui-hoe7. Kui2 geh8-jit8 au7, soan-kau3-su u7 thiaN-tioh8 hong-siaN, iah8 u7 chiap-tioh8 kan3-chiap-tek e5 siau-sit kong2, Lou5-ui i2-keng chu7-chip8 chha-put-to saN-chap8 mia5 e5 sin3-chia2, chun2-pi7 beh nia2 se2-le2. Bo5 lang5 oe7 tit thang jip8 khi3 hia cheng3-beng5 hit e5 siau-sit, put-ko3 Jit8-pun2 e5 Seng3-keng u7 ti7 am3-chiN7 e5 tiong-kan theh8 jip8-khi3 Thai3-ia5-chok8 e5 te7-thau5, ng3-bang7 hiah-e5 Seng3-keng oe7 thang chhiok-chin3 hok-im e5 chin3-tian2. 
  An2-ni hit e5 un7-tong7 u7 hoat-tian2 chin kin2. Ni5-lau7 e5 Chi-oang2 ti7 tang-hai2-hoaN7 Hoe-lian5-kang2 chiu-ui5 teh kang-chok e5 tiong-kan, chheng-lian5 e5 Lou5-ui u7 chiong i e5 lou7-theng5 phah khah khui, chin3-jip8 kau3 tiong-iong soaN-meh8 e5 sou2-chai7. Chiong hok-im chit8-sia7 thoan5 koe3 chit8-sia7. Chit ui7 Ki-tok e5 su3-chia2 chiu7 liam5-piN kiaN5-thau3 Thai3-ia5-chok8 e5 choan5 te7-khu, iah8 u7 cho7-chiu7 kui2-na7 thoan5 e5 sin3-tou5 san3-chai7 ti7 khui-khoah e5 te7-hng. (Na7 khoaN3 te7-tou5 chiu7 chai-iaN2 u7 chit8 tiau5 soaN-kok chiong tiong-iong soaN-meh8 kap hai2-hoaN7 e5 cheng3 soaN keh-khui, hit tiau5 soaN-kok chiu7-si7 tui3 Hoe-lian5-kang2 tit8 thau3 loh8 lam5 kau3 Tai5-tang e5, iah8 u7 chit8 tiau5 thih-lou7 cho7 thau3-koe3. Lou5-ui kang-chok chu2-iau3 e5 hoan7-ui5 si7 tiau3-oan2 e5 soaN-te7, chiu7-si7 Hoe-lian5-kang2 e5 sai-pak; Chi-oang2 sou2 kau3 e5 sou2-chai7 chiu7-si7 hoe2-chhia lou7-piN, chiu7-si7 pi2-kau3-tek khah khoai3 kau3 e5 sou2-chai7.) 
  U7 chit8 jit8, keng2-chhat ti7 chit8 ui7 Thai3-ia5-chok8 e5 ke-nih khoaN3-tioh8 chit8 pun2 Seng3-keng. Chit e5 hoat-kian3 u7 jia2-khi2 toa7 kiaN-hiaN5 kap heng-hun3. Keng2-chhat chiu7 ti7 hit e5 choan5 te7-hng chin3-heng5 liau2 chit8 chhu3 e5 toa7 sou-cha, ng3-bang7 thang tit-tioh8 tak8 ho7 bun5 e5 Seng3-keng kap si-chheh. Chong2-si7 ti7 am3-chiN7 e5 tiong-kan toa3-jip8 soaN-te7 e5 Seng3-keng it-hoat na2 ke-thiN; iu7-koh chiah-e5 Seng3-keng na7 u7 kui2 pun2 siu7 hoat-kian3-tioh8, hiah-e5 siu7 hoat-kian3-tioh8 e5 Thai3-ia5-chok8 e5 ka-teng5 tak8 e5 long2 tiau3 khi3 keng2-chhat-sou2, kong3 kau3 ka-chiah-phiaN huih chim-chim lau5. Keng2-chhat u7 kiong5-pek in tioh8 pang3-sak Ki-tok-kau3, na7-si7 in in3 kong2, “Lin2 oe7 thang chiau3 lin2 sou2 ai3 cham7-tng7 goan2 e5 kha-chhiu2, chong2-si7 goan2 e5 sim goan5-chai7 si7 Ki-tok-tou5 e5 sim.” 
  Chit e5 tai7-chi3 chiu7-si7 ti7 1938 ni5, Jit8-pun2 kap Tiong-kok khai-chian3 boe7 loa7-ku2 e5 si5 sou2 tu2-tioh8--e5. (Jit8-pun2 kap Tiong-kok khai-chian3 si7 1937 ni5 7 geh8). Ui7-tioh8 beh i5-chhi5 chian3-si5 to7-tek, Jit8-pun2 e5 tong-kiok8-chia2 u7 chou2-chit chit8 e5 phou2-pian3-tek e5 “cheng-sin5 chong2-tong7-oan5 un7-tong7.” Ui7-tioh8 beh chhiok-chin3 ai3-kok-sim ti7 Tai5-oan5 lang5 e5 tiong-kan, in sou2 eng7 koe3 e5 hong-hoat e5 chit8 hang7, chiu7-si7 phoe3-hoat sin5-kham (kamidana) ti7 kok ka-teng5-nih. Hit e5 lun7-tiam2, si7 kong2 chit khoan2 e5 sin5-kham si7 kap kok-ki5 kang7 khoan2, piN5-piN5 si7 chit8 chiong2 ai3-kok-sim e5 piau2-hian7. Chong2-si7 chai7 toa7-to-sou3 e5 Jit8-pun2 lang5 lai5 kong2, chit e5 khak-sit8 u7 chong-kau3-tek i3-gi7 ti7-teh. Chong2 kong2, keng2-chhat put-tan3 beng7-leng7 kok ka-teng5 tioh8 boe2 chit8 e5 sin5-kham, koh iah8 teh khoaN3 lang5 u7 eng7 chiau3-khi2-kang e5 keng3-khian5 tui3-thai7 i a2-bo5? Lian5 hiah-e5 kho2-lin5 e5 ko-san-chok8 iah8 u7 siu7-tioh8 chit ho7 sin5-kham e5 phoe3-hoat. Sit8-chai7 lai5 kong2, Chit khoan2 thang gi7-lun7 e5 sip8-siok8, i2-keng u7 jia2-khi2 siong-tong e5 phaiN2 kam2-cheng5; ia7 keng2-chhat chai-iaN2 chit e5 si5-chun7 si7 tioh8 eng7 “nng2-ap” e5 si5-chun7. TaN, kap Tiong-kok e5 chian3-tou3 i2-keng khai-si2, in khak-sit8 bo5 ai3 koh kiau2-jiau2 hiah-e5 ko-san-chok8 lah. In m7-ai3 goa7-kok e5 chong-kau3 lai5 kam2-hoa3 hiah-e5 lang5, iah8 kiaN-kiN3 na7 siuN koe3-tou7 ap-pek Ki-tok-tou5, oe7 cho7-chiaN5 it-poaN e5 put-an, iah8 ti7 ko-san-chok8 e5 tiong-kan u7 hoat-seng toa7 hoan2-loan7 e5 kho2-leng5-seng3 ti7-teh. 
  Hiah-e5 u7 Seng3-keng e5 lang5 sui-jian5 u7 ku7-choat8, m7-goan7 poe7-kau3, iau2-ku2 tu5-khi3 in e5 leng2-siu3 Lou5-ui chit8 lang5 siu7 koaiN i2-goa7, long2 siu7 thau2-pang3 tng2-khi3 soaN-nih. Tu5-khi3 chiong Ki-tok-kau3 thoan5-po3 ti7 ko-san-chok8 i2-goa7, keng2-chhat u7 ko3 i mou7-tok8 sin5-kham, chiu7-si7 phoe3-ti3 ti7 i e5 ke-nih e5. I tui3 hit e5 sin5-kham bo5 piau2 keng3-i3, iah8 bo5 ka7 i pai3; i khak-sit8 u7 eng7 i lai5 cho3 chit8 kha siuN-a2 teh te2 phoe! Lou5-ui e5 siu7-liah8 kap siu7 koaiN e5 su7, u7 jia2-khi2 boe7 kau3 loa7 sio2 e5 jiau2-tong7. Te3 i e5 lang5 u7 chit8 toa7 tin7 khi3 keng2-chhat-sou2, toa7 hoat phi5-khi3 kong2, “Lou5-ui na7-si7 ui7-tioh8 cho3 Ki-tok-tou5 e5 su7 lai5 siu7 koaiN, goan2 tai7-ke iah8 long2 si7 Ki-tok-tou5. TaN tioh8 chaiN2-iuN7?” Chong2-si7 keng2-chhat ku7-choat8, m7-ai3 kap in pian7-lun7, iah8 kin2-sin7 m7-ai3 chiong su7 bu2-long7 khah toa7. 
  Tong-kiok8-chia2 kiam2-chhai2 siuN7 kong2, na7 chiong chhiong3-siu2-chia2 Lou5-ui chit8 lang5 ka7 i tu5-tiau7, hit e5 un7-tong7 chiu7 liam5-piN siau-biat8; chong2-si7 che si7 chin toa7 e5 chho3-gou7. Lou5-ui i2-keng loah hoe2; hit e5 hoe2-iam7 taN si7 boe7 tit thang phah-hoa lah. Iau2-ku2 ti7 hit e5 si5-chun7 bo5 lang5 oe7 thang tai7-seng chai-iaN2 beh tu2-tioh8 siaN2-su7. Ti7 1940 ni5 e5 ni5-boe2, soan-kau3-su thiat-the3 e5 si5, in sou2 chai-iaN2--e5, chiu7-si7 Lou5-ui i2-keng siu7 koaiN chha-put-to nng7 ni5 ku2, iah8 u7 hoan7-tioh8 kha-khi3-piN7 e5 su7. I e5 sin-khu bian2 kong2 si7 ti7 thih-thang e5 lai7-bin7, chong2-si7 i e5 cheng-sin5 teh kiaN5-iu5 ti7 hiah-e5 cheng3 soaN-kan, ia7 i e5 oe7 iau2-ku2 teh tin2-tang7 ti7 i tong5-pau e5 sim-nih. Pat8 lang5 u7 ke3-siok8 i sou2 khai-si2 e5 kang-chok. Hit e5 ni5-lau7 e5 Chi-oang2 iau2-ku2 ti7 tang-hai2-hoaN7 teh chit8-chiuN7 chit8-loh8, iah8 ti7 khui-khoah e5 te7-khu kap cheng3 Ki-tok-tou5 teh chiap-chhiok. Hiah-e5 khia7-khi2 ti7 soaN-kan e5 Ki-tok-tou5, chiu7-si7 tui3 Lou5-ui e5 in2-chhoa7 lai5 jip8 sin3--e5, na7 u7 su-iau3 e5 si5 oe7 thang kap i chiap-hiap8. Ti7 chit ho7 e5 khou2-keng2 tiong, in e5 un7-tong7 iau2-ku2 hoat8-phoat teh chin3-tian2. Che si7 Siong7-te3 e5 Sin5 kap in ti7-teh, ui7-tioh8 I pun2-sin e5 eng5-kng kek8-lek8 teh kang-chok, che si7 boe7 hou2-jin7-tit e5 su7-sit8; na7 li7-khui chit e5 su7-sit8, tai7-chi3 chiu7 boe7-tit thang soat-beng5. Chit e5 su7-sit8 oe7 eng7-tit eng7 “I chhoa7 in chhut” chit si3-ji7 lai5 piau2-hian7. Chhoa7 in li7-khui chho3-gou7 kap be5-sin3 e5 ou-am3, lai5 jip8 ti7 I ki5-biau7 e5 kng-beng5 e5 chiu7-si7 Siong7-te3. 
  Lou5-ui u7 eng7 thang o-lo2 e5 un-khun5 kap bin2-chiat8 lai5 oan5-seng5 hit e5 “Siong7-teng2-siong7 e5 kang.” I u7 ti7 hit e5 hiam2-iau3 e5 te7-tiam2 pang3 hoe2 sio soaN-phiaN5, sin3-sok koh bin2-chiat8, ia7 chit-chun7 i u7 chiong hoe2-pe2 kau-koe3 pat8 lang5 e5 chhiu2, thang lai5 oan5-seng5 chit e5 kang; in-ui7 Siong7-te3 ti7 i boe7 chhek-tok8-tit e5 ti3-hui7-nih, u7 hou7 I sou2 keng2-soan2 chit e5 khi3-ku7 siu7-tioh8 chit8 cham7 koaiN-kaN e5 kan-khou2. Chhi3 siuN7 chit ui7 giam2-ngi7 e5 ko-san chu7-bin5, ti7 i sim-nih u7 soaN-tiuN5 e5 tiau3-beng7, ia7 siu7 bian2-kiong2 lai5 ong2-hui3 chhit ni5 ku2 e5 kong-im ti7 Jit8-pun2 e5 kaN-gak8-nih! I kiam2 u7 chhin-chhiuN7 siu7 liah8 e5 eng-chiau2, a2-si7 sim2-mih8 ia2-chiau2 ui7-tioh8 beh chong5-chhut--lai5, thi2-khui i e5 sit8 lai5 phiat8 hit e5 chiau2-lang mah? Na7 u7 iaN2 an2-ni lai5 kong2, chit phiN e5 te5-su5 tioh8 oaN7 cho3 “Sit-chi3 e5 Lou5-ui,” a2-si7 “Sit-pai7-chia2 Lou5-ui.” Chong2-si7 su7-sit8 i bo5 an2-ni! Sui-jian5 ti7 kaN-nih, i iah8 si7 thun-lun2, kah na2 chhin-chhiuN7 teh khoaN3 hit ui7 bo5 khoaN3-kiN3 e5 Siong7-te3. 
  Siong7-te3 bo5 pang3-sak i, I bo5 boe7 ki3-tit Lou5-ui, iah8 bo5 boe7 ki3-tit i e5 tong5-pau, chiu7-si7 ti7 soaN-kan ui7-tioh8 sin3-giong2 teh siu7 pek-hai7 e5. Siong7-te3 ti7 ho2 e5 si5-ki chhoah-tng7 pak8 in e5 soh. 1945 ni5 Jit8-pun2 tau5-hang5 e5 si5, Lou5-ui siu7 thau2-pang3 tng2-khi3 tang hai2-hoaN7 lai5 hok8-to3 i thoan5 hok-im e5 kang. I u7 khoaN3-tioh8 ti7 i bo5 ti7-teh e5 tiong-kan chit8-chng koe3 chit8 chng e5 ko-san-chok8 i2-keng piN3-chiaN5 cho3 Ki-tok-tou5 lah. TaN in m7-bian2 koh ti7 pi3-bit8 tiong lai5 chu7-hoe7, in kong-jian5 ko3-peh8 sin3-giong2, iah8 khi2 tek e5 pai3-tng5 lai5 hok8-sai7 tok8-it chin e5 Siong7-te3. I hoaN-hi2 khoaN3 Siong7-te3 chaiN2-iuN7 chin2-kiu3 I e5 peh-siN3 thoat-chhut ou-am3 e5 koan5-se3, lai5 jip8 ti7 I thiaN3 kiaN2 e5 kok. Siong7-te3 e5 oe7 bo5 lok8-khong. Toa7-soaN kap sio2-soaN i2-keng khui chhui3 teh chhiuN3-koa. 
  1946 ni5 e5 chhun-thiN, soan-kau3-su siu7 un2-chun2 tng2-lai5 kau3 Tai5-oan5. Sun Sian-siN chin7-liong7 koaN2-kin2 khi2-sin khi3 tang hai2-hoaN7 lai5 khoaN3 hiah-e5 ko-san-chok8 tau3-ti2 an2-choaN2 koe3-jit8, (in-ui7 chian3-cheng tiong in bo5 chiap-tioh8 Tai5-oan5 e5 siau-sit. I siong5-siong5 teh sam3-su kong2, “TaN hiah-e5 pi3-bit8 siu7 kam3-si7 e5 lang5 m7-chai an2-choaN2?” I iah8 siong5-siong5 thoe3 in ki5-to2, kiu5 Siong7-te3 na7 oe7 choe3--tit, tioh8 ti7 keng2-chhat bu5-to7 e5 ap-pek ha7 jiau5-lau5 in e5 siN3-mia7 kau3 kin-a2-jit8). Keng-ke3 chit8 jit8 thiam2-thiam2 e5 lou7-cham7, i ti7 poaN3-mi5 nng7 tiam2 kau3 Hoe-lian5-kang2, i2-keng chiah8 chit8 oaN2 png7, chiu7 khi3 khun3. Khun3 kau3 lak8 tiam2 e5 si5, Lou5-ui u7 lai5 kio3-chhiN2 i e5 bin5. Che chai7 Sun Sian-siN e5 lip8-tiuN5 lai5 kong2, si7 chit8 kiaN7 oan5-choan5 bo5 phai3-phe e5 gong5-ngiah8 i2-kip8 thang hoaN-hi2 e5 su7. 
  Sun Sian-siN sia2 kong2, “Goa2 oe7 thang koh kiN3-tioh8 i e5 bin7 si7 heng7-hok,” koh ke-thiN chit8 ku3 kong2, “I hian7-si5 choan-sim teh cho3 kau3-hoe7 e5 kang, teh in2-chhoa7 kang2 chheng e5 tong5-pau lai5 kui Ki-tok.” Lan2 boe7-tit-thang hiam5 i kong2 liau2 khah koe3-thau5. 
  Ui2-lan5 e5 kian3-cheng3 
  Ui2-lan5 chiu7-si7 Thai3-ia5-chok8 tiong kiat8-chhut e5 jin5-but8. I khia7-khi2 ti7 Eng-hoa chhoan. Eng-hoa chhoan si7 ti7 Leng5-ko soaN-kok koh khi2-khi3 e5 sou2-chai7, li7 Hoe-lian5-kang2 sio2-khoa2 u7 hiah hng7. I ti7 1938 ni5 tui3 Chi-oang2 thiaN-tioh8 to7-li2, chiu7 ti7 hit sia7-nih chiaN5-cho3 thau5 chit8 e5 Ki-tok-tou5. I chiu7 liam5-piN tui3 i e5 chhin-chhek kap peng5-iu2 siN-khi2 koan-sim, chiu7 khoan3-iu2 chit8 thoan5 e5 lang5 cheng3-sek kap i choe3 tin7 khi3 Ka-le2-oan Chi-oang2 hia (saN-li7 15 eng-li2). In ti7 hia tui3 Seng3-keng u7 tit-tioh8 ke chin3 chit8 pou7 e5 ka3-si7. 1941 ni5 4 geh8, u7 chit8 mi5-hng tng in chu7-chip8 ti7 hia teh gian2-kiu3 Seng3-keng e5 si5, keng2-chhat hut-jian5-kan jip8-lai5 hit keng chhu3, chiong chhut-sek8 e5 lang5-mia5 long2 cho3 chit8-e7 ki3-ki3 khi3. Kui2-jit8 au7, in chiu7 hou7 in tiau3 khi3 keng2-chhat-sou2 siu7 sim2-mng7. Keng2-chhat u7 phah lai5 sim2-mng7 in, leng5-ti7 in, chiau-that in, hi3-lang7 in, iah8 kah in tioh8 gim5-si hou7 in thiaN, choe3-au7 Ui2-lan5 chit8 lang5 u7 siu7 phah kau3 thiam2-thiam2. Tui3 hit-tiap8 i2-au7, keng2-chhat tui3 hiah-e5 ko-san-chok8 e5 sin3-tou5 su7-su7 to m7 hoaN-hi2. Ui2-lan5 kap toa3 ti7 Eng-hoa chhoan e5 thoan5-the2 tioh8 kau3 poaN3-ni5 au7 chiah kaN2 khui pi3-bit8 e5 chip8-hoe7. Che si7 beh siam2-pi7 cheng-tham3, kiaN-liau2 hou7 in khoaN3--tioh8 chiu7 beh chau2-khi3 po3. 
  1943 ni5, u7 chit8 mi5-hng, keng2-chhat chiap-tioh8 in teh chu7-hoe7 e5 siau-sit, chiu7 chhim-jip8 in e5 hoe7-tiuN5, lai5 but8-siu in long2-chong2 e5 Seng3-keng. Keh tng2-jit8 hiah-e5 chham-ka chu7-hoe7 e5 long2 tiau3 khi3 Hoe-lian5-kang2 keng2-chhat-kiok8, ti7 hia tui3 Iu2-tian5 (Tomoda) hu3 chu2-jim7 siu7-tioh8 chit8 tiuN5 chin khok-heng5 e5 sim2-mng7. Hit lang5 me7 in kong2, in pai3 “Bi2-kok lang5 e5 Siong7-te3.” Hit-tiap8 i2-au7 ui7-tioh8 beh kiam2-chio2 siu7 cheng-tham3 e5 gui5-hiam2, Eng-hoa chhoan e5 Ki-tok-tou5 chiu7 chiong in e5 chu7-hoe7 hun cho3 saN e5 thoan5-the2. Sui-jian5 siu7-tioh8 keng2-chhat chin kek-liat8 e5 ap-che3, in e5 lang5-giah8 iah8 si7 goan5-chai7 teh ke-thiN. Ui7-tioh8 beh siam2-pi7 lang5 e5 giau5-gi5, in ti7 le2-pai3-jit8 chheng7 kang-chok-hok8 (cho3 kang teh chheng7 e5 saN) chhut-khi3. Keng2-chhat si7 siuN7 kong2, in kaN2 beh khi3 hng5-nih cho3 kang, na7-si7 su7-sit8 in si7 beh khi3 soaN-nih cho3-hoe2 le2-pai3. 
  Sio-siang7 hit ni5, Ui2-lan5 u7 koh chit8 pai2 siu7 tiau3 kau3 keng2-chhat e5 bin7-cheng5, siu7 ko3-sou3, kong2 i u7 soan-thoan5 ok-seng3 e5 oe7. U7 lang5 kan-cheng3 i, kong2 i bat kong2-khi2 Jip8-pun2 beh thai5 su Bi2-kok, iah8 Tai5-oan5 e5 Ki-tok-tou5 beh siu7 kai2-hong3. Ui7-tioh8 beh kiong5-pek i lai5 chiau3-sit8 kong2, hit mi5-hng u7 nng7 e5 keng2-chhat phah Ui2-lan5, phah kau3 si2-si2 hun7-hun7--khi3. In theng5 chhiu2 hioh-khun3 chit8 tiap-a2-ku2, hit e5 kio3-cho3 Tsubaki e5 keng2-tiuN2 chiu7 mng7 i, khoaN3 i beh poe7-kau3 a2 m7; na7-si7 Ui2-lan5 ku7-choat8 kong2, i boe7-tit-thang pang3-sak hok-im. Keng2-chhat chiu7 kong3 i e5 thau5-khak, hou7 i hun7--loh8-khi3. In liah8 cho3 i kaN2 i2-keng hou7 in phah-si2, chiu7 ka7 i hiat-kak8 ti7 keng2-chhat-sou2 goa7. U7 chit8 ui7 Eng-hoa chhoan e5 chheng-lian5 sin3-tou5 chiong i aiN7 tng2-khi3 in tau. I ti7 chhu3-nih nng7-jit8 ku2 to2-teh, long2 m7-chai lang5; i e5 ka chok8 jiat8-chhiat thoe3 i ki5-to2, ng3-bang7 i oe7 koh hoe5 hun5. Ti7 te7-saN jit8, i chiu7 peh khi2-lai5. Tu2-chiah kam2-kak oe7 koh khi2-lai5 kiaN5 na7-tiaN7, chiu7 ke3-ek8 beh khi3 Hoe-lian5-kang2 kau3-hoe7, chong2-si7 ti7 lou7-nih u7 hou7 keng2-chhat kio3 jip8-khi3 keng2-chhat-sou2. Chit hoe5 keng2-tiuN2 ka7 i kong2, in bo5 an3-sng3 beh phah i, chong2-si7 u7 chit8 hang7, ai3 i tioh8 koaN2-kin2 ka7 in kong2, chiu7-si7 Bi2-kok si7 an2-choaN2 teh ke3-ek8 beh ti7 Tai5-oan5 siong7-liok8, soa3 kai2-hong3 Ki-tok-tou5 e5 su7. Ui2-lan5 ka7 i kong2, i m7 chai-iaN2 chit chan5 su7, keng2-chhat chiu7 in3 kong2, “Ho2! ho2! beh chit8 le2-pai3 ku2 hou7 li2 bo5 khun3 poaN3-tiam2 bin5.” 
  Ui2-lan5 sou2 hoat-piau2 koh soa3--loh8-khi3 e5 oe7, chiu7-si7 i sou2 bat tu2-tioh8 choe3 thong3-khou2 e5 keng-giam7. Kui2-na7 e5 chheng-lian5, tak8 me5-hng lai5 kou3-siu2 i, m7-chun2 i khun3, jit8--si5 tioh8 cho3 nge7-thau5 e5 kang, chiu7-si7 ti7 sin5-sia7 lai7 e5 tiaN5-nih koah-chhau2. Kau3-giah8 ia3-sian7 koa3 thiam2-thau5, kau3 hit le2-pai3 e5 boe2-jit8, i chiu7 khi2 cheng-sin5 iN7-chong7. U7 chit8 pai2, tng cheng-sin5 teh hoat-choh e5 si5, tng7-tioh8 keng2-chhat, chiu7 iau-kiu5 in tioh8 theh8 Seng3-keng lai5 heng5 i; pang3-tiau kong2, na7 m7 theh8 lai5 heng5, i beh chhun7-si2 phah-si2 chit8-pah lang5. Keng2-chhat chit pai2 khak-sit8 u7 kiaN--tioh8. Ui7-tioh8 in e5 chan5-jim2 khoan2-thai7 i, ti3-kau3 hou7 i piN3-chiaN5 chit8 e5 gui5-hiam2 e5 siau2-lang5; in chiu7 chiong Seng3-keng theh8 lai5 heng5 i; iah8 eng7 hoat-tou7 beh lai5 tin3-cheng7 i hit tiam2 khi3. Keng-koe3 boe7 loa7-ku2, i e5 cheng-sin5 u7 hoe5-hok8, ku2-tong7 kap peng5-si5 bo5 koh-iuN7. Chong2-si7 u7-si5 chiu7 koh khi2, ia7 tui3 ka-ki7 e5 heng5-ui5 soa3 boe7-tit-thang hu7 chek-jim7. In-ui7 kiaN-kiN3 i oe7 siong-hai7 lang5, a2-si7 pang3-hoe2 sio sin5-sia7, keng2-chhat chiu7 eng7 bok8-liau7 cho3 chit8 kha toa7-toa7 kha e5 lok8-tu5 he7 ti7 in tau, ka7 i tu5--khi2-lai5. I siu7 koaiN ti7 chit kha lok8-tu5-nih chit8 ni5 ku2! Sui-jian5 hou7 lang5 khoan2-thai7 cho3 na2 chhin-chhiuN7 chit8 chiah-e5 ia2-siu3, iau2-ku2 i e5 cheng-eng u7 chiam7-chiam7 hoe5-hok8, au7-lai5 u7 siu7 pang3 chhut. Hit-tiap8 i2-au7 keng2-chhat ti7 chit8 e5 ki5-kan u7 pang3 ku3-chai7 i ka-ki7. Ui7-tioh8 i m7-bat koh hian2-chhut hiong-beng2 e5 heng5-ui5, in chiu7 siuN7 kong2 i taN piN3-chiaN5 chit8 e5 boe7 siong-hai7 lang5 e5 gong7-lang5, chiu7-si7 i2-keng bo5 cheng-sin5 e5 lang5. 
  Na7-si7 Ui2-lan5 koat-toan3 m7-si7 cheng-lek8 thoat-loh8 e5 lang5. I e5 li2-seng3 u7 hok8-goan5, tui3 ti7 cheng7-cheng7 su7-hau7 Chu2, i e5 cheng-sin5 lek8-liong7 u7 oaN7-sin; Ki-tok e5 thiaN3 noa5-chah8 i, Siong7-te3 e5 khui3-lat8 chi-chhi5 i, hou7 i oe7 thang koh chit8 pai2 lai5 ka3-si7 lang5 kap thoan5 hok-im. I bo5-lun7 kau3 sim2-mih8 sou2-chai7, ho2-taN2 ui7 Ki-tok cho3 kian3-cheng3, ti3-kau3 i e5 hoat8-tong7 u7 koh chit8 pai2 lai5 in2-khi2 keng2-chhat e5 chu3-bok8. Keng2-chhat teh giau5-gi5, siuN7 kong2 kaN2 u7 tam7-poh8 ko-san-chok8 e5 lang5 chhut-sek8 ti7 Hoe-lian5-kang2 han3-jin5 e5 kau3-hoe7-nih, chiu7 siuN7 beh ka7 in theng5-chi2. Keng2-chhat sui-jian5 teh keng2-ko3, i iah8 si7 chiap-soa3 khi3 chhut-sek8. Ti7 1944 ni5 e5 chit8 e5 le2-pai3-jit8, i ti7-hia hou7 keng2-chhat liah8-tioh8, siu7 ah-sang3 tng2-khi3 Eng-hoa-chhoan e5 keng2-chhat-sou2. 
  Keng2-tiuN2 kong2, “Li2 iu7-koh lai5 lah, ho2 ah, li2 kah m7-thiaN chhui3, kou-put-chiong tioh8 thai5 li2.” I chiu7 kio3 chit8 e5 pou7-ha7, kah i khi3 khui chit8 e5 bong7, kong2, “Chit ho7 kha-siau3 tioh8 hou7 i si2.” I hoah iau2 chit8 e5 pou7-ha7, kong2, “To, ka7 goa2 giah8--lai5.” Hit lang5 chiu7 khi3 giah8 to chhut-lai5. Keng2-tiuN2 chiu7 puih8 to chhut siu3, iah8 hoah to-bah khoaN3 u7 lai7 bo5. Che kiam2-chhai2 si7 chit8 tiuN5 e5 khiong2-hat, chong2-si7 ia7 u7 hau7-ko2 ti7-teh. Ui2-lan5 ka-ki7 iah8 sin3 choe3-au7 e5 si5-kan i2-keng kau3 lah. I chiu7 khoaN3 hit ki to, ia5 kam2-kak khak-sit8 oe7 siu7 thai5-si2. Keng2-tiuN2 kong2, “Li2 taN bo5 siN3-mia7 thang tng2-khi3 lah, li2 na7 u7 sim2-mih8 ui5-gian5 beh ka7 li2 e5 hu7-jin5-lang5 kong2, chit-chun7 ka7 goa2 kong2.” 
  Ui2-lan5 long2 bo5 in3 i chit8 ku3. Keng2-tiuN2 chiu7 mng7 i, khoaN3 ui7-tioh8 sim2-mih8 ian5-kou3 sin3 Ki-tok-kau3, sin3 kau3 chiah jin7-chin? Ui2-lan5 taN2-sng3 beh ti7 choe3-au7 e5 sun3-kan ui7 sin3-giong2 cho3 kian3-cheng3, chiu7 in3 kong2, “KiN3-na7 sin3 e5 lang5 beh tit-tioh8 eng2-oan2 e5 oah8-mia7.” I chiu7 mng7 i kong2, “An2-ni li2 m7 kak-gou7 beh si2 lah?” I chiu7 eng7 chai7-ngou2, bo5 teng5-ku3 e5 siaN-tiau7 in3 kong2, “Si7, goa2 kak-gou7.” Hit-chun7 u7 chit8 e5 keng2-chhat oat8-tng2-sin, chhiN-chhiN choh8-choh8 ka7 pat8 e5 keng2-chhat kong2, “Sin3-giong2 si7 sim2-mih8? Bo5 chit8 hang7 oe7 thang io5-tang7 i.” Au7-lai5 in chiu7 pang3 i chhut--lai5, chun2 i tng2-khi3. 
  Ui2-lan5 chiap-soa3 koh ti7 soaN-kan e5 sou2-chai7 khui pi3-bit8 e5 chu7-hoe7. 1945 ni5 si3 geh8 u7 chit8 jit8, i siu7 tiau3 khi3 keng2-chhat-sou2, keng2-chhat ka7 i kong2, Lo5-su-hok Chong2-thong2 i2-keng si2, in siuN7 beh saN-kap khui chit8-tng3 ngou2-chhan lai5 kheng3-chiok i e5 si2. Leng7-goa7 iau2 u7 chit8-ui7 Eng-hoa-chhoan e5 Ki-tok-tou5 kio3-cho3 Pai-lan5 e5, ia7 hou7 in kio3 khi3. In chiu7 chiong chit8 tiuN mia5 toaN hou7 i, mia5-toaN-nih u7 khia7 gou7 e5 lang5-mia5, i tioh8 chhoa7 hit gou7 e5 lang5 khi3 hu3 kheng3-chiok-hoe7. Ui7-tioh8 hiah-e5 lang5-mia5 long2 si7 Ki-tok-tou5 e5 mia5, Pai-lan5 chiu7 ti7 sim-lai7 siuN7 kong2, KaN2-si7 u7 sim2-mih8 sou2-chai7 teh bo5 tu2-ho2, Ki-tok-tou5 long2-chong2 teh-beh khi3 siu7 keng2-chhat sim2-mng7 lah! In iau2-boe7 khi3 hu3-hoe7 e5 tai7-seng, i chiu7 tiau3-chip8 in lai5 ti7 i e5 chhu3-nih, bian2-le7 in tioh8 khia7-chai7, na7 eng3-kai si2, chiu7 si2; m7-thang pang3-sak hok-im. Tng i teh bian2-le7 in e5 si5-chun7, u7 chit8 e5 keng2-chhat jip8-lai5, hi7-hong-a2 u7 thiaN-tioh8 i sou2 kong2 e5 boe2 ku3, chiu7 khong3-ko3 in, kong2 in si7 teh ka7 Lo5 Chong2-thong2 khui tui-to7-hoe7; Ki-tok-tou5 hou2-jin7, kong2 bo5 iaN2, na7-si7 keng2-chhat m7-sin3. 
  Chit-tiap8 i2-au7 chian3-cheng e5 kiok8-se3 chai7 Jit8-pun2 e5 lip8-tiuN5 lai5 kong2, si7 kek8-ki5 am3-tam7 e5. Chai7 Tai5-oan5 e5 tong-kiok8-chia2 u7 kau3-giah8 teh u7-siong2 lian5-hap8-kun chiuN7-liok8 e5 su7. Tak8 sou2-chai7 e5 keng2-chhat chu7-jian5 u7 siu7-tioh8 beng7-leng7, kah in tioh8 ka-kiong5 kam3-si7 long2-chong2 u7 kho2-leng5-seng3 thang cho3 “te7-gou7 chhiong3-tui7 e5 lang5.” Sou2 u7 e5 Ki-tok-tou5 put-lun7 si7 han3-chok8 e5, a2-si7 ko-san-chok8 e5, long2 siu7 pau-ham5 ti7 chit lui7 e5 lai7-bin7. Chai7 Eng-hoa chhoan e5 sou2-chai7 bo5 koh-iuN7 pat8-ui7, keng2-chhat u7 ka-kin2 lai5 teh koan2-sok in. Ki-tok-tou5 e5 tiong-kan u7 kui2-na7 lang5 eng7 hoat-tou7 koh tit-tioh8 Seng3-keng. Keng2-chhat u7 iau-kiu5 chiah-e5 chheng-lian5 tioh8 pang3-sak Seng3-keng kap si-chheh, ia7 soa3 pang3-sak sin3-giong2; na7-si7 in ka7 i ku7-choat8. Keng2-chhat ui7-tioh8 ai3 chai-iaN2 chai7 chng-nih sim2-mih8 lang5 khak-sit8 si7 Ki-tok-tou5, chiu7 khai-si2 chit8 hoe5 chin thiat-te2 e5 hou7-khau2 tiau-cha. In mui2 me5-hng kiam2-cha chit8 hou7, chiong in e5 ka-chok8 sui5-e5 sui5-e5 kio3 chhut-lai5 mng7, choe3-au7 chiah chhiau in e5 chhu3. Ki-tok-tou5 keng-koe3 chit8 cham7 e5 toa7 chhi3-lian7. In u7 cheng3-sek khui ki5-to2-hoe7 lai5 ka-ki7 kian-kou3. In ki5-to2 kong2, Ng3-bang7 in oe7 thang tui3 Ki-tok chin7-tiong, chhi5-siu2 to7-li2 kau3 si2. 
  Jit8-pun2 tau5-hang5 e5 si5, tai7-ke chin hoaN-hi2. Hiah-e5 Ki-tok-tou5 chiu7 chek-si5 kong-khai lai5 chu7-hoe7, iah8 ke3-ek8 beh khi2 pai3-tng5. In bo5 liah8 khi2 ka-ki7 e5 kau3-hoe7 cho3 boan2-chiok. TaN i2-keng bo5 keng2-chhat e5 kim3-leng7 thang chou2-tong3 in, in taN oe7 thang chiong hok-im pian3 thoan5 ti7 ko-san-chok8 e5 choan5 te7-kai3. In taN oe7 thang chu7-iu5 si3-koe3 kiaN5-iu5, put-lun7 kau3 sim2-mih8 sou2-chai7 e7 thang ui7 Ki-tok choe3 kian3-cheng3. 1946 ni5 chiaN-geh8, u7 chit8 thoan5 Eng-hoa sia7 e5 Ki-tok-tou5 siu7 Ui2-lan5 e5 leng2-to7, ti7 saN li7 kui2-na7 Eng-li2 hng7 e5 chit8 e5 A-mi-chok8 e5 hiuN-sia7-nih khui pou3-to7-hoe7. Kau3 kau2-geh8 e5 si5, u7 tit-tioh8 chiah-e5 A-mi-chok8 chin-choe7 lang5 lai5 kui Ki-tok, in si7 kau3-giah8 u7 khui3-lat8 thang ui7 in pun2-sin khi2 pai3-tng5. Hit keng kau3-hoe7 si7 tok8-it bu5 ji7 e5; chiu7-si7 tui3 hiah-e5 m7-bat A-mi oe7 e5 goa7-chok8 (Thai3-ia5-chok8) e5 kang-lang5 e5 lou2-lek8 lai5 kiat-chiaN5 e5. In m7-bat A-mi oe7, sou2-i2 beh thoan5 to7-li2 hou7 in tioh8 eng7 Jit8-gu2. Put-tan3 an2-ni, chiah-e5 thoan5 to7-li2 hou7 A-mi-chok8 e5 Thai3-ia5-chok8 iah8 u7 ui7-tioh8 in pun2-sin khi2 pai3-tng5, che si7 chit8 ni5 cheng5 e5 su7 na7-tiaN7. In bo5 siu7 siat-lip8 e5 bok8-su a2-si7 siu7 koe3 hun3-lian7 e5 leng2-to7-chia2. In lian5 chit8 e5 siu7 siat-lip8 e5 tiuN2-lo2 iah8 iau2-boe7 u7, chong2-si7 in u7 oah8-oah8 e5 sin3-giong2 kap thoan5-to7 cheng-sin5. In e5 kau3-hoe7 si7 tng teh siu7 hoan2-tui3 kap pek-hai7 e5 si5 kian3-siat e5. In e5 hoe7-iu2 toa7-to-sou3 u7 tui3 iam7-iam7 e5 he2-lou5 keng-ke3, chong2-si7 bo5 tai7-chi3. 
  Keng-ke3 hit e5 ku2-ku2 e5 hoan7-lan7, khiN5-tiau5 ti7 Chu2, bo5 si5 bo5 khek eng7 sin5-leng5 e5 ui3-an teh kou2-bu2 i e5 tang5-chok8 e5, chiu7-si7 hit ui7 u7 sin3-sim e5 Ui2-lan5. I ui7-tioh8 chin-li2 cho3 kian3-cheng3 bo5 siuN7 sian7. Siu7 kong3, siu7 phah, sim7-chi3 ui7-tioh8 Ki-tok e5 ian5-kou3, cheng-sin5 khi2 iN7-chong7. I m7-goan7 ti7 chan5-jim2 bo5 tang3 sng3-khi2 e5 Jit8-pun2 e5 hoat-lut8 e7 lai5 khut-hok8 lang5. I si7 chit8 ui7 phok-sou3, lau2-sit8, kiaN-ui3 Siong7-te3 e5 peng5-siong5 lang5. I kong2-oe7 seng5-sit8, heng5-ui5 toan-chong, m7-goan7 khut-hok8 ti7 jim7-ho5 oe7 pai7-hoai7 e5 lang5 e5 bin7-cheng5; in-ui7 i siong-sin3 chi2 u7 “Ia5-sou e5 mia5 ban7 kha-thau5-u tioh8 kui7-pai3.” Ui2-lan5 kin-a2-jit8 iau2 si7 kau3-hoe7 e5 tong3-liong5, chai7 Tai5-oan5 chiah-e5 peng5-bin5 e5 thoan5-kau3-chia2 e5 tiong-kan, i sng3 si7 choe3 iu2-lek8 e5 chit8 e5. 
  Chian3-cheng au7 e5 chin3-pou7 
  Chit e5 hou7 lang5 gong5-ngiah8 e5 kou3-su7, chiu7-si7 ti7 chian3-cheng tiong chai7 ko-san-chok8 e5 tiong-kan, chit e5 un7-tong7 an2-choaN2 hoat-tian2, tai7-chi3 tui3 Sun Sian-siN tng2-lai5 i2-au7, u7 chiam7-chiam7 tit-tioh8 beng5-liau5. In-ui7 i u7 tui3 ko-san-chok8 pun2-sin sou-chip8 siau-sit. Koan-he7 sin3-tou5 chaiN2-iuN7 iong2-kam2 jim2-siu7 chan5-jim2 e5 pek-hai7, chit hang7 i2-goa7, iau2 u7 choe7-choe7 sit8-le7 thang ki3. Chong2-si7 lan2 e5 bok8-tek ti7-chia m7-si7 beh chiong chan5-jim2 e5 heng5-hoat8 kong2 hou7 i chin siong5-se3, ti3-kau3 hou7 thiaN e5 lang5 lun2 boe7 tiau5, siuN7 beh thou3 ; in-ui7 na7 lun7 kau3 chan5-jim2 e5 heng5-hoat8, Jit8-pun2 keng2-chhat sng3 si7 mia5-siaN thau3 kiaN-siaN5--e5. Chit chiong2 ok-mou5-seng3 e5 chhiu2-ge7, ti7 ‘chian3-si5 ki3-liok8’ tiong koan-he7 ‘chip8-tiong-iaN5 e5 chong7-hong2,’ hit phiN i2-keng kong2-khi2 liau2, sio-siang7 khoan2 e5 hong-hoat, ti7 Tai5-oan5 u7 eng7 koe3. Lan2 e5 bok8-tek, bok8-hui si7 beh po3 lang5 chai Siong7-te3 e5 Sin5 u7 chin3-jip8 ti7 soan-kau3-su sou2 boe7-tit-thang chiap-kun7 e5 toe7-hng, ia7 Seng3-keng e5 oe7, in sou2 bat sui-jian5 si7 chit8 pou7-hun7 na7-tiaN7, iau2-ku2 oe7-tit-thang tit-tioh8 in lai5 hoan-geng5 choe3 si7 Siong7-te3 e5 oe7; iu7-koh oah8-oah8 e5 Ki-tok ti7 toa7 hoan7-lan7 tiong oe7-thang hou7 hiah-e5 lang5 lai5 ui7 I cho3 kian3-cheng3, sim7-chi3 tek-seng3 kau3 u7 chhun, teng2-teng2. 
  Goan2 taN beh lai5 oat8 hong-hiong3, chiu7-si7 beh lai5 kong2-khi2 chu7 chiah-e5 ko-san-chok8 thoat-li7 sok-pak8, jip8 ti7 chu7-iu5 i2-lai5, sou2 cho7-chiu7 e5 chin3-pou7. Kau3-hoe7 tong-kiok8 u7 chin7 liau2 choe7-choe7 e5 lou2-lek8, beh lai5 eng3-hu3 in hiah-nih choe7 e5 lang5; in hiah-e5 lang5 tui3 sin3-giong2-siong7 e5 chai-bat kap sit8-heng5 u7 kian3-lip8 e5 pit-iau3 ti7-teh. 
</CL>
<HL>

好膽無驚e5 Lou5-ui 
上帝所興起來宣傳伊e5 話ti7高山族e5第二個領袖，就是一位e5青年叫做Lou5-ui。差不多ti7 1928年，當伊iau2做一名e5服務生ti7花蓮港附近e5警察所teh服務e5 時，bat看著hia e5漢人教會e5佈道團teh佈道，就倚去聽。伊即時對福音生起興趣，就去參加hia e5聖經班；hit班是一位女傳道叫做姚--氏U7（平常人叫伊做U7仔）teh領導e5。伊去加入聖經班是為著ai3知影這個奇異e5道理較詳細e5因端。女傳道就將伊所bat e5道理盡傳hou7 伊；總是伊e5心肝kap靈魂iau2感覺無滿足。伊就ka7伊講，若會得thang得著警察e5允准，你koh去淡水研究；因為有一間加拿大宣道會e5神學校ti7 hia。照伊所預料e5款，警察果然卻下伊e5 申請，m7 准伊離開山地，總是伊亦無為著an2-ni來失望。這位好膽e5青年，就無受警察e5許可偷走，kap伊e5 婦人人去到淡水，亦求孫牧師著接納in。 
孫牧師知影in這款e5要求，kiam2-chhai2是伊e5 祈禱e5應聲；因為伊有祈禱，向望福音會thang傳入ti7高山族e5中間；就接納in，拚樓腳hou7 in toa3，亦為著Lou5-ui kap te3尾後koh到e5幾若人設特別e5課程hou7 in thang 讀。Lou5-ui有用boe7衰退e5熱誠研究聖經兩年較加久，道理漸漸明瞭。上帝e5真理有將伊lak8-tiau5--teh，上帝e5旨意有改造伊e5 心kap人格，che是眾人所知影e5。伊就公然告白伊對基督e5信仰，受洗禮；轉去ti7 泰雅族e5中間來做工。 
伊beh轉去e5 時，日本e5官憲就警告伊講，「M7 准你傳基督教hou7 lin2家己e5百姓。阮有teh ka7 in準備一款e5宗教，就是beh教in拜神道（神道抑是講神社就是日本人拜神e5方法）。」M7-ku2 泰雅族原來就是boe7 bat屈服人e5百姓，也Lou5-ui就是hit e5真正典型的e5人物。因為已經決心beh傳道，伊就拒絕，無beh遵守這號e5命令。伊就轉去山nih訪問親情kap朋友，對in講起伊所得著新e5信仰，亦ti7 in e5家nih傳道。伊知影公然違keh8官令是愚戇，就聽候到半暝後才祕密來開會。幾月日後，宣教師有聽著風聲，亦有接著間接的e5消息講，Lou5-ui已經聚集差不多三十名e5信者，準備beh領洗禮。無人會得thang入去hia證明hit e5消息，不過日本e5聖經有ti7 暗靜e5中間提入去泰雅族e5地頭，向望hiah-e5聖經會thang促進福音e5進展。 
An2-ni hit e5運動有發展真緊。年老e5 Chi-oang2 ti7東海岸花蓮港周圍teh工作e5中間，青年e5 Lou5-ui有將伊 e5路程扑較開，進入到中央山脈e5所在。將福音一社傳過一社。這位基督e5使者就liam5-piN 行透泰雅族e5全地區，亦有造就幾若團e5信徒散在ti7開闊e5地方。（若看地圖就知影有一條山谷將中央山脈kap海岸e5眾山隔開，hit條山谷就是tui3花蓮港直透落南到台東e5，亦有一條鐵路造透過。Lou5-ui工作主要e5範圍是tiau3遠e5山地，就是花蓮港e5西北；Chi-oang2所到e5所在就是火車路邊，就是比較的較快到e5所在。） 
有一日，警察ti7一位泰雅族e5家nih看著一本聖經。這個發見有惹起大驚惶kap興奮。警察就ti7 hit e5全地方進行了一次e5大搜查，向望thang得著逐號文e5聖經kap詩冊。總是ti7暗靜e5中間帶入山地e5聖經一發那加添；又koh chiah-e5聖經若有幾本受發見著，hiah-e5受發見著e5 泰雅族e5家庭逐e5 攏召去警察所，摃到ka-chiah-phiaN 血chim-chim流。警察有強迫in著放sak 基督教，但是in 應講，「Lin2會thang照lin2所ai3斬斷阮e5 腳手，總是阮e5 心原在是基督徒e5心。」 
這個代誌就是ti7 1938年，日本kap中國開戰boe7偌久e5 時所tu2著--e5。（日本kap中國開戰是1937年7月）。為著beh維持戰時道德，日本e5當局者有組織一個普遍的e5「精神總動員運動。」為著beh促進愛國心ti7台灣人e5中間，in所用過e5方法e5一項，就是配發神龕（kamidana）ti7 各家庭nih。Hit e5論點，是講這款e5神龕是kap國旗共款，平平是一種愛國心e5表現。總是在大多數e5日本人來講，這個確實有宗教的意義ti7-teh。總講，警察不但命令各家庭著買一個神龕，koh亦teh看人有用照起工e5敬虔對待伊抑無？連hiah-e5可憐e5高山族亦有受著這號神龕e5配發。實在來講，這款thang議論e5習俗，已經有惹起相當e5歹感情；也警察知影這個時陣是著用「軟壓」e5時陣。今，kap中國e5戰鬥已經開始，in確實無愛koh攪擾hiah-e5高山族lah。In m7 愛外國e5宗教來感化hiah-e5人，亦驚見若siuN 過度壓迫基督徒，會造成一般e5不安，亦ti7高山族e5中間有發生大反亂e5可能性ti7-teh。 
Hiah-e5有聖經e5人雖然有拒絕，m7 願背教，iau2-ku2除去in e5領袖Lou5-ui一人受關以外，攏受thau2放轉去山nih。除去將基督教傳播ti7高山族以外，警察有告伊冒瀆神龕，就是配置ti7 伊e5 家nih e5。伊對hit e5神龕無表敬意，亦無ka7伊拜；伊確實有用伊來做一kha箱仔teh te2批！Lou5-ui e5受掠kap受關e5事，有惹起boe7到偌小e5擾動。Te3伊e5 人有一大陣去警察所，大發脾氣講，「Lou5-ui若是為著做基督徒e5事來受關，阮逐家亦攏是基督徒。今著怎樣？」總是警察拒絕，m7-ai3 kap in辯論，亦謹慎 m7-ai3將事舞弄較大。 
當局者kiam2-chhai2 想講，若將倡首者Lou5-ui一人ka7伊除掉，hit e5運動就liam5-piN消滅；總是che是真大e5錯誤。Lou5-ui已經loah火；hit e5火焰今是boe7得thang扑hoa lah。Iau2-ku2 ti7 hit e5時陣無人會thang代先知影beh tu2著啥事。Ti7 1940年e5年尾，宣教師撤退e5 時，in所知影--e5，就是Lou5-ui已經受關差不多兩年久，亦有患著腳氣病e5事。伊e5 身軀免講是ti7 鐵窗e5內面，總是伊e5 精神teh行遊ti7 hiah-e5眾山間，也伊e5 話iau2-ku2 teh振動ti7伊同胞e5心nih。別人有繼續伊所開始e5工作。Hit e5年老e5 Chi-oang2 iau2-ku2 ti7東海岸teh一上一落，亦ti7 開闊e5地區kap眾基督徒teh接觸。Hiah-e5企起ti7山間e5基督徒，就是tui3 Lou5-ui e5引chhoa7來入信--e5，若有須要e5 時會thang kap伊接洽。Ti7 這號e5苦境中，in e5運動iau2-ku2活潑teh 進展。Che是上帝e5神kap in ti7-teh，為著伊本身e5榮光極力teh工作，che是boe7否認得e5事實；若離開這個事實，代誌就boe7得thang說明。這個事實會用得用「伊chhoa7 in 出」這四字來表現。Chhoa7 in離開錯誤kap迷信e5烏暗，來入ti7伊奇妙e5光明e5就是上帝。 
Lou5-ui有用thang o-lo2 e5殷勤kap敏捷來完成hit e5「上等上e5工。」伊有ti7 hit e5險要e5地點放火燒山坪，迅速koh敏捷，也這陣伊有將火把交過別人e5手，thang來完成這個工；因為上帝ti7伊boe7測度得e5智慧nih，有hou7 伊所揀選這個器具受著一cham7關監e5艱苦。試想這位giam2-ngi7 e5高山住民，ti7伊心nih有山場e5召命，也受勉強來枉費7年久e5光陰ti7日本e5監獄nih！伊kiam2有親像受掠e5鷹鳥，抑是甚物野鳥為著beh chong5 出來，thi2 開伊e5 翼來phiat8 hit e5鳥籠mah？若有影an2-ni來講，這篇e5題辭著換做「失志e5 Lou5-ui」，抑是「失敗者Lou5-ui」。總是事實伊無an2-ni！雖然ti7 監nih，伊亦是吞忍，kah那親像teh看hit位無看見e5上帝。 
上帝無放sak 伊，伊無boe7記得Lou5-ui，亦無boe7記得伊e5 同胞，就是ti7 山間為著信仰teh受迫害e5。上帝ti7 好e5時機chhoah斷縛in e5索。1945年日本投降e5 時，Lou5-ui受thau2放轉去東海岸來復to3 伊傳福音e5工。伊有看著ti7伊無ti7-teh e5中間一庄過一庄e5高山族已經變成做基督徒lah。今in m7 免koh ti7祕密中來聚會，in公然告白信仰，亦起竹e5拜堂來服事獨一真e5上帝。伊歡喜看上帝怎樣拯救伊e5 百姓脫出烏暗e5權勢，來入ti7伊疼子e5國。上帝e5話無落空。大山kap小山已經開嘴teh唱歌。 
1946年e5春天，宣教師受允准轉來到台灣。孫先生盡量趕緊起身去東海岸來看hiah-e5高山族到底an2-choaN2 過日，（因為戰爭中in無接著台灣e5消息。伊常常teh三思講，「今hiah-e5祕密受監視e5人 m7 知an2-choaN2？」伊亦常常替in祈禱，求上帝若會做--tit，著ti7警察無道e5壓迫下饒留in e5性命到今仔日）。經過一日thiam2-thiam2 e5路站，伊ti7半暝兩點到花蓮港，已經食一碗飯，就去睏。睏到六點e5 時，Lou5-ui有來叫醒伊e5 眠。Che在孫先生e5立場來講，是一件完全無phai3-phe e5 gong5-ngiah8以及thang歡喜e5事。 
孫先生寫講，「我會thang koh見著伊e5 面是幸福，」koh加添一句講，「伊現時專心teh做教會e5工，teh引chhoa7 kang2千個同胞來歸基督。」咱boe7 得thang嫌伊講了較過頭。 
Ui2-lan5 e5見證 
Ui2-lan5就是泰雅族中傑出e5人物。伊企起ti7 櫻花村。櫻花村是ti7能高山谷koh起去e5所在，離花蓮港小可有hiah遠。伊ti7 1938年tui3 Chi-oang2聽著道理，就ti7 hit社nih成做頭一個基督徒。伊就liam5-piN對伊e5 親戚kap朋友生起關心，就勸誘一團e5人正式kap伊做陣去加禮宛Chi-oang2 hia（相離15英里）。In ti7 hia tui3聖經有得著加進一步e5教示。1941年4月，有一暝昏當in聚集ti7 hia teh研究聖經e5 時，警察忽然間入來hit 間厝，將出席e5人名攏做一下記記去。幾日後，in就hou7 in 召去警察所受審問。警察有扑來審問in、凌治in、蹧躂in、戲弄in，亦教in著吟詩hou7 in聽，最後Ui2-lan5一人有受扑到thiam2-thiam2。Tui3 hit-tiap8 以後，警察對hiah-e5高山族e5信徒事事都m7歡喜。Ui2-lan5 kap toa3 ti7櫻花村e5團體著到半年後才敢開祕密e5集會。Che是beh閃避偵探，驚了hou7 in看--著就beh走去報。 
1943年，有一暝昏，警察接著in teh聚會e5消息，就深入in e5會場，來沒收in攏總e5聖經。隔轉日hiah-e5參加聚會e5攏召去花蓮港警察局，ti7 hia tui3 友田（Tomoda）副主任受著一場真酷刑e5審問。Hit人罵in講，in拜「美國人e5上帝。」Hit-tiap8以後為著beh減少受偵探e5危險，櫻花村e5基督徒就將in e5聚會分做3個團體。雖然受著警察真激烈e5壓制，in e5人額亦是原在teh加添。為著beh閃避人e5 giau5疑，in ti7 禮拜日穿工作服（做工teh穿e5衫）出去。警察是想講，in kaN2 beh去園nih做工，但是事實in 是beh去山nih做伙禮拜。 
相像hit年，Ui2-lan5有koh一擺受召到警察e5面前，受告訴，講伊有宣傳惡性e5話。有人干證伊，講伊bat講起日本beh thai5輸美國，亦台灣e5基督徒beh受解放。為著beh強迫伊來照實講，hit暝昏有兩個警察扑Ui2-lan5，扑到死死暈暈--去。In停手歇睏一tiap仔久，hit e5叫做Tsubaki e5警長就問伊，看伊beh背教抑m7；但是Ui2-lan5拒絕講，伊boe7-tit-thang 放sak 福音。警察就kong3伊e5 頭殼，hou7 伊暈--落-去。In掠做伊kaN2 已經hou7 in扑死，就ka7伊hiat-kak8 ti7警察所外。有一位櫻花村e5青年信徒將伊aiN7 轉去in 兜。伊ti7厝nih兩日久倒teh，攏m7 知人；伊e5 家族熱切替伊祈禱，向望伊會koh回魂。Ti7 第3日，伊就peh起來。Tu2-chiah感覺會koh起來行na7-tiaN7，就計劃beh去花蓮港教會，總是ti7 路nih有hou7警察叫入去警察所。這回警長ka7伊講，in無按算beh扑伊，總是有一項，ai3伊著趕緊ka7 in講，就是美國是an2-choaN2 teh計劃beh ti7 台灣上陸，續解放基督徒e5事。Ui2-lan5 ka7伊講，伊 m7知影這層事，警察就應講，「好！好！beh一禮拜久hou7 你無睏半點眠。」 
Ui2-lan5所發表koh續--落-去e5話，就是伊所bat tu2著最痛苦e5經驗。幾若個青年，逐暝昏來固守伊，m7 准伊睏，日--時著做nge7頭e5工，就是ti7 神社內e5路nih割草。夠額厭sian7 koa3 thiam2頭，到hit禮拜e5尾日，伊就起精神異狀。有一擺，當精神teh發作e5 時，tng7著警察，就要求in著提聖經來還伊；放tiau講，若m7 提來還，伊beh chhun7死扑死一百人。警察這擺確實有驚--著。為著in e5殘忍款待伊，致到hou7伊變成一個危險e5 siau2人；in就將聖經提來還伊；亦用法度beh來鎮靜伊hit點氣。經過boe7偌久，伊e5 精神有回復，舉動kap平時無各樣。總是有時就koh起，也對家己e5行為續boe7-tit-thang負責任。因為驚見伊會傷害人，抑是放火燒神社，警察就用木料做一kha大大kha e5鹿櫥he7 ti7 in兜，ka7伊儲--起-來。伊受關ti7 這kha 鹿櫥nih一年久！雖然hou7人款待做那親像一隻e5野獸，iau2-ku2伊e5 精英有漸漸回復，後來有受放出。Hit-tiap8以後警察ti7一個期間有放據在伊家己。為著伊m7-bat koh顯出凶猛e5行為，in就想講伊今變成一個boe7傷害人e5憨人，就是已經無精神e5人。 
但是Ui2-lan5決斷 m7 是精力脫落e5人。伊e5 理性有復原，對ti7 靜靜侍候主，伊e5 精神力量有換新；基督e5疼攔截伊，上帝e5氣力支持伊，hou7 伊會thang koh一擺來教示人kap傳福音。伊無論到甚物所在，好膽為基督做見證，致到伊e5 活動有koh一擺來引起警察e5注目。警察teh giau5疑，想講kaN2 有淡薄高山族e5人出席ti7 花蓮港漢人e5教會nih，就想beh ka7 in停止。警察雖然teh警告，伊亦是接續去出席。Ti7 1944年e5一個禮拜日，伊ti7-hia hou7警察掠著，受押送轉去櫻花村e5警察所。 
警長講，「你又koh來lah，好ah，你教 m7 聽嘴，姑不chiong著thai5你。」伊就叫一個部下，教伊去開一個墓，講，「這號腳數著hou7 伊死。」伊喝iau2一個部下，講，「刀，ka7我giah8--來。」Hit人就去giah8刀出來。警長就拔刀出siu3，亦hoah刀肉看有利無。Che kiam2-chhai2是一場e5恐嚇，總是也有效果ti7-teh。Ui2-lan5家己亦信最後e5時間已經到lah。伊就看hit支刀，也感覺確實會受thai5死。警長講，「你今無性命thang轉去lah，你若有甚物遺言beh ka7你e5 婦人人講，這陣ka7我講。」 
Ui2-lan5攏無應伊一句。警長就問伊，看為著甚物緣故信基督教，信到chiah認真？Ui2-lan5打算beh ti7 最後e5瞬間為信仰做見證，就應講，「見若信e5人beh得著永遠e5活命。」伊就問伊講，「An2-ni你 m7 覺悟beh死lah？」伊就用在伍，無停句e5聲調應講，「是，我覺悟。」Hit 陣有一個警察越轉身，chhiN-chhiN choh8-choh8 ka7別e5警察講，「信仰是甚物？無一項會thang搖動伊。」後來in就放伊出--來，准伊轉去。 
Ui2-lan5接續koh ti7山間e5所在開祕密e5聚會。1945年4月有一日，伊受召去警察所，警察ka7伊講，羅斯福總統已經死，in想beh相kap開一頓午餐來慶祝伊e5 死。另外iau2有一位櫻花村e5基督徒叫做Pai-lan5 e5，也hou7 in叫去。In就將一張名單hou7伊，名單nih有企5個人名，伊著chhoa7 hit 5個人去赴慶祝會。為著hiah-e5人名攏是基督徒e5名，Pai-lan5就ti7心內想講，KaN2是有甚物所在teh無tu2好，基督徒攏總teh-beh去受警察審問lah！In iau2-boe7去赴會e5代先，伊就召集in來ti7伊e5 厝nih，勉勵in著企在，若應該死，就死；m7-thang 放sak 福音。當伊teh勉勵in e5時陣，有一個警察入來，耳風仔有聽著伊所講e5尾句，就控告in，講in是teh ka7羅總統開追悼會；基督徒否認，講無影，但是警察m7信。 
這tiap8以後戰爭e5局勢在日本e5立場來講，是極其黯淡e5。在台灣e5當局者有夠額teh預想聯合軍上陸e5事。逐所在e5警察自然有受著命令，教in著加強監視攏總有可能性thang做「第五縱隊e5人。」所有e5基督徒不論是漢族e5，抑是高山族e5，攏受包含ti7 這類e5內面。在櫻花村e5所在無各樣別位，警察有加緊來teh管束in。基督徒e5中間有幾若人用法度koh得著聖經。警察有要求chiah-e5青年著放sak 聖經kap詩冊，也續放sak 信仰；但是in ka7伊拒絕。警察為著ai3知影在庄nih甚物人確實是基督徒，就開始一回真徹底e5戶口調查。In每暝昏檢查一戶，將in e5家族隨個隨個叫出來問，最後才chhiau in e5厝。基督徒經過一站e5大試鍊。In有正式開祈禱會來家己堅固。In祈禱講，向望in會thang對基督盡忠，持守道理到死。
日本投降e5 時，逐家真歡喜。Hiah-e5基督徒就即時公開來聚會，亦計劃beh起拜堂。In無掠起家己e5教會做滿足。今已經無警察e5禁令thang阻擋in，in今會thang將福音遍傳ti7高山族e5全地界。In今會thang自由四界行遊，不論到甚物所在會thang為基督做見證。1946年正月，有一團櫻花社e5基督徒受Ui2-lan5 e5領導，ti7 相離幾若英里遠e5一個阿美族e5鄉社nih開佈道會。到九月e5 時，有得著chiah-e5 阿美族真濟人來歸基督，in是夠額有氣力thang為in本身起拜堂。Hit間教會是獨一無二e5；就是tui3 hiah-e5 m7-bat 阿美話e5外族（泰雅族）e5工人e5努力來結成e5。In m7-bat 阿美話，所以beh傳道理hou7 in著用日語。不但an2-ni，chiah-e5傳道理hou7 阿美族e5 泰雅族亦有為著in本身起拜堂，che是一年前e5事na7-tiaN7。In無受設立e5牧師抑是受過訓練e5領導者。In連一個受設立e5長老亦iau2-boe7有，總是in有活活e5信仰kap傳道精神。In e5教會是當teh受反對kap迫害e5 時建設e5。In e5會友大多數有對炎炎e5火爐經過，總是無代誌。 
經過hit e5久久e5患難，擒tiau5 ti7主，無時無刻用神靈e5慰安teh鼓舞伊e5 同族e5，就是hit位有信心e5 Ui2-lan5。伊為著真理做見證無想sian7。受摃、受扑，甚至為著基督e5緣故，精神起異狀。伊 m7 願ti7殘忍無tang3算起e5日本e5法律下來屈服人。伊是一位樸素、老實、驚畏上帝e5平常人。伊講話誠實，行為端莊，m7 願屈服ti7任何會敗壞e5人e5面前；因為伊相信只有「耶穌e5名萬腳頭 u 著跪拜。」Ui2-lan5今仔日iau2是教會e5棟樑，在台灣chiah-e5平民e5傳教者e5中間，伊算是最有力e5一個。 
戰爭後e5進步 
這個hou7人gong5-ngiah8 e5故事，就是ti7 戰爭中在高山族e5中間，這個運動an2-choaN2 發展，代誌對孫先生轉來以後，有漸漸得著明瞭。因為伊有對高山族本身搜集消息。關係信徒怎樣勇敢忍受殘忍e5迫害，這項以外，iau2有濟濟實例thang記。總是咱e5 目的ti7-chia m7是beh將殘忍e5刑罰講hou7 伊真詳細，致到hou7 聽e5人忍boe7 tiau5，想beh吐；因為若論到殘忍e5刑罰，日本警察算是名聲透京城--e5。這種惡魔性e5手藝，ti7「戰時記錄」中關係「集中營e5狀況」，hit 篇已經講起了，相像款e5方法，ti7 台灣有用過。咱e5 目的，莫非是beh報人知上帝e5神有進入ti7 宣教師所boe7-tit-thang接近e5地方，也聖經e5話，in所bat雖然是一部份na7-tiaN7，iau2-ku2會得thang得著in來歡迎做是上帝e5話；又koh活活e5基督ti7大患難中會thang hou7 hiah-e5人來為伊做見證，甚至得勝到有chhun，等等。 
阮今beh來越方向，就是beh來講起自chiah-e5高山族脫離束縛，入ti7自由以來，所造就e5進步。教會當局有盡了濟濟e5努力，beh來應付in hiah-nih8濟e5人；in hiah-e5人tui3信仰上e5知bat kap實行有建立e5必要ti7-teh。 
</HL>