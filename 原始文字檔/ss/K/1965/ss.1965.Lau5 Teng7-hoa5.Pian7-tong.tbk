<CL>
Chap8 goa7 ni5 cheng5, ti7 lan2 Tai5-oan5 lam5-pou7 SoaN-toe7-mng5 e5 hu7-kun7 e5 chit8 e5 sio2-sio2 chng-sia7.  Ti7 beh jip8 chng-sia7 e5 tang-peng5-bin7, u7 chit8 keng chhau2-chhu3-a2, i2-keng chin ku7, in-ui7 kham3 ti7 chhu3-teng2 e5 chhau2 long2 i2-keng pian3 ou lah.  Ti7 hit lai7-bin7 u7 toa3 chit8 e5 ma-ma kap i e5 ta-pou-kiaN2, mia5 kio3-choe3 A-hoa5.  In long2 bo5 chhan5, ia7 bo5 hng5.  Sou2-i2 chit e5 choe3 ma-ma e5 tioh8 tak8 jit8 ti7 thiN beh kng e5 si5 khi2-lai5, thang khi3 tak8 sou2-chai7 khoaN3 u7 lang5 teh loe5 han-chu5 bo5?  Na7 u7, chiu7 khioh tam7-poh8 lai5 i5-chhi5 in e5 seng-oah8.  U7 si5 na7 bo5 han-chu5 thang khioh, chiu7 jip8-khi3 soaN-nih8 khioh chha5 khi3 boe7, tui3 an2-ni thang tit-tioh8 tam7-poh8 e5 chiN5 lai5 seng-oah8.  Sou2-i2 in e5 seng-oah8 thang kong2 hui-siong5 e5 kan-khou2.
TaN, u7 chit8 jit8, i e5 kiaN2 A-hoa5 tui3 hak8-hau7 tng2-lai5, ka7 i e5 ma-ma kong2, “Ma-ma, goan2 lau7-su kong2, tui3 bin5-a2-jit8 khi2, tak8 e5 hak8-seng long2 tioh8 chah pian7-tong khi3 hak8-hau7, thang li7-iong7 tiong-tau3 si5 e5 chit8 tiam2-cheng lai5 pou2-sip8, a2-si7 choe3 sip8-toe5, na7 bo5 oe7 eng2-hiong2 kho2 Tiong-oh8.”  
I e5 lau7-bu2 thiaN liau2-au7, hui-siong5 e5 hoaN-hi2.  In-ui7 i pun2-sin m7-bat ji7, chin ai3 i e5 kiaN2-ji5 u7 ho2 e5 chian5-tou5 lai5 kai2-sian7 in e5 seng-oah8.  Chong2-si7 ti7 leng7-goa7 chit8 hong-bin7, ti7 i e5 sim-lai7 hui-siong5 e5 kan-khou2.  In-ui7 ti7 in chhu3-nih, tu5-khi2 in tak8 jit8 chiah8 png7 e5 nng7 te3 oaN2, nng7 siang ti7, chit8 ki thng-si5, nng7 e5 poaN5-a2 kap nng7 e5 oaN2-thau5, i2-goa7 long2 bo5 u7 thang choe3 pian7-tong khoeh-a2 e5 khi3-ku7; iah chhu3 koh bo5 chiN5 thang khi3 boe2 pian7-tong khoeh-a2.  
Bo5 hoat-tou7, i chiu7 ka7 i e5 kiaN2 A-hoa5 kong2, “A-hoa5, bin5-a2-jit8 lan2 bo5 pian7-tong khoeh-a2 thang hou7 li2 chah khi3 hak8-hau7, ma-ma seng eng7 chang3-hioh8-a2 ka7 li2 pau, hou7 li2 chah khi3 hak8-hau7 houN3.”  
A-hoa5 thiaN in ma-ma e5 oe7 liau2-au7, sim-lai7 chin tioh8-kip koh kiaN-hiaN5.  In-ui7 tui3 i jip8-hak8 i2-lai5, siong5-siong5 u7 tong5-oh8 chhio3 i tak8 jit8 long2 chheng7 chin bai2 e5 saN, koh bo5 chiN5 thang khi3 hok-li7-sia7 boe2 mih8 chiah8.  Sou2-i2 ti7 hioh-khun3 e5 si5-kan kap i saN-kap thit-tho5 e5 peng5-iu2 chin chio2.  TaN bin5-a2-jit8 i na7 koh bo5 pian7-tong khoeh-a2 thang chah png7, i e5 tong5-oh8 it-teng7 oe7 koh chhio3 i si7 chit8 e5 “san3-kui2.”  M7-ku2 i e5 lai7-sim sui-jian5 kan-khou2, i ti7 goa7-piau2 long2 bo5 piau2-hian7 chhut-lai5.
In-ui7 i chai, i e5 ma-ma i2-keng tak8 jit8 ui7-tioh8 i chin7 choe3 toa7 e5 khui3-lat8 lai5 hou7 i khi3 hak8-hau7 thak8-chheh lah.  Sou2-i2 i eng7 hoaN-hi2 e5 piau2-cheng5 in3 i e5 lau7-bu2 kong2, “Ma-ma, eng7 chang3-hioh8-a2 pau png7 ho2, chiah8 liau2 thang tim3 tiau7, bian2 koh theh8 chit8 e5 khang e5 pian7-tong khoeh-a2 tng2-lai5.”  
I e5 ma-ma thiaN-tioh8 chit e5 gin2-na2, ti7 chiah soe3-han3 chiu7 oe7 hiau2 the2-thiap lau7-bu2 e5 kan-khou2, chin siu7 kam2-tong7, sou2-i2 bo5 heng5 tiong chhun chhut i chu5-ai3 e5 siang-chhiu2, chiong i e5 kiaN2 lam2 ti7 heng-cheng5, iah bak8-sai2 chhin-chhiuN7 tng7 soaN3 e5 liam7 chu, chit8 tih chit8 tih tih loh8 ti7 i sou2 thiaN3 e5 kiaN2-ji5 e5 thau5-mng5.  Siang7-si5 ti7 i e5 sim-lai7 koat-teng7 kong2, “Bin5-a2-jit8 goa2 e5 kiaN2 khi3 hak8-hau7, goa2 it-teng7 beh khi3 khah hng7 e5 sou2-chai7 khioh khah choe7 e5 han-chu5, a2-si7 chha5 lai5 boe7, thang hou7 goa2 e5 kiaN2 A-hoa5 boe2 chit8 e5 pian7-tong khoeh-a2 kap khah ho2 e5 mih8-phe3, hou7 i chah khi3 hak8-hau7 thang ke3 chit8 jit8 kap lang5 sio-siang7 e5 seng-oah8, hou7 i ia7 u7 khoai3-lok8 e5 chit8 jit8.”
Keh-jit8, A-hoa5 ko2-jian5 eng7 chang3-hioh8-a2 chah png7 khi3 hak8-hau7.  Kau3 tiong-tau3 chiah8 png7 e5 cheng tan5 e5 si5 i e5 sim hui-hiong5 e5 kiaN-hiaN5, ia7 chu7-pi-kam2 in-ui7 sou2 chah e5 mih8-kiaN7, hou7 i bo5 iong2-khi3 chiong sou2 chah-lai5 e5 png7 theh8 chhut-lai5 chiah8.  In-ui7 i kam2-kak sou2 u7 eng7 pian7-tong khoeh-a2 chah png7 e5 tong5-oh8 long2 teh eng7 khoaN3-khin kap houN3-ki5 e5 gan2-kong teh khoaN3 i, hit si5 hou7 i sim-lai7 san2-seng chit8 e5 put-peng5 kap oan3-than3 e5 liam7-thau5, chiu7-si7 goa2 piN5-piN5 si7 hak8-seng, chaiN2-iuN7 goa2 thai2 oe7 siN ti7 san3-chhiah lang5 e5 ka-teng5.  Ah!  Goa2 na7 chhin-chhiuN7 goa2 e5 a-peh in hiah ho2-giah8, u7 hng5 koh u7 tiam3, m7-chai beh joa7-nih-a2 ho2 leh.  
Chong2-si7 tu2-tu2 ti7 chit e5 si5, ti7 i e5 sim-lai7 iau2 u7 chit8 e5 siaN teh ka7 i kong2, “Li2 e5 ma-ma tng ti7 li2 tiong-tau3 teh hioh-khun3 e5 si5, i iau2 koh ti7 ia2-goa7 teh choe3 kang, ui7-tioh8 beh iuN2-chhi7 li2.  Iah li2 sou2 chah lai5 e5 tiong-tau3 tng3 si7 i poaN5-soaN ke3-nia2, thoa-boa5 kan-khou2 lau5 huih-koaN7 sou2 oaN7-lai5--e5, li2 chaiN2-iuN7 liah8 hiah e5 choe3 kian3-siau3 ah, li2 tioh8 liah8 hiah e5 choe3 eng5-kng chiah tioh8.”  
I siuN7 kau3 chia, chiu7 chhun-chhut i ngiauh8-ngiauh8-chhoah e5 siang-chhiu2 jip8-khi3 toh-a2-lai7, chiong sou2 chah lai5 e5 png7 theh8--chhut-lai5, he7 ti7 toh-teng2, eng7 khian5-seng5 e5 sim ki5-to2 kam2-sia7 liau2-au7, chiu7 eng7 hoaN-hi2 koh bo5 kian3-siau3 e5 sim-cheng5 lai5 chiah8.  Sui-jian5 tng i teh chiah8 e5 si5, che7 chiaN3-peng5 e5 chit8 e5 ho2-giah8 lang5 e5 kiaN2 toa7 siaN soan-pou3 kong2:  “A-hoa5 bo5 pian7-tong khoeh-a2, koh chah han-chu5-chhiam png7, phe3 kiam5-hi5 kap chhai3-pou2.”  Chong2-si7 A-hoa5 eng7 ke2 bo5 thiaN-kiN3 lai5 tui3-hu3 i, chi2-u7 cheng7-cheng7 lai5 chiah8 i e5 ma-ma ka7 i chun2-pi7 e5 chiah8 mih8.
TaN kau3 hit e7-pou, hak8-hau7 pang3-oh8 beh tng2-khi3 chhu3 e5 lou7-chiuN7, A-hoa5 ti7 i e5 sim-lai7 iau2 teh siuN7 pian7-tong e5 su7.  I siuN7 kong2, goa2 it-teng7 m7-thang chiong tong5-oh8 e5 thi2-chhio3 ka7 ma-ma kong2, bian2-tit hou7 i siong-sim.  Chong2-si7 bo5 phah-sng3, tng i kau3 chhu3 e5 si5, i e5 ma-ma i2-keng teh tan2 i, eng7 chu5-ai3 e5 bin7-iong5 hoan-geng5 i.  Tng A-hoa5 kap i e5 ma-ma jip8 khi3 chhu3-lai7 e5 si5, hoat-hian7 ti7 chiah8-png7 toh-teng2 u7 khng3 chit8 e5 kim-ng5 e5 pian7-tong khoeh-a2 ti7 hia, si7 i e5 ma-ma kin-a2-jit8 khioh-chha5 sou2 oaN7 lai5 e5 tai7-ke3.  A-hoa5 khoaN3-tioh8 i lau7-bu2 thiaN3 i kau3 chiah chhim, m7-kam i siu7 lang5 khoaN3-khin, chiu7 tui3 i e5 ma-ma ka7 i lam2-teh, soa3 lau5-chhut kam2-kek kap kam2-sia7 e5 bak8-sai2, ia7 chiong kin-a2-jit8 tang5-oh8 e5 thi2-chhio3, chhin-chhiuN7 ou-ian long2 pe-soaN3, oan5-choan5 boe7 ki3-tit.
（Lu2-soan Geh8-khan Te7 61 ki5, 1965 ni5 1 geh8)
</CL>
<HL>

十外年前，ti7咱台灣南部山地門e5附近e5一個小小庄社。Ti7 beh入庄社e5東爿面，有一間草厝仔，已經真舊，因為蓋ti7厝頂e5草攏已經變烏lah。Ti7 hit 內面有toa3一個媽媽kap伊e5查甫子，名叫做阿華。In攏無田，也無園。所以這個做媽媽e5著逐日ti7天beh光e5時起來，thang去逐所在看有人teh犁蕃藷無？若有，就拾淡薄來維持 in e5生活。有時若無蕃藷thang拾，就入去山nih8拾柴去賣，tui3 an2-ni thang得著淡薄e5錢來生活。所以in e5生活thang講非常e5艱苦。
今，有一日，伊e5子阿華tui3學校轉來，ka7伊e5媽媽講，「媽媽，阮老師講，tui3明仔日起，逐個學生攏著chah便當去學校，thang利用中晝時e5一點鐘來補習，抑是做習題，若無會影響考中學。」
伊e5老母聽了後，非常e5歡喜。因為伊本身m7-bat 字，真ai3伊e5子兒有好e5前途來改善in e5生活。總是ti7另外一方面，ti7伊e5心內非常e5艱苦。因為ti7 in厝nih，除去in逐日食飯e5兩塊碗，兩雙箸，一枝湯匙，兩個盤仔kap兩個碗頭，以外攏無有thang做便當篋仔e5器具；iah 厝koh無錢thang去買便當篋仔。
無法度，伊就ka7伊e5子阿華講，「阿華，明仔日咱無便當篋仔thang hou7你chah去學校，媽媽先用粽葉仔ka7你包，hou7你chah去學校houN3」。
阿華聽in媽媽e5話了後，心內真著急koh驚惶。因為tui3伊入學以來，常常有同學笑伊逐日攏穿真bai2 e5衫，koh無錢thang去福利社買物食。所以ti7歇睏e5時間kap伊相kap thit-tho5 e5 朋友真少。今明仔日伊若koh無便當篋仔thang chah飯，伊e5 同學一定會koh笑伊是一個「散鬼」。M7-ku2伊e5內心雖然艱苦，伊ti7外表攏無表現出來。
因為伊知，伊e5媽媽已經逐日為著伊盡最大e5氣力來hou7伊去學校讀冊lah。所以伊用歡喜e5表情應伊e5老母講，「媽媽，用粽葉仔包飯好，食了thang tim3 掉，免koh提一個空e5 便當篋仔轉來」。
伊e5媽媽聽著這個囡仔，ti7 chiah細漢就會曉體貼老母e5 艱苦，真受感動，所以無形中伸出伊慈愛e5雙手，將伊e5子攬 ti7胸前，iah 目屎親像斷線e5念珠，一滴一滴滴落ti7伊所疼e5 子兒e5頭毛。Siang7時ti7伊e5心內決定講，「明仔日我e5子去學校，我一定beh去較遠e5所在拾較濟e5蕃藷，抑是柴來賣，thang hou7我e5子阿華買一個便當篋仔kap較好e5 物配，hou7伊chah去學校thang過一日kap人相像e5 生活，hou7伊也有快樂e5一日。」
隔日，阿華果然用粽葉仔chah飯去學校。到中晝食飯e5鐘tan5 e5時伊e5心非常e5驚惶，也自卑感因為所chah e5物件，hou7伊無勇氣將所chah來e5 飯提出來食。因為伊感覺所有用便當篋仔chah飯e5同學攏teh用看輕kap好奇e5眼光teh看伊，hit時hou7伊心內產生一個不平kap怨嘆e5念頭，就是我平平是學生，choaN2-iuN7我thai2會生ti7散赤人e5家庭。Ah！我若親像我e5阿伯in hiah好額，有園koh有店，m7知beh偌nih仔好leh。
總是tu2-tu2 ti7這個時，ti7伊e5 心內iau2有一個聲teh ka7伊講，「你e5媽媽當ti7你中晝teh歇睏 e5 時，伊iau2 koh ti7野外teh 做工，為著beh養飼你。Iah你所chah來e5中晝頓是伊盤山過嶺，拖磨艱苦流血汗所換來--e5，你choaN2-iuN7掠hiah e5做見笑ah，你著掠hiah e5做榮光才著。」
伊想到 chia，就伸出伊ngiauh8-ngiauh8-chhoah e5雙手入去桌仔內，將所chah來e5飯提--出-來，he7 ti7桌頂，用虔誠e5心祈禱感謝了後，就用歡喜koh無見笑e5心情來食。雖然當伊teh食e5時，坐正爿e5一個好額人e5子大聲宣佈講：「阿華無便當篋仔，koh chah蕃藷簽飯，配鹹魚 kap菜脯。」總是阿華用假無聽見來對付伊，只有靜靜來食伊e5 媽媽ka7伊準備e5食物。
今到hit e7晡，學校放學beh轉去厝e5路上，阿華ti7伊e5心內iau2 teh想便當e5事。伊想講，我一定m7-thang將同學e5恥笑ka7 媽媽講，免tit hou7伊傷心。總是無扑算，當伊到厝e5時，伊e5媽媽已經teh等伊，用慈愛e5面容歡迎伊。當阿華kap伊e5媽媽入去厝內e5時，發現ti7食飯桌頂有囥一個金黃e5便當篋仔ti7 hia，是伊e5媽媽今仔日拾柴所換來e5代價。阿華看著伊老母疼伊到chiah深，m7甘伊受人看輕，就tui3伊e5媽媽ka7伊攬teh，續流出感激kap感謝e5目屎，也將今仔日同學e5恥笑，親像烏煙攏飛散，完全boe7記tit。
（女宣月刊第61期，1965年1月）
</HL>