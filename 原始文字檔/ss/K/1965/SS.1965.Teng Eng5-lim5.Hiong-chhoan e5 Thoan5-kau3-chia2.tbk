<CL>
Le2-pai3 e5 jin5-sou3 tit8-tit8 kiam2-chio2, chu7-hoe7 chiam7-chiam7 leng2-tam7. 
Chit keng hiong-chhoan e5 T.M. kau3-hoe7 ti7 chiaN5 chap8 ni5 cheng5 hou7 lang5 khoaN3 choe3 si7 hoe7-iu2 choe7, keng-che3 ho2, sin3-tou5 jiat8-sim e5 kau3-hoe7; na7-si7 kun7-lai5 hian2-jian5 teh soe-the3 lah. 
Lim5 Tiong-iong5 Thoan5-to7 kui7 ti7 pai3-tng5 e5 kang2-tai5 cheng5 teh ki5-to2; kau-chip8 ti7 i sim-lai7 e5 thong3-khou2 thang tui3 chhui3-nih e5 thou2-khui3 chham2-chhoeh, sim7-chi3 lau5 bak8-sai2 e5 siaN piau2-hian7 chhut-lai5. Ki5-to2 soah, chhin-chhiuN7 chin ia3-sian7 e5 khoan2-sit, jip8-lai5 che7 ti7 thak8-chheh ui7, chhih8 toh-teng2 e5 jit8-kong-teng toh8, chhiu2 lam2-heng, thau5-khak kiah8 koaiN5 teh tim5-su; chit8-bou7 chit8-bou7 e5 hoe5-ek tui3 i e5 nau2-lai7 chau2 ke3-khi3. 
Nng7-ni5 cheng5: I chhoa7 hu7-jin5-lang5 Siok-cheng kap nng7 e5 kiaN2-ji5 Keng3-it, Sin3-it lai5 kau3 chit keng kau3-hoe7 hu3-jim7. Hu-hu7 long2 phau7 tioh8 moa2-hoai5 e5 jiat8-cheng5 beh ui7 Chu2 choe3 kang, su7-sit8 ia7 si7 an2-ni; in u7 choan5-sim piaN3-mia7 ti7 sou2 kau-tai7 e5 chit-hun7. I tek8-piat8 u7 pou3-to7 e5 un-su3, sou2-i2 tui3 goa7 e5 kang-chok; bo5-lun7 tai7-chiong3 pou3-to7, a2-si7 ko3-jin5 pou3-to7 long2 chin7 sou2 oe7 e5 teh choe3. Am3-si5 na7 bo5 chu7-hoe7, chiu7 chio hoe7-iu2, tiong2-chip khi3 tak8 chng-sia7 pou3-to7, choe3 hoan3-teng, pun pou3-to7-toaN. U7 si5 i ka-ki7 chit8 e5 lang5 khi3 kap hiah e5 boe7 ioh8-a2 e5 ong5-lok8-sian che7, ti7 koe-lou7 piN kang2-kai2 hok-im,chio lang5 lai5 tit peng5-an ioh8, hit e5 jiat8-cheng5 bo5 khah su hiah e5 lang5. Jit8-si5 ti7 lou7-nih, a2-si7 kok ka-teng5 khi3 kap sia7-hoe7 kok-sek, kok-iuN7 e5 be5-sin3-chia2 chiap-chhiok tam5-to7 ...... I an2-ni choe3, chiu7-si7 i chai-iaN2 che si7 kin-a2-jit8 hiong-chhoan kau3-hoe7 ban2-kiu3 the3-pou7 e5 i5-it hong-hoat. U7-iaN2! lang5 sui-jian5 ngi7-sim bo5 hiah khoai3 lai5 sin3, m7-ku2 u7 choe3 kang pit-teng7 u7 siu-seng5, ti7 chit8 nng7 ni5 bo5 ia3-sian7 e5 kang-chok ha7, ia7 tit-tioh8 5 hou7 e5 choan5-ke kap kui2-na7 e5 chheng-lian5 lai5 bou7-to7, u7 e5 ia7 siu7 soe2-le2, na7-si7 an2-ni iau2 bo5 hoat-tou7 thang eng3-hu3 tou-chhi7 e5 siau-lou7(供不應求). Nng7 ni5 cheng5 i lai5 hu3-jim7 e5 si5 kau3-hoe7 u7 30 hou7, taN u7 ke-thiN 5 hou7, eng-kai si7 35 hou7 chiah tioh8, m7-ku2 sit8-chai7 chiah chhun 20 goa7 hou7 na7-tiaN7, sou2 bo5 khi3 e5 lang5 tong-jian5 long2 si7 siu7 si5-tai7 e5 kip pian3, kang-giap8 sia7-hoe7 e5 eng2-hiong2 lau5 chhut-khi3 ti7 goa7-bin7 lah; ji5-chhiaN2 chia e5 lang5 toa7-pou7-hun7 si7 khah jiat8-sim, keng-che3 ia7 pi2-kau3 khah ho2 e5 lang5. Chhin-chhiuN7 choe3 I-seng e5 Lau5 TiuN2-lo2; choe3 toa7 su7-giap8 e5 Tan5 TiuN2-lo2; choe3 seng-li2 e5 Ong5 Chip-su7, a2-si7 kong-bu7-oan5 Sim2 Kho-tiuN2, Lou5 Lau7-su teng2-teng2, in long2 si7 kau3-hoe7 e5 toa7 thiau7-chioh8. In e5 li7-khui na2 chhin-chhiuN7 chit8 keng chhu3 e5 tong3-liong5 chiam7-chiam7 siu7 thiah chau2 chit8-iuN7. Sui-jian5 in ti7 tou-chhi7 e5 kau3-hoe7 iu5-goan5 ia7 ke3-siok8 in e5 jiat8-sim, na7-si7 chhan5-chng e5 kau3-hoe7 na2 lai5 na2 giam5-tiong7. Le2-pai3-jit8 khoaN3-kiN3 chheng-chheng ban7-ban7 e5 hoe7-iu2 teh choe3 le2-pai3, lai7-bin7 40 liau5 i2-a2 kau3-giah8 hou7 chit8 lang5 che7 chit8 liau5 koh u7 chhun. I siu-eng2 bun5-nga2 e5 kang2-to7 hong-sek, boe7 thang chhi3-kek chiah e5 lau7-lang5 kap hu7-jin5-lang5 e5 siau-hoa3; u7 si5 chi2-u7 chiaN5 choe3 chit8 tiuN5 e5 chhui-bin5-khiok chhiuN3 hou7 in an-bin5 jip8 thian-kok na7-tiaN7; hoe7-iu2 chit8 phian3 jiat8-seng5 e5 he2 jip8-lai5 keng3-pai3, hoan2-tng2 toa3 tioh8 chit8 te3 leng2-tam7 e5 peng tng2-khi3. In e5 sin3-sim kiam2-chhai2 chiu7 ti7 chit khoan2 e5 khong-khi3 tiong leng2-tam7 lah.
Kun7-lai5 i chai-iaN2 hoe7-iu2 chiam7-chiam7 teh bo5 hoan-geng5 i. che thang tui3 ti7 ki5-to2-hoe7 in e5 ki5-to2 khoaN3--chhut-lai5:“ Siong7-te3 ah! kiu5 Li2 e5 Seng3 Sin5 chhiong-moa2 Li2 e5 kang-lang5, hou7 i gau5 choe3 kang,hou7 goan2 e5 kau3-hoe7 chhin-chhiuN7 i2-cheng5 e5 khoan2-sit ...........” 
  Kim e5-am3 si7 i choe3 kan-khou2 sim, choe3 siu7 chhi3-kek e5 chit8 am3, in-ui7 ki5-to2-hoe7 soah,ni5 lau7 e5 Bok8 TiuN2-lo2 khoaN3 tioh8 ki5-to2-hoe7 e5 jin5-sou3 chio2 kau3 chhiN-chhin3, theh8 chhut i e5 cheng3-gi7-kam2, tng i e5 bin7-cheng5 bo5 soe3-ji7 kong2:“Sian-siN ah! khoaN3-mai7 leh, chiah-nih chio2 lang5 teh chu7-hoe7, li2 kiam2 bo5 khoaN3-tioh8?” “Goa2 chai, na7-si7 goa2 pi2 lin2 khah kan-khou2 sim, goa2 peng7 m7-si7 bo5 chin7 goa2 e5 khui3-lat8,chong2-si7 m7-chai goa2 tioh8 chaiN2-iuN7 choe3?” “Goan2 e5 iau-kiu5 si7: chi2 iau3 li2 hoe5-hok8 chhin-chhiuN7 nng7 ni5 cheng5 e5 cheng5-heng5 chiu7 ho2.”“Bok8 TiuN2-lo2, kau3-hoe7 soe-the3 e5 goan5-in, m7-thang long2-chong2 koai3 goa2, che si7 si5-tai7 e5 hian7-siong7, kin-a2-jit8 e5 hiong-chhoan kau3-hoe7 tai7-pou7-hun7 long2 siang7 khoan2 e5 keng2-gu7. Kau3-hoe7 pun2-lai5 hiah e5 toa7-thiau7 long2 chhut-khi3 lah, sin lai5 e5 hoe7-iu2 beh cho7-chiu7 kau3 chhin-chhiuN7 hiah e5 lang5, m7-si7 chin khoai3 e5 su7.”“Che si7 su7-sit8, goa2 m7-kaN2 hou2-jin7; m7-ku2 lan2 khoaN3 cha2-si5 e5 thoan5-kau3-chia2 ui7 sim2-mih8 oe7 thang hou7 kau3-hoe7 tit-tioh8 heng-ong7, ji5 kin-a2-jit8 e5 thoan5-to7-chia2 boe7 tang3 nih? Goa2 e5 i3-su3, si7 lan2 eng-kai tioh8 koh hun3-hoat chiah tioh8.”“To-sia7, goa2 chiah chin7 sou2 oe7 e5 lai5 phah-piaN3, chhiaN2 lin2 ia7 kap goa2 hap8-chok.”
x x x x x 
Siok-cheng7 e5 am3-mi5 tit8-tit8 to3-oa2, goa7-bin7 e5 hong hu7-hu7-hau2, na7-si7 i long2 bo5 kam2-kak. Hut-jian5 i thou2 chit8 e5 toa7-khui3 e5 siaN kiaN-chhiN2 teh khun3 e5 hu7-jin5-lang5 Siok-cheng.“EN5! Tiong-iong5, li2 iau2-be7 khun3, hian7-chai7 i2-keng si7 poaN3-mi5 lah.” Siok-cheng tui3 bin5-chhng5 peh khi2-lai5, lai5 che7 ti7 i e5 sin-piN, koh kong2, “U7 sim2-mih8 tai7-chi3 hou7 li2 sit-bin5?”“Siok-cheng, goa2 siuN7 beh li7-khui thoan5-to7 e5 kang.”“Li2 m7-thang ui7-tioh8 Bok8 TiuN2-lo2 sou2 kong2 hiah e5 oe7 lai5 sit-chi3.” Siok-cheng an-ui3 i kong2, “Bok8 TiuN2-lo2 e5 oe7 sui-jian5 u7 khah bo5 kheh-khi3, m7-ku2 i sou2 kong2 e5 peng3 m7-si7 m7-tioh8. I si7 lau7 toa7-lang5, lan2 si7 chheng-lian5 lang5, i tui3 lan2 e5 keng2-ko3, si7 hou7 lan2 khah oe7 kin2-sin7 kap kek-khi2 lan2 choe3 kang e5 jiat8-seng5, che tui3 lan2 si7 u7 li7-ek e5.”“Goa2 m7-si7 siong-sim Bok8 TiuN2-lo2 e5 oe7, goa2 si7 kam2-kak goa2 bo5 kau3 khui3-lat8 thang hou7 Chu2 eng7, m7-thang khang chiam3 thou2-toe7, put-ju5 li7-khui kau3-kai3 lai5 khi3 choe3 pat8 khoan2 e5 kang-chok. Ia7 eng7 lan2 sou2 choe3 oe7 tit kau3 e5 si5-kan kap kim-chiN5 lai5 hong7-hian3 hou7 Chu2, che kap choe3 thoan5-to7 piN5-piN5 siang7 khoan2, ji5-chhiaN2 tui3 Siong7-te3 kap lang5 long2 khah peng5-an.”“An2-ni, li2 si7 m7 kam-goan7 ka7 Chu2 choe3 kang, beh to5-pi7 su3-beng7 si7 bo5?”“M7-si7, goa2 chin chu7-kak; goan7 choe3 lou5-pok8 tioh8 siu7 lang5 siat-tok8 chit ku3 oe7.”“Li2 e5 oe7 u7 mau5-tun2.” Siok-cheng chhio3-chhio3 kong2, “Li2 ki3-jian5 goan7 choe3 lou5-pok8,lim chit e5 khou2-poe, ui7 sim2-mih8 iu7-koh siuN7 beh li7-khui su3-beng7 khi3 choe3 pat8 khoan2 e5 kang?” “In-ui7 goa2 kam2-kak boe7 thang eng5-kng Siong7-te3 li7-ek lang5 ah.”“Na7-si7 an2-ni bo5 iau3-kin2, lan2 e5 Chu2 si7 ai3 mng7 lan2 u7 teh choe3 bo5? I bo5 mng7 choe3 liau2 an2-choaN2, chi2 iau3 lan2 ti7 Siong7-te3 e5 bin7-cheng5 bo5 kian3-siau3 I e5 kang, an2-ni chiu7 ho2. Chong2-si7 ka2-su2 lan2 na7 siam2-pi7 chit e5 su3-beng7, it-teng7 boe7 thang tit-tioh8 chiok-hok. Goa2 siong5-siong5 thiaN kong2 i2-cheng5 poan3-tou5 ji5-hoe3 e5 kang-lang5, kau3 be2 long2 hou7 Siong7-te3 bo5 hoaN-hi2, tu2-tioh8 bo5 ho2 kiat-ko2.”“Siok-cheng, li2 e5 kian3-kai2 u7 tam7-poh8 chho3-gou7, li2 kong2 na7 bo5 choe3 thoan5-to7, Siong7-te3 bo5 chiok-hok, goa2 bo5 chan3-seng5 li2 chit ku3 oe7. “Thoan5-to7” chit nng7 ji7 m7-si7 pau-ham5 u7 chip-chiau3 e5 bok8-su, thoan5 to7 na7-tiaN7. Hian7-chai7 lan2 teh kiong5-tiau “Sin3-tou5 kai-peng,” “Kang-giap8 chit-hek8 thoan5-to7.” Chit e5 i3-su3 si7 kong2, “Mui2 chit8 e5 hoe7-iu2 long2 si7 thoan5-to7-jin5.” Choe3 chit8 e5 kau3-chit-chia2 ia7 m7-si7 chi2-u7 tak8 jit8 koaiN ti7 pai3-tng5, chhin-chhiuN7 bio7-kong chu2-chhi5 le2-pai3, chu7-hoe7, sun5 hoe7-iu2 na7-tiaN7, ki5-thaN e5 jit8 eng5-eng5 bo5 choe3 su7. Kin-a2-jit8 e5 sin3-tou5 eng-kai tioh8 khia7 ti7 ka-ki7 e5 kong-ui7 siong7 lai5 choe3 kng, choe3 iam5 e5 su3-beng7, kian3-cheng3 Ki-tok. Sou2-i2 goa2 siuN7 hiah e5 peng5-si5 ti7 sia7-hoe7 teh hok8-bu7 jin5-kun5, ia7 siang7-si5 ti7 kau3-hoe7 teh choe3 kang e5 sin3-tou5 chiah si7 si5-tai7 e5 thoan5-to7-chia2. Na7 an2-ni beh an2-choaN2 kong2 Siong7-te3 bo5 hoaN-hi2, hoan2-tng2 si7 hou7 Siong7-te3 toa7 chiok-hok chiah tioh8; su7-sit8 goa2 ma7 khoaN3 chit khoan2 e5 lang5 chin-chiaN3 hou7 Siong7-te3 chiok-hok e5 lang5 chin-choe7. put-ko3 ia7 u7 chin-choe7 li7-khui kau3-kai3 liau2-au7, soa3 li7-khui Siong7-te3 e5 lang5, goa2 to m7-kaN2 kong2.”“Goa2 chan3-seng5 li2 chiaN5-choe3 chit e5 si5-tai7 e5 thoan5-kau3-chia2, na7-si7 bo5 chan3-seng5 li2 li7-khui kau3-kai3, in-ui7 goa2 kiaN-liau2 li2 chit khoan2 e5 li2-siong2, kau3 u7 chit8 jit8 phian-tiong7 ti7 se3-kan lai5 li7-khui Siong7-te3 ia7 bo5 tek-khak.”“Ho2! goa2 chai li2 e5 i3-su3, goa2 goan7 pe7 chit ki si5-tai7 e5 sip8-ji7-ke3.” Tiong-iong5 hut-jian5 khoaN3-kiN3 nng7 e5 kiaN2-ji5 khun3 kau3 chin sui2, soa3 kong2, “M7-ku2 lan2 e5 kiaN2-ji5 chiong-lai5 m7-thang koh hou7 in u7 hun7 chit e5 kan-khou2; goa2 hian7-chai7 chiah chai, ui7 sim2-mih8 chin-choe7 thoan5-kau3-chia2 e5 chu2-te7 chin chio2 lang5 ke3-seng5 chit e5 kang-chok e5 goan5-in lah.”“Soe3-kiaN2 iau2-be7 toa7-han3, lan2 m7-chai Siong7-te3 chiong-lai5 ju5-ho5 ka7 in an-pai5, lan2 boe7 thang kong2 sim2-mih8; put-ko3 bo5-lun7 in chiong-lai5 u7 choe3 thoan5-to7-chia2, a2-si7 choe3 pat8 khoan2 e5 kang, lan2 ti7 chit e5 si5 long2 tioh8 ho2-ho2 chai-poe5 in tui3 Siong7-te3 eng-kai u7 e5 su3-beng7-kam2 chiah tioh8.”
Siok-cheng kong2 liau2, Tiong-iong5 put-chi2 kam2-kek i e5 sin3-sim, tui3 i e5 chhiu2 khan--leh, nng7 lang5 chiu7 kui7 ti7 bin5-chhng5 teng2 ki5-to2. 
Ki5-to2 soah, khoaN3 goa7-bin7 e5 thang-a2, tui3 tang-peng5 sia7-jip8 chit8 tiau5 kng-soaN3, chiah chai thiN i2-keng kng lah. 
x x x x x 
Kin-a2-jit8 i2-keng si7 geh8-te2 lah, koe3-ke3 Lo5 Chip-su7 iau2-be7 theh8 sin-kim lai5, chiau3 i2-cheng5 long2 ti7 geh8-tiong chiu7 oe7 theh8-lai5, sui-jian5 boe7 thang it-teng7 e5 jit8-ki5 chheng-chho2, iau2-ku2 boe7 chhin-chhiuN7 chit pai2 keng-ke3 beh 10 jit8 ku2 lah. Cha2-khi2 Siok-cheng beh chhut-khi3 boe2 chhai3, chiN5-te7-a2 ai3 peng2-lai5 peng2-khi3, chhun 5 kak gun5 na7-tiaN7, bo5 hoat-tou7 thang chhut mng5; ti7 lai7-bin7 kiaN5-lai5 kiaN5-khi3, sim-lai7 ia7 tioh8-kip, ia7 ki5-to2, nng7 e5 kiaN2 Keng3-it, Sin3-it tit8-tit8 chha2 ma-ma tioh8 koaN2-kin2 khi3.“Ma-ma, kin-a2-jit8 tioh8 ka7 goan2 boe2 bah tng2-lai5 ouh, goan2 chin ku2 long2 bo5 phe3 bah lah.” Keng3-it khiu2 lau7-bu2 e5 saN-a2 kong2,“Ma-ma, tioh8 ka7 goa2 boe2 Tomato tng2-lai5 ouh,” Sin3-it ia7 kong2.“Ho2 ! Ho2! tan2 chit8-e7, ma-ma it-teng7 ka7 lin2 boe2.”
Tiong-iong5 khoaN3 tioh8 nng7 e5 kiaN2 teh chha2 lau7-bu2, khoaN3 liau2 sim kan-khou2, chiah tui3 Siok-cheng kong2,“Goa2 siuN7, tioh8 tng2-lai5 ka7 pa-pa chhun tng5-chhiu2 chiah tioh8.” “M7-ku2 chhun 5 kak gun5, beh an2-choaN2 che7 chhia tng2-khi3 theh8.”“Iah8 bo5 ma7 tioh8 sia2 phoe kio3 pa-pa kia3 100 khou lai5.”“Ti7 chiN5 iau2-be7 lai5 e5 chit nng7, saN jit8 beh an2-choaN2 ke3.” “U7-iaN2 to tioh8.” Tiong-iong5 thau5-khak khi-khi teh siuN7 bo5 pan7-hoat, chin ku2 chiah siuN7-tioh8.“Ah! Beng5-jin5 hiaN peng5-si5 kap lan2 chin ho2, li2 seng khi3 ka7 i chioh 20 khou ho2 bo5?”“M7-thang, choat8-tui3 m7-thang; choe3 thoan5-kau3-chia2 bo5-lun7 ju5-ho5 boe7 eng7-tit ka7 hoe7-iu2 chioh chiN5, oe7 eng2-hiong2 lan2 e5 jin5-keh.”“A2-si7 lai5-khi3 ka7 tang5-kang e5 Liau7 Sian-siN chioh ho2 bo5?”“Kui2 jit8 cheng5 i chiah chau2 lai5 ka7 lan2 chioh bo5 leh, li2 soa3 boe7 ki3-tit.”“Lo5 Chip-su7 kun7-jit8 tit-tioh8 chit8 e5 eN-a2,tai7-khai3 si7 bo5-eng5 kau3 boe7 ki3-tit. Goa2 lai5-khi3 in tau, chit8 bin7 khoaN3 i e5 eN-a2, chit8 bin7 khoaN3 i oe7 sun7-soa3 theh8 hou7 goa2 boe7?”“Chit e5 pan7-hoat ho2, chong2-si7 i e5 chhu3 chin hng7, khi3 koh tng2-lai5 i2-keng ke3 tau3 lah, tiong-tau3 m7 tioh8 hou7 iau?” “Ma7 bo5 hoat-tou7, goa2 chiah khia5 chhia khah kin2 leh, khoaN3 oe7 thang tng2-lai5 hu3 tau3 boe7?” 
I e5 chhia tu2-a2 beh khia5 chhut-khi3, Lo5 Chip-su7 ia7 tu2-ho2 khia5 chhia jip8-lai5.“Lo5 Chip-su7 peng5-an.”“Peng5-an, sian-siN-niu5 peng5-an,”“Peng5-an, chhiaN2 jip8-lai5 che7.” Siok-cheng na2 kong2 na2 gia5 i2, 3 e5 lang5 long2 jip8-lai5 che7 lang5-kheh-thiaN.“Chin kiong-hi2, kam2-sia7 Chu2 siuN2-su3 li2 koh tit-tioh8 chit8 e5 kong-chu2, goa2 tu2-tu2 beh lai5-khi3 ka7 li2 pai3-hong2. TaN Chip-su7-niu5 kap eN-a2 long2 peng5-an houN3?”“Kam2-sia7 Chu2, long2 peng5-an. Sian-siN-niu5 kiam2 si7 ia7 beh koh seng-san2 lah?”“Si7 lah, tai7-khai3 koh nng7 geh8-jit8.”“Hai7 lah, lan2 kau3-hoe7 e5 keng-che3 na2 lai5 na2 bai2, chit geh8-jit8 ka7 li2 thoa ke3 chiah ku2, sit8-chai7 chin phaiN2-se3; si7 in-ui7 kheng5 bo5 kau3 thang hou7 li2, khi3 tui3 hoe7-iu2 e5 chhu3 ka7 in bou7-koan, chiah ban7 kau3 kin-a2-jit8.”“Boe7 lah, li2 hiah-nih bo5-eng5, koh hou7 li2 tioh8-boa5, chin to-sia7.” Lo5 Chip-su7 tui3 choa2 te7-a2 piaN3 chhut chit8 tui e5 chiN5, u7 10 khou--e5,5 khou--e5, chit8 khou--e5, 5 kak--e5, ia7 u7 nng7 kak, chit8 kak--e5.“Lai5, lan2 lai5 tau3 sng3, chiah e5 si7 teng7-ki5 hian3-kim, le2-pai3 hian3-kim, ia7 tui3 Chu2-jit8-oh8 hit peng5 chioh lai5 saN-thiN, kheng5-kheng5 leh tu2-a2 ho2.” “Ah! chiah choe7 chiN5, ma-ma, lan2 u7 thang boe2 chhai3 lah.” Hut-jian5 Sin3-it toa7 siaN hoah chhut-lai5, hou7 Tiong-iong5, Siok-cheng e5 bin7 long2 ang5--khi2-lai5.“Chit geh8-jit8 e5 bi2, chit8 kun si7 3 khou poaN3; 4 e5 lang5 160 kun, tu2-ho2 si7 560 khou, hap8 pun2-hong7 550 khou, long2-chong2 si7 1110 khou, li2 sng3 khoaN3 u7 bo5?” “M7-bian2, chin to-sia7.” Tiong-iong5 chiap hiah e5 chiN5 chiu7 sui5-si5 tui3 10 khou--e5 theh8 10 tiuN khi2-lai5, kong2, “Lo5 Chip-su7, chit geh8-jit8 e5 chap8-hun7-chit8 hong7-hian3, goa2 soa3 hou7 li2, chin sit-le2 kau3 hian7-chai7 chiah theh8 hou7 li2.” Jian5-au7 chiong hiah e5 chiN5 kau hou7 Siok-cheng.“Ah! ho2! ho2! an2-ni chin tu2-ho2, chia e5 chiN5 thang theh8 lai5-khi3 lap8 pun2-geh8 hun7 e5 tian7-hui3, ka7 lang5 khiam3 kui2-na7 jit8, hou7 lang5 lai5 chhui kui2-na7 pai2.” Hut-jian5 Lo5 Chip-su7 e5 bin7 piN3 giam5-siok khi2-lai5, chhin-chhiuN7 u7 oe7 beh kong2, m7-kaN2 khui-chhui3, kam2-kak chin phaiN2-se3 e5 khoan2-sit, chin ku2 chiah kong2.“Lim5 Sian-siN, u7 chit8 hang7 tai7-chi3 chin phaiN2-se3 kong2, m7-ku2 si7 siu7 tioh8 tiong2-chip e5 kau-tai7, bo5 kong2 ia7 boe7 eng7-tit.”“Bo5 iau3-kin2, chi2 iau3 choe3 oe7 tit kau3, goa2 goan7 chiap-siu7 lin2 e5 i3-kian3, chhiaN2 li2 kong2.”“Lo5 Chip-su7 goa2 seng sit-le2, goa2 tioh8 lai5-khi3 boe2 chhai3, chhiaN2 li2 hia che7.” Siok-cheng tui3 i2-a2 peh khi2-lai5.
“Ho2! ho2! chhiaN2 li2 bo5-eng5.” Lo5 Chip-su7 tam3-thau5 liau2-au7 chiah ng3 Tiong-iong5 kong2,“Cha-hng chin am3, goan2 kui2-na7 e5 tiong2-chip ti7 Bok8 TiuN2-lo2 e5 chhu3 chham-siong5 kau3-hoe7 keng-che3 e5 bun7-toe5, in long2 kam2-kak tioh8 kau3-hoe7 keng-che3 chiah khun3-lan5, m7-chai li2 oe7 thang chiong “pan7-kong-hui3” hit tiau5 e5 chi-chhut siuN7 pan7-hoat khah chiat-seng2 leh boe7?”“Chit e5 i3-su3 si7 an2-choaN2, goa2 bo5 sim2-mih8 beng5-pek8.”“Phi3-ju7 lai5 kong2: siok-sia3 lai7-bin7 e5 eng7 tian7, chhin-chhiuN7 chu2-png7 eng7 tian7-ko; joah8-thiN eng7 tian7-hong; am3-si5 e5 teng tiam2 chin am3, chia e5 khoaN3 oe7 thang khah seng2 a2 boe7?” 
Tiong-iong5 chai-iaN2 chit e5 i3-su3, na7-si7 i tiam7-tiam7 long2 bo5 in3, Lo5 Chip-su7 koh ke3-siok8 kong2,“In ia7 kong2, chhin-chhiuN7 it-poaN e5 po3-choa2, a2-si7 kau3-hoe7 e5 x x po3, chia e5 lan2 e5 hoe7-iu2 long2 u7 lang5 teng7-iat8, chiah ma5-hoan5 li2 khi3 in chhu3 khoaN3; kan-ta Kau3-hoe7 Kong-po3 kap Eng5-kong po3 chiu7 ho2, in-ui7 chit nng7 e5 khan-but8 si7 lan2 TiuN2-lo2 Kau3-hoe7 bo5 boe7 eng7-tit e5; na7 an2-ni, chit8 ni5 oe7 thang seng2 kui2-na7 pah khou, m7-chai li2 e5 i3-kian3 an2-choaN2?” 
Hut-jian5 lai7-bin7 e5 khong-khi3 chin an-cheng7, chin ku2 Tiong-iong5 chiah chin soe3-siaN in3-tap.“Am3-si5 e5 teng tiam2 chin am3, si7 goa2 e5 toh-teng2 hit ki 10 w e5 jit8-kong-teng na7-tiaN7.......... goa2 m7-chai beh an2-choaN2. Ki3-jian5 choe3 chit8 e5 Siong7-te3 e5 lou5-pok8, boe7 thang hiong2-siu7 goa2 sou2 u7 e5 koan5-li7, goa2 ia7 m7-kaN2 ke kong2 sim2-mih8. Put-ko3 lin2 eng-kai chai-iaN2, hou7 chit8 e5 thoan5-kau3-chia2 boe7 thang koaN2 tioh8 si5-tai7, hit e5 song3-sit m7-na7 i pun2-sin na7-tiaN7, cheng2-ko3 kau3-hoe7 e5 song3-sit koh-khah toa7.” Chit si5 Tiong-iong5 chin kek-tong7, na2 lai5 na2 toa7 siaN, tit8-tit8 kong2,“Goa2 bat thiaN tioh8 bou2 tiong2-chip chhin-sin tui3 goa2 kong2, kun7-lai5 e5 sian-siN, bok8-su si7 teh thoan5-to7, m7-si7 teh thoan5-to7; khoaN3 i lai7-bin7 e5 tian7-khi3 siat-pi7, chheng7-chhah ......na7 kap nng7 chheng ni5 cheng5 e5 Chu2 Ia5-sou, kiaN5 soe2-le2 Iok-han7, a2-si7 Po2-lo5 in pi2-kau3 khi2-lai5, sit8-chai7 chha thiN kau3 toe7. M7-ku2 bo5 kui2 jit8 au7 chit e5 tiong2-chip koh khoaN3 tioh8 chit8 e5 thoan5-to7 sian-siN chheng7 kah chin kan2-tan, i ma7 kong2, choe3 kah chit8 e5 thoan5-to7, bo5 seng5 chit8 e5 sian-siN pan7, i kong2 to7-li2 ma7 bo5 lang5 beh thiaN. Li2 siuN7, beh kio3 sian-siN si7 choe3 si5-tai7 e5 lok8-ngou2-chia2 a2-si7 chian5-hong?” 
Chit si5 lan2 teh ko-chhiuN3 “Hok-im put-pian3, si5-tai7 teh pian3, thoan5-to7 tioh8 pian3” e5 si5-tai7. Lan2 e5 tiong2-chip si7 ai3 goa2 khia7 ti7 sim2-mih8 lip8-tiuN5? Oe7 ki3-tit goa2 hu3-jim7 e5 si5, ai3 lin2 chhoa7 goa2 lai5-khi3 kap toe7-hng e5 kok ki-koan siu2-tiuN2 sek8-sai7; lin2 kong2 kau3-hoe7 m7-thang kap se3-kan chham-chhap, au7-lai5 goa2 ka-ki7 khi3 chhe7 in, in tak8 e5 to chin hoan-geng5 goa2 thoan5 hok-im hou7 in thiaN. Goa2 beh chhiaN2 in lai5 kang2-ian2; lin2 kong2 m7-bian2 thiaN hit khoan2 siok8-su7. Goa2 beh chio lin2 chhut-lai5 pou3-to7, lin2 kong2 tai7-seng hou7 kau3-hoe7 khah jiat8-sim chiu7 ho2. Cheng5-pai2 goa2 beh chhiaN2 lan2 hiong e5 Oe7-seng-sou2 san2-po5 lai5 tui3 Lu2 Soan kang2-ian2 ka-teng5“Chiat-iok8” bun7-toe5, hou7 hiah e5 lau7-lang5 toa7-toa7 hoan2-tui3, kong2 goa2 bo5 sin3-giong2. Goa2 beh khui Iu3-ti7-hng5; lin2 phoe-pheng5 goa2 ai3 beh hou7 sian-siN-niu5 choe3 po2-bo2 ke than3 chiN5. Goa2 beh khui pou2-sip8-pan, gi7-bu7 ka3 hak8-seng; lin2 kong2 goa2 si7 teh tian2 phong3-hong, ai3 mia5-siaN, u7 e5 kong2 goa2 si7 teh choe3 pian3-siong3 e5 ok-seng3 pou2-sip8 than3-chiN5...... Goa2 kong2 lan2 kau3-hoe7 tioh8 koan-sim sia7-hoe7, hok8-bu7 sia7-hoe7; lin2 kong2 goa2 teh thoan5 sia7-hoe7 hok-im. Goa2 ti7 kang2-to7 kiong5-tiau sin3-tou5 eng-kai tioh8 eng7 “ThiaN3 kap hok8-bu7 lai5 kian3-siat Siong7-te3 kok ti7 toe7 na2 chhin-chhiuN7 ti7 thiN-nih”; lin2 kong2 goa2 teh kong2 sin Sin5-hak8, long2 bo5 siok8-leng5 e5 seng oah8 ......... Goa2 m7-chai beh an2-choaN2 choe3?” Kong2 kau3 chia i thou2 chit8 e5 khui3.
“Lim5 Sian-siN, chhiaN2 li2 m7-thang gou7-hoe7 goa2; tu2-chiah e5 oe7, si7 goa2 khah ke-po5 ka7 li2 choan2-tat8 e5, m7-si7 goa2 e5 i3-su3.” “Goa2 chai-iaN2, chin sit-le2; chhiaN2 goan5-liong7 goa2 e5 kek-tong7.” Siok-cheng tu2-a2 boe2 chhai3 tng2-lai5, i2-keng 11 tiam2 lah.“Iah8 bo5, goa2 khah sit-le2, si5-kan bo5 cha2, tioh8 tng2-lai5 khi3,” Lo5 Chip-su7 tui3 i2-a2 peh khi2-lai5, saN-si5 chiu7 tng2-khi3. 
x x x x x 
Hit e5-tau3 chiah8-png7, nng7 e5 kiaN2 khoaN3-tioh8 toh-teng2 u7 bah, chin hoaN-hi2, soe3-han3 e5 Sin3-it phah phok8-a2 kong2,“E5-tau3 goa2 beh kam2-sia7.” Si3 e5 lang5 bak8-chiu khoeh-khoeh. 
“Kam2-sia7 ThiN-pe7, siuN2-su3 bi2-niu5, koh u7 bah hou7 goan2 chiah8, kho3 Ia5-sou e5 mia5. A-men.” 
Nng7 e5 kiaN2-ji5 na2 chhin-chhiuN7 kaN-siu5, chiah8 kah chin hoaN-hi2, na7-si7 Tiong-iong5 phang5 hit oaN2 png7 khi2-lai5, khoaN3 tioh8 Siok-cheng e5 pak-tou2, iu5-jian5 bak8-sai2 lau5 chhut-lai5, nng7 e5 gin2-na2 long2 bok8-beng5 ki5-biau7, si3 lui2 bak8-chiu tit8-tit8 ka7 i siong3, toa7-han3 e5 Keng3-it ka7 lau7-bu2 kong2, 
“Ma-ma, li2 ka7 pa-pa pun siuN chio2 mih8-phe3 teh hau2-a3 lah.” hit si5 Siok-cheng e5 bak8-sai2 ia7 lau5 chhut-lai5, na7-si7 chhui3 soa3 ai3-chhio3. 
Hit e5-tau3 bo5 chiah8 png7, Tiong-iong5 khia5 chit8 tiam2 goa7 cheng e5 chhia lai5 kau3 chhi7-lai7 chhe7 i choe3 ho2 e5 lau7-su, choe3 oe7 pang-chan7 i e5 Li2 Khe2-beng5 Bok8-su, kiN3 tioh8 bin7 khui chhui3 chiu7 kong2,“Li2 Bok8-su, goa2 bo5 hoat-tou7 thang koh jim2-siu7 ti7 chit keng kau3-hoe7 choe3 kang; goa2 koat-teng7 beh sin-chheng2 tiau7-tong7.” 
“Ho2, chin ho2, chhiaN2 li2 kong2, na7 u7 chit8 hang7 su7 pi2 Chu2 Ia5-sou siu7 tioh8 e5 khah toa7, goa2 goan7-i3 ka7 li2 pang-bang5.” 
“Li2 e5 i3-su3 si7 bo5 hoaN-hi2 goa2 oaN7 ui7.”“Oe7 thang an2-ni kong2,” Li2 Bok8-su tim3-thau5, “in-ui7 u7 chin-choe7 e5 tong5-oh8 long2 chhin-chhiuN7 li2 lai5 an2-ni tui3 goa2 iau-kiu5 ke3, na7-si7 in seng5-siu7 goa2 e5 khou2-khng3, long2 koh to3-tng2 khi3 in e5 chit-ui7.” 
“M7-ku2 goa2 siong-sin3; goa2 na7 kong2 hou7 li2 thiaN liau2-au7, li2 un2-tang3 boe7 chou2-tong3 goa2 e5 iau-kiu5.” 
“ChhiaN2 li2 kong2 khoaN3-mai7.” 
Tiong-iong5 chiu7 eng7 kek-tong7 koh hun3-khai3 e5 oe7 tui3 Li2 Bok8-su tit8-tit8 kong2, na2 chhin-chhiuN7 chit8 e5 siu7 un-khut e5 lang5 tui3 hoat-koaN teh hun-sou3 chit8-iuN7, i an3-sng3 che7 ti7 bin7-cheng5 e5 lau7-su oe7 kap i saN-kap hun3-khai3, na7-si7 Li2 Bok8-su thiaN liau2 put-tan7 bo5 tong7-iong5, hoan2-tng2 ha-ha toa7 chhio3 kong2,“Li2 iau2 pi2 TiuN Tat8-jin5 tong5-oh8 khah thang kam2-sia7, i hou7 cheng3 hoe7-iu2 beh koaN2 chhut-khi3 koh kui2-na7 geh8-jit8 e5 sin-kim bo5 thang hou7 i lah.” 
Pi2 siong7 put-chiok, pi2 ha7 iu2 u5. Tiong iong5 ka-ki7 kam2-kak, an2-ni goa2 iau2 thang kam2-sia7, sim chiah tam7-poh8 an-ui3, m7-ku2 i e5 sim-lai7 iau2 chhiong-moa2 chin-choe7 gi5-bun7, tui3 Li2 Bok8-su kong2,“Ui7 sim2-mih8 choe3 chit8 e5 kang-lang5 tioh8 an2-ni siu7-khou2? Ui7 sim2-mih8 sin3-tou5 boe7 thang the2-liong7 lan2 kap lan2 tang5-sim hok8-heng kau3-hoe7? Ui7 sim2-mih8 lan2 boe7 thang hiong2-siu7 tioh8 si5-tai7 e5 koan5-li7? Ui7 sim2-mih8 lan2 e5 ka-teng5 boe7 thang kap in piN5-teng2 e5 thai7-gu7, ui7 sim2-mih8 ........” 
“ChhiaN2 li2 m7-thang tit8-tit8 kong2 ui7 sim2-mih8.” Li2 Bok8-su cham2-tng7 i e5 ui7 sim2-mih8 chiap lai5 kong2, “Boe7 eng7-tit mng7 Siong7-te3, ui7 sim2-mih8 tioh8 tui3 Siong7-te3 mng7 kong2,“Goa2 tioh8 choe3 sim2-mih8?” a2-si7 kong2, “Li2 ka7 goa2 he7 ti7 chia si7 ai3 goa2 choe3 sim2-mih8?” 
Tiong-iong5 hou7 Li2 Bok8-su kong2 an2-ni, chhi3-chhak8 i e5 sim, soa3 kam2-kak chin kian3-siau3, Li2 Bok8-su ia7 bo5 soe3-ji7 ke3-siok8 kong2,“Tiong-iong5 kun, kin-a2-jit8 hiong-chhoan kau3-hoe7 e5 keng2-gu7, goa2 hui-siong5 e5 liau2-kai2 kap tong5-cheng5, tek8-piat8 si7 chia e5 tang5-kang, put-ko3 goa2 u7 3 tiam2 e5 kian3-gi7 kong2 hou7 li2 choe3 chham-kho2, chhiaN2 li2 chiah siong5-se3 siuN7 khoaN3-mai7.”
1) Choe3 chit8 e5 chheng-lian5 e5 thoan5-kau3-chia2, tioh8 tai7-seng chu7-kak chia e5 tai7-chi3 si7 it-teng7 oe7 pong7-tioh8 e5 chhi3-phe3. M7-bian2 kong2 kau3 Seng3-keng tiong hiah e5 sian-ti, su3-tou5, tek8-piat8 si7 Chu2 Ia5-sou, chiu7-si7 lan2 hian7-chai7 chia e5 toa7 bok8-su chu sian-poe3, in e5 seng5-kong long2 si7 ti7 chit khoan2 e5 he2-iam7 tiong jim2-siu7 seng5-kong e5. Chong2-si7 kun7-lai5 e5 kang-lang5 na2 chhin-chhiuN7 tui3 chit khoan2 e5 khou2-lan7 khoaN3 choe3 boe7 koan3-si3, bo5 eng-kai. Goa2 jim5-ui5 ju2 u7 chit khoan2 e5 khou2-lan7 ju2 oe7 thang hian2-beng5 Siong7-te3 tui3 li2 e5 khi3-tiong7. Sou2 ui7 “pi-ai e5 sou2-chai7 chiu7-si7 Seng3 e5 toe7.” Li2 ia7 chai-iaN2 se3-kai3 chhut-mia5 e5 Seng3-koa: Goa2 sou2 siu7 e5 khou2-lan7, bo5 lang5 chai-iaN2,--Eng5-iau7 Ha-le-lu2-iah. 
Si7 chia e5 ou-lang5 tiam3 ti7 chit khoan2 thong3-khou2 e5 pi-ai sou2 chhiuN3-chhut seng3-li7 e5 im-gak8, sou2-i2 chhiaN2 li2 m7-thang ti2-khong3 bun7-toe5. 
2) Kau3-hoe7 boe7 chin3-pou7, sin3-tou5 boe7 thang liau2-kai2, keng-che3 e5 khun3-lan5, che si7 kin-a2-jit8 hiong-chhoan kau3-hoe7 pit-jian5 e5 hian7-siong7, sou2-i2 m7-bian2 ke3-thau5 siong-sim,chi2 iau3 ti7 Siong7-te3 e5 bin7-cheng5 chin7 pun2-hun7 khi3 choe3 chiu7 ho2. Lan2 eng-kai tioh8 eng7 tong5-cheng5 e5 gan2-kong chhe7 chhut goan5-in liau2-kai2 in chiah tioh8. Su7-sit8-siong7 chiah e5 sin3-tou5 e5 sin3-sim a2-si7 hong7-hian3,long2 bo5 khah su ti7 chhou-tai7 e5 sin3-tou5, put-ko3 si7 sim iu2 u5 lek8 put-chiok (心餘力拙) na7-tiaN7. Goa2 khoaN3 in chin-choe7 sin3-tou5 e5 keng-che3 hiah-nih khun3-lan5, sim7-chi3 bo5 thang chiah8, bo5 thang chheng7, na7-si7 khoaN3 in chit8 ni5 e5 hong7-hian3 e5 sou3-ji7, hui-siong5 e5 kiaN lang5, kau3-giah8 hou7 siaN5-chhi7 e5 sin3-tou5 kian3-siau3, hou7 goa2 hui-siong5 e5 kam2-kek, sou2-i2 lan2 tioh8 u7 hun7 ti7 in e5 kan-khou2, ia7 si7 eng-kai e5. 
3) Choe3 iau3-kin2 e5 chit8 hang7: m7-thang to5-pi7 su3-beng7, choat8-tui3 m7-thang ui7-tioh8 chia e5 khun3-lan5 lai5 siuN7 beh tiau7-tong7, an2-ni si7 hian2-beng5 lan2 si7 seng3-kang siong7 e5 pai7-pok-chia2. Lan2 teh kou2-bu2 lan2 e5 sin3-tou5 ti7 chit e5 si5-tai7 tioh8 oh8 Chu2 e5 khoan2-sit; “Tui3 thiN lai5 kau3 choe7-ok e5 se3-kai3 choe3 I chin2-kiu3 lang5, thiaN3 lang5 e5 kang, sim7-chi3 chiong chit8 ki chan5-jim2 kho2-phaN3 e5 sip8-ji7-ke3 piN3-chiaN5 eng5-kng chhan3-lan7 e5 ki3-ho7, sou2-i2 tioh8 ti7 chit e5 ou-am3 e5 se3-kan choe3 kng,choe3 iam5 e5 su3-beng7.” Su7-sit8 chit e5 chek-jim7 tu2-a2 si7 lan2 tiam3 ti7 hiong-chhoan kau3-hoe7 Siong7-te3 sou2 hou7 lan2 thoan5-kau3-chia2 kim-jit8 e5 kho3-toe5. Beh an2-choaN2 tiong5-sin keng-eng5 chit keng kau3-hoe7 hoe5-hok8 chhin-chhiuN7 i2-cheng5 hiah-nih chhan3-lan7 e5 lek8-su2? Beh an2-choaN2 kiau2-cheng3 sin3-tou5 e5 ku7 koan-liam7, saN-kap ti7 sin si5-tai7 tang5 hu7-khi2 Chu2 e5 kok? che chiah si7 kin-a2-jit8 lan2 tioh8 siuN7, tioh8 choe3 e5 bun7-toe5. Tong-jian5 bun7-toe5 m7-si7 hiah-nih kan2-tan, ia7 m7-si7 it-si5 chiu7 oe7 thang seng5-kong e5, na7-si7 chit e5 si5-tai7 tu2-tu2 si7 ku7 e5 beh ke3-khi3, sin e5 teh-beh lai5 e5 chin-khong chong7-thai3 ha7, chiaN3-si7 lan2 choe3 kang e5 ho2 ki-hoe7, lan2 na7 oe7 thang tut8-phoa3 bak8-cheng5 e5 lan5-koan, pai5 ti7 bin7-cheng5 e5 si7 seng3-li7 kap seng5-kong lah. Goa2 e5 oe7 li2 thiaN liau2 oe7 liau2-kai2 boe7?
Tiong-iong5 bo5 in3, tit8-tit8 tam3-thau5, bin7 lou7 chhut chhio3-iong5, thang chai i chit8 phian3 iu-ut, giau5-gi5 e5 sim i2-keng hou7 bok8-su e5 oe7 chhiong-phoa3. 
“Bok8-su, na7-si7 an2-ni, bak8-cheng5 choe3 iau3-kin2 e5 kang-chok si7 sim2-mih8?” 
“Hian7-chai7 choe3 iau3-kin2 e5 kang-chok u7 nng7 hang7: Te7 1, tui3 goa7 eng-kai siuN7 chhut biau7-hoat “Thoan5-to7,” tu2-tu2 chiau3 li2 sou2 teh choe3 e5 ke3-siok8 khi3 choe3, m7-thang ia3-sian7. Te7 2, tui3 lai7, “Kau3-iok8,” sin3-tou5 e5 gou7-kai2 kap seng5-kian3 long2 si7 khoat-hoat8 kau3-iok8 e5 goan5-in.” 
“Chong2-si7 na7 hoe7-iu2 kun-pun2 bo5 hoan-geng5 lan2, kiam2 thang koh ke3-siok8 ti7 hia hou7 in bo5 hoan-geng5?” 
“Goa2 jim7-ui5 chi2-iau3 ho2-ho2 kau3-iok8, it-chhe3 e5 khun3-lan5 long2 beh ti7 si5-kan lai5 tit-tioh8 kai2-koat.” 
“M7-ku2 pai5 ti7 bin7-cheng5 e5 seng-oah8, bun7-toe5 boe7 thang kai2-koat, beh kio3 lang5 an2-choaN2 jim2-siu7?” 
“Si7, che si7 choe3 toa7 e5 bun7-toe5, goa2 teh siuN7 eng-kai tui3 3 hong-bin7 lai5 kai2-koat:Te7 1, Tiong-hoe7 eng-kai koan-sim. Te7 2, Tou-chhi7 kau3-hoe7 ia7 chhiaN2 chhun-chhut pang-chan7 e5 chhiu2 lai5. Te7 3, chhut-goa7 e5 hoe7-iu2 eng-kai ti7 keng-che3 tng2-lai5 oan7-chou7 bu2-hoe7 chiah tioh8,”
“Che si7 chin ho2 e5 hong-hoat, m7-chai in goan7-i3 ke3-lai5 pang-chan7 goan2 bo5?” 
“Goa2 oe7 chin7 sou2 oe7 e5 lai5 hou-iok8 chit e5 kang-chok.” 
“To-sia7 bok8-su e5 chi2-si7, taN goa2 bo5 beh to5-pi7 Chu2 e5 su3-beng7, goan7 gia5 chit ki sip8-ji7-ke3, lim chit e5 khou2-poe lai5 hu7-khi2 si5-tai7 e5 chek-jim7. ChhiaN2 bok8-su siong5-siong5 thoe3 goa2 ki5-to2.” 
Jit8-thau5 i2-keng loh8-soaN, chhu3-lai7 e5 tian7-he2 toh8 khi2-lai5. Am3-tng3 hou7 Li2 Bok8-su chhiaN2 liau2-au7, i chiu7 sui5-si5 li7-piat8 bok8-su. 
x x x x x 
Goa7-bin7 sui-jian5 am3, lou7 sui-jian5 hng7, na7-si7 i khia5 hit tiuN phoa3-ku7 e5 chu7-choan2-chhia, chhiong-boan2 tioh8 boe7 bat u7 e5 hoaN-hi2 kap ng3-bang7, tit8-tit8 hiong3 chhu3 teh khia5, long2 bo5 kam2-kak kiaN-hiaN5. I e5 kha na2 teh tah8, chhui3 na2 liam7 i peng5-si5 sou2 ai3 liam7 e5 chit8 chiat si: 
Ti7 iu-ut hong liang5 e5 chhiu7-na5 lai7, Bo5 chhan3-lan7 e5 jit8-kng teh chio3; ChhiN-chhin3 e5 ou-iaN2 kui jit8 teh ta3-oa2, SiN3-mia7 hoat8-phoat e5 ki3-ho7 bo5 lang5 khoaN3 tioh8. 
xxx xxx xxx xxx 
Siok-cheng7 e5 lou7-piN. siN-chhut chit8 lui2 kiau-nng2 e5 hoe-lui2; I m7-kiaN phaiN2 e5 khoan5-keng2 pau-ui5 sin-piN I chin7 sou2 oe7 chheng3 chhut hun-hong e5 phang-bi7, Ia7 tian2-khui bi2-le7 e5 gan5-sek; Hou7 ke3-lou7 ia3-sian7 e5 lu2-kheh, Tit-tioh8 un-loan2 in sim-leng5; Ia7 pang3-khin in tim5-tang7 e5 kha-pou7. 
Kha na2 tah8 na2 kin2, i koh siuN7-khi2 Dant Sin5-khiok khai-thau5 e5 chit8 ku3 oe7: Ti7 goa2 jin5-seng e5 lu2-heng5 tiong,Ti7 chit e5 ou-am3 e5 chhiu7-na5-lai7; Goa2 chhe7 tioh8 goa2 ka-ki7.
Put-ti put-kak e5 tiong-kan kau3 chhu3 lah,chhu3-lai7 e5 tian7-he2 toh8 chin kng; thiaN-kiN3 Siok-cheng teh toaN5-khim5 ka3 nng7 e5 kiaN2 chhiuN3-koa. I khia7 ti7 mng5-khau2, tiam7-tiam7 thiaN kau3 chhiuN3 liau2, chiah eng7 i e5 chhiu2 phah phok8-a2 chhut siaN kong2,“Chin gau5 chhiuN3, chin ho2-thiaN.” 
Nng7 e5 kiaN2 chit8 e5 thiaN-tioh8 lau7-pe7 tng2-lai5, hoaN-hi2 kau3 kek8, chau2 chhut-lai5 hou7 i pho7, chit8 chhiu2 pho7 chit8 e5; in ia7 tui3 i e5 thau5-khak lam2-leh, chit8 e5 chhui3-phoe2 tit8-tit8 ka7 i chim. Chin ku2 soe3-kiaN2 Sin3-it chiah khi2-thau5 sai-nai kong2,“Pa-pa! ma-ma kong2 beh siN chit8 e5 me-me hou7 goan2 neh, lan2 lai5 le2-pai3, ka7 Siong7-te3 tho2 khah kin2 hou7 lan2.” 
“Tioh8! ho2! taN che7 hou7 ho2, lai5 choe3 le2-pai3.” 
(Tai5-oan5 Kau3-hoe7 Kong-po3 te7 962 ho7,1965 ni5 7 geh8) 
</CL>
<HL>

禮拜e5人數直直減少，聚會漸漸冷淡。 
這間鄉村e5 T.M.教會ti7成十年前hou7人看做是會友濟、經濟好、信徒熱心e5教會；若是近來顯然teh衰退lah。 
林中陽傳道跪ti7拜堂e5講台前teh祈禱；交集ti7伊心內e5痛苦thang tui3嘴nih e5吐氣慘切，甚至流目屎e5聲表現出來。祈禱煞，親像真厭sian7 e5款式，入來坐ti7讀冊位，chhih8桌頂e5日光燈著，手攬胸，頭殼kiah8懸teh沉思；一幕一幕e5回憶tui3伊e5腦內走過去。 
兩年前：伊 chhoa7婦人人淑貞kap兩個子兒敬一、信一來到這間教會赴任。夫婦攏抱著滿懷e5熱情beh為主做工，事實也是an2-ni；in有全心拚命ti7所交代e5職份。伊特別有佈道e5恩賜，所以對外e5工作；無論大眾佈道，抑是個人佈道攏盡所會e5 teh做。暗時若無聚會，就招會友，長執去逐庄社佈道，做幻燈，分佈道單。有時伊家己一個人去kap hiah e5賣藥仔e5王祿仙坐，ti7街路邊講解福音，招人來得平安藥，hit個熱情無較輸hiah e5人。日時ti7路nih，抑是各家庭去kap社會各式、各樣e5迷信者接觸談道......伊an2-ni做，就是伊知影che是今仔日鄉村教會挽救退步e5唯一方法。有影！人雖然硬心無hiah快來信，m7-ku2有做工必定有收成，ti7一兩年無厭sian7 e5工作下，也得著5戶e5全家kap幾若個青年來慕道，有e5也受洗禮，若是an2-ni iau2無法度thang應付都市e5銷路（供不應求）。兩年前伊來赴任e5時教會有30戶，今有加添5戶，應該是35戶chiah著，m7-ku2實在chiah chhun 20外戶na7-tiaN7，所無去e5人當然攏是受時代e5急變，工業社會e5影響流出去ti7外面lah；而且chia e5人大部份是較熱心，經濟也比較較好e5人。親像做醫生e5劉長老；做大事業e5陳長老；做生理e5王執事，抑是公務員沈科長，羅老師等等，in攏是教會e5大柱石。In e5離開若親像一間厝e5棟樑漸漸受拆走一樣。雖然in ti7都市e5教會猶原也繼續in e5熱心，但是田莊e5教會那來那嚴重。禮拜日看見清清慢慢e5會友teh做禮拜，內面40 liau5椅仔夠額hou7一人坐一liau5 koh有chhun。伊修養文雅e5講道方式，boe7 thang刺激chiah e5老人kap婦人人e5消化；有時只有成做一場 e5催眠曲唱 hou7 in安眠入天國na7-tiaN7；會友一片熱誠e5火入來敬拜，反轉帶著一te3冷淡e5冰轉去。In e5信心kiam2-chhai2就ti7這款e5空氣中冷淡lah。 
近來伊知影會友漸漸teh無歡迎伊。Che thang tui3 ti7祈禱會in e5祈禱看--出-來：「上帝ah！求你e5聖神充滿你e5工人，hou7伊gau5做工，hou7阮e5教會親像以前e5款式..........」 
今e5暗是伊最艱苦心，最受刺激e5一暗，因為祈禱會煞，年老e5穆長老看著祈禱會e5人數少到chhiN凊，提出伊e5正義感，當伊e5面前無細膩講：「先生ah！看mai7 leh，chiah-nih少人teh聚會，你kiam2無看著？」「我知，但是我比lin2較艱苦心，我並m7是無盡我e5氣力，總是m7知我著怎樣做？」 「阮e5要求是：只要你回復親像兩年前e5情形就好。」「穆長老，教會衰退e5原因，m7-thang攏總怪我，che是時代e5現象，今仔日e5鄉村教會大部份攏像款e5境遇。教會本來hiah e5大柱攏出去lah，新來e5會友beh造就到親像hiah e5人，m7是真快e5事。」「Che是事實，我m7敢否認；m7-ku2咱看早時e5傳教者為甚物會thang hou7教會得著興旺，而今仔日e5傳道者boe7 tang3 nih？我e5意思，是咱應該著koh奮發才著。」「多謝，我chiah盡所會e5來扑拚，請lin2也kap我合作。」 
x x x x x 
肅靜e5暗暝直直倒倚，外面e5風hu7-hu7哮，若是伊攏無感覺。忽然伊吐一個大氣e5聲驚醒teh睏e5婦人人淑貞。「EN5！中陽，你iau2未睏，現在已經是半暝lah。」淑貞tui3眠床peh起來，來坐ti7伊e5身邊，koh講，「有甚物代誌hou7你失眠？」「淑貞，我想beh離開傳道e5工。」「你m7-thang為著穆長老所講hiah e5話來失志。」淑貞安慰伊講，「穆長老e5話雖然有較無客氣，m7-ku2伊所講e5並m7是m7著。伊是老大人，咱是青年人，伊對咱e5警告，是hou7咱較會謹慎kap激起咱做工e5熱誠，che tui3咱是有利益e5。」「我m7是傷心穆長老e5話，我是感覺我無夠氣力thang hou7主用，m7-thang空佔土地，不如離開教界來去做別款e5工作。也用咱所做會得到e5時間kap金錢來奉獻hou7主，che kap做傳道平平像款，而且對上帝kap人攏較平安。」「An2-ni，你是m7甘願ka7主做工，beh逃避使命是無？」「M7是，我真自覺；願做奴僕著受人褻瀆這句話。」「你e5話有矛盾。」淑貞笑笑講，「你既然願做奴僕，lim這個苦杯，為甚物又koh想beh離開使命去做別款e5工？」「因為我感覺boe7 thang榮光上帝利益人ah。」「若是an2-ni無要緊，咱e5主是ai3問咱有teh做無？伊無問做了an2-choaN2，只要咱ti7上帝e5面前無見笑伊e5工，an2-ni就好。總是假使咱若閃避這個使命，一定boe7 thang得著祝福。我常常聽講以前半途而廢e5工人，到尾攏hou7上帝無歡喜，tu2著無好結果。」「淑貞，你e5見解有淡薄錯誤，你講若無做傳道，上帝無祝福，我無贊成你這句話。『傳道』這兩字m7是包含有執照e5牧師，傳道na7-tiaN7。現在咱teh強調「信徒皆兵，」「工業chit-hek8傳道。」這個意思是講，「每一個會友攏是傳道人。」做一個教職者也m7是只有逐日關ti7拜堂，親像廟公主持禮拜、聚會、巡會友na7-tiaN7，其他e5日閒閒無做事。今仔日e5信徒應該著企 ti7家己e5功位上來做光，做鹽 e5使命，見證基督。所以我想hiah e5平時ti7社會teh服務人群，也像時ti7教會teh做工e5信徒才是時代e5傳道者。若an2-ni beh an2-choaN2講上帝無歡喜，反轉是hou7上帝大祝福才著；事實我ma7看這款e5人真正hou7上帝祝福e5人真濟。不過也有真濟離開教界了後，續離開上帝e5人，我都m7敢講。」「我贊成你成做這個時代e5傳教者，但是無贊成你離開教界，因為我驚了你這款e5理想，到有一日偏重ti7世間來離開上帝也無的確。」「好！我知你e5意思，我願背這支時代e5十字架。」中陽忽然看見兩個子兒睏到真sui2，續講，「M7-ku2咱e5子兒將來m7-thang koh hou7 in有份這個艱苦；我現在才知，為甚物真濟傳教者e5子弟真少人繼承這個工作e5原因lah。」「細子iau2未大漢，咱m7知上帝將來如何ka7 in安排，咱boe7 thang講甚物；不過無論in將來有做傳道者，抑是做別款e5工，咱ti7這個時攏著好好栽培in對上帝應該有e5使命感才著。」 
淑貞講了，中陽不止感激伊e5信心，tui3伊e5手牽--leh，兩人就跪ti7眠床頂祈禱。 
祈禱煞，看外面e5窗仔，tui3東爿射入一條光線，才知天已經光lah。 
x x x x x 
今仔日已經是月底lah，會計羅執事iau2未提薪金來，照以前攏ti7月中就會提來，雖然boe7 thang一定e5日期清楚，iau2-ku2 boe7親像這擺經過beh 10日久lah。早起淑貞beh出去買菜，錢袋仔ai3反來反去，chhun 5角銀na7-tiaN7，無法度thang出門；ti7內面行來行去，心內也著急，也祈禱，兩個子敬一、信一直直吵媽媽著趕緊去。「媽媽，今仔日著ka7阮買肉轉來ouh，阮真久攏無配肉lah。」敬一khiu2老母e5衫仔講，「媽媽，著ka7我買Tomato轉來ouh，」信一也講。「好！好！等一下，媽媽一定ka7 lin2買。」
中陽看著兩個子teh吵老母，看了心艱苦，才tui3淑貞講，「我想，著轉來ka7爸爸chhun長手才著。」「M7-ku2 chhun 5角銀，beh an2-choaN2坐車轉去提。」「亦無ma7著寫批叫爸爸寄100箍來。」「Ti7錢iau2未來e5這兩、三日beh an2-choaN2過。」「有影to著。」中陽頭殼khi-khi teh想無辦法，真久才想著。「Ah！明仁兄平時kap咱真好，你先去ka7伊借20箍好無？」「M7-thang，絕對m7-thang；做傳教者無論如何boe7用得ka7會友借錢，會影響咱e5人格。」「抑是來去ka7同工e5廖先生借好無？」「幾日前伊才走來 ka7咱借無leh，你煞boe7記得。」「羅執事近日得著一個嬰仔，大概是無閒到boe7記得。我來去in兜，一面看伊e5嬰仔，一面看伊會順續提hou7我 boe7？」「這個辦法好，總是伊e5厝真遠，去koh轉來已經過晝lah，中晝m7著hou7枵？」「Ma7無法度，我chiah騎車較緊leh，看會thang轉來赴晝boe7？」 
伊e5車tu2仔beh騎出去，羅執事也tu2好騎車入來。「羅執事平安。」「平安，先生娘平安，」「平安，請入來坐。」淑貞那講那gia5椅，3個人攏入來坐人客廳。「真恭喜，感謝主賞賜你koh得著一個公子，我tu2-tu2 beh來去ka7你拜訪。今執事娘kap嬰仔攏平安houN3？」「感謝主，攏平安。先生娘kiam2是也beh koh生產lah？」「是lah，大概koh兩月日。」「害lah，咱教會e5經濟那來那bai2，這月日ka7你拖過chiah久，實在真歹勢；是因為kheng5無夠thang hou7你，去tui3會友e5厝ka7 in 募捐，chiah慢到今仔日。」「Boe7 lah，你hiah-nih無閒，koh hou7你著磨，真多謝。」羅執事tui3紙袋仔piaN3出一堆e5錢，有10箍--e5、5箍--e5、一箍--e5、5角--e5、也有兩角、一角--e5。「來，咱來鬥算，chiah e5是定期獻金，禮拜獻金，也tui3主日學hit爿借來相添，kheng5-kheng5 leh tu2仔好。」「Ah！chiah濟錢，媽媽，咱有thang買菜lah。」忽然信一大聲喝出來，hou7中陽、淑貞e5面攏紅--起-來。「這月日e5米，一斤是3箍半；4個人160斤，tu2好是560箍，合本俸550箍，攏總是1110箍，你算看有無？」「M7免，真多謝。」中陽接hiah e5錢就隨時tui3 10箍--e5提10張起來，講，「羅執事，這月日e5十份一奉獻，我續hou7你，真失禮到現在chiah提hou7你。」然後將hiah e5錢交hou7淑貞。「Ah！好！好！an2-ni真tu2好，chia e5錢 thang提來去納本月份e5電費，ka7人欠幾若日，hou7人來催幾若擺。」忽然羅執事e5面變嚴肅起來，親像有話beh講，m7敢開嘴，感覺真歹勢e5款式，真久才講。「林先生，有一項代誌真歹勢講，m7-ku2是受著長執e5交代，無講也boe7用得。」「無要緊，只要做會得到，我願接受lin2 e5意見，請你講。」「羅執事我先失禮，我著來去買菜，請你hia坐。」淑貞tui3椅仔爬起來。
「好！好！請你無閒。」羅執事tam3頭了後chiah向中陽講，「昨昏真暗，阮幾若個長執ti7穆長老e5厝參詳教會經濟e5問題，in攏感覺著教會經濟chiah困難，m7知你會thang將「辦公費」hit條e5支出想辦法較節省leh boe7？」「這個意思是an2-choaN2，我無甚物明白。」「譬諭來講：宿舍內面e5用電，親像煮飯用電鍋；熱天用電風；暗時e5燈點真暗，chia e5看會thang較省抑boe7？」 
中陽知影這個意思，若是伊恬恬攏無應，羅執事koh繼續講，「In也講，親像一般e5報紙，抑是教會e5 x x報，chia e5咱e5會友攏有人訂閱，chiah麻煩你去in厝看；kan-ta教會公報kap榮光報就好，因為這兩個刊物是咱長老教會無boe7用得e5；若an2-ni，一年會thang省幾若百箍，m7知你e5意見an2-choaN2？」 
忽然內面e5空氣真安靜，真久中陽chiah真細聲應答。「暗時e5燈點真暗，是我e5桌頂hit支10w e5日光燈na7-tiaN7........我m7知beh an2-choaN2。既然做一個上帝e5奴僕，boe7 thang享受我所有e5權利，我也m7敢加講甚物。不過lin2應該知影，hou7一個傳教者boe7 thang趕著時代，hit個喪失m7若伊本身na7-tiaN7，整個教會e5喪失koh較大。」這時中陽真激動，那來那大聲，直直講，「我bat聽著某長執親身對我講，近來e5先生、牧師是teh傳道，m7是teh傳道；看伊內面e5電氣設備，穿插......若kap兩千年前e5主耶穌，行洗禮約翰，抑是保羅in比較起來，實在差天到地。M7-ku2無幾日後這個長執koh看著一個傳道先生穿kah真簡單，伊ma7講，做kah一個傳道，無成一個先生扮，伊講道理ma7無人beh聽。你想，beh叫先生是做時代e5落伍者抑是前鋒？」
這時咱teh高唱『福音不變，時代teh變，傳道著變』e5時代。咱e5長執是ai3我企ti7甚物立場？會記得我赴任e5時，ai3 lin2 chhoa7我來去kap地方e5各機關首長熟似；lin2講教會m7-thang kap世間參插，後來我家己去chhe7 in，in逐個都真歡迎我傳福音hou7 in聽。我beh請in來講演；lin2講m7免聽hit款俗事。我beh招lin2出來佈道，lin2講代先hou7教會較熱心就好。前擺我beh請咱鄉e5衛生所產婆來對女宣講演家庭『節育』問題，hou7 hiah e5老人大大反對，講我無信仰。我beh開幼稚園；lin2批評我ai3 beh hou7先生娘做保母加趁錢。我beh開補習班，義務教學生；lin2講我是teh展膨風，ai3名聲，有e5講我是teh做變相e5惡性補習趁錢......我講咱教會著關心社會，服務社會；lin2講我teh傳社會福音。我ti7講道強調信徒應該著用『疼kap服務來建設上帝國ti7地那親像ti7天nih』；lin2講我teh講新神學，攏無屬靈e5生活.......我m7知beh an2-choaN2做？」講到chia伊吐一個氣。 
「林先生，請你m7-thang誤會我；tu2-chiah e5話，是我較雞婆ka7你轉達e5，m7是我e5意思。」「我知影，真失禮；請原諒我e5激動。」淑貞tu2仔買菜轉來，已經11點lah。「亦無，我較失禮，時間無早，著轉來去，」羅執事tui3椅仔爬起來，相辭就轉去。 
x x x x x 
Hit e5晝食飯，兩個子看著桌頂有肉，真歡喜，細漢e5信一扑phok8仔講，「E5晝我beh感謝。」四個人目珠khoeh-khoeh。 
「感謝天父，賞賜米糧，koh有肉hou7阮食，靠耶穌e5名。阿門。」 
兩個子兒那親像監囚，食kah真歡喜，若是中陽捧hit碗飯起來，看著淑貞e5腹肚，油然目屎流出來，兩個囡仔攏莫名奇妙，四蕊目珠直直ka7伊相，大漢e5敬一ka7老母講，
「媽媽，你ka7爸爸分siuN少物配teh哮a3 lah。」hit時淑貞e5目屎也流出來，若是嘴續愛笑。 
Hit e5晝無食飯，中陽騎一點外鐘e5車來到市內chhe7伊最好e5老師，最會幫贊伊e5李啟明牧師，見著面開嘴就講，「李牧師，我無法度thang koh忍受ti7這間教會做工；我決定beh申請調動。」 
「好，真好，請你講，若有一項事比主耶穌受著e5 較大，我願意ka7你幫忙。」 
「你e5意思是無歡喜我換位。」「會thang an2-ni 講，」李牧師tim3頭，「因為有真濟e5同學攏親像你來an2-ni tui3 我要求過，若是in承受我e5苦勸，攏koh倒轉去in e5職位。」 
「M7-ku2 我相信；我若講hou7你聽了後，你穩當boe7阻擋我e5要求。」 
「請你講看mai7。」 
中陽就用激動koh憤慨e5話tui3李牧師直直講，那親像一個受冤屈e5人tui3法官teh分訴一樣，伊按算坐ti7面前e5老師會kap伊相kap憤慨，若是李牧師聽了不但無動容，反轉哈哈大笑講，「你iau2比張達仁同學較thang感謝，伊hou7眾會友beh趕出去koh幾若月日e5薪金無thang hou7伊lah。」 
比上不足，比下有餘。中陽家己感覺，an2-ni我iau2 thang感謝，心chiah淡薄安慰，m7-ku2伊e5心內iau2充滿真濟疑問，對李牧師講，「為甚物做一個工人著an2-ni受苦？為甚物信徒boe7 thang體諒咱kap咱同心復興教會？為甚物咱boe7 thang享受著時代e5權利？為甚物咱e5家庭boe7 thang kap in平等e5待遇，為甚物......」 
「請你m7-thang直直講為甚物。」李牧師斬斷伊e5為甚物接來講，「Boe7用得問上帝，為甚物著對上帝問講，「我著做甚物？」抑是講，「你ka7我下ti7 chia是ai3我做甚物？」 
中陽hou7李牧師講an2-ni，刺鑿伊e5心，續感覺真見笑，李牧師也無細膩繼續講，「中陽君，今仔日鄉村教會e5境遇，我非常e5了解kap同情，特別是chia e5同工，不過我有3點e5建議講hou7你做參考，請你chiah詳細想看mai7。」 
1）做一個青年e5傳教者，著代先自覺chia e5代誌是一定會碰著e5刺帕。M7免講到聖經中hiah e5先知，使徒，特別是主耶穌，就是咱現在chia e5大牧師諸先輩，in e5成功攏是ti7這款e5火焰中忍受成功e5。總是近來e5工人那親像對這款e5苦難看做boe7慣勢，無應該。我認為愈有這款e5苦難愈會thang顯明上帝對你e5器重。所謂「悲哀e5所在就是聖e5地。」你也知影世界出名e5聖歌：我所受e5苦難，無人知影，----榮耀哈利路亞。 
是chia e5烏人tiam3 ti7這款痛苦e5悲哀所唱出勝利e5音樂，所以請你m7-thang抵抗問題。 
2）教會boe7進步，信徒boe7 thang了解，經濟e5困難，che是今仔日鄉村教會必然e5現象，所以m7免過頭傷心，只要ti7上帝e5面前盡本份去做就好。咱應該著用同情e5眼光chhe7出原因了解in chiah著。事實上chiah e5信徒e5信心抑是奉獻，攏無較輸ti7初代e5信徒，不過是心有餘力不足（心餘力拙）na7-tiaN7。我看in真濟信徒e5經濟hiah-nih困難，甚至無thang食，無thang穿，若是看in一年e5奉獻e5數字，非常e5驚人，夠額hou7城市e5信徒見笑，hou7我非常e5感激，所以咱著有份 ti7 in e5艱苦，也是應該e5。 
3）做要緊e5一項：m7-thang逃避使命，絕對m7-thang為著chia e5困難來想beh調動，an2-ni是顯明咱是聖工上e5敗北者。咱teh鼓舞咱e5信徒ti7這個時代著學主e5款式；「Tui3天來到罪惡e5世界做伊拯救人，疼人e5工，甚至將一支殘忍可怕 e5十字架變成榮光燦爛e5記號，所以著ti7這個烏暗e5世間做光，做鹽 e5使命。」事實這個責任tu2仔是咱 tiam3 ti7鄉村教會上帝所hou7咱傳教者今日e5課題。Beh an2-choaN2重新經營這間教會回復親像以前hiah-nih燦爛e5歷史？Beh an2-choaN2矯正信徒e5舊觀念，相kap ti7新時代同負起主e5國？Che chiah是今仔日咱著想、著做e5問題。當然問題m7是hiah-nih簡單，也m7是一時就會thang成功e5，若是這個時代tu2-tu2是舊e5 beh過去，新e5 teh-beh來e5真空狀態下，正是咱做工e5好機會，咱若會thang突破目前e5難關，排ti7面前e5是勝利kap成功lah。我e5話你聽了會了解boe7？
中陽無應，直直tam3頭，面露出笑容，thang知伊一片憂鬱，giau5疑e5心已經hou7牧師e5話衝破。 
「牧師，若是an2-ni，目前做要緊e5工作是甚物？」 
「現在做要緊e5工作有兩項：第 1、對外應該想出妙法『傳道』，tu2-tu2照你所teh做e5繼續去做，m7-thang厭sian7。第2、對內，教育，信徒e5誤解kap成見攏是缺乏教育e5原因。」 
「總是若會友根本無歡迎咱，kiam2 thang koh繼續ti7 hia hou7 in無歡迎？」 
「我認為只要好好教育，一切e5困難攏beh ti7時間來得著解決。」 
「M7-ku2排ti7面前e5生活，問題boe7 thang解決，beh叫人an2-choaN2忍受？」 
「是，che是最大e5問題，我teh想應該tui3 3方面來解決：第1、中會應該關心。第2、都市教會也請伸出幫贊e5手來。第3、出外e5會友應該ti7經濟轉來援助母會chiah著，」 
「Che是真好e5方法，m7知in願意過來幫贊阮無？」 
「我會盡所會e5來呼籲這個工作。」 
「多謝牧師e5指示，今我無beh逃避主e5使命，願gia5這支十字架，lim這個苦杯來負起時代e5責任。請牧師常常替我祈禱。」 
日頭已經落山，厝內e5電火著起來。暗頓hou7李牧師請了後，伊就隨時離別牧師。 
x x x x x 
外面雖然暗，路雖然遠，若是伊騎hit張破舊e5自轉車，充滿著未bat有e5歡喜kap向望，直直向厝teh騎，攏無感覺驚惶。伊e5腳那teh踏，嘴那念伊平時所愛念e5一節詩： 
Ti7幽蔚風涼e5樹林內，無燦爛e5日光teh照；chhiN凊e5烏影歸日teh罩倚，性命活潑e5記號無人看著。 
xxx xxx xxx xxx 
肅靜e5路邊。生出一蕊嬌軟e5花蕊；伊m7驚歹e5環境包圍身邊伊盡所會chheng3出芬芳e5芳味，也展開美麗e5顏色；Hou7過路厭倦e5旅客，得著溫暖in心靈；也放輕in沈重e5腳步。 
腳那踏那緊，伊koh想起Dant神曲開頭e5一句話：Ti7我人生e5旅行中，Ti7這個烏暗e5樹林內；我chhe7著我家己。 
不知不覺e5中間到厝lah，厝內e5電火著真光；聽見淑貞teh彈琴教兩個子唱歌。伊企ti7門口，恬恬聽到唱了，chiah用伊e5手扑phok8仔出聲講，「真gau5 唱，真好聽。」 
兩個子一個聽著老父轉來，歡喜到極，走出來hou7伊抱，一手抱一個；in也tui3伊e5頭殼攬leh，一個嘴phoe2 直直ka7伊chim。真久細子信一chiah起頭sai-nai 講，「爸爸！媽媽講beh生一個妹妹hou7阮neh，咱來禮拜，ka7上帝討較緊hou7咱。」 
「著！好！今坐hou7好，來做禮拜。」 
(台灣教會公報第962號，1965年7月) 
</HL>