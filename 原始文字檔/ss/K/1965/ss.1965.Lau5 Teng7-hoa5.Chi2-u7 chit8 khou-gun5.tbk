<CL>
Iok-liok8 ti7 100 goa7 ni5 cheng5, ti7 Bi2-kok lam5-pou7 chhiN-chhui3 e5 chhau2-pou kap soaN-lun5-a2, u7 khi2 chin-choe7 le2-pai3-tng5. Iah hit si5 le2-pai3-tng5 e5 mng5 siong5-siong5 long2 bo5 koaiN, si7 beh ui7-tioh8 chiau-thai7 tui3 hng7 lou7 lai5 e5 lu2-kheh, thang toa3 ti7 hia lai5 hioh mi5.
TaN, u7 chit8 jit8, ti7 chit8 e5 jit8-thau5 chiam7-chiam7 beh loh8-soaN e5 hong5-hun-am3, tai7-ke long2 chun2-pi7 beh tng2-khi3 chhu3-nih hioh-mi5 e5 si5, u7 chit8 e5 ta-pou gin2-na2 bak8-thau5 kat-kat, thau5-khak le5-le5, na2 chhin-chhiuN7 hui-siong5 ia3-sian7 e5 khoan2, i eng7 chin kan-khou2 e5 kha-pou7 kiaN5 lai5 chit keng le2-pai3-tng5.  Chit e5 gin2-na2 e5 mia5 kio3 choe3 Tek-seng5.  I e5 chiaN3-chhiu2 chhah ti7 khou3-te7-a2 teh bong i sou2 chhun e5 chit8 khou-gun5.  In-ui7 i chit-chun7 sou2 chhun e5 chai5-san2 chi2-u7 chit chit8 khou-gun5 kap chit8 pau saN, i2-goa7 long2 bo5 pat8 hang7 mih8 lah.  I toa3 chiah e5 chai5-san2 chhut-goa7, ng3-bang7 oe7 thang chhe7-tioh8 kang-chok lai5 tou7-oah8.
Chong2-si7 bo5 phah-sng3, tng i ti7 lou7-tiong teh kiaN5 e5 si5, hut-jian5 u7 chit8 e5 phaiN2 liam7-thau5 chin3-jip8 i e5 sim lai7, i siuN7 kong2: “Ti7 le2-pai3-tng5 kiam2 m7-si7 u7 4 ki chin sui2 e5 gun5 teng tai5 mah?  Che si7 tui3 hng7-hng7 e5 Au-chiu un7-poaN lai5 e5, chin tat8 chiN5, kim-mi5 goa2 na7 tan2 bo5 lang5 e5 si5, ka7 i thau-theh8 lai5 boe7, goa2 kiam2 m7-si7 oe7 thang ke3 chit8-e5 chin khoai3-lok8 e5 seng-oah8 mah?”  Tu2-ho2 i an2-ni teh siuN7 e5 si5, bo5 phah-sng3 i2-keng kiaN5 kau3 le2-pai3-tng5 e5 toa7 mng5-khau2 lah.
Tu2 ti7 hit si5, le2-pai3-tng5 e5 cheng-siaN teh toa7 tan5, chit e5 gin2-na2 Tek-seng5 ia7 kap lang5 choe3-tin7 jip8-khi3 le2-pai3-tng5 beh choe3 am3-si5 e5 le2-pai3.  I in-ui7 bo5 sek8-sai7 e5 lang5, sou2-i2 che7 ti7 au7-bin7.  Tng i giah8-thau5 khoaN3 kang2-tai5 teng2 e5 si5, i e5 bak8-chiu chiu7 piN3-choe3 chin toa7 lui2, in-ui7 i khoaN3-tioh8 hit 4 ki hui-siong5 sui2 e5 gun5 teng-tai5 tu2-ho2 tiam2 4 ki teh toh8 e5 lah8-tiau5.  Sou2-i2 Tek-seng5 na2 khoaN3 chiu7 na2 kah-bak8.
Tng le2-pai3 soah, lang5 long2 tng2-khi3 e5 si5, i chiu7 lau5 ti7 le2-pai3-tng5, che7 ti7 i2-a2 teng2.  Tng i khoaN3 bok8-su kiaN5 oa2-lai5 e5 si5, i chiu7 ke2 hah-hi3, na2 chhin-chhiuN7 chin ai3 khun3 e5 khoan2-sit.  Bok8-su khoaN3-tioh8 an2-ni, chiu7 mng7 i kong2: “Gin2-na2, gin2-na2, li2 kim-mi5 beh ti7 chia hioh mi5 mah?”  
Tek-seng5 in3 kong2, “Si7 lah, in-ui7 goa2 bo5 sou2-chai7 thang khi3 lah.”  
Bok8-su chin tong5-cheng5 i, sou2-i2 chiu7 eng7 chin un-jiu5 e5 siaN ka7 i kong2: “Goan7 Siong7-te3 po2-hou7 li2!” kong2 soah chiu7 hoan-hu3 lang5 chhoa7 i khi3 khun3.
Hit e5 chhoa7 i khi3 khun3 e5 gin2-na2 chhiu2 giah8 chit8 ki teng-he2 teh chhio7 lou7, thoe3 i chhu bin5-chhng5 liau2-au7, sui5-si5 li7-khui hit sou2-chai7. Tng chit e5 gin2-na2 li7-khui liau2-au7, chhu3-lai7 chiu7 chhun chit8 ki teng-he2 e5 he2-chhiN teh tin2-tang7 na7-tiaN7, chhu3-lai7 long2 cheng7-cheng7, sit8-chai7 hou7 lang5 kam2-kak tioh8 hui-siong5 e5 chhiN-chhin3, Tek-seng5 kiah8-thau5 khoaN3 chhu3 e5 si3-ui5, siuN7 beh chhe7 khoaN3 chit8 ui7 ho2 sou2-chai7 thang ti7 i thau-theh8 hit 4 ki gun5 teng-tai5 liau2-au7, thang thau chau2 chhut-khi3, choe3-au7 i u7 hoat-hian7 ti7 i teh khun3 e5 chhu3 piN u7 chit8 e5 sio2-sio2 e5 chhiu7-na5, i thang khi3 bih ti7 hit sou2-chai7.
I chhe7-tioh8 sou2-chai7 liau2-au7, koh khoaN3 i bin5-chhng5 e5 si3-ui5, tu5 liau2 chit8 e5 chhou-oaN2 i2-goa7, long5 bo5 koh u7 ki5-thaN e5 mih8-kiaN7, sou2-i2 i chiu7 kiaN5 oa2 hit te3 oaN2.  I chit8-e7 kiaN5 oa2-khi3, i u7 hoat-kak tioh8 hit te3 oaN2-te2 na2 chhin-chhiuN7 u7 toe2 sim2-mih8 mih8-kiaN7 e5 khoan2.  I bak8-chiu chit8 e7 khoaN3 chin, goan5-lai5 chiu7-si7 te2 gun5-kak-a2 kap tang5 chiN5-a2.  Tek-seng5 siuN7 kong2: “Chiah e5 chiN5 it-teng7 si7 cheng5 pai2 ti7 chia khun3 e5 lang5 boe7 ki3-tit theh8-khi3 e5,” Sou2-i2 i chiu7 chhun chhiu2 me tam7-poh8 gun5-kak-a2 khi2-lai5 te7 ti7 i chiaN3-peng5 e5 khou3-te7-a2 lai7.  Chong2-si7 i kiaN-liau2 bok8-su thiaN-tioh8 i khou3-te7-a2 lai7 e5 gun5-kak-a2 khiang-khiang kio3, sou2-i2 i chiu7 chiong he7 ti7 oaN2-te2 e5 choa2 theh8 khi2-lai5.  
Bo5 phah-sng3, ti7 hit tiuN choa2 e5 lai7-bin7 u7 sia2 ji7 kong2: “Na7 u7 lang5 khiam3 eng7, thang chiong chiah e5 chiN5 sui5-i3 theh8-khi3.”
Tek-seng5 khoaN3-tioh8 chiah e5 ji7 liau2-au7, chit8 pai2 ke3 chit8 pai2 siong5-se3 lai5 thak8. I chai chiah e5 chiN5 si7 ui7-tioh8 sit8-chai7 kan-khou2 e5 chhut-goa7 lang5 lai5 pi7-pan7 e5, sou2-i2 bo5-lun7 sim2-mih8 lang5 kiN3-na7 lai5 chia hioh mi5 long2 thang sui5-i3 theh8 hiah e5 chiN5 khi3 eng7.
TaN Tek-seng5 siuN7 kong2, i u7 chu-keh thang tit-tioh8 hiah e5 chiN5, in-ui7 i e5 seng-khu chi2-u7 chhun chit8 khou-gun5 kap kui2 nia2 phoa3-saN na7-tiaN7.  I m7 na7 thang theh8 hiah e5 chiN5, i ia7 thang theh8 hit 4 ki gun5 teng-tai5.
Chong2-si7 tng i teh khi2 tham-sim e5 si5, ti7 i e5 sim-lai7 u7 koh siuN7-tioh8 chit8 hang7 su7, chiu7-si7 tng i jit8-si5 ti7 lou7-nih teh kiaN5 e5 si5, i u7 khoaN3-tioh8 kui2-na7 lang5 e5 sin-the2 pi2 i khah lam2, ni5-he3 ia7 pi2 i khah lau7, bo5 khui3-lat8 thang choe3 kang.  In bin5-a2-jit8 oe7 lai5 chia hioh mi5, sou2-i2 in chiah si7 chin-chiaN3 su-iau3 chiah e5 chiN5 e5 lang5.  SiuN7 kau3 chia, i m7 han7-tiaN7 bo5 koh siuN7 beh thau-theh8, siang7-si5 chiong i sou2 chhun e5 chit8 khou-gun5 ia7 lok ti7 oaN2-lai7, jian5-au7 i sim-lai7 chiu7 tit-tioh8 peng5-an, chit si5 i chiah khai-si2 an-bin5 ho2-khun3.
（Lu2-soan Geh8-khan Te7 67 ki5, 1965 ni5 7 geh8)
</CL>
<HL>

約略ti7 100外年前，ti7美國南部青翠e5草埔kap山崙仔，有起真濟禮拜堂。Iah hit時禮拜堂e5門常常攏無關，是beh為著招待tui3遠路來e5旅客，thang toa3 ti7 hia來歇暝。
今，有一日，ti7一個日頭漸漸 beh落山e5黃昏暗，逐家攏準備beh轉去厝nih歇暝e5時，有一個查甫囡仔目頭結結，頭殼le5-le5，若親像非常厭sian7 e5款，伊用真艱苦e5腳步行來這間禮拜堂。這個囡仔e5名叫做德成。伊e5正手插ti7褲袋仔teh 摸伊所chhun e5一箍銀。因為伊這陣所chhun e5財產只有這一箍銀kap一包衫，以外攏無別項物lah。伊帶chiah e5財產出外，向望會thang chhoe7著工作來度活。
總是無扑算，當伊ti7路中teh行e5 時，忽然有一個歹念頭進入伊e5心內，伊想講：「Ti7禮拜堂kiam2 m7是有四枝真sui2 e5銀燈台mah？Che是tui3 遠遠e5歐洲運搬來e5，真值錢，今暝我若等無人e5時，ka7伊偷提來賣，我kiam2 m7是會thang過一個真快樂e5生活-mah？」Tu2好伊an2-ni teh 想e5時，無扑算已經行到禮拜堂e5大門口lah。
Tu2 ti7 hit時，禮拜堂e5鐘聲teh大 tan5，這個囡仔德成也kap人做tin7入去禮拜堂beh 做暗時e5禮拜。伊因為無熟悉e5人，所以坐ti7後面。當伊giah8頭看講台頂e5時，伊e5目珠就變做真大蕊，因為伊看著hit四枝非常sui2 e5銀燈台tu2好點四枝teh toh8 e5臘條。所以德成那看就那kah目。
當禮拜煞，人攏轉去e5時，伊就留ti7禮拜堂，坐ti7椅仔頂。當伊看牧師行倚來e5時，伊就假hah-hi3，若親像真ai3 睏e5款式。牧師看著an2-ni，就問伊講：「囡仔，囡仔，你今暝beh ti7 chia歇暝mah？」
德成應講，「是lah，因為我無所在thang 去lah。」
牧師真同情伊，所以就用真溫柔e5聲ka7 伊講：「願上帝保護你！」講煞就吩咐人chhoa7伊去睏。
Hit個chhoa7伊去睏e5囡仔手giah8一枝燈火teh照路，替伊chhu 眠床了後，隨時離開hit所在。當這個囡仔離開了後，厝內就chhun一枝燈火 e5火星teh振動na7-tiaN7，厝內攏靜靜，實在hou7人感覺著非常e5 chhiN-chhin3，德成kiah8頭看厝e5四圍，想beh chhe7看一位好所在 thang ti7伊偷提hit四枝銀燈台了後，thang偷走出去，最後伊有發現ti7伊teh睏e5厝邊有一個小小e5 樹林，伊thang去bih ti7 hit所在。
伊chhe7著所在了後，koh看伊眠床e5四圍，除了一個粗碗以外，攏無koh有其他e5物件，所以伊就行倚hit塊碗。伊一下行倚去，伊有發覺著hit塊碗底若親像有貯甚mih8物件e5款。伊目珠一下看真，原來就是貯銀角仔kap銅錢仔。德成想講：「Chiah e5錢一定是前擺ti7 chia睏e5人boe7記得提去e5，」所以伊就伸手me淡薄銀角仔起來袋ti7 伊正旁e5褲袋仔內。總是伊驚了牧師聽著伊褲袋仔內e5銀角仔khiang-khiang叫，所以伊就將he7 ti7碗底e5紙提起來。
無扑算，ti7 hit張紙e5 內面有寫字講：「若有人欠用，thang將chiah e5 錢隨意提--去」。
德成看著chiah e5字了後，一擺過一擺詳細來讀。伊知chiah e5錢是為著實在艱苦e5出外人來備辦e5，所以無論甚mih8人見若來chia歇暝攏thang 隨意提hiah e5錢去用。
今德成想講，伊有資格thang得著hiah e5錢，因為伊e5身軀只有chhun一箍銀kap幾領破衫na7-tiaN7。伊 m7 na7 thang提hiah e5錢，伊也thang 提hit四枝銀燈台。
總是當伊teh起貪心e5時，ti7伊e5 心內有koh想著一項事，就是當伊日時ti7路nih teh行e5時，伊有看著幾若人e5 身體比伊較lam2，年歲也比伊較老，無氣力thang做工。In明仔日會來chia歇暝，所以in才是真正需要chiah e5錢e5人。想到chia，伊m7限定無koh想beh 偷提，siang7時將伊所chhun e5一箍銀也lok ti7碗內，然後伊心內就得著平安，這時伊才開始安眠好睏。
（女宣月刊第67期，1965年7月）
</HL>