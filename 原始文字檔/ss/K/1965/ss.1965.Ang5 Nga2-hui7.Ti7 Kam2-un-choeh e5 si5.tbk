<CL>
U7 chit8 e5 a-peh, i ka-ki7 tiam3 ti7 soaN-piN e5 chit8 keng bo5 chin toa7 e5 chhu3, i u7 chin-choe7 e5 iuN5-a2, tak8 jit8 i tioh8 chhoa7 hiah e5 iuN5-a2 chhut-lai5 chiah8 chhau2.
Chin tu2-ho2 u7 chit8 keng hak8-hau7 ti7 soaN-teng2, ia7 tak8 jit8 long2 u7 gin2-na2 tui3 chit e5 a-peh teh chhi7 iuN5 e5 sou2-chai7 ke3-khi3.  Na7 kap a-peh saN-kiN3 e5 si5, a-peh long2 chin ho2, ka7 in kio3, u7 si5 ka7 in kong2, lin2 na7 thak8-chheh tng2-lai5, goa2 chiah kong2 kou3-su7 hou7 lin2 thiaN, gin2-na2 ia7 u7 si5 oe7 kong2 hak8-hau7 e5 lau7-su kap in e5 peng5-iu2 hou7 a-peh thiaN, tui3 an2-ni, u7 chin-choe7 e5 gin2-na2 kap a-peh choe3 ho2 e5 peng5-iu2.
U7 chit8 jit8, chiah e5 gin2-na2 long2 chin hoaN-hi2 tui3 hak8-hau7 tng2-lai5, kau3 a-peh teh chhi7 iuN5 e5 sou2-chai7, a-peh, li2 kiam2 chai bin5-a2-chai3 si7 sim2-mih8 jit8?  A-peh kong2, “Si7 Kam2-sia7-choeh.” 
“Tioh8.” “Goan2 lau7-su kio3 goan2 long2 theh8 chit8 hang7 goan2 sou2 choe3 e5, a2-si7 goan2 chhi7 e5 mih8 khi3 hian3 neh!”  
U7 chit8 e5 kong2, “Goa2 beh ban2 goa2 sou2 cheng3 e5 hoe;” koh chit8 e5 kong2, “Goa2 beh hian3 chit8 chiah thou3-a2;” koh chit8 e5 kong2, “Goa2 beh hian3 hoan-beh8!”  “Goa2 beh hian3 kam-a2-bit8.” “Goa2 beh hian3 kam-a2.”  
A-peh chiu7 kong2, “Lin2 long2 chin koai, tak8 e5 long2 chin jin7-chin teh choe3 kang, goa2 sit8-chai7 chin ai3 khi3 chham-ka lin2 e5 kam2-sia7 le2-pai3.”  
Hiah e5 gin2-na2 chiu7 kong2, “A-peh, li2 bin5-a2-chai3 tioh8 lai5 chham-ka goan2 e5 hoaN-hi2, it-teng7 tioh8 lai5 lah houN3?  A-peh!”  A-peh kong2, “ho2.”
Keh jit8, tak8 e5 gin2-na2 long2 chin hoaN-hi2, chheng7 chin cheng2-choe5 beh khi3 hak8-hau7, keng-ke3 chhau2-tiuN5, bo5 khoaN3-kiN3 a-peh, long2 siuN7 kong2 a-peh tai7-khai3 teh chun2-pi7 beh khi3 hu3 in e5 kam2-sia7-choeh!  Chiu7 long2 theh8 in beh hian3 e5 mih8 kau3 hak8-hau7.  Bo5 joa7-ku2, lau7-su kong2 lai5 khai-si2 kam2-sia7 le2-pai3, saN-kap gim5-si, koh ki5-to2, au7-lai5 tai7-ke long2 ban7-ban7 theh8 in tui3 Siong7-te3 hia sou2 tit-tioh8 e5 mih8 chhut-khi3 pai5 ti7 thau5-cheng5 e5 toh-teng2.  
Lau7-su tioh8 ka7 hiah e5 hak8-seng kong2 khi2 kam2-sia7-choeh si7 tui3 1620 ni5, u7 chin-choe7 Ki-tok-tou5 tui3 Eng-kok cho7 chit8 chiah chun5, beh chhe7 chit8 e5 sou2-chai7 ti7 hia lai5 keng3-pai3 Siong7-te3; chong2-si7 chit chiah chun5 bo5 phah-sng3 ti7 poaN3-lou7 tu2-tioh8 hong-eng2, soa3 theng5 ti7 chit8 e5 sin e5 tai7-liok8, ti7 hit si5 tu2 si7 12 geh8 thiN chin koaN5, mih8-kiaN7 i2-keng chiah8 beh liau2, ti3-kau3 u7 e5 soa3 iau kap koaN5 si2, sit8-chai7 u7 tu2-tioh8 choe7-choe7 e5 kan-khou2.  
Chong2-si7 in ia7 chit8 bin7 phah-piaN3 choe3 kang, u7 e5 kut8 chhan5-hng5, u7 e5 chhi7 cheng-siN, chit8 ni5 ku2 e5 phah-piaN3, koh tit-tioh8 Siong7-te3 e5 pang-chan7, in beh eng7 e5 mih8-kiaN7 chiam7-chiam7 u7 kau3, in ia7 long2 bo5 boe7 ki3-tit Siong7-te3, in tak8 e5 chiu7 chu7-chip8 khi2-lai5, hoaN-hoaN hi2-hi2 o-lo2 ThiN-pe7 chhoa7 in keng-ke3 chin kan-khou2 e5 chit8 ni5 ku2, che si7 kam2-sia7-choeh e5 thau5 chit8 pai2.  
Hiah e5 gin2-na2 thiaN liau2, lan2 ma7 tioh8 oe7 hiau2-tit kam2-sia7, in-ui7 Siong7-te3 ia7 chin thiaN3 lan2, in tioh8 koh gim5-si o-lo2 ThiN-pe7.  Kau3 le2-pai3 soah, lau7-su chiu7 kong2, kin-a2-jit8 lan2 hian3 chiah e5 mih8 long2 beh theh8 lai5 pang-chan7 khah kan-khou2 e5 lang5, lin2 m7-chai chai u7 sim2-mih8 lang5 bo5?
Hiah e5 gin2-na2 oat8-lai5 oat8-khi3, teh siuN7 kong2, lan2 u7 chhiaN2 a-peh lai5, thai2 oe7 long2 bo5 lai5 leh?  It-teng7 si7 teh kan-khou2, i tak8 jit8 hiah phah-piaN3 choe3 kang, koh i2-keng hiah lau7, sit8-chai7 chin kho2-lin5.  
Ti7 hit tiong-kan u7 chit8 e5 gin2-na2 chiu7 ka7 lau7-su kong2, “Lau7-su, goan2 u7 kap chit8 e5 a-peh chin ho2, i tak8 jit8 long2 ti7 soaN-kha hiah e5 chhau2-tiuN5 teh kou3 iuN5, goan2 cha-hng u7 kio3 i kin-a2-jit8 lai5 chham-ka lan2 e5 kam2-sia7 le2-pai3, i u7 ka7 goan2 kong2 ho2, chong2-si7 long2 bo5 lai5, goa2 siuN7, i un2-tang3 si7 teh phoa3-piN7, lau7-su, goa2 siuN7 tioh8 ai3 eng7 tam7-poh8 lan2 hian3 e5 mih8 lai5 pang-chan7 i, hoe a2-si7 ke2-chi2 long2 ho2.”
Lau7-su chiu7 kong2, “Chin ho2, lin2 long2 oe7 hiau2-tit beh pang-chan7 hiah e5 kan-khou2 e5 lang5, Siong7-te3 it-teng7 chin hoaN-hi2.”  U7 chin-choe7 e5 gin2-na2 chiu7 saN-kap khi3 tham3 hit e5 a-peh, ko2-jian5 u7 iaN2 a-peh si7 teh kan-khou2, to2 ti7 bin5-chhng5, i khoaN3 tioh8 hiah choe7 gin2-na2 lai5 chin hoaN-hi2, hiah e5 gin2-na2 gim5 chin ho2 thiaN e5 si hou7 a-peh thiaN, ia7 sang3 a-peh chin-choe7 le2-mih8, bo5 joa7-ku2 chiu7 ka7 a-peh chai3-chian2!
Hit-am3, a-peh ka-ki7 chit8 e5 che7 ti7 thang-a2 piN khoaN3 thiN, u7 choe7-choe7 e5 sio2 kim-chhiN, i chiu7 kam2-sia7 Siong7-te3, sui-jian5 i ka-ki7 chit8 e5, chong2-si7 i u7 kam2-kak Siong7-te3 kap i saN-kap ti7-teh!  Siong7-te3 m7-na7 hou7 hiah e5 gin2-na2 oe7 thiaN3 i, koh am3-si5 hou7 hiah-nih choe7 e5 sio2 kim-chhiN kap i choe3 phoaN7.
（Lu2-soan Geh8-khan Te7 71 ki5, 1965 ni5 11 geh8)
</CL>
<HL>

有一個阿伯，伊家己tiam3 ti7山邊e5一間無真大e5厝，伊有真濟e5羊仔，逐日伊著chhoa7 hiah e5羊仔出來食草。
真tu2好有一間學校ti7山頂，也逐日攏有囡仔tui3這個阿伯teh飼羊e5所在過去。若kap阿伯相見e5時，阿伯攏真好，ka7 in叫，有時ka7 in講，Lin2若讀冊轉來，我才講故事hou7 lin2聽，囡仔也有時會講學校e5老師kap in e5朋友hou7阿伯聽，tui3 an2-ni，有真濟e5囡仔kap阿伯做好e5朋友。
有一日，chiah e5囡仔攏真歡喜tui3學校轉--來，到阿伯teh飼羊e5所在，阿伯，你kiam2知明仔再是甚mih8日？阿伯講，「是感謝節。」
「著。」「阮老師叫阮攏提一項阮所做--e5，抑是阮飼e5物去獻neh！」
有一個講，「我beh挽我所種e5花；」Koh一個講，「我beh獻一隻兔仔；」Koh一個講，「我beh獻番麥！」「我beh獻甘仔蜜。」「我beh獻柑仔。」
阿伯就講，「Lin2攏真乖，逐個攏真認真teh 做工，我實在真愛去參加lin2 e5 感謝禮拜。」
Hiah e5 囡仔就講，「阿伯，你明仔再著來參加阮e5歡喜，一定著來lah houN3？阿伯！」阿伯講，「好。」
隔日，逐個囡仔攏真歡喜，穿真整齊beh 去學校，經過草場，無看見阿伯，攏想講阿伯大概teh準備beh去赴in e5感謝節！就攏提in beh獻e5物到學校。無偌久，老師講來開始感謝禮拜，相kap吟詩，koh祈禱，後來逐家攏慢慢提in tui3上帝hia所得著e5物出去排ti7頭前e5桌頂。
老師著ka7 hiah e5學生講起感謝節是tui3 1620年，有真濟基督徒tui3英國坐一隻船，beh chhe7一個所在ti7 hia來敬拜上帝；總是這隻船無扑算ti7半路tu2著風湧，續停ti7一個新e5大陸，ti7 hit時tu2是12月天真寒，物件已經食beh了，致到有e5續枵kap寒死，實在有tu2著濟濟e5艱苦。
總是in也一面扑拚做工，有e5掘田園，有e5飼精牲，一年久e5扑拚，koh得著上帝e5幫贊，in beh用e5物件漸漸有夠，in也攏無boe7記tit上帝，in逐個就聚集起來，歡歡喜喜o-lo2天父chhoa7 in經過真艱苦e5一年久，che是感謝節e5頭一擺。
Hiah e5囡仔聽了，咱ma7著會曉得感謝，因為上帝也真疼咱，in著koh吟詩o-lo2天父。到禮拜煞，老師就講，今仔日咱獻 chiah e5物攏beh提來幫贊較艱苦e5人，lin2 m7知知有甚mih8人無？
Hiah e5囡仔越來越去，teh想講，咱有請阿伯來，thai2會攏無來leh？一定是teh 艱苦，伊逐日hiah扑拚做工，koh已經hiah 老，實在真可憐。
Ti7 hit中間有一個囡仔就ka7老師講，「老師，阮有kap一個阿伯真好，伊逐日攏ti7山腳hiah e5草場teh顧羊，阮昨昏有叫伊今仔日來參加咱e5感謝禮拜，伊有ka7阮講好，總是攏無來，我想，伊穩當是teh破病，老師，我想著ai3用淡薄咱獻e5物來幫贊伊，花抑是果子攏好。」  
老師就講，「真好，lin2攏會曉得beh幫贊hiah e5艱苦e5人，上帝一定真歡喜。」有真濟e5囡仔就相kap去探hit個阿伯，果然有影阿伯是teh艱苦，倒ti7眠床，伊看著hiah濟囡仔來真歡喜，hiah e5囡仔吟真好聽e5詩hou7阿伯聽，也送阿伯真濟禮物，無偌久就ka7阿伯再見！
Hit暗，阿伯家己一個坐ti7窗仔邊看天，有濟濟e5小金星，伊就感謝上帝，雖然伊家己一個，總是伊有感覺上帝kap伊相kap ti7-teh！上帝m7若hou7 hiah e5 囡仔會疼伊，koh暗時hou7 hiah-nih濟e5小金星kap伊做伴。
（女宣月刊第71期，1965年11月）
</HL>