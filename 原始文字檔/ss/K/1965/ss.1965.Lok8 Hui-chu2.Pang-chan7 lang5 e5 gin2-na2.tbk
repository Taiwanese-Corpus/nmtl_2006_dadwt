<CL>
Chin cha2 i2-cheng5 u7 chit8 e5 gin2-na2 mia5 kio3-choe3 Ma2-li7, i si7 chit8 e5 chin koai e5 gin2-na2, tak8 le2-pai3 long2 u7 khi3 Chu2-jit8-oh8.  I si5-siong5 thiaN sian-siN kong2, “Tioh8 gau5 thiaN3 lang5, pang-chan7 lang5.”  Sou2-i2 i chiu7 siuN7 eng-kai tioh8 chaiN2-iuN7 lai5 pang-chan7 lang5.  
Hut-jian5 i siuN7-tioh8 in e5 chhu3 si7 toa3 ti7 chit8 e5 chhu-chhu e5 kia7-a2 piN, si5-siong5 u7 choe7-choe7 lang5 tui3 in hia keng-ke3.  I siuN7 un2-tang3 u7 lang5 peh chit e5 kia7 oe7 chin chhoan2, chin chhui3-ta.  Sou2-i2 i siuN7, goa2 eng-kai tioh8 khi3 boe2 chit8 e5 te5-poe, i chiu7 chiong i sou2 khiam7 e5 chiN5 theh8 chhut-lai5, sng3 khoaN3, chi2-u7 chit8 khou gou7 kak, i chiu7 kin2-kin2 chau2 kau3 chit8 keng u7 boe7 te5-poe e5 tiam3, mng7 thau5-ke kong2, chit e5 poe-a2 joa7-choe7 chiN5?  
Thau5-ke kong2, “Chit8 e5 si7 nng7 khou.”  Ma2-li7 khoaN3 i e5 chiN5 chi2-u7 chit8 khou gou7 kak, chiu7 chin sit-bang7, thau5-khak le5-le5.  
Thau5-ke khoaN3-tioh8 chiu7 mng7 i kong2, “Sio2 peng5-iu2!  Li2 si7 chaiN2-iuN7?”  
Ma2-li7 chiu7 kong2, “Goa2 sou2 u7 e5 chiN5 chi2-u7 chit8 khou gou7 kak na7-tiaN7.”  
Thau5-ke koh mng7 i kong2, “Li2 boe2 chit e5 poe-a2 si7 beh choe3 sim2-mih8?”  
Ma2-li7 in3 kong2, “Goa2 boe2 chit e5 poe-a2 si7 beh hou7 tui3 goan2 tau ke3-khi3 e5 chhui3-ta e5 lang5 lim e5.”  
Thau5-ke thiaN liau2 chiu7 kong2, “Li2 chin koai, ho2, goa2 boe7 li2 chit8 e5 chit8 khou gou7 kak chiu7 ho2.”  Ma2-li7 thiaN liau2 chin hoaN-hi2, chiu7 ka7 thau5-ke seh to-sia7, chiu7 theh8 hit te3 poe-a2 hoaN-hoaN hi2-hi2 tng2-khi3.
U7 chit8 jit8, i ti7 chhu3 e5 goa7-bin7 thit-tho5 e5 si5, khoaN3-tioh8 chit8 e5 a-po5-a2 taN chin tang7 e5 mih8 tui3 in hia lai5, mih8 chin tang7, a-po5 chin chhoan2 koh chin chhui3-ta, ia7 lau5 kui seng-khu koaN7, Ma2-li7 khoaN3 liau2, chiu7 kin2-kin2 chau2 jip8-khi3 in tau phang5 i e5 poe-a2, thin5 chit8 poe te5 chhut-lai5, phang5 hou7 a-po5 lim.  
A-po5 lim-liau2 chin song2-khoai3, chiu7 ka7 Ma2-li7 seh to-sia7, koh theh8 i sou2 taN e5 phong7-ko2 tiong choe3 toa7 e5 nng7 liap8 hou7 Ma2-li7.  Ma2-li7 chin hoaN-hi2, ia7 ka7 a-po5 seh to-sia7, chiu7 theh8 tng2-khi3.  
Tu2-tu2 kiaN5 kau3 in chhu3-piN e5 si5, i khoaN3-tioh8 i e5 peng5-iu2 Pi2-tek ti7 hia chiu7 siuN7, Pi2-tek chin kho2-lin5, in-ui7 in chin san3, goa2 tioh8 chiong chit nng7 liap8 e5 phong7-ko2 sang3 i, sou2-i2 chiu7 theh8 hit nng7 liap8 phong7-ko2 hou7 Pi2-tek.  Pi2-tek chin hoaN-hi2, ka7 Ma2-li7 seh to-sia7.  Pi2-tek m7-kam chiah8 chiu7 theh8 hou7 i e5 lau7-pe7.  I e5 lau7-pe7 si7 chit8 e5 ai3 lim chiu2 e5 lang5, long2 bo5 chiau3-kou3 i e5 kiaN2 Pi2-tek.
U7 chit8 jit8, Pi2-tek tui3 hak8-hau7 tng2-lai5, i e5 lau7-pe7 kio3 i khi3 tah chiu2, Pi2-tek chin thiaN oe7 chiu7 theh8 chiu2-kan khi3 tah, i e5 lau7-pe7 chit8 si5-a2 chiu7 lim liau2.  Chhin-chhiuN7 an2-ni nng7 pai2, saN pai2 kau3 bo5 chiN5, ia7 kio3 Pi2-tek khi3 ka7 lang5 khiam3, Pi2-tek chin kiaN, in-ui7 chiu2-tiam3 e5 thau5-ke i2-keng chin bo5 hoaN-hi2, m7-kaN2 koh khi3, chiu7 ka7 pa-pa kong2, “Pa-pa, li2 i2-keng lim chin-choe7 lah, chhiaN2 li2 m7-thang koh lim.”  
Pa-pa thiaN liau2 chin siu7-khi3, kong2, “Li2 kong2 sim2-mih8, m7-bian2 koh kong2, kin2 khi3 tah.”  Chong2-si7 Pi2-tek m7-kaN2 khi3.  Pa-pa chiu7 khi2 toa7 siu7-khi3, chiong Pi2-tek liah8 khi2-lai5 siak loh8-khi3, chin kho2-lin5, in-ui7 i e5 lau7-pe7 i2-keng chiah8 chiu2-chui3, eng7 lat8 eng7 siuN choe7, chiong Pi2-tek siak chhut-khi3 goa7-khau2.  Tu2-tu2 siak lok8-khi3 in mng5-khau2 hit tiau5 toa7 tiau5 kau nih, kha i2-keng tng7-khi3, chong2-si7 i e5 lau7-pe7 long2 m7-chai, in-ui7 i i2-keng chiu2-chui3 khun3-khi3 lah.  
Pi2-tek e5 kha chin thiaN3, chiu7 ban7-ban7 peh khi2-lai5, chin kho2-lin5, i e5 lau7-pe7 bo5 chiN5 thang hou7 i khi3 hou7 i-seng khoaN3.  Tui3 hit-si5 khai-si2, i boe7 thang koh khi3 hak8-hau7 thak8-chheh, chi2-u7 ti7 chhu3-nih, tak8 jit8 chiu7 gia5 chit8 liau5 soe3 liau5 i2-a2 ti7 in chhu3 e5 mng5-khau2 che7.
Jit8-chi2 tit8-tit8 ke3-khi3, kau3 u7 chit8 jit8 i chiau3-siong5 ti7 mng5-khau2 che7.  Hut-jian5 u7 khoaN3-tioh8 chit8 chiah ki-khi3-chhia sai2 chin kin2, kau3 in mng5-khau2 e5 si5, hut-jian5 u7 chit8 hang7 mih8 lak loh8-lai5, Pi2-tek khoaN3-tioh8 chiu7 toa7 siaN hoah, chong2-si7 in-ui7 ki-khi3-chhia e5 siaN chin toa7 siaN, long2 bo5 thiaN-kiN3.  
Pi2-tek chiu7 koaN2-kin2 pai2 chit8-e7, pai2 chit8-e7 kiaN5 kau3 lou7-tiong, chiong hit lang5 sou2 lak e5 mih8 khioh khi2-lai5, i chai eng7 hoah e5 bo5 lou7-eng7, chiu7 chiong hit hang7 mih8 theh8 koan5-koan5 it-tit8 iat8.  
Hit e5 khia5 ki-khi3-chhia e5 lang5 i2-keng khi3 chin hng7, hut-jian5 i khoaN3-tioh8 chhia thau5-cheng5 e5 kiaN3 na2 chhin-chhiuN7 u7 chit8 ki chhiu2 teh tin2-tang7, koh khoaN3 khah chheng-chho2, chiu7 khoaN3-tioh8 chit8 e5 gin2-na2 chhin-chhiuN7 theh8 chit8 hang7 mih8 teh io5 e5 khoan2, ia7 hit hang7 mih8 chin chhin-chhiuN7 si7 i e5.  I chiu7 oat8-thau5 khoaN3, hoat-kian3 i au7-bin7 sou2 chai3 e5 phe5-siuN phah-m7-kiN3, chiah chai si7 hit e5 gin2-na2 khioh-tioh8, chiu7 koaN2-kin2 oat8 to3-tng2-khi3 theh8.  
Goan5-lai5 chit e5 khia5 ki-khi3-chhia e5 lang5 si7 hit e5 i-seng, i si7 beh koaN2-kin2 khi3 tui3-bin7 e5 chit8 e5 hiuN-sia7 ka7 lang5 khoaN3-piN7, in-ui7 hit e5 hiuN-sia7 u7 tioh8 chit8 chiong2 chin li7-hai7 e5 thoan5-jiam2-piN7, na7 bo5 kin2 khi3 oe7 thoan5-jiam2 chin-choe7 lang5, sou2-i2 i-seng chiu7 chin hoaN-hi2 ka7 Pi2-tek seh to-sia7.  I-seng u7 hoat-kian3 tioh8 Pi2-tek e5 kha pai2-pai2, chiu7 mng7 si7 bat hoat-seng sim2-mih8 tai7-chi3?  Pi2-tek chiu7 kong2 hou7 i thiaN.  I-seng thiaN liau2 chiu7 kong2, “Bo5 iau3-kin2, goa2 chit chun7 beh khi3 ka7 lang5 i-piN7, tng2-lai5 e5 si5 chiah ka7 li2 khoaN3.”  Kong2 liau2 chiu7 koaN2-kin2 koh khia5 ki-khi3-chhia khi3 lah!  I-seng khi3 kau3 hit e5 tioh8 thoan5-jiam2-piN7 e5 hiuN-sia7 ka7 hiah e5 piN7-lang5 chu3-sia7, choan5-chhoan e5 piN7-lang5 long2 tit-tioh8 i-ho2.  Tai7-ke long2 ka7 i-seng seh to-sia7.  
I-seng kong2, “Lin2 m7-bian2 ka7 goa2 seh to-sia7, eng-kai ka7 chit8 e5 kio3-choe3 Pi2-tek e5 gin2-na2 seh to-sia7, in-ui7 i u7 chiong goa2 sou2 lak e5 chit e5 i-pau khioh heng5 goa2, m7-ku2 i chin kho2-lin5, i si7 chit8 e5 pai2-kha e5 gin2-na2, in-ui7 i bo5 chiN5 thang i, sou2-i2 pai2-kha liau2 chin siong-tiong7.”  Hit e5 hiuN-sia7 e5 lang5 thiaN-kiN3 chit e5 su7, tai7-ke chin siu7 kam2-tong7, u7 e5 lang5 hian3 10 khou, 50 khou, 100 khou beh hou7 Pi2-tek.  
I-seng long2-chong2 chip8 khi2-lai5 u7 chin-choe7 chiN5, chiu7 hoaN-hoaN hi2-hi2 khia5 ki-khi3-chhia tng2-lai5 kau3 Pi2-tek hia, chiong sou2 u7 e5 tai7-chi3 kong2 hou7 Pi2-tek thiaN, koh chai3 Pi2-tek kau3 i sou2 khui e5 i-koan2 chhiu2-sut8, bo5 joa7-ku2 Pi2-tek e5 kha chiu7 ho2 lah!  I2-keng oe7 kiaN5 oe7 chau2, Pi2-tek chin hoaN-hi2, ka7 i-seng seh to-sia7, chiu7 tng2-khi3 i e5 chhu3, i e5 pa-pa khoaN3-tioh8 i e5 kha i2-keng ho2, chiu7 chin ki5-koai3, chiu7 mng7 i si7 chaiN2-iuN7?  
Pi2-tek chiu7 chiong sou2 keng-ke3 e5 su7 kong2 hou7 pa-pa thiaN, koh theh8 sou2 u7 lang5 sang3 i e5 chiN5 hou7 pa-pa, i e5 pa-pa chin siu7 kam2-tong7.  Tui3 taN i2-au7, pa-pa long2 chin phah-piaN3 choe3 kang, than3 chiN5, koh tui3 Pi2-tek chin ho2, chin thiaN3-sioh i.
（Lu2-soan Geh8-khan Te7 66 ki5, 1965 ni5 6 geh8)
</CL>
<HL>

真早以前有一個囡仔名叫做瑪俐，伊是一個真乖e5囡仔，逐禮拜攏有去主日學。伊時常聽先生講，「著gau5疼人，幫贊人。」所以伊就想應該著chaiN2-iuN7來幫贊人。
忽然伊想著in e5厝是toa3 ti7一個chhu-chhu e5 崎仔邊，時常有濟濟人tui3 in hia 經過。伊想穩當有人peh這個崎會真喘，真嘴礁。所以伊想，我應該著去買一個茶杯，伊就將伊所儉e5錢提出來，算看，只有一箍五角，伊就緊緊走到一間有賣茶杯e5店，問頭家講，這個杯仔偌濟錢？
頭家講，「一個是兩箍。」瑪俐看伊e5錢只有一箍五角，就真失望，頭殼le5-le5。
頭家看著就問伊講，「小朋友！你是chaiN2-iuN7？」
瑪俐就講，「我所有e5錢只有一箍五角na7-tiaN7。」
頭家koh 問伊講，「你買這個杯仔是beh做甚物？」
瑪俐應講，「我買這個杯仔是beh hou7 tui3阮兜過去e5嘴礁e5人lim e5。」
頭家聽了就講，「你真乖，好，我賣你一個一箍五角就好。」瑪俐聽了真歡喜，就ka7頭家說多謝，就提hit塊杯仔歡歡喜喜轉去。
有一日，伊ti7厝e5外面thit-tho5 e5時，看著一個阿婆仔擔真重e5 物tui3 in hia來，物真重，阿婆真喘koh真嘴礁，也流歸身軀汗，瑪俐看了，就緊緊走入去in兜捧伊e5杯仔，thin5一杯茶出來，捧hou7阿婆lim。
阿婆lim了真爽快，就ka7瑪俐說多謝，koh提伊所擔e5蘋果中最大e5兩粒hou7瑪俐。瑪俐真歡喜，也ka7 阿婆說多謝，就提轉去。
Tu2-tu2行到in厝邊e5時，伊看著伊e5朋友彼得ti7 hia就想，彼得真可憐，因為in真散，我著將這兩粒e5蘋果送伊，所以就提hit兩粒蘋果hou7彼得。彼得真歡喜，ka7瑪俐說多謝。彼得m7甘食就提hou7伊e5老父。伊e5老父是一個愛lim 酒e5人，攏無照顧伊e5子彼得。
有一日，彼得tui3學校轉來，伊e5 老父叫伊去搭酒，彼得真聽話就提酒矸去搭，伊e5老父一時仔就lim了。親像an2-ni兩擺、三擺到無錢，也叫彼得去ka7人欠，彼得真驚，因為酒店e5頭家已經真無歡喜，m7敢koh去，就ka7爸爸講，「爸爸，你已經lim真濟lah，請你m7-thang koh lim。」
爸爸聽了真受氣，講，「你講甚物，m7免koh講，緊去搭。」總是彼得 m7敢去。爸爸就起大受氣，將彼得掠起來siak落去，真可憐，因為伊e5老父已經食酒醉，用力用siuN濟，將彼得siak出去外口。Tu2-tu2 siak落去in門口 hit條大條溝nih，腳已經斷去，總是伊e5老父攏m7知，因為伊已經酒醉睏去lah。
彼得e5腳真痛，就慢慢peh起來，真可憐，伊e5老父無錢thang hou7伊去hou7 醫生看。Tui3 hit時開始，伊boe7 thang koh去學校讀冊，只有ti7厝nih，逐日就gia5一條細條椅仔ti7 in厝e5門口坐。
日子直直過去，到有一日伊照常ti7門口坐。忽然有看著一隻機器車駛真緊，到in門口e5時，忽然有一項物lak落來，彼得看著就大聲喝，總是因為機器車e5聲真大聲，攏無聽見。
彼得就趕緊跛一下，跛一下行到路中，將hit人所落e5物拾起來，伊知用喝e5無路用，就將hit項物提懸懸一直iat8。
Hit個騎機器車e5人已經去真遠，忽然伊看著車頭前e5鏡若親像有一支手teh振動，koh看較清楚，就看著一個囡仔親像提一項物teh搖e5款，也hit項物真親像是伊e5。伊就越頭看，發見伊後面所載e5 皮箱扑m7見，才知是hit個囡仔拾著，就趕緊越倒轉去提。
原來這個騎機器車e5人是hit個醫生，伊是beh 趕緊去對面e5一個鄉社ka7人看病，因為hit個鄉社有著一種真厲害e5傳染病，若無緊去會傳染真濟人，所以醫生就真歡喜ka7彼得說多謝。醫生有發見著彼得e5腳跛跛，就問是bat發生甚物代誌？彼得就講hou7伊聽。醫生聽了就講，「無要緊，我這陣beh去ka7人醫病，轉來e5時才ka7你看。」講了就趕緊koh騎機器車去lah！醫生去到hit個著傳染病e5鄉社ka7 hiah e5病人注射，全村e5 病人攏得著醫好。逐家攏ka7醫生說多謝。
醫生講，「Lin2 m7免ka7我說多謝，應該ka7一個叫做彼得e5囡仔說多謝，因為伊有將我所落e5這個醫包拾還我，m7-ku2伊真可憐，伊是一個跛腳e5囡仔，因為伊無錢thang醫，所以跛腳了真傷重。」Hit個鄉社e5人聽見這個事，逐家真受感動，有e5人獻10 箍、50箍、100箍beh hou7彼得。
醫生攏總集起來有真濟錢，就歡歡喜喜騎機器車轉來到彼得hia，將所有e5代誌講 hou7彼得聽，koh載彼得到伊所開e5 醫館手術，無偌久彼得e5腳就好lah！已經會行會走，彼得真歡喜，ka7醫生說多謝，就轉去伊e5厝，伊e5爸爸看著伊e5腳已經好，就真奇怪，就問伊是chaiN2-iuN7？
彼得就將所經過e5事講hou7爸爸聽，koh提所有人送伊e5錢hou7爸爸，伊e5 爸爸真受感動。Tui3今以後，爸爸攏真扑拚做工、趁錢，koh對彼得真好，真疼惜伊。
（女宣月刊第66期，1965年6月）
</HL>