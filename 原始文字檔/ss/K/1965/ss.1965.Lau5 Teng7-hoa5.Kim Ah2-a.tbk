<CL>
Chin cha2 i2-cheng5, ti7 Eng-kok e5 pak-pou7 chit8 e5 sio2-sio2 e5 siaN5-chhi7, u7 chit8 e5 siN-choe3 chin sui2 e5 cha-bou2 gin2-na2, mia5 kio3-choe3 Hui7-hui7, in-ui7 in ma-ma kap pa-pa chin cha2 chiu7 ke3-sin, sou2-i2 i hou7 chit8 e5 seng-li2 lang5 khioh khi3 chhi7, iah in-ui7 chit tui3 seng-li2 lang5 e5 hu-hu7 ka-ki7 iu5-goan5 u7 hau7-siN kap cha-bou2-kiaN2, sou2-i2 chiong chit e5 Hui7-hui7 khoaN3-choe3 chhin-chhiuN7 chhiaN3-kang--e5, khah kan-khou2 e5 tai7-chi3 long2 hou7 i choe3.  I tioh8 soe2-saN, chu2-png7, sau3 thou5-kha.......  Chit8 jit8 kau3 am3 long2 chin bo5-eng5.
Bat chit8 pai2, ti7 chit8 e5 chin koaN5 e5 tang-thiN e5 cha2-khi2-si5, goa7-bin7 loh8 chin toa7 e5 seh, lou7 ia7 long2 khi3 hou7 seh kham3-kham3--khi3, chhiu7-a2 e5 chhiu7-ki ia7 long2 hou7 seh teh kau3 tak8 ki long2 chhih-chhih, hong ia7 thau3 kau3 hu7-hu7 kio3, thang kong2 hui-siong5 e5 koaN5.  Hui7-hui7 e5 iuN2-bu2 chin cha2 chiu7 khi2-lai5, khi3 kio3 Hui7-hui7 khi2-chhng5, koh hoan-hu3 i tioh8 khi3 goa7-bin7 e5 ou5 chhiuN7 chui2 tng2-lai5 hiaN5 sio-chui2 thang hou7 i soe2-bin7, ia7 tioh8 chu2-png7, soe2-saN.
Sou2-i2 Hui7-hui7 chiu7 peh--khi2-lai5, koaN2-kin2 chheng7 i e5 toa7-i, ti3 phe5-bo7, chheng7 oe5, chhiu2 koaN7 poah8-thang2 chiu7 chhut-khi3.
Tng i kiaN5 kau3 i tak8 jit8 teh chhiuN7 chui2 e5 ou5-piN e5 si5, ou5-lai7 e5 chui2 long2 i2-keng kiat choe3 peng lah, sou2-i2 i chiu7 chiong sou2 toa3 lai5 e5 thih-pan2 kiah8 chhut-lai5, tok chit8 khang thang he7 poah8-thang2 loh8-khi3.  I chiu7 eng7 poah8-thang2 he7 loh8-khi3, chhiuN7 chit8 thang2 moa2-moa2, iah tu2 ti7 i beh koaN7 khi2-lai5 e5 si5, i e5 kha sou2 tah8 e5 hit te3 peng hut-jian5 soa3 phoa3-khi3, Hui7-hui7 chu7 an2-ni chiu7 poah8 loh8-khi3 hit e5 chin chhim e5 ou5.  I tit8-tit8 teh hoah kiu3 lang5, chong2-si7 long2 bo5 lang5 lai5 kiu3 i.  Tng i teh-beh tim5 loh8 chui2-te2 e5 si5, i e5 chhiu2 ou-peh8 poe2, hut-jian5 m7-chai khi3 poe2-tioh8 sim2-mih8, na2 chhin-chhiuN7 u7 chit8 e5 mng5 sui5-si5 khui lah, tui3 lai7-bin7 u7 chit8 chun7 e5 toa7 hong chiong i ka2 jip8-khi3, iah hit e5 mng5 ka-ki7 koh koaiN khi2-lai5.
Hui7-hui7 hou7 hong ka2 jip8-khi3 liau2-au7, bak8-chiu chit8-e7 peh-khui, i tioh8 chit8 kiaN, in-ui7 i sou2 jip8-khi3 e5 sou2-chai7 si7 chit8 keng hui-siong5 sui2 e5 hai2-te2 hong5-kiong, ti7 hit lai7-bin7 u7 chin choe7 kiong-lu2 teh thiau3-bu2, ia7 u7 chin sui2 e5 im-gak8 teh ian2-chau3, i chit8-pou7 chit8-pou7 kiaN5 oa2-khi3.  Tng i kiaN5 kau3 chit8 e5 thang-a2 cheng5, hut-jian5 ti7 i e5 chiaN3-peng5 u7 chit8 e5 peh8 thau5-mng5, peh8 chhui3-chhiu e5 lau7-lang5 kiaN5 oa2-lai5, ka7 i kong2, “Cha-bou2 gin2-na2, li2 thai2 oe7 lai5 chia?”  
I in3 hit e5 lau7-lang5 kong2, “Goa2 lai5 chhiuN7 chui2, in-ui7 bo5 soe3-ji7 soa3 poah8-loh8 ti7 chit e5 ou5-lai7.”  
Hit e5 lau7-lang5 koh mng7 i kong2, “Li2 chhiuN7 chui2 beh choe3 sim2-mih8?”  
In3 kong2, “Beh hiaN5 sio-chui2 hou7 goan2 ma-ma soe2-bin7 ,ia7 beh chu2-png7 soe2-saN.”  
Chit e5 lau7-lang5 thiaN liau2, chai i si7 chit8 e5 iu2-hau3 e5 cha-bou2 gin2-na2, chiu7 ka7 i kong2, “Li2 chit e5 koai koh sui2 e5 cha-bou2 gin2-na2, goan2 chit e5 sou2-chai7 m7-si7 lang5 sui5-pian7 oe7 tang3 lai5 e5, sou2-i2 kiN3-na7 jip8-lai5 e5 lang5 goan2 long2 beh sang3 i chit8 hang7 e5 po2-poe3.  TaN goa2 beh sang3 li2 chit8 kha kim chhiu2-chi2.  Li2 kiN3-na7 koa3 ti7 to3-chhiu2 e5 be2 te7 ji7 chaiN2, iah kha tah8-tioh8 chui2 e5 si5, li2 oe7 piN3-choe3 chit8 chiah e5 kim ah-a2; iah li2 piN3-choe3 kim ah-a2 i2-au7, siuN7 beh piN3-choe3 lang5 e5 si5, li2 kha tah8-tioh8 liok8-toe7 chiu7 sui5-si5 koh piN3-choe3 lang5.”  Hui7-hui7 tit-tioh8 chit e5 po2-poe3 i2 au7, ka7 hit e5 lau7-lang5 chhim-chhim seh to-sia7.  
Hit e5 lau7-lang5 ka7 i kong2, “Li2 e5 bak8-chiu khoeh-khoeh.” 
Hui7-hui7 bak8-chiu chiu7 khoeh-khoeh, chhiu2 iah8 koh koaN7 poah8-thang2, hit e5 lau7-lang5 sng3 chit8, nng7, saN liau2-au7, Hui7-hui7 e5 sin-khu na2 chhin-chhiuN7 pian3-choe3 chit8 ki chin khin e5 koe-mng5, tui3 lai7-bin7 pe chhut-lai5.  Tng Hui7-hui7 bak8-chiu koh thi2 kim e5 si5, i i2-keng khia7 ti7 ou5-piN, sou2-i2 i chiu7 koaN2-kin2 eng7 poah8-thang2 koaN7 chui2 tng2-khi3 thang soe2-saN, chu2-png7, koh hiaN5 sio-chui2 hou7 i e5 ma-ma pa-pa soe2-bin7.
Kau3 keh ni5 e5 chit8 e5 chhun-thiN, u7 chit8 jit8 thiN-khi3 hui-siong5 e5 ho2, i chiu7 koh lai5 ou5-piN beh koaN7 chui2.  I khoaN3-tioh8 ou5 e5 hit peng5 hiah-nih sui2 e5 hong-keng2, i chin ai3 ke3-khi3 hia thit-tho5, chong2-si7 bo5 chun5 thang ke3, m7-ku2 hut-jian5 i siuN7-tioh8 i e5 po2-poe3, chiu7-si7 hit kha chhiu2-chi2. Sou2-i2 i tui3 lak-te7-a2 lai7 theh8 chhut-lai5 koa3 ti7 to3-chhiu2 e5 be2 te7 ji7 chaiN2, kha tah8 loh8 chui2, hut-jian5 i chiu7 piN3-choe3 chit chiah chin sui2 e5 kim ah-a2, i chiu7 un5-un5-a2 siu5 kau3 ou5 e5 hit peng5.
Tng i teh-beh siu5 kau3 ou5 e5 hit peng5 e5 si5, ti7 ou5 e5 hit peng5 tu2-ho2 in hit kok e5 ong5-chu2 chhut-lai5 ti7 ou5-piN teh phah-lah8, u7 khoaN3-tioh8 chit8 chiah e5 kim ah-a2 ti7 ou5-tiong tit8-tit8 teh siu5 oa2-lai5, i chiu7 beng7-leng7 i e5 pou7-ha7 m7-thang ka7 i phah-si2, tioh8 oah8-oah8 ka7 i liah8 lai5, sou2-i2 in long2 bih-jip8 chhau2-lai7.
Iah piN3-choe3 kim ah-a2 e5 Hui7-hui7 long2 m7 chai, sou2-i2 iu5-goan5 siu5 kau3 ou5 e5 hit peng5, tng i peh-chiuN7 liok8-toe7, sui5-si5 piN3-choe3 chit8 e5 chin sui2 e5 cha-bou2 gin2-na2.  Sou2-i2 bih ti7 chhau2-lai7 e5 ong5-chu2 kap i e5 pou7-ha7 long2 kiaN chit8-tio5. Ong5-chu2 khoaN3-tioh8 an2-ni, sui5-si5 chin u7 le2-sou3 kiaN5 lai5 Hui7-hui7 e5 bin7-cheng5, ka7 i kiaN5-le2.  Hui7-hui7 chit si5 iu5-goan5 kiaN chit8-tio5, siuN7 beh chau2, chong2-si7 khoaN3-tioh8 ong5-chu2 hiah-nih u7 le2-sou3, sou2-i2 i chiu7 bo5 chau2.  Hit si5 ong5-chu2 mng7 Hui7-hui7 kong2, “Li2 chai2-iuN7 oe7 piN3 kim ah-a2, ia7 oe7 piN3-choe3 lang5?”  
Hui7-hui7 chiu7 chiong i2-cheng5 sou2 tu2-tioh8 e5 tai7-chi3 long2 ka7 i kong2.  Ong5-chu2 thiaN liau2 chin hoaN-hi2, chai i si7 chit8 e5 chin koai e5 cha-bou2 gin2-na2, sou2-i2 i chiu7 ka7 Hui7-hui7 kong2, “Li2 si7 chit8-e5 chin koai koh u7 ho2 ti3-sek e5 cha-bou2 gin2-na2, li2 kin-a2-jit8 beh kap goa2 saN-kap lai5 ong5-kiong, goa2 beh chhoa7 li2 choe3 hu7-jin5-lang5, au7-lai5 goa2 choe3 ong5 e5 si5, li2 beh choe3 ong5-hou7 lai5 phang-chan7 goa2.” Hui7-hui7 ia7 chin hoaN-hi2, tui3 an2-ni in chiu7 ke3 chin khoai3-lok8 e5 seng-oah8.
（Lu2-soan Geh8-khan Te7 65 ki5, 1965 ni5 5 geh8)
</CL>
<HL>

真早以前，ti7英國e5北部一個小小e5城市，有一個生做真sui2 e5查某囡仔，名叫做惠惠，因為in媽媽kap爸爸真早就過身，所以伊hou7一個生理人拾去飼，iah因為這對生理人e5夫婦家己猶原有後生kap查某子，所以將這個惠惠看做親像倩工--e5，較艱苦e5代誌攏hou7伊做。伊著洗衫、煮飯、掃塗腳… 一日到暗攏真無閒。
Bat一擺，ti7一個真寒e5冬天e5 早起時，外面落真大e5雪，路也攏去hou7雪kham3-kham3--去，樹仔e5樹枝也攏hou7雪teh到逐枝攏chhih-chhih，風也透到hu7-hu7叫，thang講非常e5寒。惠惠e5 養母真早就起來，去叫惠惠起床，koh吩咐伊著去外面e5湖上水轉來hiaN5燒水thang hou7伊洗面，也著煮飯、洗衫。
所以惠惠就peh--起-來，趕緊穿伊e5大衣，戴皮帽，穿鞋，手koaN7 poah8桶就出去。
當伊行到伊逐日teh上水 e5湖邊e5時，湖內e5水攏已經結做冰lah，所以伊就將所帶來e5鐵板kiah8出來，tok一空thang he7 poah8桶落去。伊就用poah8桶下落去，上一桶滿滿，iah tu2 ti7伊beh koaN7起-來e5時，伊e5 腳所踏e5 hit塊冰忽然煞破去，惠惠自an2-ni就跋落去hit個真深e5湖。伊直直teh喝救人，總是攏無人來救伊。當伊teh-beh沉落水底e5時，伊e5手烏白poe2，忽然m7知去poe2著甚物，若親像有一個門隨時開lah，tui3內面有一陣e5大風將伊絞入去，iah hit個門家己koh關起來。
惠惠hou7風絞入去了後，目珠一下peh開，伊著一驚，因為伊所入去e5所在是一間非常sui2 e5海底皇宮，ti7 hit內面有真濟宮女teh跳舞，也有真sui2 e5音樂teh演奏，伊一步一步行倚去。當伊行到一個窗仔前，忽然ti7伊e5正爿有一個白頭毛，白嘴鬚e5老人行倚來，ka7伊講，「查某囡仔，你thai2會來chia？」
伊應hit個老人講，「我來上水，因為無細膩煞跋落ti7這個湖內」。
Hit個老人koh問伊講，「你上水beh做甚物？」
應講，「Beh hiaN5 燒水hou7阮媽媽洗面，也beh煮飯洗衫」。
這個老人聽了，知伊是一個有孝e5 查某囡仔，就ka7伊講，「你這個乖koh sui2 e5查某囡仔，阮這個所在m7是人隨便會當來e5，所以見若入來e5人阮攏beh 送伊一項e5寶貝。今我beh送你一kha金手指。你見若掛ti7倒手e5尾第二指，iah腳踏著水e5 時，你會變做一隻e5金鴨仔；iah 你變做金鴨仔以後，想beh 變做人e5時，你腳踏著陸地就隨時koh變做人」。惠惠得著這個寶貝以後，ka7 hit個老人深深說多謝。
Hit個老人ka7伊講，「你e5目珠khoeh-khoeh」。
惠惠目珠就khoeh-khoeh，手亦koh koaN7 poah8桶，hit個老人算1、2、3了後，惠惠e5身軀若親像變做一枝真輕e5 雞毛，tui3內面飛--出來。當惠惠目珠koh thi2金e5 時，伊已經企ti7湖邊，所以伊就趕緊用poah8桶koaN7水轉去thang洗衫、煮飯，koh hiaN5燒水hou7伊e5 媽媽爸爸洗面。
到隔年e5一個春天，有一日天氣非常e5好，伊就koh來湖邊beh koaN7水。伊看著湖e5 hit爿hiah-nih sui2 e5 風景，伊真愛過去hia thit-tho5，總是無船thang過，m7-ku2忽然伊想著伊 e5寶貝，就是hit kha手指。所以伊tui3 lak袋仔內提出來掛ti7倒手e5尾第二指，腳踏落水，忽然伊就變做一隻真sui2 e5金鴨仔，伊就勻勻仔泅到湖e5 hit爿。
當伊teh-beh 泅到湖e5 hit爿e5時，ti7 湖e5 hit 爿tu2好in hit國e5王子出來ti7湖邊teh扑獵，有看著這隻e5金鴨仔ti7湖中直直teh泅倚來，伊就命令伊e5部下m7-thang ka7伊扑死，著活活ka7伊掠來，所以in攏bih入草內。
Iah變做金鴨仔e5惠惠攏m7知，所以猶原泅到湖e5 hit爿，當伊peh上陸地，隨時變做一個真sui2 e5查某囡仔。所以bih ti7 草內e5王子kap伊e5部下攏驚一tio5。王子看著an2-ni，隨時真有禮數行來惠惠e5面前ka7伊行禮。惠惠這時猶原驚一tio5，想beh走，總是看著王子hiah-nih有禮數，所以伊就無走。Hit時王子問惠惠講，「你chai2-iuN7會變金鴨仔，也會變做人？」
惠惠就將以前所tu2著e5代誌攏ka7伊講。王子聽了真歡喜，知伊是一個真乖的查某囡仔，所以伊就ka7惠惠講，「你是一個真乖koh有好智識e5 查某囡仔，你今仔日beh kap我相kap來王宮，我beh娶你做婦人人，後來我做王e5時，你beh做王后來幫贊我。」惠惠也真歡喜，tui3 an2-ni in就過真快樂e5生活。
（女宣月刊第65期，1965年5月）
</HL>