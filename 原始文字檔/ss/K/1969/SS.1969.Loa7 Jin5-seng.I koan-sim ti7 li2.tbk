<CL>
  Beh am3 lah, goa2 ti7 thak8-chheh-thiaN teh thak8-chheh, hut-jian5 bok8-su-niu5 tui3 goa7-bin7 jip8-lai5, ka7 goa2 kong2, i to3-lai5 lah; soa3 kong2 i kin-a2-jit8 ti7 Chiong-hoa3 I-koan2 khau2 tu2-tioh8 Chhui3-ha5. Goa2 mng7 i kong2, si7 to3 chit8 e5 Chhui3-ha5. I in3 kong2, si7 tiam3-ti7 Sui7-lok8 hit e5. I koaN2-kin2 beh khi3 chu2 e5-hng tng3, chiu7 cho3 i oat-khi3 chau3-kha. 
  Goa2 e5 sim chin kin2, liam5-piN siuN7 tioh8 goa2 20 ni5 cheng5 khi3 jim7 in e5 kau3-hoe7 Liong5-chui2 tong-si5 e5 cheng5-heng5. Hit-si5 Chhui3-ha5 iok 32,3 he3, tng Liong5-chui2 Kau3-hoe7 e5 chip-su7, hoaN7 kau3-hoe7 e5 koe3-ke3, siong5-siong5 theh8 chiN5 lai5 hou7 goa2, siong5 kap goan2 che7 han5-tam5 ke3-khi3 e5 su7, sou2-i2 goa2 kap goa2 e5 hu7-jin5-lang5 long2 kap i chin chhin-bit8, i ia7 chin jiat8-sim hok8-sai7 Chu2. 
  Lun7 kau3 chit e5 chi2-be7 u7 kau3 phaiN2-mia7, i e5 lau7-bu2 chiu2-koaN2, chiu2 i kap chit8 e5 sio2-ti7. Lau7-bu2 choe3 tiuN2-lo2, lang5 long2 kio3 i “Ia5-sou Han2--ah”, Han2 koaN teh boe7 te5-khou, na2 boe7 na2 thoan5 Ia5-sou, tek8-piat8 te7 7 jit8 bo5 boe7 choan-siu2 le2-pai3, sun5 hoe7-iu2 thoan5 Ia5-sou, sou2-i2 hit toe7-hng e5 gin2-na2 na7 tu2-tioh8 i chiu7 liam7“6 jit8 boe7 te5-khou, 7 jit8 thoan5 Ia5-sou”, tui3 an2-ni Ia5-sou Han2--ah e5 mia5 soa3 tiau5 leh. Siong7-te3 siuN2-su3 i m7-na7 u7 iong2-kiaN7 e5 kha thang lok8-lok8 kiaN5 boe7 te5-khou. koh hou7 i oe7-hiau2 ka7 lang5 choe3 san2-po5. Tui3 kui2 chap8 ni5 cheng5 i chiu7 kam2-kak u7 chit e5 su-iau3, chiu7 hou7 i e5 cha-bou2-kiaN2 khi3 thak8 san2-po5 (助產士), khiam7-tng5 neh-tou7 lai5 poe5-iuN2 chit e5 cha-bou2-kiaN2 kau3 seng5-kong. Chhui3-ha5 20 thong2 he3, li7 chit ni5 30 thong2 ni5 tui3 san2-po5 hak8-hau7 pit-giap8, ti7 in Liong5-chui2 koe-a2 thang kong2 chin ho2 mia5, siN choe3 sui2, leng2-li7 koh ho2 lu2-tek, sui-bong2 ka-teng5 bo5 ho2-giah8, iau2-ku2 mui5-lang5 sio khok8-thau5. Au7-lai5 ke3 hou7 Sui7-lok8 koe-a2 e5 Tan5 I-hak8-su7, thong koe-a2 long2 oe7 han2 khi2-lai5, che u7 choe7-choe7 goan5-in: (1) Chhui3-ha5 si7 san3-hiong-ke chhut-sin koh lau7-pe7 cha2 ke3-sin, beh thai3 oe7 kham-tit phit-phoe3 Tan5 ka in oe7 tit ke3, in si7 Jit8-pun2 Tang-kiaN “Jit8-pun2 I-kho tai7-hak8” khi2-kho-pou7 chhut-sin e5 khi2-kho i-hak8-su7. (2)Tan5 Hak8-su7 in tau u7 kui2-na7 e5 hiaN-ti7 be7 pun-khui, toa7 ka-chok8, bo5 sin3 Chu2, tai7-ke hoan2-tui3 chhoa7 hit-ho7 loh8-kau3-po5, koh mng5-hong bo5 tui3. Na7-si7 chit e5 chhin-su7 an2-choaN2 oe7 seng5? goan5-in(1) Tan5 Sian-siN ti7 Jit8-pun2 u7 teh kiu5-to7, siong5 ti7 kau3-hoe7 chhut-jip8, u7 liau2-kai2 Ki-tok-kau3; koh Chhui3-ha5 e5 lau7-bu2 jiat8-sim siuN7 ke kiu3 chit8 e5 lang5. (2) Tan5 Sian-siN bo5 iau3-kin2 mng5-hong, ke3-chng, i tiong7 sit8-che3, lu2-chu2 gau5, sui2, leng2-li7, ho2 phin2-heng7, chu7 an2-ni chiu7 ka7 i sang3-tiaN7 chhoa7 ke3-mng5. 
  Ah! Hok-khi3 ah! Chhui3-ha5 Sio2-chia2 lang5 long2 kong2 si7 “phaN3-chhek thiau3 jip8 chhng”. Kho2-sioh ho2-keng2 bo5 ku2, chhin-chhiuN7 “Goat8 ha7 bi2-jin5”, soat-peh8 e5 beng5-hoa, tng oa2 poaN3-mi5 seng7-khui, siap-si5-kan chit8-bak8-nih chiu7 tiau-sia7. Chhui3-ha5 Sio2-chia2 chhut-si3 ti7 san3-hiong ke, cha2 chiu7 keng-ke3 kou-ji5 e5 seng-oah8, sit-loh8 lau7-pe7, tui3 koaN2-hu7 e5 lau7-bu2 lai5 poe5-iuN2, kui2-hun u7 khah chu7-pi-kam2. Ka-chai3 tiong7-hu chin the2-thiap, m7-ku2 bi2-tiong u7 chit8 hang7 put-chiok, chiu7-si7 Tan5 Sian-siN m7-kaN2 kong-jian5 sin3 Chu2, goan5-in si7 thong Sui7-lok8 koe-a2 bo5 poaN3 e5 sin3 Ia5-sou jip8-kau3, koh hiaN-ti7 chhin-chiaN5 gou7-chap8, ti-ki2 e5 peng5-iu2 tai7-ke to ki-chhi3 leng2-chhio3, kong2 i kiaN-bou2 chiah te3 in bou2 khi3 chiah8-kau3, sou2-i2 khi2-thau5 kap Chhui3-ha5 Sio2-chia2 choe3-tin7 khi3 Liong5-chui2 le2-pai3 nng7-pai2-a2 chiu7 pang3-soah khi3 lah. Tong-si5 Sui7-lok8 bo5 pai3-tng5, long2 tioh8 lai5 Liong5-chui2, saN-li7 iok tai5-li2 6 li2 lian5-lou7, beh che7 he2-chhia bo5 li7-pian7, in chhu3 khi2-kho i-iN7 kiaN5 kau3 Sui7-lok8 chhia-cham7, koh Liong5-chui2 chhia-cham7 kiaN5 kau3 le2-pai3-tng5 2 cham7 hap8 choe3-he2 iok tai5-li2 3 li2 lou7. SaN-chap8 goa7 ni5-cheng5 kong-kiong7 khi3-chhia bo5 chiah li7-pian7, sou2-i2 Chhui3-ha5 Sio2-chia2 na7 beh to3-lai5 le2-pai3, khioh-khi2-kha eng7 kiaN5--e5 khah khoai3, Tan5 Sian-siN beh te3 i an2-ni kiaN5 bo5 koan3, chiu7 na2 pang3 leng2 khi3. 
  Keh-ni5 siN thau5-chiuN7-a2 si7 ta-pou--e5, lang5 e5 ki-chhi3 khoaN3-khin chiu7 khah chio2. An2-ni Siong7-te3 un-tian2 thau5-be2 ke3 7 ni5 siN 3 e5 hau7-siN, toa7 e5 ho7 choe3 Eng-tiat8, te7-ji7 e5 ho7 choe3 Eng-lam5, te7-saN e5 ho7 choe3 Eng-beng5. Sian-siN ai3 chit8 e5 cha-bou2-kiaN2, ia7 thang tau3 io sio2-ti7-a2, Sian-siN-niu5 ai3 pun sin3 Chu2 e5, ng3-bang7 kap i khah tang5-sim, ko2-jian5 chiu7 tui3 Tai5-tiong ti7 jiat8-sim sin3 Chu2 e5 ka-teng5 pun chit8 e5 cha-bou2 gin2-na2 mia5 Siok-kheng lai5 choe3 cha-bou2-kiaN2, pun lai5 e5 si5 tu2 11,2 he3 lah, sian-siN-niu5 Chhui3-ha5 chin thiaN3 i, hou7 i chiap-soa3 thak8 Kong-hak8-hau7 (國民學校), au7-lai5 pit-giap8, kho2 jip8 chhou-tiong. An2-ni chit8-ke 6 e5, koh toa7-peh sio2-chek khiN5-khiN5 teh choe3, i-iN7 lai7 ge5-khi2 ti7-liau5-chhng5 kui2-na7 tiuN, long7-long7-kun2 teh choe3. Thou2-oe7 kong2,“Tng ang5, tng chheng3”, hiaN-ti7-a2 eng7 Chhui3-ha5 chi2-be7 e5 tiong7-hu choe3 tiong-sim khiN5 teh choe3. Tai7-ke siong-an bo5 su7, toa7-m2 kio3 i ji7-chim2, soe3-chim2-a2 kio3 i ji7-m2, tai7-ke chhio3 gi7-gi7, chhu3-piN lin5-iu7 tai7-ke sian-siN-niu5 tng5, sian-siN-niu5 te2,si7 ni5 peh choeh le2-mih8 lang5 saN-chiN sang3. ChiN5 u7, se3 u7, kiaN2 u7, seng-li2 tng ong7. Tan7-si7 siok8-gu2 kong2, “ThiN u7 put-chhek e5 hong-hun5, lang5 u7 tan3-sek e5 chai-ho7, piN5-toe7 khi2 hong-pho, hou7 tui3 thiN-thang phoah loh8-lai5”. Chhui3-ha5 28,9 he3, Eng-beng5 chiah 1 he3 goa7, Tan5 Sian-siN jiam2-tioh8 kip-cheng3 2,3 jit8 e5 tiong-kan chit8-piN7 put-khi2, kap se3-kan, bou2 kiaN2, chhin-chhek eng2-oan2 saN-si5 choe3 i khi3. Chhui3-ha5 tui3 si2 khau3 ke3-lai5, pang3 4 e5 kiaN2, ka-ki7 iau2 siau3-lian5, si3-piN bo5 chit8-oa2, ia7 bo5 chit8 e5 sin3 Chu2 e5 lang5 thang an-ui3, kiaN2 siong7 toa7 e5 6 he3, koh lai5 4 he3, soa3-be2-a2 2 he3, ki5-sit8 1 he3 goa7. Sit8-chai7 ai3-khau3 bo5 bak8-sai2, kui-e5-lang5 long2 geng5 loh8-khi3, boe7 chiah8, kui-sin nng2 so5-so5. I ka-ki7 khau3,kiaN2 chit8 e5 chiah toa7, chit8 e5 hiah toa7,long2 khiN5-khiN5 lam2-lam2 choe3 chit8-tui,lian5 pun e5 cha-bou2-kiaN2 ia7 khau3. Peng5-si5 Siok-kheng chin iu2-hau3, chin thiaN-chhui3, chin gau5 thak8-chheh, ho2 phin2-heng7, gau5 tau3 io sio2-ti7, hou7 Chhui3-ha5 thiaN3 jip8 sim, an2-ni 5 e5 bu2-a2 kiaN2 pang5-keng-mng5 koaiN teh khau3, u7 si5 soa3 boe7-ki3-tit chu2-png7, chin-chiaN3 bak8-sai2 chun2 png7 thun, u7 si5 khun3 cheng-sin5,bak8-sai2 lau5 kau3 chim2-thau5 tam5 lok-lok. Jin5-cheng5 na2 choa2 tiuN-tiuN poh8,se3-su7 na2 kiaN5-ki5 kiok8-kiok8 sin, cha-hng hou7 lang5 ngia5-ngia5 chhiaN2-chhiaN2 e5 sian-siN-niu5, hut-jian5 pian3 koaN2-hu7, u7 e5 tong5-cheng5, u7 e5 bih-chhui3, tong5-cheng5 e5 chio2, thi2-chhio3 ki-chhi3 e5 khah choe7. Chit8-si5 Chhui3-ha5 oan2-jian5 tui3 soaN-teng2 hou7 lang5 chhia loh8 chhim-ian, m7-chai ju5-ho5 si7 ho2, ou-am3 thiN-toe7. 
  Chhui3-ha5 tui3 ho2-keng2 jit8-kng phou2-chio3 e5 soaN-chiam, hut-jian5 siak loh8-khi3 ban7-tng7 e5 chhim-ian e5 chit8-e5 siau3-hu7, sit8-chai7 long2 ou-am3 thiN-toe7, si3-bin7 khoaN3 bo5 lou7, jin5-bong5 ka-san3, lang5 bo5-khi3 lah, Tan5-ka soaN3-khi3 lah, thou2-oe7 siok8-gu2 kong2-khi2 u7-iaN2,“Jit8-thau5 chhiah iaN7-iaN7, sui5 lang5 kou3 siN3-mia7”, tai7-lan7 lim5-thau5 kok chu7-hui. TaN tiong-sim jin5 but8 bo5-khi3 lah, han7 chit8 geh8-jit8 lai7 tioh8 kiau2-heng5 khai-giap8 chip-chiau3,Tan5 khi2-kho chi2 ho2 koaiN-mng5 tai7-kiat. Tng ang5, tng chheng3, seng-li2 long7-long7 kun2, ti7-liau5-chhng5 kui2-na7 tiuN, sim2-mih8 lang5 m7-chai Sui7-lok8 Tan5 khi2-kho. Hut-jian5 tioh8 koaiN-tiam3, koh tioh8 kiau2 pai5. Ah! khi3-se3 it lok8 chhian tiong7, thi5 chhio3 kai hui, chin-chiaN3 si7 beh choaN2-iuN7 kong2? Toa7-hiaN tah8 toa7-sun, ke-he2 choe3 4 hun7 pun, Chhui3-ha5 pun 1 hun7, kui2 hun chhan5 koh chit8-kham2 tiam3, chhan5 pak8 lang5 choh, siu m7-chiaN5-mih8, chit8-kham2 tiam3, tiam3-khau2 soe3 lang5 khui pou3-tiam3, au7-bin7 bo2-a2-kiaN2 ka-ki7 toa3. Chou7-san2-su7 in-ui7 loe2-chi3 bo5 ai3 chhut-khi3 kiN3 lang5, koh gin2-na2 soe3-han3 tiN5 leh, soa3 pang3 hoe3-hoe3. Chiong an2-ni beh tou7 5 e5 bo2-kiaN2, keng-che3 sit8-chai7 u7 kau3 kan-khou2. 
  Cheng-sin5-siong7 leh, koh khah chham2! Cheng3-lang5 kong-kek na2 ban7-chiN3 chhoan-sim; Cha-hng e5 toa7-peh, sio2-chek, toa7-m2, sio2-chim2, kou, i5, ku7, kim7, chhin-chiaN5 gou7-chap8, chhu3-piN peng5-iu2, sio tu2-thau5, bin7 oat8 tui3 piN-a2, u7 e5 bih-chhui3, u7 e5 leng2-chhio3, u7 e5 ki-chhi3. Chiau3 in e5 i3-su3, kin-a2-jit8 Tan5-ka oe7 tu2-tioh8 chit e5 chai-e7, long2 si7 tui3 Chhui3-ha5, i si7 soah-chhiN, loh8-kau3 po5-a2, toa3 ka-to-peng5, thih sau3-chhiu2, bu2 chiu2-koaN2, u7 cheng2-thoan5, taN i ia7 soah-si2 ang, thih sau3-chhiu2 Tan5-ka kin-a2-jit8 hou7 i sau3 chit8-e7 saN hun gou7 lih8. Ang5-un7 long2 loh8 soe lah, it-chhe3 e5 choe7 long2 kui hou7 i. Chhui3-ha5 chi2-u7 tiam7-tiam7 boe7-hiau2 hun-sou3, ia7 bo5 tang3 hun-sou3 khi2; sou2-i2 siong5-siong5 koaiN ti7 lai7-bin7 hau2, chin bo5 ai3 chhut-lai5, bo5 ai3 kiN3-lang5, bo5 ai3 kong2-oe7, chin-chiaN3 si7 kiah8-thau5 m7-khi2. Chit8-si5 soa3 giau5-gi5 chu7-soe3 tui3 jiat8-sim e5 lau7-bu2 sou2 chiap-siu7 e5 Siong7-te3. Kiam2 u7-iaN2 u7 Siong7-te3? Siong7-te3 kiam2 u7-iaN2 tak8 sou2-chai7 ti7-teh? Kiam2 u7-iaN2 chi3-kong, chi3-gi7, ia7-si7 chu5-pi lin5-bin2 e5 Siong7-te3? Na2 siuN7 na2 giau5-gi5, na7 u7-iaN2 u7 Siong7-te3, I thai3 bo5 khoaN3-kou3 goa2? I thai3 hou7 goa2 tu2-tioh8 an2-ni? Goa2 hoan7-tioh8 sim2-mih8? Na2 siuN7 na2 giau5-gi5, kiam2 u7-iaN2 si7 bu5 sou2 put ti, choan5-leng5 e5 ThiN-pe7? Na2 u7-iaN2 goa2 ti7 chia kou-chiau2 jip8 long5-kun5, Mou5-kui2 theng2-ui chhin-chhiuN7 hau2-sai beh thun-chiah8, goa2 mi5-jit8 ai-khau3 kiu5-kio3 I e5 mia5, I na2 m7-chai, Chu2 Ia5-sou kong2 I si7 Kiu3-chu2, Siong7-te3 kong2 si7 ThiN-pe7, kau3 si5 long2 m7-bat li2, an2-ni koh keng3-pai3 kiam2 u7 li7-ek? 
  Sim siong5-siong5 chat8-chat8 chin loe2-chi3, peng5-si5 tiaN7 teh gim5 e5 Seng3-si, i chit-tiap8 thak8 m7-bat, ia7 bo5 i3-su3 ai3 koh gim5. 
  Chhin-chhiuN7 Seng3-si kong2:
  ThiN-pe7 goa2 chai it-seng kong-im,<BR>  Si7 Li2 ui7 goa2 an-pai5, <BR>  Sou2-i2 chiong-lai5 sui u7 hoan2-hok, <BR>  Goa2 goan7 chiau3 Chu2 sou2 ai3, <BR>  TaN kiu5 ThiN-pe7 hian7-si5 chan7 goa2, <BR>  Choan-bu7 hok8-sai7 keng3-pai3.
  Chit chat si i chit8-si5 thak8 bo5? 
  1.Siong7-te3 na7-si7 ThiN-pe7, goa2 chu7 soe3 chiu7 keng3-pai3, lau7-bu2 si7 jiat8-sim e5 tiuN2-lo2, mi5-jit8 teh thoan5 to7-li2, goa2 ke3-lai5 se3-siok8 tiong, m7-tioh8 hou7 goa2 toa7 hoat-tian2 thang eng5-kng Siong7-te3 e5 mia5. An2-chaiN2-iuN7 ka7 goa2 an-pai5 siau3-lian5 tioh8 chiu2-koaN2, kong2 si7, “Si7 Li2 ui7 goa2 an-pai5,” i ka-ki7 siuN7 goa2 u7 sim2-mih8 tek-choe7 Siong7-te3 kau3 hiah thiam2, tioh8 hou7 Siong7-te3 an-pai5 an2-ni? 
  2. “Sou2-i2 chiong-lai5 sui u7 hoan2-hok, goa2 goan7 chiau3 Chu2 sou2 ai3”. I ka-ki7 siuN7 si7 chap8-ji7-ban7 hun e5 bo5-tit ta-oa5, sim-koaN chin m7-goan7 sun7-hok8, chin bai5-oan3 mia7 phaiN2, Siong7-te3 e5 lin5-bin2 ti7 to2-ui7? chin m7-goan7. 
  3. “TaN kiu5 Siong7-te3 hian7-si5 chan7 goa2, choan-bu7 hok8-sai7 keng3-pai3.” Chai7 i teh siuN7, goa2 hian7-si5 sim loan7-chhau-chhau si3-bin7 khoaN3 bo5 lou7, thau5-cheng5 u7 moa2-moa2 e5 khou2-lan7 chhi3-lian7, goa2 beh an2-choaN2 lai5 thoa chit 4 e5 kiaN2, tou7 ke3 chit e5 khou2-hai2, chhiaN5 hou7 in chiaN5-lang5? Goa2 iau2 u7 sim thang kap li2“choan-bu7 hok8-sai7 keng3-pai3”. Chai7 i siuN7 che si7 sun7-keng2 e5 lang5 teh kong2 e5 liang5-hong-oe7. 
  Se3-kan chin hian7-sit8, i iau2 siau3-lian5 chit-pai2 i tu2-tioh8 lah, siok8-gu2 kong2,“Hu3 chia2 chhim-san iu2 oan2-chhin, san3 lang5 lou7-piN bu5 kun7-jin5”. Koh kong2, “Kim2 siong7 chai3 thiam hoa, soat tiong put sang3 than3”. Sit8-chai7 si7 an2-ni, ho2-giah8 lang5 toa3 ti7 chhim-soaN to u7 chhin-chhek, san3-hiong lang5 ti7 lou7-piN to bo5 lang5 beh kun7-oa2. Kim2-tiu5 to chu7-te2 sui2 lah,chiah koh ka7 i an kim-hoe, san3-lang5 ti7 sng-seh tiong teh koaN5 ia7 bo5 lang5 beh sang3 he2-thoaN3, che si7 se3-kan e5 peng5-siong5. 
  I kam2-kak “Se3-kan jin5-cheng5 leng2-loan2 bu5 siong5”, it-hoat loe2-chi3. chit-si5 soa3 bo5 ai3 khi3 le2-pai3, long2 tu pun e5 cha-bou2-kiaN2 Siok-kheng khi3 le2-pai3, thang soa3 kap goa7-ke e5 siN-bo2 lian5-lok8, Siok-kheng na7 lai5 le2-pai3, goa7-ma2 chiu7 mng7, “A-bu2 thai3 bo5 lai5?” Siok-kheng chong2-si7 in3 kong2,“Goan2 a-bu2 kong2 bo5-eng5”, m7 chiu7 kong2, “Thau5-khak thiaN3”, “Gin2-na2 bo5 koai”, chiok-choe7 li2-iu5 thang the. Chong2 kong2 kian3-siau3 bo5 ai3 kiN3 lang5 e5 bin7, ia7 soa3 bo5 ai3 kiN3 Siong7-te3 e5 bin7. An2-ni leng5-seng3 na2 tui7-loh8, u7 peng5-an bo5? Bo5, na2 bo5 peng5-an, sim na2 kan-khou2. Hit-si5 Chhui3-ha5 siong5 thou2-khui3, taN goa2 tau3-te2 tioh8 chaiN2-iuN7? 
  U7 chit8 le2-pai3 Siok-kheng khi3 le2-pai3, hit si5 i to Kok-bin5 hak8-hau7 5,6 lian5 lah, thiaN to7-li2 thiaN u7. Tng2-khi3 hit mi5 ka7 in ma-ma kong2, “Ma-mah, lang5 bok8-su kong2, Lou7 si7 lang5 kiaN5 chhut-lai5 e5, lang5 na7 tiaN7 tiam7-tiam7 khia7 m7 kiaN5-khi3, thau5-cheng5 eng2-oan2 to bo5 lou7. Lang5 na7 sin3 Siong7-te3 e5 eng3-un2, thiaN-than3 I e5 oe7 ho2-taN2 chin3-cheng5, sui-jian5 au7-bin7 u7 tui-peng, thau5-cheng5 u7 toa7-hai2 chah8 tiau5 leh, lan2 kha na7 kaN2 tah8 loh8-khi3, chui2 ia7 beh ui7 lan2 pun-khui. Lang5 e5 gi7-bu7 chi2-u7 “Sin3-than3, chin3-cheng5.” Ki5-u5 lan2 m7-bian2 khoa3-lu7 kong2, thau5-cheng5 lou7 ti7 to2-ui7? Siong7-te3 chu7-jian5 oe7 ui7 lan2 khui-lou7, ia7 oe7 soa3 hian3-chhut he2-thiau7 hun5-thiau7 ka7 lan2 chhoa7-lou7, m7-na7 an2-ni, lian5 lan2 chhu2-khi3 beh chiah8 sim2-mih8 beh lim sim2-mih8, I to7 soa3 ka7 lan2 kho2-lu7 ho2-ho2. Ia7 lan2 ia7 m7-bian2 hoan5-lo2 au7-bin7 oe7 tui-peng beh an2-choaN2? Siong7-te3 chu7-jian5 oe7 thoe3 lan2 cheng2-li2 kau3 chheng-chheng chho2-chho2, hou7 lan2 kau3 long2 bian2 hou7-kou3 e5 iu-bun7.” Chhui3-ha5 chit si5 thiaN liau2 chin kam2-kek, ia7 chin kian3-siau3, soa3 siuN7 kong2 goa2 chit8 si5 thai3-oe7 chiah loe2-chi3, chiah hou5-tou5. TaN goa2 tiaN7 koaiN-mng5, bu2-kiaN2 tiaN7 lam2 teh khau3 u7 siaN2 li7-ek. 
  Chiah siuN7 tioh8 chit8 ku3 oe7 kong2, “Jin5-seng si7 ui2-tai7 e5 tham3-hiam2, m7-thang hoe5-thau5, m7-thang ui7 ke3-khi3 liu5-loan5, ia7 m7-bian2 ui7 ke3-khi3 iu-siong. Mui2-jit8 chin7 kho2-leng5, chin7 sou2 u7 e5 lek8-liong7 lou2-lek8, beh lai5 e5 jit8-chi2 iau2 chin tng5 leh. Chi2-u7 tioh8 giah8-thau5 theng2-io lai5 chin3-cheng5. Giong2-bong7 Siong7-te3, khiN5-tiau5 Chu2 Ia5-sou, te3 I chau2. Chin3-cheng5, koh chin3-cheng5! Se3-kai3 tek-khak kong lan2 boe7 to2. 
  Tui3 hit si5 i to7 koh hun3-chi3 hok8 kau3 i e5 sin3-giong2, mui2 le2-pai3 koh khi3 le2-pai3. Si5-jit8 teh ke3 chin kin2, bak8-chit8-nih keng-ke3 kui2-na7 ni5. Toa7 hau7-siN Eng-tiat8 ia7 jip8 Kok-hau7, cha-bou2-kiaN2 ia7 kho2 jip8 Chhou-tiong. U7 chit8-jit8 Chhui3-ha5 khoaN3-tioh8 chiah e5 kiaN2 chit8 e5 chiah-toa7, chit8 e5 hiah-toa7, khoaN3 beh chhiaN5 kau3 sim2-mih8 si5 chiah oe7 chhin-chhiuN7 lang5, ia7 hiah e5 hak8-hui3 khoaN3 beh tui3 to2-ui7 lai5? Put-kak soa3 thou2 chit8 e5 toa7 khui3, koh siuN7 tioh8 in sian-siN, siuN7 kong2 i chit8 lang5 kin-na2-jit8 na7 ti7-teh, chit8 ke thoan5-thoan5-iN5, chhun-hong moa2-bin7. SiuN7 kau3 chia bak8-sai2 soa3 lau5 chhut-lai5. Hiah e5 kiaN2 khoaN3 ma-mah teh lau5 bak8-sai2, chin thian-chin oat-lai5 khiN5 ma-mah, Chhui3-ha5 chhiok-keng2 seng-cheng5 it-hoat siong-sim soa3 khau3 chhut-siaN, hiah e5 soe3-han3-e5 ia7 te3 i hau2. Na7-si7 toa7-han3--e5 Eng-tiat8 theh8 chhiu2-kun-a2 ka7 in ma-mah chhit bak8-sai2 soa3 kong2, “Ma-mah li2 tiaN7 kio3 goan2 m7-thang hau2, hoan7-su7 tioh8 pa-kiat, tioh8 thun-lun2 ki5-to2, li2 kong2 Chu2 Ia5-sou kap lan2 ti7-teh, lan2 m7-bian2 kiaN.Sui u7 toa7 hong toa7 eng2, Chu2 beh hoah hong kap eng2 hou7 i peng5-tiaN7. Chit pai2 lan2 e5 Chu2 si7 bo5 kap lan2 ti7-teh si7 bo5? Siong7-te3 siong5-chhiN2 kou3 lan2 kau3 long2 bo5 hai7, chit pai2 lan2 e5 Siong7-te3 si7 tuh-ku si7 bo5? Ma-mah, li2 thai2 bo5 ki5-to2, thai2 bo5 chiong lan2 e5 kan-khou2 su7 kau-tai7 I. In-ui7 I kiam2 m7-si7 koan-sim ti7 lan2, ma-mah li2 na7 koh hau2, goan2 m7 kap li2 ho2, in-ui7 goan2 oe7 hou7 lang5 chhio3.” Chhui3-ha5 thiaN chit e5 8 he3 kiaN2 kong2 an2-ni, sim toa7 kam2-tong7, chu7 an2-ni tui3 bin5-chhng5-to7 peh khi2-lai5, soa3 siuN7 ai3-chhio3. Ka-ki7 siuN7, goa2 thai3 oe7 chiah loan2-jiok8, siaN2-su7 sit-loh8 sin3-sim. Ki5-sit8 m7-na7 Chhui3-ha5, chiu7 li2, goa2 long2 si7 an2-ni. Siong5-siong5 ai3 eng7 ka-ki7 e5 ti3-sek lai5 siuN7 siuN choe7, ke3-ek8 siuN hng7 e5 tai7-chi3, soa3 chiong hiah e5 khoa3-lu7 lai5 khng3 ti7 sim-lai7 hoan5-lo2 lau5 bak8-sai2. M7-si7 kong2 bo5 ki5-to2, u7. U7 si5 ia7 bat ti7 ki5-to2-hoe7 chhiaN2 tai7-ke thoe3 i ki5-to2, m7-ku2 hit e5 hoan5-lo2 khoa3-lu7 iu5-goan5 khng3 ti7 sim-lai7. Bok8-su na7 mng7 kong2, “Bou2 lang5, li2 chiah-ku2 an2-choaN2? Sim u7 khah chheng a2 bo5?” In3 kong2, “Bok8-su, chha-put-to lah.”“Li2 kiam2 m7-si7 u7 siong5-siong5 ki5-to2?”“U7 lah! Ki5-to2 to hoan7 ki5-to2, hoan5-lo2 to hoan7 hoan5-lo2. Ki5-to2 chit8 si5 sim-koaN kek8 chheng, ki5-to2 liau2 khi2-lai5, iu5-goan5 ma7-si7 chiau3 ku7.” Chhui3-ha5 ia7 si7 an2-ni.
  Kau3 20 ni5 cheng5, Bok8-su lai5 chiuN7-jim7 in Liong5-chui2, i e5 sin3-giong2 toa7 chin3-pou7. I khi2-thau5 sou2 bat e5 ki5-to2,chiu7-si7 ng3 Siong7-te3 kiu5-tho2, khah bo5 siuN7 tioh8 ki5-to2 iau2 u7 pat8-mih8 e5 iau3-sou3. Ki5-sit8 ki5-to2 iau3-kin2 te7 it tioh8 o-lo2, kam2-sia7, koh u7 khiam-pi jin7-choe7. Iau2 u7 chiong lan2 e5 su7 ti7 Siong7-te3 e5 bin7-cheng5 tin5-sut8 khun2-tam5, chhin-chhiuN7 pe7-kiaN2 e5 chhin. Kap lan2 e5 Chu2 choe3 chi3-ho2 peng5-iu2 lai5 kau-poe5, ti7 I e5 po2-cho7 cheng5 kheng-sim thou3-lou7 lan2 e5 chin-cheng5. Siang7 soa3-be2 chiah si7 kiu5-tho2. Koh chit8 hang7, ki5-to2 e5 si5 m7-thang boe7 ki3-tit--e5, chiu7-si7 chiong it-chhe3 sia3 hou7 Chu2 kau-tai7 Chu2, m7-thang chiong bou2 pou7-hun7 lau5 teh, su-khia iap tiam3 au7-bin7, piau2-bin7 siong7 chiah lai5 ki5-to2. Ia7 ki5-to2 m7-si7 kan-ta kong2 hou7 Siong7-te3 thiaN, iau2-ku2 ia7 si7 ai3 thiam5-cheng7 thiaN khoaN3 Siong7-te3 ka7 li2 kong2 sim2-mih8. Ia7 chiau3 I ti7 ki5-to2 tiong sou2 chi2-si7 li2 e5 khi3 kiaN5, an2-ni li2 e5 ki5-to2 chiah u7 hau7. Ki5-to2 m7-si7 kio3 lang5 Siong7-te3 chiaN5 li2 e5 iok8-bong7, ki5-to2 si7 lang5 eng7 khian5-seng5 e5 sim lai5 chhe7-chhut, an-cheng7 lai5 thiaN tui3 bou2 kiaN7 su7 Siong7-te3 e5 chi2-i3 si7 chaiN2-iuN7? Ia7 goan7 Siong7-te3 e5 chi2-i3 tit-chiaN5, ia7 kiu5 I chan7 lan2 u7 khui3-lat8 thang seng5-sun7 I, ia7 hou7 lan2 u7 khui3-lat8 tau3 eng5-kng I. 
  Chhui3-ha5 tui3 beng5-pek8 chit e5 to7-li2 liau2-au7, i e5 jin5-seng toa7 pian3. I taN kam2-kak Siong7-te3 hou7 i chiu2-koaN2, chit 4 e5 kiaN2 si7 beh hou7 i ti7 se3-siok8 tiong lai5 eng5-kng Chu2 e5 mia5. Tek8-piat8 beh eng7 pah-poaN e5 kan-khou2 lai5 hun3-lian7 i kap i e5 soe3-kiaN2. SiuN7 kau3 chia, taN m7-si7 hoan5-lo2 iu-bun7 m7-goan7. si7 ai3 kam2-sia7. Tui3 hit si5 Chhui3-ha5 it-hoat jiat8-sim keng3-pai3 Siong7-te3. 
  Kho2-sioh Bok8-su jim7 Liong5-chui2 4 ni5 goa7 chiu7 choan2-jim7 khi3 pat8-ui7, au7-lai5 khah m7-chai i e5 siau-sit. ThiaN-kiN3 kong2 au7-lai5 i choe3 tiuN2-lo2, ia7 chiong i choe3 hoat-khi2-jin5 lai5 khai-thok chit8 keng kau3-hoe7 ti7 Sui7-lok8 tin3, ia7 ti7 bo5 ku2 e5 i2-cheng5 u7 sin pai3-tng5 e5 lok8-seng5 sek, Bok8-su-niu5 u7 khi3 hu3. Goan7 eng5-kng kui hou7 Siong7-te3. TaN bok8-su-niu5 kong2 kin-a2-jit8 u7 tu2-tioh8 Chhui3-ha5 ia7 kong2 u7 kap i tam5-khi2 choe3-kun7 ke-lai7 e5 su7. Bok8-su chin ai3 chai. KhoaN3 chit e5 phaiN2-mia7 e5 chi2-be7 tui3 i chin-sim kho3 Chu2, Chu2 chaiN2-iuN7 khoan2-thai7 i? 
  (Tai5-oan5 Kau3-hoe7 Kong-po3 te7 1045-1050 ho7, 1969 ni5 1-3 geh8) 
</CL>
<HL>

Beh暗lah，我ti7讀冊廳teh讀冊，忽然牧師娘tui3外面入來，ka7我講，伊倒來lah；續講伊今仔日ti7彰化醫館口tu2著翠霞。我問伊講，是to3一個翠霞。伊應講，是tiam3-ti7瑞鹿hit個。伊趕緊beh去煮e5昏頓，就做伊越去灶腳。 
我e5心真緊，liam5-piN想著我20年前去任in e5教會龍水當時e5情形。Hit時翠霞約32、3歲，當龍水教會e5執事，hoaN7教會e5會計，常常提錢來hou7我，常kap阮坐閒談過去e5事，所以我kap我e5婦人人攏kap伊真親蜜，伊也真熱心服事主。 
論到這個姊妹有夠歹命，伊e5老母守寡，守伊kap一個小弟。老母做長老，人攏叫伊「耶穌Han2--ah」，Han2官teh賣茶箍，那賣那傳耶穌，特別第7日無賣專守禮拜，巡會友傳耶穌，所以hit地方e5囡仔若tu2著伊就念「 6日賣茶箍，7日傳耶穌」，tui3 an2-ni耶穌Han2--ah e5名續tiau5 leh。上帝賞賜伊m7若有勇健e5腳thang lok8-lok8行賣茶箍。koh hou7伊會曉ka7人做產婆。Tui3幾十年前伊就感覺有這個需要，就hou7伊e5查某子去讀產婆（助產士），儉腸neh肚來培養這個查某子到成功。翠霞20 thong2 歲，離這年30 thong2年tui3產婆學校畢業，ti7 in龍水街仔thang講真好名，生做sui2，伶俐koh好女德，雖罔家庭無好額，iau2-ku2媒人相khok8頭。後來嫁hou7瑞鹿街仔e5陳醫學士，通街仔攏會喊起來，che有濟濟原因：（1）翠霞是散hiong家出身koh老父早過身，beh thai3會堪得匹配陳家in會得過，in是日本東京「日本醫科大學」齒科部出身e5齒科醫學士。（2）陳學士in兜有幾若e5兄弟be7分開，大家族，無信主，大家反對chhoa7 hit號落教婆，koh門風無對。但是這個親事an2-choaN2會成？原因（1）陳先生ti7日本有teh求道，常ti7教會出入，有了解基督教；koh翠霞e5老母熱心想加救一個人。（2）陳先生無要緊門風、嫁妝，伊重實際、女子gau5、sui2、伶俐、好品行，自an2-ni就ka7 伊送定娶過門。 
Ah！福氣ah！翠霞小姐人攏講是「冇粟跳入倉」。可惜好景無久，親像「月下美人」，雪白e5名花，當倚半暝盛開，siap時間一目nih就凋謝。翠霞小姐出世ti7散hiong家，早就經過孤兒e5生活，失落老父，tui3寡婦e5老母來培養，幾分有較自悲感。佳哉丈夫真體貼，m7-ku2美中有一項不足，就是陳先生m7敢公然信主，原因是通瑞鹿街仔無半e5信耶穌入教，koh兄弟親情五十，知己e5朋友大家都譏刺冷笑，講伊驚某chiah te3 in某去食教，所以起頭kap翠霞小姐做陣去龍水禮拜兩擺仔就放煞去lah。當時瑞鹿無拜堂，攏著來龍水，相離約台哩6哩連路，beh坐火車無利便，in厝齒科醫院行到瑞鹿車站，koh龍水車站行到禮拜堂2站合做伙約台哩3哩路。三十外年前公共汽車無chiah利便，所以翠霞小姐若beh倒來禮拜，拾起腳用行--e5較快，陳先生beh te3伊an2-ni行無慣，就那放冷去。 
隔年生頭上仔是查甫--e5，人e5譏刺看輕就較少。An2-ni上帝恩典頭尾過7年生3個後生，大e5號做英哲，第二e5 號做英男，第三e5號做英明。先生ai3一個查某子，也thang鬥io小弟仔，先生娘ai3分信主e5，向望kap伊較同心，果然就tui3台中ti7熱心信主e5家庭分一個查某囡仔名淑卿來做查某子，分來e5時tu2 11、2歲lah，先生娘翠霞真疼伊，hou7伊接續讀公學校（國民學校），後來畢業，考入初中。An2-ni一家6個，koh大伯小叔khiN5-khiN5 teh做，醫院內牙齒治療床幾若張，long7-long7滾teh做。土話講，「當紅，當chheng3」，兄弟仔用翠霞姊妹e5丈夫做中心khiN5 teh做。大家相安無事，大姆叫伊二嬸，細嬸仔叫伊二姆，大家笑gi7-gi7，厝邊鄰右大家先生娘長，先生娘短，是年八節禮物人相爭送。錢有、勢有、子有，生理當旺。但是俗語講，「天有不測e5風雲，人有旦夕e5 災禍，平地起風波，雨 tui3天窗潑落來」。翠霞28、9歲，英明chiah 1 歲外，陳先生染著急症2，3日e5中間一病不起，kap世間、某子、親戚永遠相辭做伊去。翠霞tui3死哭過來，放4個子，家己iau2少年，四邊無一倚，也無一個信主e5人thang安慰，子上大e5 6歲，koh來4歲，續尾仔2歲，其實1歲外。實在ai3哭無目屎，歸e5人攏凝落去，boe7食，歸身軟趖趖。伊家己哭，子一個chiah大，一個hiah大，攏khiN5- khiN5 lam2-lam2做一堆，連分e5查某子也哭。平時淑卿真有孝，真聽嘴，真gau5讀冊，好品行，gau5 鬥io小弟，hou7翠霞疼入心，an2-ni 5個母仔子房間門關teh哭，有時續boe7記得煮飯，真正目屎準飯吞，有時睏精神，目屎流到枕頭tam5-lok-lok。人情那紙張張薄，世事那行棋局局新，昨昏hou7人迎迎請請e5先生娘，忽然變寡婦，有e5同情，有e5 bih嘴，同情e5少，恥笑譏刺e5較濟。一時翠霞宛然tui3山頂hou7人chhia落深淵，m7知如何是好，烏暗天地。 
翠霞tui3好景日光普照e5山尖，忽然摔落去萬丈e5深淵e5一個少婦，實在攏烏暗天地，四面看無路，人亡家散，人無去lah，陳家散去lah，土話俗語講起有影，「日頭赤iaN7-iaN7，隨人顧性命」，大難臨頭各自飛。今中心人物無去lah，限一月日內著繳還開業執照，陳齒科只好關門大吉。當紅，當chheng3，生理long7-long7滾，治療床幾若張，甚物人m7知瑞鹿陳齒科。忽然著關店，koh著繳牌。Ah！氣勢一落千丈，啼笑皆非，真正是beh怎樣講？大兄tah8大孫，家伙做 4 份分，翠霞分1份，幾分田koh一kham2 店，田縛人作，收m7成物，一kham2店，店口稅人開布店，後面母仔子家己toa3。助產士因為餒志無ai3出去見人，koh囡仔細漢纏leh，續放廢廢。將an2-ni beh渡5個母子，經濟實在有夠艱苦。 
精神上leh，koh較慘！眾人攻擊那萬箭穿心；昨昏e5大伯、小叔、大姆、小嬸、姑、姨、舅、妗，親情五十，厝邊朋友，相tu2頭，面越tui3邊仔，有e5 bih嘴，有e5冷笑，有e5譏刺。照in e5意思，今仔日陳家會tu2著這個災禍，攏是tui3翠霞，伊是煞星，落教婆仔，帶鉸刀爿，鐵掃帚，母守寡，有種傳，今伊也煞死翁，鐵掃帚陳家今仔日hou7伊掃一下三分五裂。紅運攏落衰lah，一切e5罪攏歸hou7伊。翠霞只有恬恬boe7曉分訴，也無tang3分訴起；所以常常關ti7內面哮，真無愛出來，無愛見人，無愛講話，真正是kiah8頭m7起。一時續giau5疑自細tui3熱心e5老母所接受e5上帝。Kiam2有影有上帝？上帝kiam2有影逐所在ti7-teh？Kiam2有影至公、至義，也是慈悲憐憫e5上帝？那想那giau5疑，若有影有上帝，伊thai3無看顧我？伊thai3 hou7 我tu2著an2-ni？我犯著甚物？那想那giau5疑，kiam2有影是無所不知，全能e5天父？那有影我ti7 chia孤鳥入狼群，魔鬼逞威親像吼獅beh吞食，我暝日哀哭求叫伊e5名，伊那m7知，主耶穌講伊是救主，上帝講是天父，到時攏m7-bat你，an2-ni koh敬拜kiam2有利益？ 
心常常chat8-chat8真餒志，平時定teh吟e5聖詩，伊chit-tiap8讀m7-bat，也無意思ai3 koh吟。 
親像聖詩講：
天父我知一生光陰，<BR>是你為我安排，<BR>所以將來雖有反複，<BR>我願照主所ai3，<BR>今求天父現時贊我，<BR>專務服事敬拜。
這節詩伊一時讀無？ 
1、上帝若是天父，我自細就敬拜，老母是熱心e5長老，暝日teh傳道理，我過來世俗中，m7著hou7我大發展thang榮光上帝e5名。An2-chaiN2-iuN7 ka7我安排少年著守寡，講是，「是你為我安排，」伊家己想我有甚物得罪上帝到hiah thiam2，著 hou7上帝安排an2-ni？ 
2、「所以將來雖有反複，我願照主所ai3」。伊家己想是十二萬分e5無得ta-oa5，心肝真m7願順服，真埋怨命歹，上帝e5憐憫ti7 to2位？真m7願。 
3、「今求上帝現時贊我，專務服事敬拜。」在伊teh想，我現時心亂嘈嘈四面看無路，頭前有滿滿e5苦難試煉，我beh an2-choaN2來拖這4個子，渡過這個苦海，成hou7 in成人？我iau2有心thang kap你「專務服事敬拜」。在伊想che是順境e5人teh講e5涼風話。 
世間真現實，伊iau2少年這擺伊tu2著lah，俗語講，「富者深山有遠親，散人路邊無近人」。Koh講，「錦上再添花，雪中不送炭」。實在是an2-ni，好額人toa3 ti7深山都有親戚，散hiong人ti7路邊都無人beh近倚。錦綢都自底sui2 lah，chiah koh ka7伊安金花，散人ti7霜雪中teh寒也無人beh送火炭，che是世間e5平常。 
伊感覺「世間人情冷暖無常」，一發餒志。這時續無ai3去禮拜，攏tu分e5查某子淑卿去禮拜，thang續kap外家e5生母聯絡，淑卿若來禮拜，外媽就問，「阿母thai3無來？」淑卿總是應講，「阮阿母講無閒」，m7就講，「頭殼疼」，「囡仔無乖」，足濟理由thang推。總講見笑無愛見人e5面，也續無愛見上帝e5面。An2-ni靈性那墜落，有平安無？無，那無平安，心那艱苦。Hit時翠霞常吐氣，今我到底著怎樣？ 
有一禮拜淑卿去禮拜，hit時伊都國民學校5，6年lah，聽道理聽有。轉去hit暝ka7 in媽媽講，「媽媽，人牧師講，路是人行出來e5，人若定恬恬企m7行去，頭前永遠都無路。人若信上帝e5應允，聽趁伊e5話好膽進前，雖然後面有追兵，頭前有大海截tiau5 leh，咱腳若kaN2踏落去，水也beh為咱分開。人e5義務只有『信趁，進前。』其餘咱m7免掛慮講，頭前路ti7 to2位？上帝自然會為咱開路，也會續獻出火柱雲柱ka7咱chhoa7路，m7若an2-ni，連咱此去beh食甚物 beh lim甚物，伊就續ka7咱考慮好好。也咱也m7免煩惱後面會追兵beh an2-choaN2？上帝自然會替咱整理到清清楚楚，hou7咱到攏免後顧e5憂悶。」翠霞這時聽了真感激，也真見笑，續想講我一時thai3會chiah餒志，chiah糊塗。今我定關門，母子定lam2 teh哭有啥利益。 
Chiah想著一句話講，「人生是偉大e5探險，m7-thang回頭，m7-thang為過去留戀，也m7免為過去憂傷。每日盡可能，盡所有e5力量努力，beh來e5日子iau2真長leh。只有著giah8頭挺腰來進前。仰望上帝，khiN5-tiau5主耶穌，te3伊走。進前，koh進前！世界的確攻咱boe7倒。 
Tui3 hit時伊就koh奮志復到伊e5信仰，每禮拜koh去禮拜。時日teh過真緊，目一nih經過幾若年。大後生英哲也入國校，查某子也考入初中。有一日翠霞看著chiah e5子一個chiah大，一個hiah大，看beh成到甚物時chiah會親像人，也hiah e5學費看beh tui3 to2位來？不覺續吐一個大氣，koh想著in先生，想講伊一人今仔日若ti7-teh，一家團團圓，春風滿面。想到chia目屎續流出來。Hiah e5子看媽媽teh流目屎，真天真越來khiN5媽媽，翠霞觸景生前一發傷心續哭出聲，hiah e5 細漢e5也te3伊哮。若是大漢e5英哲提手巾仔ka7 in媽媽拭目屎續講，「媽媽你定叫阮m7-thang哮，凡事著巴結，著吞忍祈禱，你講主耶穌kap咱ti7-teh，咱m7免驚。雖有大風大湧，主beh喝風kap湧hou7伊平定。這擺咱e5主是無kap咱ti7-teh是無？上帝常醒顧咱到攏無害，這擺咱e5上帝是tuh-ku是無？媽媽，你thai2無祈禱，thai2無將咱e5艱苦事交代伊。因為伊kiam2 m7是關心ti7咱，媽媽你若koh哮，阮m7 kap你好，因為阮會hou7人笑。」翠霞聽這個8歲子講an2-ni，心大感動，自an2-ni tui3眠床道爬起來，續想愛笑。家己想，我thai3會chiah軟弱，啥事失落信心。其實m7若翠霞，就你，我攏是an2-ni。常常ai3用家己e5智識來想siuN濟，計劃siuN遠e5代誌，續將hiah e5掛慮來囥ti7心內煩惱流目屎。M7是講無祈禱，有。有時也bat ti7祈禱會請大家替伊祈禱，m7-ku2 hit個煩惱掛慮猶原囥ti7心內。牧師若問講，「某人，你chiah久an2-choaN2？心有較清抑無？」應講，「牧師，差不多lah！」「你kiam2 m7是有常常祈禱？」「有lah！祈禱都凡祈禱，煩惱都凡煩惱。祈禱一時心肝極清，祈禱了起來，猶原嘛是照舊。」翠霞也是an2-ni。 
到20年前，牧師來上任in龍水，伊e5信仰大進步。伊起頭所bat e5祈禱，就是向上帝求討，較無想著祈禱iau2有別物e5要素。其實祈禱要緊第一著o-lo2、感謝，koh有謙卑認罪。Iau2有將咱e5事ti7上帝e5面前陳述懇談，親像父子e5親。Kap咱e5主做至好朋友來交陪，ti7伊e5寶座前傾心透露咱e5真情。上續尾chiah是求討。Koh一項，祈禱e5時m7-thang boe7記得--e5，就是將一切赦hou7主交代主，m7-thang將某部份留teh，私khia iap tiam3後面，表面上chiah來祈禱。也祈禱m7是kan-ta講hou7上帝聽，iau2-ku2也是ai3恬靜聽看上帝ka7你講甚物。也照伊ti7祈禱中所指示你e5去行，an2-ni你e5祈禱才有效。祈禱m7是叫人上帝成你e5慾望，祈禱是人用虔誠e5心來chhe7出，安靜來聽tui3某件事上帝e5旨意是怎樣？也願上帝e5旨意得成，也求伊贊咱有氣力thang承順伊，也hou7咱有氣力鬥榮光伊。 
翠霞tui3明白這個道理了後，伊e5人生大變。伊今感覺上帝hou7伊守寡，這4個子是beh hou7伊ti7世俗中來榮光主e5名。特別beh用百般e5艱苦來訓練伊kap伊e5細子。想到chia，今m7是煩惱憂悶m7願。是ai3感謝。Tui3 hit時翠霞一發熱心敬拜上帝。 
可惜牧師任龍水4年外就轉任去別位，後來較m7知伊e5消息。聽見講後來伊做長老，也將伊做發起人來開拓一間教會ti7瑞鹿鎮，也ti7無久e5以前有新拜堂e5落成式，牧師娘有去赴。願榮光歸hou7上帝。今牧師娘講今仔日有tu2著翠霞也講有kap伊談起最近家內e5事。牧師真ai3知。看這個歹命e5姊妹tui3伊真心靠主，主怎樣款待伊？ 
(台灣教會公報第1045-1050號，1969年1-3月) 
</HL>