<CL>
Tiong-kok u7 chit8 e5 toa7 pou3-to7 ka, i kio3 choe3 Song3 Siong7-chiat. Song3 phok-su7 chin gau5 thak8 chheh, lau7-pe7 chiu7 hou7 i khi3 Bi2-kok liu5-hak8, i beh khi3 e5 si5, lian5 lou7-hui3 to bo5, chun5-phio3 si7 tui3 lang5 chioh chiN5 lai5 boe2 e5.
 I ti7 Bi2-kok seng5-chek ia7 chin ho2, siong5-siong5 kho2 te7-it mia5, tit-tioh8 chin choe7 chiong2-chng7, bun5-pin5 kap pit-giap8 cheng3-si, theh8-tioh8 hoa3-hak8 phok-su7, Pak-peng5 e5 tai7-hak8 chhiaN2 i tng2-lai5 choe3 kau3-siu7.  M7-ku2 ti7 i beh pit-giap8 e5 si5, Chu2 Ia5-sou ai3 i tng2-lai5 Tiong-kok thoan5-to7, kiu3 Tiong-kok lang5 e5 leng5-hun5, Song3 phok-su7 ia7 hoaN-hi2 tap-eng3.
 I che7 chun5 beh tng2-lai5 Tiong-kok e5 si5, i sim-lai7 siuN7 kong2, goa2 si7 beh tng2 khi3 goa2 e5 kok-ka thoan5 Ia5-sou e5 hok-im, goa2 na7 siong5-siong5 siuN7 ti7 Bi2-kok sou2 tit-tioh8 e5 eng5-kng kap chiong2-chng7, an2-ni goa2 it-teng7 boe7 choan5-sim ui7 Chu2 choe3 kang, sou2-i2 chiu7 theh8 Bi2-kok sou2 tit-tioh8 hiah e5  chiong2-chng7 kap cheng3-su hiat loh8 toa7-hai2.
 Lan2 e5 Chu2 Ia5-sou chiu7-si7 an2-ni, I ti7 soaN-teng2 tit-tioh8 hiah toa7 e5 eng5-kng, I bo5 iong5-un2 Pi2-tek tah liau5-a2 toa3 ti7 soaN teng2, iu5-goan5 loh8 soaN lai5 choe3 kang.
(“Ia5-sou e5 gian5-heng5”, 1969, iah8 49-50)
</CL>
<HL>

中國有一個大佈道家，伊叫做宋尚節。宋博士真gau5讀冊，老父就hou7伊去美國留學，伊beh去e5時，連路費都無，船票是tui3人借錢來買e5。
伊ti7美國成績也真好，常常考第一名，得著真濟獎狀、文憑kap畢業證書，提著化學博士，北平e5大學請伊轉來做教授。M7-ku2 ti7伊beh畢業e5時，主耶穌ai3伊轉來中國傳道，救中國人e5靈魂，宋博士也歡喜答應。
伊坐船beh轉來中國e5時，伊心內想講，我是beh轉去我e5國家傳耶穌e5福音，我若常常想ti7美國所得著e5榮光kap獎狀，an2-ni我一定boe7全心為主做工，所以就提美國所得著hiah e5獎狀kap證書hiat落大海。
咱e5主耶穌就是an2-ni，伊ti7山頂得著hiah大e5榮光，伊無容允彼得tah寮仔toa3 ti7山頂，猶原落山來做工。
(《耶穌e5言行》，1969，頁49-50)
</HL>