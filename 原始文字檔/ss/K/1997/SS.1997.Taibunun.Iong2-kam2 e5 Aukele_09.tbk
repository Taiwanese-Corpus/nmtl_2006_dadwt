<CL>
  Am3-mi5 e5 Khut (Cavern of Night) 
  Tng Aukele kah goeh8-niu5-so2 cho3-hoe2 tng2 lai5-kau3 chhu3--nih e5 si5, chit8-chun7 chit8-chun7 e5 khau3-siaN an3 tng5 chhu3-keng thoan5 koe3 lai5. 
  “Hou7 Goa2 seng jip8-khi3.” goeh8-niu5-so2 kong2. I kiaN5 koe3 hou7-teng7. Aukele, lang5 khia7 ti7 goa7-khau2 tan2, khoaN3-kiN3 moa2-bin7 choan5 si7 bak8-sai2 e5 Namaka chhut-lai5 geng5-chiap i, sui-jian5 pi-siong, m7-koh cheng-sin5 na2-chhiuN7 ma7-si7 chiaN5 ho2 e5 khoan2. 
  “Li2 khah e7 chiah ban7 chiah lai5, a-ma2!” I kong2:“Kam2-kong2 li2 long2 bo5 leh koan-sim goa2--a? Goa2 lang5 pi-siong tui3 li2 lai5 kong2 kam2 m7-si7 hiah-nih tiong7-iau3?” 
  Goeh8-niu5-so2 ian5-lou7 io5-thau5 ian5-lou7 kong2: “M7-si7 bo5 tiong7-iau3, Namaka --- si7 bo5 pit-iau3.” 
  Namaka e5 bak8-chiu piN3 kah hiong5-kai3-kai3, kai3 siu7-khi3 e5 khoan2; “Bo5 pit-iau3? Goa2 i2-keng sit-khi3 goa2 siong7 sim-ai3 e5 ang-sai3, Aukele!” 
  “Li2 chi2-si7 chiam7-si5 sit-khi3 i nia7-nia7.” goeh8-niu5-so2 kong2: “Lin2 a-ma2 i2-keng the3 li2 ka7 chhoe7 tng2-lai5--a!” I oat8-thau5 bin7 hiong3 hou7-teng7, iat8-chhiu2 kio3 Aukele jip8-lai5. Aukele kiaN5 jip8-lai5 chhu3--nih. 
  Namaka iong7 chong5--e5 chhiong an3 i, hoaN-hi2 kah bak8-sai2 lau5 bak8-sai2 tih: “Goa2-e5 ang-sai3! Li2 iu5-koh oah8 ti7 leh! Ah, lan2 sou2-u7 an3 thian-tong5 lai5 e5 chhin-chiaN5 i2-keng ti7 chia beh sang3 li2 chiuN7 soaN-thau5--neh!” 
  Aukele kan-sin5-a2 chhio3: “He3--a! Goa2 chai-iaN2! Goa2 hiam2-hiam2-a2 to7 bo5 mia7!” 
  Pi-siong piN3-chiaN5 hoaN-hi2. Jit8-thau5-sin5, hou7-sin5, kheng7, lui5-kong, sih-na3, kah chheN ang-bou2 long2 cho3-hoe2 teh kheng3-chiok Aukele tng2-lai5, kan-taN goeh8-niu5-so2 tiam7-tiam7-a2 teh khoaN3 In. Chit-ma2 Namaka e5 chhin-chiaN5 long2 i2-keng tng2-khi3 thian-tong5 cho3-sit, Aukele kah Namaka e5 seng-oah8 hoe-hok8 kah khah-cha2 kang7-khoan2. kah chhin-chiaN5 cho3-hoe2 e5 khoai3-lok8 hou7 Aukele kiong5-kiong5 beh be7 ki3-chit in hiaN-ko si2-khi3 e5 pi-siong--a. Put-ko3 koe3 liau2 chit8-cham7-a2 liau2-au7,Aukele siuN7 tioh8 i iu5-goan5 ai3 koh khi3 chau2-chhoe7 “SeN3-mia7-chi-chui2” --- na7 chhoe7 bo5-tioh8, to7 bo5 beh hioh-khun3. Namaka ai-kiu5 i mai3 khi3, m7-koh Aukele ma7-si7 chiok kian-chhi5--e5. “Chit-pai2 e7 khah bo5 hiah gui5-hiam2,” I in3 kong2: “Goa2 chai-iaN2 beh an2-choaN2 kiaN5, goa2 chai-iaN2 to2-ui7 u7 gui5-hiam2 ai3 siam2-phiah.” 
  Kang7-khoan2 koh chit8-pai2, i sin-chheng7 chiau2-mou cho3 e5 ui5-kin, iong7 bang7-a2 pau tiau5 e5 hou5-lou5 koa3 tiam3 am7-kun2,Aukele koh chhut-hoat khi3 chau2-chhoe7 “SeN3-mia7-chi-chui2”. 
  Chit-pai2 i chiaN5 khin-sang to7 chhoe7 tioh8 “Am3-me5-chi-khut”, jip8-khi3 ou-am3 e5 pong7-khang, peh loh8-khi3 long2 si7 chioh8-thau5 e5 thou5-kha. In-ui7 jit8-thau5 loh8-soaN e5 sok-tou7 chiaN5 kin2, jit8-thau5 kng ka7 i chio3 kah thau5-hin5 bak8-am3, tan2 kah long3 tioh8 chit8-e5 m7-chai si7 saN2-mih8 e5 mih8-kiaN7 --- chit8-e5 chheN-bin7 liau5-ge5 e5 chian3-su7, sin-chheng7 ou-chian3-kah kah ti3 chit8-teng2 chhah u7 ou-sek ke-mou e5 bo7-a2, khia7 ti7 thau5-cheng5, chhiu2 gia5 chit8-ki ou-sek e5 Kahu. I iong7 Kahu teh kong3 thou5-kha, chit8-pai2 nng7-pai2 saN-pai2 si3-pai2. Jian5-au7,ka7 Kahu gia5 hou7 koan5-koan5, hiong5-kai3-kai3 hoah kong2: 
  “Kahu! Kahu! Am3-me5-chi-khut to7-si7 Kahu! Po3-mia5 lai5! Si7 siang2?”
  Aukele suh chit8-khau2 toa7-khui3, iong7 i siong7 chhut-lat8 e5 siaN in3-kong2: “Goa2, Aukele, an3 “Thian-tong5-chi-te7” lai5--e5. Aukele si7 Iku kah Kahapa e5 --” 
  I iau2-be7 kong2 soah. 
  Goan5-pun2 teh siu7-khi3 e5 chian3-su7 bin7-a2 chhio3-chhio3 kong2: “Li2 si7 Aukele, goa2-e5 tit8-a2 Iku e5 kiaN2? Ho2! Aukele, li2 lai5 “Am3-me5-chi-khut” chhong3 saN2?” 
  “Goa2 lai5 chia siong7 chu2-iau3 e5 bok8-tek8 si7 siuN7 beh theh8 tioh8 “SeN3-mia7-chi-chui2”, lai5 kai2-kiu3 ti7 hai2--nih sit-chong e5 hiaN-ko kah tit8-a2.” 
  Te7-it-e5 siu2-ui7 tim3-thau5: “Chit-e5 li2-iu5 chiaN5 chhiong-hun7, m7-koh chiaN5 gui5-hiam2, kui-lou7 ham7-cheN2 chit8-toa7-thoa,tan7-si7 goa2 e7 chin7 goa2 siong7 toa7 e5 lek8-liong7 lai5 pang-chou7 li2. Tng li2 kiaN5 kau3 Loulu chhiu7-na5 e5 si5, lang5 ai3 oa2 khah to3-chhiu2 peng5 lai5 kiaN5. Chia-e5 Loulu chhiu7 cheng3 liau2 chiaN5 chat8, na7-si7 bo5 se3-ji7 khi3 bong tioh8 jim7-ho5 chit8-phiN3 hioh8-a2, i to7 ma2-siong7 khai-si2 io5-lai5 io5-khi3, ka7 Ka-moho-alii chha2 cheng-sin5, Ka-moho-alii ka2-na2 sun7-hong-ni2...leh, chham ti7 po-le5 teng2-thau5 teh pe5 e5 kau2-hia7 ma7 thiaN e7 tioh8! Li2 tioh8 un-un-a2 kiaN5, Aukele, tong5-si5 ai3 chu3-i3 te7-ji7-e5 siu2-ui7.” 
  Aukele ka7 te7-it-e5 siu2-ui7 soeh to-sia7 liau2-au7, koh ke3-siok kiaN5 loh8-khi3. Ti7 jip8-khi3 Loulu chhiu7-na5 lai7-te2 e5 si5, it-tit8 kiaN5 tiam3 to3-chhiu2 peng5, chit8-tiam2-a2 to7 bo5 khi3 tin2-tang7 tioh8 chhiu7-hioh8-a2. I it-tit8 kiaN5 kah pong7 tioh8 te7-ji7-e5 siu2-ui7. Chit-e5 siu2-ui7 kang7-khoan2 sin-chheng7 ou-sek e5 chian3-kah kah ti3 chit8-teng2 chhah ke-mou e5 bo7-a2, chhiu2-thau5 koh gim5 chit8-ki chiok chiam e5 kek. I iong7 chit-ki kek teh long3 thou5-kha, chit8-pai2 nng7-pai2 saN-pai2 si3-pai2 jian5-au7, ka7 kek giah8 kah koan5-koan5, chiok hiong-ok teh hoah: 
  “Kahu! Kahu! “Am3-me5-chi-khut” to7-si7 Kahu! Po3-mia5 lai5! Si7 siang2?” 
  Aukele in3 kong2: “Goa2, Aukele, an3 “Thian-tong5-chi-te7” lai5--e5. Aukele si7 Iku e5 ---” 
  I iau2-be7 kong2 soah. 
  Te7-ji7-e5 siu2-ui7 chhiu2-thau5 e5 kek lak loh8 thou5-kha, Aukele hou7 i chiaN5 toa7-ki e5 chhiu2-kut lam2 tiau5--leh. 
  “Li2 si7 Aukele, Goa2-e5 tit8-a2 Kahapa e5 kiaN2? Aukele! Li2 lai5 chia chhong3 saN2?” 
  Aukele kang7-khoan2 hiong3 i kai2-soeh i e5 jim7-bu7. Te7-ji7-e5 siu2-ui7 tim3-thau5 kong2: “o5, goa2 e7 chin7 goa2 siong7 toa7 e5 lek8-liong7 lai5 pang-chou7 li2.” “ChiaN5 kin2 li2 to7 e7 kiaN5 kau3 chit8-phiN3 tek-na5, it-teng7 ai3 kiaN5 tiam3 chiaN3-chhiu2 peng5,chit-phiN3 chhiu7-na5 si7 Ka-moho-alii sou2 siat e5 be5-hun5-tin7, choat8-tui3 m7-thang kiaN5 jip8-khi3 lai7-te2. Ka-moho-alii kaN2-na2 chhian-li2-gan2--leh, chham ti7 kau2-a2 kha-chiah-phiaN teh thiau3 e5 sat-bo2 ma7 khoaN3 kah chheng-chheng-chho2-chho2. Li2 ai3 ban7-ban7-a2 kiaN5, Aukele, tong5-si5 ai3 chu3-i3 te7-saN-e5 siu2-ui7.” 
  Aukele hiong3 te7-ji7-e5 siu2-ui7 soeh to-sia7 liau2-au7, ke3-siok i e5 heng5-theng5. Beh lai5 kau3 tek-na5 chin3-cheng5, i it-tit8 long2 kiaN5 ti7 chiaN3-chhiu2 peng5, chong2-sng3 siam2-khui liau2 be5-hun5-tin7. Koh lai5 to7 hou7 te7-saN-e5 siu2-ui7 tong3 tiau5--leh. I kah ki5-thaN e5 siu2-ui7 kang7-khoan2, sin-chheng7 ou-sek e5 chian3-kah kah ti3 chit8-teng2 chhah u7 ke-mou e5 bo7-a2. Sui-jian5 i pi2 ki5-thaN nng7-e5 siu2-ui7 khah lau7, m7 koh i-e5 chhiu2-kut, giah8 chit8-ki chiok toa7-ki e5 kun3-a2, pi2 in ke-chiok chhou-iong2. I iong7 chit-ki kun3-a2 kong3 thou5-kha, chit8-pai2 ---- nng7-pai2 ---- saN-pai2 --- si3-pai2 --- jian5-au7, ka7 kun3-a2 gia5 kah koan5-koan5, chiok phaiN2 bin7-chhiuN teh hoah! 
  “Kahu! Kahu!” “Am3-me-chi-khut” to7-si7 Kahu! Po3-mia5 lai5! Si7 siang2?” 
  Aukele in3 kong2: “Goa2, Aukele, an3 “Thian-tong5-chi-te7” lai5--e5. Aukele si7 Iku siong7 kai3 kah-i3 ----“ 
  I ma7-si7 kong2 kah chia nia7-nia7. 
  “Phiak8!” chit8-siaN, te7-saN-e5 siu2-ui7 chhiu2-thau5 e5 kun3-a2 lak loh8-khi3 thou5-kha. Aukele hou7 i kiong5 koh u7-lat8 e5 chhiu2-kut teN7 kah kiong5-beh be7 chhoan2-khui3. 
  “Li2 si7 Aukele, goan2 cha-bou2-kiaN2 Kahapa e5 hau7-seN? Li2 ho2, Aukele! Li2 lai5 chia chhong3 saN2-hoe3?” 
  Aukele chiaN5 siong5-se3 ka7 i soeh-beng5. Te7-saN-e5 siu2-ui7 tim3-thau5, kong2, “Bian2 hoan5-lo2, goa2 e7 chin7 goa2 siong7 toa7 e5 lek8-liong7 lai5 ka7 li2 tau3-saN-kang7. ChiaN5 kin2 li2 to7 e7 tu2 tioh8 lama chhiu7-na5, in-ui7 in-e5 koe2-chi2 u7 tok8, na7-si7 jim7-ho5 chit8-liap8 chi2 lak ti7 li2 e5 thau5-khak teng2, li2 to7 e7 bo5 mia7! Na7-si7 an2-ne siong7 hoaN-hi2 e5 lang5, bo5 pat8-lang5, choat8-tui3 si7 Ka-moho-alii. Aukele, li2 ai3 khoaN-khoaN-a2 kiaN5, tong5-si5 ai3 sui5-si5 chu3-i3 te7-si3-e5 siu2-ui7.” 
  Aukele hiong3 te7-saN-e5 siu2-ui7 soeh to-sia7 liau2-au7, ke3-siok i e5 heng5-theng5, beh kau3 lama chhiu7-na5 thau5-cheng5, i it-tit8 long2 kiaN5 ti7 tiong-ng, eh8-eh8 e5 lou7--nih8, chin7-liong7 siam2-khui tok8-chhiu7-na5. KiaN5--leh kiaN5--leh, siong7 boe2-a2 kiaN5 kau3 chit8-e5 chiaN5 kia7 e5 soaN-pheN5, loh8-khi3 to7-si7 chit8-phiN3 khong-khoah e5 peN5-te7, hng7-hng7 e5 sou2-chai7 koh put-si5 u7 chit8-chun7 chit8-chun7 e5 hai2-eng2 siaN thoan5 koe3-lai5. 
  In-ui7 kng-soaN3 sio2-khoa2 hi-bi5, i soah bo5 se3-ji7 khi3 koaiN7 tioh8 chit8-tui “mih8-kiaN7”. Ki5-sit8 m7-si7 “mih8-kiaN7, si7 chit8-ui7 lau7 hu7-jin5-lang5, chheng7 chit8-su ou-sek e5 kun5 kah chiau2-mou cho3 e5 ou-sek thau5-kin. Lang5 che7 ti7 iong7 chhiu7-phoe5 pau khit-lai5 cho3 e5 toh-a2 kiN5, bin7-cheng5 he7 chit8-oaN2 ou-sek e5 ni2-chiap, chhiu2-thau5 gim7 chit8-ki iong7 chhiu7-phoe5 pau khit-lai5, chha5-khou cho3 e5 kun3-a2. I iong7 chit8-ki kun3-a2 kong3 toh-a2,gia5 kah koan5-koan5, chiok phaiN2 bin7-chhiuN teh hoah: 
  “Kahu! Kahu! “Am3-me5-chi-khut” to7-si7 Kahu! Po3-mia5 lai5! Si7 siang2?” 
  Aukele in3 kong2: “Goa2, Aukele, an3 “Thian-tong5-chi-te7” lai5--e5. Aukele si7 Iku siong7 kai3 kah-i3 ---” 
  I ma7-si7 kong2 kah chia nia7-nia7. 
  Chit-e5 hu7-jin5-lang5 ka7 chhiu2-thau5 e5 kun3-a2 tan3 loh8-khi3 thou5-kha, lang5 khia7 khit-lai5. i chhun chhut siang-chhiu2,chhiu2 cheng2-thau5-a2 ti7 khong-tiong sa-lai5 sa-khi3, Aukele sui5 chai-iaN2 i si7 chit8-e5 chheN-me5---e5. I ian5-lou7 kong2, bak8-sai2 ian5-lou7 ui3 bin7-nih8 lian3 loh8-lai5: “Li2 si7 Aukele, iah8 to7-si7 goan2 chi2-a2 “Ui2-tai7 e5 Mo-o” e5 sun-a2? Aukele! li2 lai5 chia chhong3 saN2?” 
  Tng Aukele teh kai2-soeh e5 si5, i it-tit8 teh tim3-thau5,piau2-si7 tong5-i3. “Goa2, chit8-e5 “Ia7-heng5-lu2” e7 chin7 goa2 siong7 toa7 e5 lek8-liong7 lai5 ka7 li2 tau3-saN-kang7. M7-koh li2 chit-ma2 beh oan5-seng5 chit-kiaN7 jim7-bu7 peng7 m7-si7 hiah-nih8 kan2-tan. Ka-moho-alii iu5-goan5 teh kou3 “SeN3-mia7-chi-chui2” i na7-si7 khoaN3-tioh8 li2, it-teng7 e7 chiong li2 tong3-cho3 jip8-chhim-chia2,in-ui7 goan2 toa3 ti7 “Am3-me5-chi-khut” e5 lang5, long2 si7 seN tioh8 ou-ou, chheng7 ou-sek e5 saN. Li2 na7-si7 beh am-kham3 li2-e5 sin-hun7, li2 pit-su ai3 hou7 lang5 khoaN3 khit-lai5 kah goan2 sio-siang5.” 
  “M7-koh beh an2-choaN2 cho3--leh?” Aukele teh mng7. 
  “Ia7-heng5-lu2” ui3 chit8-tui kaha cho3 e5 saN lai7-bin7 theh8 chhut chit8-nia2 goa7-saN. “Chit-nia2 si7 goa2 the3 toa3 ti7 chit-tah e5 chit8-e5 cha-pou-lang5 sou2 cho3 e5 ou-saN, kin2 chheng7 khit-lai5. Koh lai5 ka7 li2-e5 phoe5-hu chhat hou7 piN3 ou-sek--e5.” 
  Aukele chiau3 i-e5 oe7 khi3 cho3. I ka7 i-e5 bin7 kah am7-kun2 iong7 ni2-chiap boah cho3 ou-sek, jian5-au7 theh8 chit8-e5 oaN2 hou7 i. “Chit-ma2 koh lai5 to7-si7 li2-e5 chhiu2-kut kah kha-thui2.” I teh ka3 Aukele. 
  Tng-tang gui7-chong oan5-seng5 liau2-au7, chit-e5 chheN-me5 e5 hu7-jin5-lang5 ke3-siok hou7 Aukele koh khah che7 e5 chi2-si7: “Li2 it-teng7 ai3 tit8-tit8 kiaN5, kiaN5 kau3 chit8-liap8 hoat-kng e5 peh8 chioh8-thau5 ui7-chi2. Chit-liap8 chioh8-thau5 e5 e7-kha to7-si7 Ka-moho-alii teh kou3-siu2 e5 chioh8-khut. Ka7 i gia5 khit-lai5, chhiu2 chhun jip8-khi3 lai7-bin7. Choat8-tui3 m7-thang khui-chhui3 kong2-oe7, in-ui7 chit8-e7 kong2-oe7, to7 e7 liah8-pau--a. Li2 na7-si7 ho2-un7, ka-moho-alii e5 e7-kha-chhiu2 lang5 hoan7-se3 e7 ka7 li2 tong3-cho3 si7 i, chhoa7 li2 khi3 te2 “SeN3-mia7-chi-chui2” e5 hou5-lou5 hia, ma7 bo5 tiaN7-tioh8. Na7 chin-chiaN3 an2-ne, to7 kin2 ka7 theh8 khit-lai5, ti7 Ka-moho-alii hoat-kak li2 chin3-cheng5 chau2 li7-khui hia! i e5 phi5-khi3 si7 chiok bai2--e5! Li2 na7-si7 hou7 hoat-kak tioh8, i it-teng7 seng ka7 li2-e5 thau5-khak, tok hou7 iuN5-iuN5, koe3 chit8-tah-si5-a2 koh mng7 kong2 che si7 siang2 e5 thau5!” 
  Aukele ti7 ka7 “Ia7-heng5-lu2” soeh to-sia7 liau2-au7, chiaN5 kin2 to7 chiuN7-lou7 koh chai3 kiaN5--a. KiaN5 kau3 hoat-kng e5 peh8 chioh8-thau5 e5 si5, tioh8 ka7 chit-liap8 chioh8-thau5 gia5 khit-lai5, he7 ti7 piN-a2. Lang5 kui7 tiam3 chioh8-khut e5 kiN5--a, suh chit8-e5 toa7 sim-khui3, chhun-chhiu2 loh8-khi3. 
  An3 e7-kha thoan5 chhut-lai5 na2-chhiuN7 teh hoai5-gi5 e5 hoah siaN,” Ka-moho-alii kin-a2-jit8 khah cha2 lai5! Chhoan5 bah lai5! khah kin2--leh!” 
  ChiaN5 kin2 kui phong2 e5 hang-bah to7 he7 ti7 i e5 chhiu2--nih. Aukele u7 chit8-tiam2-a2 sa bo5 i3-su3, m7-koh ma7-si7 ka7 bah chiah8 liau2-liau2 koh ka7 chhiu2 chhun loh8-khi3. 
  “I koh teh iau! hi5 theh8 lai5!” 
  Chit8-e5 iong7 bang7-a2 pau tiau5 e5 hou5-lou5, teng2-thau5 kah chit8-e5 hou5-lou5 that-a2, theh8 lai5 khng3 ti7 i e5 chhiu2--nih8. Aukele theh8 khit-lai5 io5 khoaN3-mai7--leh, thiaN-tioh8 chui2 lih8-lok8 kio3 e5 siaN, chai-iaN2: “SeN3-mia7-chi-chui2” theh8 kau3 chhiu2--a, ma2-siong7 kha-te2 boah-iu5 koaN2-kin2 liu chhut chioh8-khut khau2.li7-khui chioh8-khut liau2-au7, Aukele chiah kaN2 oat8-thau5,chit8-e5 oat8-thau5 chiah hoat-kak u7 chit8-sian seN-tioh8 chiaN5 koan5 e5 koai3-but8, goan5-lai5 tioh8-si7 Ka-moho-alii! Aukele bak8-chiu iaN2 tioh8 i teh kan-sin5 chhio3 e5 peh8-sek chhui3-khi2, na2 teh hoat-kng kang7-khoan2, sih chit8-e7, sih chit8-e7, leng7-goa7 chit8-ki kim-sih-sih e5 pou2-thau5 ma7 i2-keng hiong3 i phut koe3-lai5--a. 
</CL>
<HL>

暗暝e5窟（Cavernof Night） 
當Aukele kah 月娘嫂做伙轉來到厝--nih e5 時，一陣一陣 e5 哭聲 an3 長厝間傳過來。
「Hou7 我先入去。」月娘嫂講。伊行過戶錠。Aukele，人企 ti7外口等，看見滿面全是目屎 e5 Namaka 出來迎接伊，雖然悲傷，m7-koh 精神若像ma7是誠好e5款。
「你 khah 會 chiah 慢才來，阿媽！」伊講：「Kam2講你攏無leh 關心我--a？我人悲傷 tui3 你來講 kam2 m7 是 hiah-nih 重要？」 
月娘嫂沿路搖頭沿路講：「M7 是無重要，Namaka---是無必要。」 
Namaka e5 目珠變 kah 雄kai3-kai3，kai3 受氣 e5 款；「無必要？我已經失去我上心愛 e5 翁婿，Aukele！」 
「你只是暫時失去伊 nia7-nia7。」月娘嫂講：「Lin2 阿媽已經替你ka7 chhoe7 轉來--a！」伊越頭面向戶錠，iat8 手叫 Aukele 入來。Aukele行入來厝--nih。
Namaka 用 chong5--e5衝 an3 伊，歡喜 kah 目屎流目屎滴：「我e5 翁婿！你iu5-koh活 ti7 leh！Ah，咱所有 an3 天堂來 e5 親情已經ti7 chia beh 送你上山頭--neh！」 
Aukele 奸臣仔笑：「He3--a！我知影！我險險仔就無命！」 
悲傷變成歡喜。日頭神、雨神、虹、雷公、sih-na3，kah 星翁某攏做伙 teh 慶祝 Aukele 轉來，kan-taN 月娘嫂恬恬仔 teh 看in。Chit-ma2 Namaka e5 親情攏已經轉去天堂做穡，Aukele kah Namaka e5 生活恢復 kah 較早共款。Kah 親情做伙 e5 快樂 hou7 Aukele強強 beh be7 記 chit in兄哥死去 e5 悲傷--a。不過過了一 cham7 仔了後，Aukele 想著伊猶原 ai3 koh 去走 chhoe7「性命之水」---若 chhoe7無著，to7 無 beh 歇睏。Namaka 哀求伊 mai3 去，m7-koh Aukele ma7是足堅持--e5。「這擺會較無hiah危險，」伊應講：「我知影beh an2-choaN2 行，我知影 to2 位有危險 ai3 閃避。」 
共款 koh 一擺，伊身穿鳥毛做 e5 圍巾，用網仔包 tiau5 e5 葫蘆掛 tiam3 頷頸，Aukele koh 出發去走chhoe7“性命之水”。
這擺伊誠輕鬆就 chhoe7 著「暗暝之窟」，入去烏暗 e5 磅空，peh 落去攏是石頭 e5 塗腳。因為日頭落山 e5 速度誠緊，日頭光 ka7伊照 kah 頭眩目暗，等 kah 撞著一個 m7 知是啥物 e5 物件---一個青面獠牙 e5 戰士，身穿烏戰甲 kah 戴一頂插有烏色雞毛 e5 帽仔，企 ti7 頭前，手 gia5 一支烏色 e5 Kahu。伊用 Kahu teh 摃塗腳，一擺兩擺三擺四擺。然後，ka7 Kahu gia5 hou7 懸懸，雄 kai3-kai3喝講： 
「Kahu！Kahu！暗暝之窟就是Kahu！報名來！是siang2？」
Aukele suh一口大氣，用伊上出力 e5 聲應講：「我，Aukele，an3 “天堂之地” 來--e5。Aukele是 Iku kah Kahapa e5--」 
伊 iau2-be7 講煞。
原本teh受氣e5戰士面仔笑笑講：「你是Aukele，我 e5 姪仔Iku e5子？好！Aukele，你來 “暗暝之窟” 創啥？」 
「我來 chia 上主要 e5 目的是想 beh 提著“性命之水”，來解救 ti7 海--nih 失蹤 e5 兄哥 kah 姪仔。」 
第一個守衛 tim3 頭：「這個理由誠充分，m7-koh 誠危險，歸路陷阱一大拖，但是我會盡我上大 e5 力量來幫助你。當你行到Loulu 樹林 e5 時，人 ai3 倚較倒手爿來行。Chia-e5 Loulu 樹種了誠 chat8，若是無細膩去摸著任何一片葉仔，伊就馬上開始搖來搖去，ka7 Ka-moho-alii 吵精神，Ka-moho-alii 假若順風耳....leh，chham ti7 玻璃頂頭 teh pe5 e5 kau2蟻 ma7 聽會著！你著勻勻仔行，Aukele，同時 ai3 注意第2個守衛。」 
Aukele ka7 第一個守衛說多謝了後，koh 繼續行落去。Ti7 入去 Loulu 樹林內底e5時，一直行 tiam3 倒手爿，一點仔 to7 無去振動著樹葉仔。伊一直行 kah pong7 著第2個守衛。這個守衛共款身穿烏色 e5 戰甲 kah 戴一頂插雞毛 e5 帽仔，手頭 koh gim5 一支足 chiam e5 kek。伊用這支kek teh撞塗腳，一擺兩擺三擺四擺然後ka7 kek giah8 kah懸懸，足兇惡teh喝： 
「Kahu！Kahu！ “暗暝之窟”就是Kahu！ 報名來！是siang2？」 
Aukele應講：「我，Aukele，an3 “天堂之地”來--e5。Aukele是Iku e5---」 
伊 iau2-be7講煞。
第二個守衛手頭 e5 kek 落落塗腳，Aukele hou7 伊誠大支 e5 手骨lam2 tiau5--leh。
「你是Aukele，我 e5 姪仔 Kahapa e5 子？Aukele！你來 chia創啥？」 
Aukele共款向伊解說伊 e5 任務。第二個守衛 tim3 頭講：「o5，我會盡我上大 e5 力量來幫助你。」「誠緊你就會行到一片竹林，一定 ai3 行 tiam3 正手爿，這片樹林是 Ka-moho-alii 所設 e5 迷魂陣，絕對 m7-thang 行入去內底。Ka-moho-alii 假若千里眼--leh，chham ti7狗仔 kha-chiah-phiaN teh 跳 e5 蝨母 ma7 看 kah 清清楚楚。你 ai3慢慢仔行，Aukele，同時 ai3 注意第3個守衛。」 
Aukele向第2個守衛說多謝了後，繼續伊 e5 行程。Beh 來到竹林進前，伊一直攏行 ti7 正手爿，總算閃開了迷魂陣。Koh 來 to7 hou7第三個守衛擋 tiau5--leh。伊 kah 其他e5守衛共款，身穿烏色 e5 戰甲kah 戴一頂插有雞毛 e5 帽仔。雖然伊比其他兩個守衛較老，m7 koh伊e5手骨，giap8一支足大支e5棍仔，比in加足粗勇。伊用這支棍仔摃塗腳，一擺----兩擺----三擺---四擺---然後，ka7 棍仔gia5 kah懸懸，足歹面chhiuN teh喝！ 
「Kahu！Kahu！ “暗暝之窟”就是Kahu！報名來！是siang2？」 
Aukele應講：「我，Aukele，an3 “天堂之地”來--e5。Aukele是 Iku上界合意----」 
伊 ma7 是講kah chia nia7-nia7。
「Phiak8！」一聲，第3個守衛手頭e5棍仔落落去塗腳。Aukele hou7 伊強 koh 有力 e5 手骨 teN7 kah 強 beh be7 喘氣。
「你是 Aukele，阮查某子 Kahapa e5 後生？你好，Aukele！你來 chia 創啥貨？」 
Aukele誠詳細ka7伊說明。第3個守衛tim3頭，講，「免煩惱，我會盡我上大 e5 力量來 ka7 你鬥相共。誠緊你就會 tu2 著 Lama 樹林，因為in-e5 果子有毒，若是任何一粒子落 ti7 你 e5 頭殼頂，你就會無命！若是 an2-ne 上歡喜 e5 人，無別人，絕對是 Ka-moho-alii。Aukele，你 ai3 寬寬仔行，同時 ai3 隨時注意第4個守衛。」 
Aukele 向第3個守衛說多謝了後，繼續伊e5行程，beh 到 Lama樹林頭前，伊一直攏行 ti7 中央，隘隘 e5 路--nih8，盡量閃開毒樹林。行--leh 行--leh，上尾仔行到一個誠崎 e5 山坪，落去就是一片空闊e5 平地，遠遠 e5 所在 koh 不時有一陣一陣 e5 海湧聲傳過來。
因為光線小可稀微，伊煞無細膩去 koaiN7 著一堆「物件」。其實m7是「物件，是一位老婦人人，穿一 su 烏色 e5 裙 kah 鳥毛做 e5 烏色頭巾。人坐 ti7 用樹皮包起來做 e5 桌仔墘，面前下一碗烏色 e5 染汁，手頭 gim7 一支用樹皮包起來，柴箍做 e5 棍仔。伊用一支棍仔摃桌仔，gia5 kah 懸懸，足歹面 chhiuN teh 喝： 
「Kahu！Kahu！ “暗暝之窟”就是Kahu！報名來！是siang2？」 
Aukele應講：「我，Aukele，an3 “天堂之地” 來--e5。Aukele是 Iku 上界合意---」 
伊ma7是講kah chia nia7-nia7。
這個婦人人 ka7 手頭 e5 棍仔 tan3 落去塗腳，人企起來。伊伸出雙手，手指頭仔 ti7 空中 sa 來 sa 去，Aukele 隨知影伊是一個青瞑--e5。伊沿路講，目屎沿路 ui3 面 nih8 lian3 落來：「你是 Aukele，亦就是阮姐仔「偉大e5 Mo-o」e5 孫仔？Aukele！你來 chia 創啥？」 
當Aukele teh 解說 e5 時，伊一直 teh tim3頭，表示同意。「我，一個 “夜行女”會盡我上大e5力量來ka7你鬥相共。M7-koh 你 chit-ma2 beh完成這件任務並 m7 是 hiah-nih8 簡單。Ka-moho-alii 猶原 teh 顧“性命之水” 伊若是看著你，一定會將你當做入侵者，因為阮 toa3 ti7 “暗暝之窟” e5 人，攏是生著烏烏，穿烏色 e5 衫。你若是 beh 掩蓋你 e5身分，你必須 ai3 hou7人看起來 kah 阮相 siang5。」 
「M7-koh beh an2-choaN2 做--leh？」Aukele teh 問。
“夜行女” ui3 一堆 Kaha 做 e5 衫內面提出一領外衫。「這領是我替 toa3 ti7 這tah e5 一個查甫人所做 e5 烏衫，緊穿起來。Koh 來 ka7你 e5 皮膚漆 hou7 變烏色--e5。」 
Aukele 照伊 e5 話去做。伊 ka7 伊 e5 面 kah 頷頸用染汁抹做烏色，然後提一個碗 hou7 伊。「Chit-ma2 koh來就是你 e5 手骨 kah 腳腿。」伊 teh 教 Aukele。
Tng 當偽裝完成了後，這個青瞑 e5 婦人人繼續 hou7 Aukele koh較濟 e5 指示：「你一定ai3直直行，行到一粒發光 e5 白石頭為止。這粒石頭 e5 下腳就是 Ka-moho-alii teh 顧守 e5 石窟。Ka7 伊 gia5 起來，手伸入去內面。絕對 m7-thang 開嘴講話，因為一下講話，就會掠包--a。你若是好運，Ka-moho-alii e5 下腳手人凡勢會 ka7 你當做是伊，chhoa7 你去 te2「性命之水」e5 葫蘆hia，ma7 無定著。若真正 an2-ne，to7 緊 ka7 提起來，ti7 Ka-moho-alii 發覺你進前走離開 hia！伊 e5 脾氣是足 bai2--e5！你若是 hou7 發覺著，伊一定先 ka7 你 e5 頭殼，tok hou7 熔熔，過一 tah 時仔 koh 問講 che 是 siang2 e5 頭！」 
Aukele ti7 ka7 “夜行女”說多謝了後，誠緊就上路 koh 再行--a。行到發光 e5 白石頭 e5 時，著 ka7 這粒石頭 gia5 起來，下 ti7 邊仔。人跪 tiam3 石窟 e5 墘--a，suh 一個大心氣，伸手落去。
An3 下腳傳出來若像 teh 懷疑 e5 喝聲，」Ka-moho-alii 今仔日較早來！Chhoan5 肉來！較緊--leh！」 
誠緊歸 phong2 e5 烘肉就 下 ti7 伊 e5 手--nih。Aukele 有一點仔sa 無意思，m7-koh ma7 是 ka7 肉食了了 koh ka7 手伸落去。
「伊 koh teh 枵！魚提來！」 
一個用網仔包 tiau5 e5 葫蘆，頂頭 kah 一個葫蘆塞仔，提來囥ti7 伊 e5 手--nih8。Aukele 提起來搖看 mai7--leh，聽著水lih咯叫e5聲，知影：“性命之水”提到手--a，馬上腳底抹油趕緊溜出石窟口。離開石窟了後，Aukele chiah kaN2 越頭，一個越頭才發覺有一仙生著誠懸e5怪物，原來著是 Ka-moho-alii！Aukele 目珠影著伊 teh 奸臣笑 e5白色嘴齒，那 teh 發光共款，閃一下，閃一下，另外一支金 sih-sih e5 斧頭 ma7 已經向伊 phut 過來--a。
</HL>