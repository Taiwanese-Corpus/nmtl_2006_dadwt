<CL>
  Mou5-sin5-a2 Halulu (Halulu-the-evil-one) 
  Jit8-thau5 chhiah-iaN7-iaN7 koa3 ti7 thiN-teng2, Aukele ti7 chiau2-hiaN-ti7 e5 chhu3--nih8 khun3 kah chiok loh8-bin5--e5. Tiam3 hoe7-gi7-sek lai7, Namaka tng teh kah i e5 hiaN-ti7 khui-hoe7 tho2-lun7. “Aukele si7 siang2? i tau3-te2 u7 saN2 sin5-ki5 e5 ui-lat8?” Namaka teh mng7: “siuN7 be7-kau3 i koh e7-tang3 phiah koe3 goa2-e5 chiau2-mou-ki5-a2, ka7 Moela pian3-seng5 hoe2-hu, koh chai-iaN2 liau7-li2 u7 tok8! I tui3 lan2 e5 ui-hiap8 sit8-chai7 chiok toa7--e5. Lan2 it-teng7 ai3 ka7 i thai5 tiau7!” 
  “Be7-sai2 tit,” peh8-chiau2-hiaN kong2: “Lan2 be7-sai2 an2-ne cho3.” 
  Namaka e5 bak8-chiu na2 hoe2 teh toh8, sih--leh sih--leh: “Ui7-saN2-mih8?” 
  “Na7-si7 i oah8--leh, tui3 lan2 kho2-leng5 khah iu2-li7,” ki5-tiong chit8-e5 hiaN-ti7 hoe5-tap: “siuN7 khoaN3-mai7--leh, toa7-chi2-thau5-a2! Ti7 li2 thong2-ti7 “Halani jit8-loh8-chi-to2” e5 chit kui2 tang, kam2 bat chhut-hian7 chiah-nih8 li7-hai7 e5 lang5? Ji5-chhiaN2 koh chiah-nih8 ian-tau5? Na7-si7 ka7 i thai5-sat, tui3 li2 tau3-te2 u7 sim2-mih8 ho2-chhu3--leh? Ui7-sim2-mih8 bo5-ai3 i piN3-chiaN5 li2 e5 lang5--leh? kah Aukele kiat-hun! Ka2-su2 u7 i ti7 sin-khu piN, li2 to7 e7 chiaN5-cho3 thian-ha7 bu5-tek8--a” 
  Khi3-hun ban7-ban7-a2 teh pian3-hoa3, goan5-pun2 ti7 Namaka bin7--nih8 e5 hun3-nou7, chiam7-chiam7 pian3-cho3 kan-sin5-a2 chhio3--lou. “Li2 kong2 liau2 chin tioh8,” i seng5-jin7 kong2:“m7-koh ti7 goa2 tong5-i3 beh ke3 hou7 chit-e5 chheN-hun7-lang5 chin3-cheng5, i pit-su ai3 seng kah mou5-sin5-a2 Halulu kiN3 chit8-bin7.” 
  Phu2-chiau2-hiaN khong3-gi7 kong2: “Li2 kam2 chin-chiaN3 kam ka7 i sang3-khi3 kah hit-e5 choan-bun5 teh chiah8 lang5-bah e5 Halulu kiN3-bin7? Kau3-taN na2-chhiuN7 iau2 bo5 lang5 u7 hoat-tou7 an3 i-hia thoat-sin!” 
  Namaka tim3-thau5 kong2: “HeN3! Goa2 chai! na7 bo5, kam2 u7 sim2-mih8 khah ho2 e5 kho2-giam7 hong-hoat--leh? Na7-si7 Aukele e7-tang3 an-choan5 thoat-sin, goa2 to7 ke3 hou7 i.” 
  Sui-jian5 si3-e5 hiaN-ti7 long2 bo5 chan3-seng5 chit-e5 pan7-hoat, m7-koh Namaka iu5-goan5 chiaN5 kian-chhi5 an2-ne cho3. 
  Tan2 Aukele khun3-pa2 cheng-sin5, ui3 chai3-seng-hioh8 e5 chhiu7-hioh8 khip-siu eng5-iong2, to7 khi3 chhoe7 lu2-chok8-tiuN2 Namaka. 
  Lu2-chok8-tiuN2 Namaka khoaN3-tioh8 Aukele, bin7-a2 chhio3--leh chhio3--leh: “Aukele, leng5-lek8 kang7-khoan2 e5 lang5 bo5 it-teng7 ai3 cho3 tek8-jin5, goa2 siuN7 beh khi3 hai2-kiN5 hioh-khun3 chit8-kang, li2 kam2 u7 chhu3-bi7 beh cho3-hoe2 lai5-khi3?” 
  Aukele chiap-siu7 i-e5 iau-chhiaN2, chah tioh8 I e5 hou5-lou5 toe3 Namaka khi3, thiN-khi3 chiaN5 ho2, thiN-teng2 chit8-sut-a2 hun5 to bo5, Namaka keng2 chit8-ui7 khah oa2 hai2-kiN5 e5 toa7-chioh8-thau5 che7 loh8-lai5, put-si5 u7 hai2-eng2 chhiang5 koe3-lai5. Chit-e5 si5-chun7 Aukele poan3-sin3-poan3-gi5, kam2-kak tioh8 chiaN5 hoai5-gi5, tau3-te2 li2 Namaka si7 teh piN3 saN2-mih8 bang2--leh? I chu3-i3 teh khoaN3 hai2-chui2. 
  “E7 kiaN--simh?” Namaka teh ka7 Aukele thi2-chhio3. Sui5-au7 I chhiong hiong3 hai2-kiN5, thiau3-jip8 hai2--nih. Aukele koaN2-kin2 ti7 soa-pou teng2 ou2 chit8-e5 khang beh ka7 hou5-lou5 tai5 khit-lai5. Ti7 i beh chiong soa-a2 kham3-khi2-lai5 chin3-cheng5, iu7-koh thiaN tioh8 Lono e5 siaN-im. 
  “Si2-bong5 i2-keng poe hiong3 chia lai5--loh, Aukele! Mou5-sin5-a2 Halulu i2-keng beh chiah8 Li2--a!” 
  Tut8-jian5-kan jit8-thau5 khi3 hou7 chit8-tah ou-iaN2 kham3 tiau5-leh, poan3-khong tiong poe lai5 chit8-chiah toa7-chiau2 na2-chhiuN7 lah8-hioh8 teh liah8 ke-a2-kiaN2 kang7-khoan2, hiong3 Aukele chhiong koe3-lai5. Aukele hiam2-hiam2-a2 be7-hu3 theh8 i hit-kha hou5-lou5, to7 hou7 chit-chiah toa7-chiau2 kau hiong3 thiN-teng2 poe chau2 khi3. 
  Chit-chiah toa7-chiau2 poe khi3 chiaN5 ku2, poe lai5-kau3 chit8-e5 chiok chhim koh bo5 lang5 e5 soaN-kheN. Chiah chiong Aukele pang3 loh8-lai5, to7 ma2-siong7 poe chau2. Aukele si3-khou lian2-tng2 khoaN3-khoaN3--leh, hoat-kak chit-e5 sou2-chai7 saN-peng5 si7 chioh8-piah, chit8-peng5 si7 hiong-kong5 e5 hai2-eng2, siuN7 beh li7-khui chit-e5 sou2-chai7 si7 bo5 hiah-nih kan2-tan. Eh! kaN2-na2 u7 lang5 teh kong2-oe7--ou2? I e5 thau5-khak toe3 siaN-im oat8-lai5-oat8-khi3, nng7-lui2 bak8-chiu kim-kim-khoaN3, chit-e5 si5-chun7 u7 nng7-e5 lang5 an3 piah-teng2 e5 chioh8-tong7 pe5 chhut-lai5,chit nng7-e5 lang5 Aukele koe3-khi3 m7-bat khoaN3-koe3, seN-cho3 u7 kau3 san2, san2 kah chhun kut-thau5, bo5 saN-niu2 bah, bak8-sin5 beh-si2 na7-haiN3, liah8 Aukele kim-kim-khoaN3, na2-chhiuN7 chiaN5 kho2-lian5 I e5 khoan2. 
  “Che si7 Halulu chheN-chhau e5 am3-tng3!” Ki5-tiong chit8-e5 sio2-khoa2 sau-siaN sau-siaN an2-ne kong2. 
  “Hit-chiah chan5-jim2 e5 chiau2-a2 bian2 siuN7 beh chiah8 goa2!” Aukele toa7-siaN kong2: “Kin2 ka7 goa2 kong2, hit nng7-chiah koai3-but8 tang-si5 e7 koh tng2-lai5 chia?” 
  “Jit8-thau5 loh8-soaN e5 si5-chun7 --- e7 thau3 toa7-hong. Halulu to7 e7 lai5--a! I chit8-kai3 am3-tng3 ai3 chiah8 nng7-e5 lang5. ”chit-e5 lang5 kong2-oe7 chiaN5 kheng2-teng7, bo5 chhiuN7 thau5-tu2-a2 hit-e5 hiah-nih8 se3-siaN. 
  “Lin2 khah e7 bo5-ai3 khuh jip8-khi3 chioh8-tong7 lai7--neh?” Aukele teh mng7. 
  “U7--a! Goan2 u7 chhi3-koe3--a, m7-koh i long2 iong7 sit8-a2 ka7 goan2 sian3 chhut-lai5.” “Iong7 khah lai7 e5 chioh8-thau5 ka7 i-e5 sit8-a2 koah hou7 tng7!” 
  “Ma7 u7 chhi3 koe3, in-ui7 i e7-hiau2 mou5-hoat, siu7-siong chiaN5-khang lau5-hoeh e5 sou2-chai7 liam-mih to7 koh ho2 khi3--a kan-taN iong7 hoe2 chiah u7 hoat-tou7 hui2-biat Halulu--nia5 kho2-sioh goan2 bo5 hoe2-cheng2 thang khi2-hoe2.” 
  “Goa2 u7 hoat-tou7,” Aukele kong2: “Lan2 ai3 an2-ne cho3.”I chit8-pou7 chit8-pou7 siong5-se3 ka7 i-e5 ke3-oe7 kong2 hou7 In thiaN. 
  Jit8-thau5 beh loh8-soaN e5 si5, chia-e5 lang5 pe5 jip8-khi3 siong7 chhim e5 chioh8-tong7 lai7, chiau3 Aukele e5 chi2-si7, jip8-khi3 lu2-chhim lu2-ho2. Aukele chhiu2 gia5 i sin5-ki5 e5 to-a2, khuh ti7 chioh8-tong7 khang-chhui3 e5 sou2-chai7. 
  ChiaN5 kin2 chit8-chun7 hong ka2 koe3--lai5-a. Soa3 loh8-lai5 si7 phi-phi-phiak8-phiak8 iat8 sit8 e5 siaN-im. Chit8-phiN3 chiok toa7 e5 ou-hun5 ka7 kui-e5 soaN-kheN kham3 tiau5-tiau5, Aukele khoaN3-kiN3 chit-chiah chan5-jim2 kho2-phaN3 e5 toa7-chiau2-a2 chhiong an3 chioh8-tong7 loh8-lai5. 
  I iong7 chiaN3-chhiu2-peng5 e5 sit8-a2 chhun jip8-khi3 chioh8-tong7 e5 khang-chhui3--nih, si3-ke3 bong-lai5 bong-khi3, siuN7 beh sa khoaN3 u7 chit8-koa2 mih8-kiaN7 thang lai5 hau3-kou bo5. Che si7 ha7-chhiu2 e5 ho2 ki-hoe7, Aukele iong7 i sin5-ki5 e5 to-a2, chhan5-chhan5 ka7 i-e5 toa7-ki sit8-a2 phut loh8-khi3. 
  Halulu thiaN3 kah ki-ki kio3, chiong siu7-siong e5 sit8-a2 kiu to3 tng2-lai5, choan2 chit8-e7 sin, ke3-siok ka7 i to3-peng5 e5 sit-a2 chhun jip8-khi3 chioh8-tong7 lai7, Aukele e5 to-a2 kang7-khoan2 bo5 kheh-khi3 ka7 lio5 loh8-khi3 chit-si5 Halulu e5 sit8-a2 chin-chiaN3 siu7-siong chham2-tang7. Soa3 loh8-lai5 ki5-tiong chit8-ki kha-jiau2-a2 koh khi3 hou7 Aukele cham7 tng7-khi3. 
  Chit-chiah chiau2-a2 e5 ai-kio3 siaN kaN2-na2 lui5-kong leh tan5--leh. M7-koh iu5-goan5 be7 si2-sim, leng7-goa7 hit-ki kha-jiau2 sui5 toe3 leh chhun jip8-khi3 tong7-lai7, kang7-khoan2 koh hou7 Aukele cham7 tng7. Chit-si5 bo5 kha bo5 sit8 e5 Halulu, chit8-bin7 chham2-kio3, chit8-bin7 ka7 i phaiN2 khoaN3 bin7 e5 thau5-khak tu jip8-khi3 chioh8-tong7 lai7. 
  Aukele iu5-goan5 m7 pang3 I soah, chhiu2 gia5-tioh8 chit-ki sin5-ki5 e5 to-a2, chhut-lat8 hiong3 Halulu tng5-tng5 e5 am7-kun2 phut loh8-khi3, kiat-ko2 chit8-liap8 chhiuN7 koai3-but8 e5 thau5-khak lian3 koh8 ti7 chioh8-khut e5 thou5-kha. Chit8-tiuN5 kek-liat8 e5 chham2-chian3 to7 an2-ne kiat-sok. Kin2-tiuN, kiaN-hiaN5 khiong2-pou3. 
  Tak8-e5 long2 hoaN-hi2 kah khau3 chhut-lai5, chia-e5 lou5-le7 tau3-saN-kang7 ka7 cham7-tng7 e5 chiau2-a2 si-the2 tim3 loh8-khi3 soaN-kheN e5 tiong-ng, jian5-au7 Aukele an3 hou5-lou5 theh8 chhut i e5 ui5-kin, ti7 khong-tiong sun7-chhiu2 chit8-e7 iat8, bo5 chit8-tah-ku2-a2, Halulu e5 si-the2 to7 sio kah chhun chit8-tui hoe2-hu chham kut-thau5 nia7-nia7. 
  Chit-ma2 sou2-u7 e5 lang5 long2 m7-bian2 koh siu7 tioh8 hit-chiah chiau2-a2 e5 ui-hiap8--a, m7-koh in iu5-goan5 hou7 lang5 koaiN ti7 chit-e5 soaN-kheN lai7-te2. “Chit-ku2 tak8-e5 lai5 chiah8 koa2 mih8-kiaN7, ho2-ho2-a2 hioh-khun3 chit8-e7.” Aukele kian3-gi7 kong2:“Bin5-a2-chai3 lan2 to7 u7 hoat-tou7 chhoe7 tioh8 chhut lou7--a.” 
  I ka7 chai3-seng e5 chhiu7-hioh8-a2 pun hou7 sou2-u7 e5 lou5-le7 chi2 iau. Chu7-chiong5 lai5 kau3 chit-e5 sou2-chai7 i2-au7, chia-e5 lou5-le7 to7 m7-bat ho2-ho2-a2 hioh-khun3 koe3, sou2-i2 tak8-e5 chit8 to2 loh8-lai5 to7 khun3 kah chin ka-choe7. Tng tak8-e5 khun3 kah loh8-bin5 e5 si5, soah lai5 hou7 chit8-chun7 iat8 sit8-a2 e5 siaN-im chha2 cheng-sin5. 
</CL>
<HL>

魔神仔 Halulu（Halulu-the-evil-one） 
日頭赤焰焰掛 ti7 天頂，Aukele ti7 鳥兄弟 e5 厝--nih8 睏 kah 足落眠--e5。Tiam3 會議室內，Namaka當 teh kah 伊 e5 兄弟開會討論。「Aukele 是siang2？伊到底有啥神奇 e5 威力？」Namaka teh 問：「想 be7 到伊 koh 會當避過我 e5 鳥毛旗仔，ka7 Moela 變成火灰，koh 知影料理有毒！伊 tui3 咱 e5 威脅實在足大--e5。咱一定 ai3 ka7 伊thai5 掉！」 
「Be7使得，」白鳥兄講：「咱be7使an2-ne做。」 
Namaka e5 目珠那火teh著，sih--leh sih--leh：「為啥物？」 
「若是伊活--leh，tui3 咱可能較有利，」其中一個兄弟回答：「想看 mai7--leh，大姐頭仔！Ti7 你統治“Halani日落之島” e5 這幾冬，kam2 bat 出現 chiah-nih8 厲害 e5 人？而且 koh chiah-nih8 緣投？若是 ka7 伊 thai5 殺，tui3 你到底有甚物 好處--leh？為 甚物無 ai3伊變成你 e5 人--leh？kah Aukele 結婚！假使有伊 ti7 身軀邊，你就會誠做天下無敵--a」 
氣氛慢慢仔 teh 變化，原本 ti7 Namaka 面--nih8 e5 憤怒，漸漸變做奸臣仔笑--lou。「你講了真著，」伊承認講：「M7-koh ti7 我同意 beh 嫁 hou7 這個生份人進前，伊必須 ai3 先 kah 魔神仔 Halulu見一面。」 
Phu2 鳥兄抗議講：「你 kam2 真正甘 ka7 伊送去 kah hit 個專門teh 食人肉 e5 Halulu 見面？到今若像 iau2 無人有法度 an3 伊 hia 脫身！」 
Namaka tim3 頭講：「HeN3！我知！若無，kam2 有甚物 較好e5 考驗方法--leh？若是 Aukele 會當安全脫身，我就嫁 hou7 伊。」 
雖然4個兄弟攏無贊成這個辦法，m7-koh Namaka 猶原誠堅持an2-ne做。
等 Aukele 睏飽精神，ui3 再生葉 e5 樹葉吸收營養，就去 chhoe7女族長 Namaka。
女族長 Namaka 看著 Aukele，面仔笑--leh笑--leh：「Aukele，能力共款e5人無一定 ai3 做敵人，我想 beh 去海墘歇睏一工，你 kam2有趣味 beh 做伙來去？」 
Aukele接受伊 e5 邀請，chah 著伊 e5 葫蘆 toe3 Namaka 去，天氣誠好，天頂一屑仔雲 to 無，Namaka 揀一位較倚海墘 e5 大石頭坐落來，不時有海湧 chhiang5 過來。這個時陣 Aukele 半信半疑，感覺著誠懷疑，到底你 Namaka 是 teh 變啥物 bang2--leh？伊注意teh看海水。
「會驚--simh？」Namaka teh ka7 Aukele 恥笑。隨後伊衝向海墘，跳入海--nih。Aukele 趕緊 ti7 沙埔頂挖一個空 beh ka7 葫蘆tai5起來。Ti7伊beh將沙a2 kham3起來進前，又 koh 聽著 Lono e5 聲音。
「死亡已經飛向 chia 來--loh，Aukele！魔神仔 Halulu已經beh 食你--a！」 
突然間日頭去 hou7 一 tah 烏影kham3 tiau5-leh，半空中飛來一隻大鳥若像lah8-hioh8 teh掠雞仔子共款，向 Aukele 衝過來。Aukele 險險仔 be7 赴提伊 hit 腳葫蘆，就hou7這隻大鳥勾向天頂飛走去。
這隻大鳥飛去誠久，飛來到一個足深 koh 無人 e5 山坑。Chiah將 Aukele 放落來，就馬上飛走。Aukele 四箍 lian2 轉看看--leh，發覺這個所在三爿是石壁，一爿是兇狂 e5 海湧，想 beh 離開這個所在是無 hiah-nih 簡單。唉！假若有人teh講話--ou2？伊 e5 頭殼 toe3聲音越來越去，兩蕊目珠金金看，這個時陣有兩個人 an3 壁頂 e5石洞爬出來，這兩個人 Aukele 過去 m7-bat 看過，生做有到san2，san2 kah chhun 骨頭，無三兩肉，目神 beh 死 na7-haiN3，掠 Aukele金金看，若像誠可憐伊 e5 款。
「Che 是Halulu chheN-chhau e5 暗頓！」其中一個小可 sau 聲sau 聲 an2-ne 講。
「Hit 隻殘忍 e5 鳥仔免想 beh 食我！」Aukele 大聲講：「緊ka7 我講，hit兩隻怪物 tang 時會 koh 轉來 chia？」 
「日頭落山 e5 時陣-----會 thau3 大風。Halulu 就會來--a！伊一kai3 暗頓 ai3 食兩個人。「這個人講話誠肯定，無像頭 tu2 仔 hit 個hiah-nih8 細聲。
「Lin2 khah 會無 ai3 khuh入去石洞內--neh？」Aukele teh 問。
「有--a！阮有試過--a，m7-koh 伊攏用翼仔 ka7 阮搧出來。」「用較利 e5 石頭 ka7 伊 e5 翼仔割 hou7 斷！」 
「Ma7有試過，因為伊會曉魔法，受傷成空流血 e5 所在 liam-mih to7 koh 好去--a kan-taN 用火才有法度毀滅 Halulu--nia5 可惜阮無火種 thang 起火。」 
「我有法度」，Aukele 講：「咱 ai3 an2-ne 做。」伊一步一步詳細 ka7 伊 e5 計畫講 hou7 in 聽。
日頭beh落山 e5 時，chia-e5 人 pe5 入去上深 e5 石洞內，照 Aukele e5 指示，入去愈深愈好。Aukele 手 gia5 伊神奇 e5 刀仔，khuh ti7 石洞空嘴 e5 所在。
誠緊一陣風絞過--來-a。續落來是 phi-phi-phiak8-phiak8 iat8翼 e5 聲音。一片足大 e5 烏雲 ka7 歸個山坑kham3 tiau5-tiau5，Aukele 看見這隻殘忍可怕 e5 大鳥仔衝 an3 石洞落來。
伊用正手爿 e5 翼仔伸入去石洞 e5 空嘴--nih，四界摸來摸去，想 beh sa 看有一寡物件 thang 來 hau3-kou 無。Che 是下手 e5 好機會，Aukele 用伊神奇 e5 刀仔，殘殘 ka7 伊 e5 大支翼仔 phut 落去。
Halulu 疼 kah 吱吱叫，將受傷 e5 翼仔勼倒轉來，轉一下身，繼續 ka7 伊倒爿 e5 翼仔伸入去石洞內，Aukele e5 刀仔共款無客氣ka7 lio5 落去這時 Halulu e5 翼仔真正受傷慘重。續落來其中一支腳爪仔 koh 去 hou7 Aukele 斬斷去。
這隻鳥仔 e5 哀叫聲假若雷公 leh tan5--leh。M7-koh 猶原 be7 死心，另外 hit 支腳爪隨 toe3 leh 伸入去洞內，共款 koh hou7 Aukele 斬斷。這時無腳無翼 e5 Halulu，一面慘叫，一面 ka7 伊歹看面 e5 頭殼 tu 入去石洞內。
Aukele 猶原 m7 放伊煞，手 gia5 著這支神奇e5刀仔，出力向Halulu 長長 e5 頷頸 phut 落去，結果一粒像怪物 e5 頭殼 lian3 koh8 ti7 石窟 e5 塗腳。一場激烈 e5 慘戰就 an2-ne 結束。緊張，驚惶恐怖。
逐個攏歡喜 kah 哭出來，chia-e5 奴隸鬥相共 ka7 斬斷 e5 鳥仔屍體 tim3 落去山坑 e5 中央，然後 Aukele an3 葫蘆提出伊 e5 圍巾，ti7空中順手一下 iat8，無一 tah 久仔，Halulu e5 屍體就燒 kah chhun一堆火灰 chham 骨頭nia7-nia7。
Chit-ma2 所有 e5 人攏 m7 免 koh 受著 hit 隻鳥仔 e5 威脅--a，m7-koh in 猶原 hou7 人關 ti7 這個山坑內底。「這久逐個來食寡物件，好好仔歇睏一下。」Aukele 建議講：「明仔再咱就有法度 chhoe7 著出路--a。」 
伊 ka7 再生 e5 樹葉仔分 hou7 所有 e5 奴隸止枵。自從來到這個所在以後，chia-e5 奴隸 to7 m7-bat 好好仔歇睏過，所以逐個一倒落來 to7 睏 kah 真ka-choe7。當逐個睏 kah 落眠 e5 時，煞來 hou7 一陣 iat8翼仔 e5 聲音吵精神。
</HL>