<CL>
  (An Announcement and A Quest) 
  Tut8-jian5, lui5-kong sih-nah giap8-giap8-sih, tan5 tioh8 lui5-kong boe2-a2 e5 Aukele chhoah kah io5-lai5 io5-khi3. 
  “Tan2 chit8-e7! Goa2 si7 an3 Namaka hia lai5--e5!” Aukele kiaN kah khau3 chhut-lai5. I kong2-oe7 e5 siaN-im soah hou7 lui5-kong e5 hoe5-siaN oan5-choan5 kham3-koe3, thiN-sin5 kin-pun2 to7 bo5 thiaN tioh8. 
  ThiN-sin5 khoaN3-tioh8 Aukele chit8-tiam2-a2 to bo5 siu7-siong, koh thou3-chhut chit8-to7 “siam2-tian7-kek” , na2-chhiuN7 beh tuh8 jip8-khi3 Aukele e5 kut-thau5 lai7-te2, ho2-ka-chai3. I e5 hong5-hoe2 ui5-kin kiu3 i chit8-mia7, bo5 siu7 tioh8 jim7-ho5 siong-hai7. 
  Ti7 thian-sin5 beh koh thou3-chhut leng7-goa7 chit8-to7 “siam2-tian7-kek” e5 chin3-cheng5, Aukele thiaN tioh8 u7 lang5 ti7 au7-piah teh hoah-hiu: “Kin2 nng3 jip8-khi3 hun5--nih!” goan5-lai5 si7 peh8-chiau2-hiaN i2-keng jiok kau3-ui7. 
  “M7-bian2,” Aukele ku7-choat8: “Goa2 e7 ka7 chit-e5 chha2-si2-lang5 e5 kui2-koai3 kai2-koat tan3-tiau7, kai2-kiu3 lan2 tak8-e5.” I chhun-chhiu2 beh ka7 chheng7 ti7 sin-khu teng2 e5 ui5-kin thng3-tiau7. 
  “Be7-sai2-tit! Tan2 chit8-e7!” peh8-chiau2-hiaN teh hoah:“Chit-e5 lui5-kong-peh si7 lin2 bou2 e5 a-ku7! Hou7 goa2 lai5 kah i kai2-soeh!” 
  Chit8-e7 khoaN3-tioh8 peh8-chiau2-hiaN, lui5-kong-peh--a sui5 ka7 i e5 “siam2-tian7-kek” khng3 ke7. “Namaka e5 siang2?” I mng7; “Chit-e5 siau3-lian5 e5 kah i u7 sim2-mih8 koan-he7? I khah u7 chai5-tiau7 thang khit-lai5 thiN-teng2--leh?” 
  Peh8-chiau2-hiaN ka7 i e5 siang-chhiu2 chhun hou koan5-koan5 tong3 ti7 lui5-kong-peh e5 bin7 thau5-cheng5: “Namaka chit-ma2 lang5 chiaN5 ho2-se3, a-ku7! Chit-ui7 si7 Aukele, si7 Namaka e5 ang-sai3, i kio3 goan2 lai5 chia ka7 li2 thong-ti, i beh kah Aukele hun-hiong2 i sou2-u7 e5 chai5-san2, “bo5-lun7 si7 ti7 thiN-teng2--nih, iah-si7 thou5-kha tau; ti7 koan5-soaN iah-si7 soaN-kheN lai7; toa7 kiaN7 tai7-chi3, iah-si7 se3-hang7 mih8-kiaN7 long2 kang7-khoan2.” 
  Lui5-kong-peh--a thiaN liau2 soah sio2-khoa2 phaiN2-se3 khit-lai5, chhio3-chhio3-a2 kong2: “Chin sit-le2, Aukele! Li2 eng3-kai ai3 kong2 chhut li2-e5 sin-hun7 chiah tioh8.” 
  “Goa2 u7 leh chhi3--a,” Aukele kong2 tioh8 chiaN5 kho2-lian5 e5 khoan2; “m7-koh li2-e5 siaN sit8-chai7 chiok toa7--e5, a-ku7!” 
  Ki5-thaN e5 chiau2-hiaN-ti7 long2 ui5 oa2 koe3-lai5, bo5 chit8-tah-ku2-a2 chia-e5 chhin-chiaN5 to7 cho3-hoe2 teh khai-kang2--a.” lui5-kong-peh thiaN tioh8 Aukele an2-choaN2 oh8 poe koh hioh ti7 Namaka e5 chhu3-boe2-teng2 e5 kou3-su7 e5 si5-chun7, lang5 si7 chhio3 kah hah8-hah8 kio3, na2-chhiuN7 iu7 teh tan5 lui5-kong--leh. 
  “Goa2 chiok ku2 m7-bat chiah-nih8 hoaN-hi2 koe3--a.” lui5-kong-peh ian5-lou7 kong2 ian5-lou7 teh chhit bak8-sai2: “KhoaN3-tioh8 li2 beh li7-khui, goa2 sim-koaN-thau5 chiaN5 kan-khou2, hi-bang7 chiaN5 kin2 to7 e7-tang3 koh kah li2 kiN3-bin7.” 
  Tng in gou7-e5 lang5 tng2 lai5-kau3 chhu3 e5 si5, Namaka si7 chiok hoaN-hi2--e5. I chiok choan-sim teh thiaN in kong2 Aukele an2-choaN2 kah a-ku7 kiN3-bin7 e5 keng-koe3: “ChiaN5 ho2,li2 i2-keng u7 hoat-tou7 thang po2-hou7 ka-ki7, sim7-chi3 bin7-tui3 thiN-sin5 ma7 kang7-khoan2. Aukele, goa2 u7 chit8-kiaN7 tai7-chi3 siuN7 beh hou7 li2 chai-iaN2, li2 tit-beh cho3 lau7-pe7--a.” 
  Aukele thiaN-tioh8 chit-e5 siau-sit si7 chiok hoaN-hi2--e5.“Cha-pou gin2-a2?” I teh mng7. 
  Jit8-chi2 chit8-jit8 chit8-jit8 koe3, Namaka hoat-kak Aukele na2-chhiuN7 u7 sim2-mih8 sim-su7 e5 khoan2: “Aukele, khoaN3 khit-lai5 li2 na2-chhiuN7 bo5 kai3 hoaN-hi2 lan2 kong2-khi2 bi7-lai5 e5 kiaN2?” I mng7. 
  “Ma7-si7 e7-sai2 an2-ne kong2--chit.” Aukele hoe5-tap: “Na7 kong2 khi2 gin2-a2 to7 koh hou7 goa2 siuN7-tioh8 goa2 a-hiaN Iku kah siau3-lian5 e5 tit8-a2 “Chi3-seng3” , in ti7 cha2-cheng5 in-ui7 li2 e5 koan-he7 ti7 hai2--nih sit-chong. SiuN7-tioh8 chia, goa2 si7 beh an2-choaN2 kah li2 chham lan2-e5 kiaN2 khoai3-lok8 seng-oah8 ---leh?” 
  Namaka thiaN liau2-au7 iu-thau5-kat-bin7, chit8-chiong2 koh hio7-hoe2 koh kiaN-hiaN5 e5 sim-cheng5 ti7 sim-lai7 chong5-lai5 chong5-khi3; I teh hio7-hoe2 khah-cha2 sou2 cho3--e5, kiaN-hiaN5 chit-ma2 pit-su ai3 bin7-tui3--e5. Sui-jian5 lang5 bo5 saN kam-goan7, put-ko3 ma7-si7 khui-chhui3 kong2-oe7--a. 
  “Aukele, si7 u7 pan7-hoat thang hou7 In koh oah8 tng2-lai5. M7-koh chit-e5 hong-hoat chiaN5 gui5-hiam2---.” “Put-koan2! Kin2 ka7 goa2 kong2!” 
  “Li2 na7-si7 e7-tang3 khi3 theh8-tioh8 “SeN3-mia7-chi-chui2” ,goa2 to7 u7 hoat-tou7 kiu3 in tng2--lai5.” 
  “To2-ui7 u7?” Aukele mng7 kah chiaN5 chheN-kong5. 
  “I hou7 lang5 khng3 ti7 “Am3-me5-chi-khut” e5 chioh8-tong7 lai7-te2, iah8 to7-si7 tak8-jit8 am3-thau5-a2 jit8-thau5 loh8-soaN e5 sou2-chai7. Li2 pit-su ai3 tit8-tit8 poe ui3 jit8-thau5 loh8-soaN e5 sou2-chai7,oai tui3 to3-peng5 iah-si7 chiaN3-peng5 long2 be7-sai2-tit, bo5-chia3, li2 to7 e7 chhoe7 bo5-lou7, eng2-oan2 ti7 thian-tong5 seh8-lai5 seh8-khi3, m7-chai thang tng2-lai5.” 
  “Ah m7-koh he kan-taN si7 khi2-thau5 nia7-nia7, it-tan7 li2 jip8-khi3 “Am3-me5 chi-khut” lai7-te2, li2 pit-su ai3 thong-koe3 si3-e5 kho2-pha3 e5 siu2-ui7 teh theng3-hau7 li2. Che si7 siong7 gui5-hiam2 e5 sou2-chai7, goa2-e5 ang-sai3 goa2 hi-bang7 li2 mai3 khi3.” Namaka chiaN5 siong-sim ka7 chia-e5 oe7 kong2 soah. 
  “Goa2 it-teng7 ai3 khi3.” Aukele chiaN5 kian-chhi5 teh kong2. 
Gui5-hiam2 e5 Hui-heng5（Perilous Flight） 
  Tng jit8-thau5 beh loh8-soaN e5 si5, Aukele khai-si2 tit8-tit8 poe hiong3 jit8-thau5 koe3-khi3. It-tit8 poe, long2 bo5 hioh-khun3. I iah8 m7-bat poe kah chiah-nih8 hng7 koe3, i kam2-kak chhiu2-kut lu2-lai5 lu2-sng, pak8 ti7 heng-kham2 thau5-cheng5 e5 hou5-lou5 ma7 put-si5 teh long3-lai5 long3-khi3. I chiok siuN7 beh chhoe7 chit8-e5 sou2-chai7 ho2-ho2--a hioh-khun3, m7-koh chit8 si5 ti7 hai2--nih teng2-koan5, kin-pun2 chham theng5 chit8-si5-e5 ki-hoe7 to bo5. 
  I lu2-poe lu2-ban7 na2-chhiuN7 bo5 pi2 i khi2-poe e5 sou2-chai7 khah chiap-kin7 bok8-phiau e5 khoan2. In-ui7 lang5 thiam2, soah ian5-lou7 poe ian5-lou7 tuh-ku, bak8-chiu kiong5-beh kheh khit-lai5. 
  “Aukele! “si2-bong5” koh poe koe3-lai5--a!” Lono e5 siaN ka7 i kiaN cheng-sin5 koe3-lai5. Aukele chit-ma2 lang5 chiaN5 ut-chut, in-ui7 jit8-thau5 i2-keng loh8-soaN, koh m7-si7 ti7 i e5 chiaN3 thau5-cheng5, si7 ti7 i e5 chiaN3-chhiu2 peng5. Li2 i2-keng poe oai khi3--a, Lono ke3-siok kong2: “Lan2 i2-keng chhoe7 bo5-lou7--a, “ma5-hoan5” to7 hoaiN5 ti7 thau5-cheng5 teh tan2 lan2!” 
  “Ma5-hoan5” , i2-keng ti7 lou7--nih loh. Hiong5-hiong5 jit8-thau5 hou7 chit8-tui ou-hun5 chah8-tiau5, soa3 loh8-lai5 koh loh8 peng-hou7, hou7 i koaN5 kah chhui3-khi2 khok8-khok8 kio3. M7-koh chit-chun7 peng-hou7 chiaN5 kin2 to7 soah--a. Aukele khoaN3-tioh8 chit8-cho7 sih-leh sih-leh e5 kheng7 hoaiN5 ti7 hng7-hng7 e5 thau5-cheng5, i siuN7 khi2 cheng5-kai3 i to7-si7 peh chhiuN7 chit-khoan2 e5 kheng7 chiah e7-tang3 li7-khui soaN-kheN. I thoaN5 sun7-soa3 poe koe3-khi3, siuN7 beh khia7 toa3 teng2-koan5. An-nia5-oe5! kheng7 keng3-jian5 sui5 siau-sit khi3, Aukele kui-sian lang5 siak loh8-khi3 e7-kha. 
  “Hiong3 teng2-koan5 poe! Hiong3 teng2-koan5 poe!” Lono teh hoah. Liau2 chiaN5 che7 khui3-lat8, Aukele chiah poe khit-lai5, it-tit8 poe kau3 bong5-bu7 lai7-bin7. I na2-chhiuN7 chheN-me5 kang7 khoan2, ban7-ban7-a2 chiah khi3 hou7 bong chhut-lai5, kui e5 lang5 koaN5 kah phi3-phi3-chhoah. I khoaN3-tioh8 thau5-cheng5 u7 leng7-goa7 chit8-tui ou-hun5, chhai7 ti7 teng2-thau5 e5 keng3-jian5 si7 chit8-tin7 “Siam2-tian7-kek” chham-tioh8 khiong2-pou3 koh sek8-sai7 e5 lui5-kong-peh e5 bin7-siong7. 
  “Lui5-kong-peh! Kin2 kiu3 goa2 si7 li2-e5 tit8-a2!” Aukele teh hau3-kio3 e5 siaN kin-pun2 to7 hou7 lui5-kong sih-na3 kham3 koe3--khi3, lui5-kong-peh--a put-tan7 bo5 thiaN-kiN3 ma7 bo5 khoaN3-kiN3. Tng-teh tan5 lui5-kong e5 ou-hun5 soa2 khui e5 si5, Aukele chiah khoaN3-tioh8 am3-thau5-a2 chhut-lai5 e5 te7-it-liap8 chheN teh sih. 
  “Poe khi2--lih liah8 hit-liap8 chheN liah8 hou7 tiau5.” Lono teh hoah. Aukele, koaN5 kah na2 chiam teh ui--leh, sui-jian5 chiok thiam2--e5, ma7-si7 hiong3 teng2-koan5 poe khi3. M7-koh ti7 i beh liah8 tioh8 chin3-cheng5, na2-chhiuN7 liu5-chheN kang7-khoan2, sut-ut8 chit8-e7 to7 koe3--khi3, kan-taN chhun chit8-to7 hoe2-kng toe3 ti7 au7-piah nia7-nia7. 
  “Lan2 chhoe7 bo5-lou7--a,” Aukele khau3 kah chiaN5 siong-sim: “Goa2 poe be7 kiaN5--a.” 
  “M7-thang an2-ne,” Lono hoe5-tap: “goeh8-niu5 beh chhut-lai5--a, hiong3 i poe koe3-khi3, kin2 liah8 hou7 tiau5.” 
  Aukele si3-ke3 sun5-sun5--leh, khoaN3-kiN3 chha-put-to si3-hun-chi-it e5 goeh8-niu5 ban7-ban7 phu5 khit-lai5. I iong7 chin7 siong7 boe2-a2 chhun e5 chit8-sut-a2 khui3-lat8 poe an3 goeh8-niu5 koe3-khi3, giu2 tioh8 i e5 e7-kha chiam-chiam khiau-khiau e5 sou2-chai7, kui-sian lang5 tiau3 ti7 hia, thiam2 kah nng2 sio5-sio5. 
  Goeh8-niu5-so2--a chim-chiok teh khoaN3 I. “Li2 tau3-te2 si7 siang2, ho2-taN2 kaN2 ka7 goeh8-niu5-so2--a khiu2 tiau5-tiau5?” I teh mng7: “Chham goa2-e5 cha-bou2 sun-a2 Namaka ma7 m7-kaN2 an2-ne!” 
  Ian5-lou7 giu2 ian5-lou7 chhoan2 e5 Aukele siuN7 beh piau2-beng5 i e5 sin-hun7. 
  “Goa2 si7 Aukele. An3 “Thian-tong5-chi-te7” lai5--e5, Aukele, si7” Oe7 kong2 iau2-be7 soah. 
  Goeh8-niu5-so2 chhun-chhiu2 ka7 i liah8 khit-lai5 tan3 jip8-khi3 thiN-khong tiong, Aukele iong7 i siong7 boe2-a2 chhun e5 chit8 khau2 khui3 hoah kong2: “Aukele lin2 cha-bou2 sun Namaka e5 ang-sai3!” 
  “Kong2 peh8-chhat8!” goeh8-niu5-so2 chiaN5 siu7-khi3:“Namaka e5 ang-sai3 i2-keng si2--a! I sou2-u7 e5 ti7 thian-tong5 e5 chhin-chiaN5 choe3-kin7 taN beh ka7 sang3 chiuN7 soaN-thau5 nia7-nia7, na7 m7-si7 khun3 koe3-thau5, goa2 chit-ma2 eng3-kai to7 ti7 hia kah in cho3-hoe2! Li2 chit-e5 ke2-pai5--e5!” 
  “M7-si7 an2-ne!” Aukele khong3-gi7: “Goa2 i2-keng chhoe7 bo5-lou7 thang kiaN5, ji5-chhiaN2 li7-khui chhu3--nih chiok ku2. Namaka it-teng7 liah8-chun2 goa2 i2-keng si2--a.” 
  “Goa2 si7 beh an2-choaN2 siong-sin3 li2--leh?” goeh8-niu5-so2 teh mng7. “Goa2-e5 chou2 Lono e7 ka7 li2 kong2.” 
  Ui3 Aukele e5 hou5-lou5 lai7-bin7 thoan5-chhut Lono e5 siaN-im. 
  “Chit-ui7 si7 Aukele. An3 “Thian-tong5-chi-te7” lai5--e5. 
  Aukele si7 Iku kah Kahapa siong7 thiaN3 e5 kiaN2. 
  Aukele si7 “Ui2-tai7 e5 Mo-o A-chou2 --- ou-am3-chi-sin5” e5 sun-a2. 
  Aukele si7 lu2-chok8-tiuN2 Namaka e5 ang-sai3.” 
  “An2-ne goa2 siong-sin3.” goeh8-niu5-so2 kong2, chiok hoaN-hi2 teh chhio3: “Tan2 chit8-si5--a hou7 Namaka khoaN3-kiN3 it-teng7 e7 chiok hoaN-hi2--e5! Sui-jian5 in a-ma2 (goeh8-niu5-so2)be7-hu3 thang khi3 sang3 i “si2--khi3” e5 ang-sai3, m7-koh soah tian-to3 chhoa7 chit8-e5 oah8-thiau3-thiau3 e5 ang-sai3 tng2-lai5 heng5 i !” 
</CL>
<HL>

（An Announcement and A Quest） 
突然，雷公sih-nah giap8-giap8-sih，tan5 著雷公尾仔 e5 Aukele chhoah kah 搖來搖去。
「等一下！我是 an3 Namaka hia來--e5！」Aukele 驚 kah 哭出來。伊講話 e5 聲音煞 hou7 雷公 e5 回聲完全蓋過，天神根本 to7無聽著。
天神看著 Aukele一點仔 to 無受傷，koh 吐出一道「閃電擊」，若像 beh tuh8入去Aukele e5 骨頭內底，好佳哉。伊 e5 防火圍巾救伊一命，無受著任何傷害。
Ti7 天神 beh koh 吐出另外一道「閃電擊」e5 進前，Aukele 聽著有人 ti7 後壁 teh 喝咻：「緊 nng3 入去雲--nih！」原來是白鳥兄已經 jiok 到位。
「M7免，」Aukele 拒絕：「我會 ka7 這個吵死人 e5 鬼怪解決tan3 掉，解救咱逐個。」伊伸手beh ka7 穿 ti7 身軀頂 e5 圍巾褪掉。
「Be7-sai2-tit！等一下！」白鳥兄 teh 喝：「這個雷公伯是 lin2某 e5 阿舅！Hou7 我來 kah 伊解說！」 
一下看著白鳥兄，雷公伯--a 隨 ka7 伊 e5「閃電擊」囥低。「Namaka e5 siang2？」伊問；「這個少年 e5 kah 伊有甚物 關係？伊 khah 有才調 thang 起來天頂--leh？」 
白鳥兄ka7伊e5雙手伸 hou 懸懸擋 ti7 雷公伯 e5 面頭前：「Namaka chit-ma2 人誠好勢，阿舅！這位是 Aukele，是 Namaka e5 翁婿，伊叫阮來 chia ka7 你通知，伊 beh kah Aukele 分享伊所有 e5 財產，「無論是 ti7 天頂--nih，抑是塗腳兜；ti7 高山抑是山坑內；大件代誌，抑是細項物件攏共款。」 
雷公伯--a聽了煞小可歹勢起來，笑笑仔講：「真失禮，Aukele！你應該 ai3 講出你 e5 身分才著。」 
「我有 leh 試--a，」Aukele 講著誠可憐 e5 款；「M7-koh 你 e5聲實在足大--e5，阿舅！」 
其他e5鳥兄弟攏圍倚過來，無一tah久仔chia-e5 親情就做伙 teh開講--a。」雷公伯聽著 Aukele an2-choaN2 學飛 koh 歇 ti7 Namaka e5厝尾頂 e5 故事 e5 時陣，人是笑 kah hah8-hah8 叫，若像又teh tan5 雷公--leh。
「我足久 m7-bat chiah-nih8 歡喜過--a。」雷公伯沿路講沿路 teh拭目屎：「看著你 beh 離開，我心肝頭誠艱苦，希望誠緊就會當koh kah 你見面。」 
當 in 5個人轉來到厝 e5 時，Namaka 是足歡喜--e5。伊足專心teh 聽 in 講 Aukele an2-choaN2 kah 阿舅見面 e5 經過：「誠好，你已經有法度 thang 保護家己，甚至面對天神 ma7 共款。Aukele，我有一件代誌想 beh hou7 你知影，你得 beh 做老父--a。」 
Aukele聽著這個消息是足歡喜--e5。「查甫囡仔？」伊teh問。
日子一日一日過，Namaka 發覺 Aukele 若像有甚物 心事 e5款：「Aukele，看起來你若像無界歡喜咱講起未來 e5 子？」伊問。
「Ma7 是會使 an2-ne講--chit。」Aukele回答：「若講起囡仔to7 koh hou7 我想著我阿兄 Iku kah 少年 e5 姪仔“至聖”，in ti7早前因為你 e5 關係 ti7海--nih 失蹤。想著 chia，我是beh an2-choaN2 kah 你chham 咱 e5 子快樂生活--leh？」 
Namaka 聽了後憂頭結面，一種 koh 後悔 koh 驚惶 e5 心情 ti7心內 chong5 來 chong5 去；伊 teh 後悔較早所做--e5，驚惶 chit-ma2必須 ai3 面對--e5。雖然人無相甘願，不過 ma7 是開嘴講話--a。
「Aukele，是有辦法 thang hou7 in koh 活轉來。M7-koh 這個方法誠危險---。」「不管！緊ka7我講！」 
「你若是會當去提著「性命之水」，我就有法度救 in 轉--來。」 
「To2 位有？」Aukele 問 kah 誠生狂。
「伊 hou7 人囥 ti7“暗暝之窟” e5 石洞內底，也就是逐日暗頭仔日頭落山 e5 所在。你必須 ai3 直直飛 ui3 日頭落山 e5 所在，歪 tui3倒爿抑是正爿攏 be7使tit，無 chia3，你就會 chhoe7 無路，永遠 ti7天堂 seh8 來 seh8 去，m7 知 thang 轉來。」 
「Ah m7-koh he kan-taN 是起頭 nia7-nia7，一旦你入去「暗暝之窟」內底，你必須 ai3 通過4個可怕 e5 守衛 teh 聽候你。Che 是上危險 e5 所在，我 e5 翁婿我希望你 mai3 去。」Namaka誠傷心 ka7 chia-e5話講煞。
「我一定 ai3 去。」Aukele 誠堅持 teh 講。
危險e5飛行（Perilous Flight） 
當日頭 beh 落山 e5 時，Aukele 開始直直飛向日頭過去。一直飛，攏無歇睏。伊亦 m7-bat 飛 kah chiah-nih8 遠過，伊感覺手骨愈來愈酸，縛 ti7 胸坎頭前 e5 葫蘆 ma7 不時 teh long3 來 long3 去。伊足想beh chhoe7 一個所在好好--a 歇睏，m7-koh 一時ti7海--nih 頂懸，根本 chham 停一時 e5 機會 to 無。
伊愈飛愈慢若像無比伊起飛 e5 所在較接近目標 e5 款。因為人thiam2，煞沿路飛沿路 tuh-ku，目珠強 beh kheh 起來。
「Aukele！“死亡” koh飛過來--a！」Lono e5 聲 ka7 伊驚精神過來。Aukele chit-ma2 人誠鬱卒，因為日頭已經落山，koh m7 是 ti7伊 e5 正頭前，是 ti7 伊 e5 正手爿。你已經飛歪去--a，Lono 繼續講：「咱已經 chhoe7 無路--a，“麻煩”就橫 ti7 頭前 teh 等咱！」 
「麻煩」，已經ti7路--nih loh。雄雄日頭 hou7 一堆烏雲chah8-tiau5，續落來 koh 落冰雨，hou7 伊寒 kah 嘴齒 khok8-khok8 叫。M7-koh 這陣冰雨誠緊就煞--a。Aukele 看著一座 sih-leh sih-leh e5 虹橫ti7 遠遠 e5頭前，伊想起前 kai3 伊就是 peh 像這款e5 虹才會當離開山坑。伊thoaN5 順續飛過去，想 beh 企 toa3 頂懸。俺娘喂！虹竟然隨消失去，Aukele 歸仙人摔落去下腳。
「向頂懸飛！向頂懸飛！」Lono teh 喝。了誠濟氣力，Aukele 才飛起來，一直飛到濛霧內面。伊若像青瞑共款，慢慢仔才去 hou7 摸出來，歸個人寒kah phi3-phi3-chhoah。伊看著頭前有另外一堆烏雲，chhai7 ti7 頂頭 e5 竟然是一 tin7「閃電擊」chham 著恐怖koh 熟悉 e5 雷公伯 e5 面相。
「雷公伯！緊救我是你 e5 姪仔！」Aukele teh 哮叫 e5 聲根本 to7 hou7 雷公 sih-na3 kham3 過--去，雷公伯--a不但無聽見 ma7 無看見。當 teh tan5 雷公e5烏雲徙開 e5 時，Aukele 才看著暗頭仔出來 e5 第一粒星teh sih。
「飛起--lih 掠 hit 粒星掠 hou7 tiau5。」Lono teh 喝。Aukele，寒 kah 那針teh ui--leh，雖然足 thiam2--e5，ma7 是向頂懸飛去。M7-koh ti7 伊 beh 掠著進前，若像流星共款，sut-ut8 一下就過--去，kan-taN chhun 一道火光 toe3 ti7 後壁nia7-nia7。
「咱 chhoe7 無路--a，」Aukele 哭 kah 誠傷心：「我飛 be7 行--a。」 
「M7-thang an2-ne，」Lono 回答：「月娘 beh 出來--a，向伊飛過去，緊掠 hou7 tiau5。」 
Aukele 四界巡巡--leh，看見差不多四分之一個月娘慢慢浮起來。伊用盡上尾仔chhun e5 一屑仔氣力飛 an3月娘過去，giu2 著伊e5下腳尖尖 khiau-khiau e5 所在，歸仙人吊 ti7 hia，thiam2 kah 軟 sio5-sio5。
月娘嫂--a斟酌 teh 看伊。「你到底是 siang2，好膽 kaN2 ka7 月娘嫂--a khiu2 tiau5-tiau5？」伊 teh 問：「Chham我e5查某孫仔 Namaka ma7 m7 敢 an2-ne！」 
沿路 giu2 沿路喘 e5 Aukele 想 beh 表明伊 e5 身分。
「我是 Aukele。An3“天堂之地”來--e5，Aukele，是」話講iau2-be7 煞。
月娘嫂伸手 ka7 伊掠起來 tan3 入去天空中，Aukele 用伊上尾仔chhun e5 一口氣喝講：「Aukele lin2 查某孫 Namaka e5 翁婿！」 
「講白賊！」月娘嫂誠受氣：「Namaka e5 翁婿已經死--a！伊所有 e5 ti7 天堂 e5 親情最近今 beh ka7 送上山頭 nia7-nia7，若m7是睏過頭，我 chit-ma2 應該就 ti7 hia kah in做伙！你這個假牌--e5！」 
「M7 是 an2-ne！」Aukele 抗議：「我已經 chhoe7 無路 thang 行，而且離開厝--nih 足久。Namaka 一定掠準我已經死--a。」 
「我是 beh an2-choaN2 相信你--leh？」月娘嫂 teh 問。「我e5 祖 Lono 會 ka7 你講。」 
Ui3 Aukele e5葫蘆內面傳出 Lono e5 聲音。
「這位是Aukele。An3“天堂之地” 來--e5。
Aukele 是 Iku kah Kahapa 上疼e5子。
Aukele 是“偉大 e5 Mo-o 阿祖---烏暗之神” e5 孫仔。
Aukele 是女族長Namaka e5 翁婿。」 
「An2-ne 我相信。」月娘嫂講，足歡喜teh笑：「等一時--a hou7 Namaka 看見一定會足歡喜--e5！雖然 in 阿媽（月娘嫂）be7 赴 thang去送伊“死--去” e5 翁婿，m7-koh 煞顛倒 chhoa7 一個活跳跳 e5 翁婿轉來還伊！」 
</HL>