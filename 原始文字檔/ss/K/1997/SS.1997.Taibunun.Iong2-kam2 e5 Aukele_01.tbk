<CL>
  Tah8-oe7-thau5 (preface) 
  “Aukele sin5-oe7 kou3-su7” e7-sai2 kong2 si7 Hawaii siong7 kou2-lo2--e5 chit8-e5 bin5-kan kou3-su7. I goan5-pun2 si7 hoat-seng ti7 Tahiti kun5-to2 e5 sin5-oe7 kou3-su7, hou7 cha2-ki5 e5 i5-bin5 chah koe3-lai5 Hawaii--e5. Chit-e5 kou3-su7 chu2-iau3 si7 teh kong2 chit8-e5 siau3-lian5 e5 Hawaii goan5-chu7-bin5, an2-choaN2 che7-chun5, khi3 chau2-chhoe7 sin-e5 to2-su7, sui-jian5 koe3-theng5 chhian-sin-ban7-khou2, siong7 boe2-a2 ma7 si7 khek-hok8 khun3-lan5, phah-pai7 sou2-u7 e5 tek8-jin5, iu7-koh chhoa7 tioh8 chit8-e5 chiaN5 sui2 e5 ang-i5 cho3 khan-chhiu2. 
  Chit-khoan2 kou3-su7 tak8 si3-ke3 long2 u7, m7-koh Aukele sin5-oe7 lai7-te2 u7 chit8-koa2 thoan5-soat si7 kan-taN Polynesian lang5 chiah u7--e5, chhin-chhiuN7 kong2: tng Aukele cho-siu7 gui5-hiam2 e5 si5, tiaN7-tiaN7 teh ka7 I keng2-ko3 e5 tin3-ka sin5-beng5 Lono, iong7 chiau2-mou cho3--e5, e7-tang3 po2-hou7 Aukele koh ka7 tek8-jin5 piN3-chiaN5 hoe2-hu e5 ui5-kin; pang-chou7 Aukele kai2-kiu3 sit-chong khi3 e5 hiaN-ko kah tit8-a2 e5 “SeN3-mia7-chi-chui2”, the5-kiong hou7-sin-hu5 hou7 Aukele e5 “Ui2-tai7 e5 Mo-o A-chou2” teng2-teng2, long2-si7 chiaN5 tek8-su5 koh chhu3-bi7. 
  Lai5! TaN Lan2 kah Aukele cho3-hoe2 lai5 khi3 mou7-hiam2. Siong7 ho2-taN2 e5 Aukele! Siong7 iong2-kam2 e5 Aukele! 
  Vivian L. Thompson 
  Chap8 e5 hiaN-ko Kah Ma5-hoan5 e5 Aukele (Ten Brothers ----- and Trouble) 
  Aukele si7 chok8-tiuN2 Iku e5 boe2-a2-kiaN2. Iku m7-taN7 bo5 thiaN3-sioh i leng7-goa7 chap8-e5 kiaN2, chham mou to7 m7-bat ka7 in mou koe3. M7-koh tui3 i-e5 boe2-kiaN2 Aukele put-tan7 si7 thiaN3-mia7-mia7 ka2-na2 po2--leh, ji5-chhiaN2 koh tah-eng3 beh hou7 i toa7-han3 e5 si5 lai5 chiap chok8-tiuN2 e5 ui7. 
  In-ui7 Aukele in lau7-pe7 siuN theng2-seng7--i, soah in2-khi2 i-e5 hiaN-ko bo5 hoaN-hi2 kah chek-tou3. Kan-taN kah hit-e5 ni5-ki2 siong7 chiap-kin7 i e5 a-hiaN Iku-lani khah-ba7, khah u7 chham-siong5, khah e7 cho3-hoe2 chit. Iah8 in-ui7 an2-ne, i ki5-thaN e5 hiaN-ko to7 siuN7 chin7 pan7-hoat chou2-gai7 in nng7-lang5 cho3-hoe2 tau3-tin7. Ki5-tiong Aukele siong7 toa7-han3 e5 hiaN-ko Kama-kahi siong7 oan3-chheh--i, in-ui7 an3-chiau3 thoan5-thong2 eng3-kai si7 i lai5 ke3-seng5 chok8-tiuN2 chiah tioh8. 
  Kama-kahi chiaN5 gau5 khi-hu7 i-e5 hiaN-ti7. I-e5 phi5-khi3 chiok bai2, lang5 koh seN-cho3 hiong5-gai3-gai3, i-e5 oe7 bo5-lang5 kaN2 m7 thiaN. I thiau-kang an-pai5 chit8-koa2 nge7-tau2 e5 hun3-lian7 kho3-theng5, hun3-lian7 In an2-choaN2 sio-chian3. Chiong in nng7-lang5 chit8-chou, hun-cho3 bok-seng3-guh, sio-ian2, sia7-kek, bu2-kun3 si3-chou. I ka-ki7 chiah kah te7-ji7 sio2-ti7 chit8-chou, choan-bun5 hun3-lian7 cho3 phah-chhui3 lang5 e5 kut-thau5 e5 chian3-su7---- “chhui3-kut-sai”. Chit-chiong2 “chhui3-kut-sai” si7 chit8-chiong2 e7-tang3 ka7 lang5 e5 kha-chhiu2 phah-chhui3, koh ka7 lang5 gia5 koan5 chiong liong5-kut teN7 hou7 chhui3-kou5-kou5 e5 lang5. 
  Aukele ui7-tioh8 beh hou7 i-e5 hiaN-ko chiap-siu7--i, cho3 kah chiok piaN3-si3--e5, m7-koh Kama-kahi ma7-si7 bo5 beh chhap--i. I bat chhoa7 sou2-u7 e5 sio2-ti7 khi3 chham-ka choan5-to2 e5 koan-kun-sai3, to7-si7 bo5-beh hou7 Aukele khi3. Kin-ku3 thoan5-thong2, chit-e5 pi2-sai3 chha-put-to ai3 chin3-heng5 chit8-tang cho2-iu7. 
  Cha-hng, Aukele khoaN3-tioh8 chap8-e5 hiaN-ko kong2-oe7 hiah-nih8 hiau5-pai e5 khoan2-se3 to7 chai-iaN2 in chit-pai2 si7 phah-iaN5 to3 tng2-lai5--a. Sui-jian5 i bo5 siu7-tioh8 thiaN3-thang3, i ma7 chau2-khi3 ka7 in hoan-geng5. Chu7 in tng2-lai5 kau3-taN, i2-keng thiaN chiok che7 in an2-choaN2 kah Kauai-to2 e5 iong2-su7 chhia-piaN3, an2-choaN2 kah Oahu-to2 e5 saN-chian3-su7 iah-si7 Maui-to2 siong7 e5 sia7-kek-chhiu2 e5 cheng-chhai2 pi2-sai3. 
  Kin-a2-jit8 Aukele iu5-goan5 chiaN5 sit-bong7, in-ui7 i sou2-u7 e5 hiaN-ko long2 ti7 toan7-gai5 teng2 teh sng2 sia7-kek, kang7-khoan2 bo5 lang5 beh chhap--i. I sim-lai7 chiok hi-bang7 e7-tang3 kah in cho3-hoe2 sng2, sou2-i2 hou7 lang5 ki7-choat8 ma7 bo5 oan3-than3. I chit-ma2 i2-keng si7 chit8-e5 siau3-lian5-ke--a, seN-cho3 put-chi2-a2 koan5 koh ian-tau5. M7-koh in hia e5 hiaN-ko iu5-goan5 ka7 i tong3-cho3 si7 chit8-e5 ai3-khau3 ai3 toe3-lou7 e5 se3-han3 sio2-ti7 lai5 khoaN3-thai7. I-e5 hiaN-ko khah e7 chai-iaN2 ti7 in bo5 ti7-leh e5 chit8-tang lai7. I i2-keng hun3-lian7 chhut iong2-chong3 e5 sin-the2 kah chiaN5 gau5 sio-phah e5 kang-hu, m7-taN7 u7 chu-keh thang kah in cho3-hoe2 chhit-tho5, sim7-chi3 long2 pi2 in khah li7-hai7--a. Bun7-te5 si7 beh an2-choaN2 hou7 in chai-iaN2 i-e5 kang-hu ----leh? ---- Tu5-hui chhoe7 chit8-e5 ki-hoe7 tit8-chiap tian2 hou7 in khoaN3! Tioh8! To7 an2-ne koat-teng7 ------- 
  SiuN7 kau3 chia, I sui5-si5 kiaN5-khi3 chit8-liap8 toa7 chioh8-thau5 e5 piN--a, khin-khin-sang-sang to7 chiong chit-liap8 toa7 chioh8-thau5 mouh--khi2-lai5. Koh tiam3 chioh8-thau5 piN--a2 giah8 chhut chit8-ki iong7 kam-chia3 cho3 e5 kek, boe2-a2 si7 iong7 thou5 kou5--khit-lai5--e5. ChiaN5 tek8-piat, i gia5-tioh8 chit-ki kek lai5-kau3 keng3-ki-tiuN5 e5 toan7-gai5 teng2 (au7-piah si7 hai2), tiam7-tiam7 khia7-teh theng3-hau7, tan2 kau3 i toa7-hiaN Kama-kahi sia7-chhut i-e5 kek, I chiah toe3 au7-piah tan3--chhut-khi3. 
  Chit-ki kek sun7-sun7-a2 poe-kau3 un7-tong7-tiuN5 e5 hit-peng5 bin7, lak loh8 e5 sou2-chai7 pi2 in hiaN-ko tan3--e5 chiok-chiok ke u7 si3-chhioh hng7. Kama-kahi khoaN3-tioh8 kian3-siau3 tng2 siu7-khi3, toa7-siaN beng7-leng7 ki5-thaN e5 sio2-ti7 chhai2-chhu2 heng5-tong7. Ki5-tiong hit-nng7-e5 choan-bun5 oh8 bok-seng3-guh e5 sio2-ti7 sui5-si5 kiaN5 hiong3 Aukele koe3-lai5, Aukele peng7 bo5 kiaN-hiaN5, ma7-si7 khia7 ti7 goan5-ui7, bin7-a2 chhio3-chhio3. 
  Tan2 In peh kau3 toan7-gai5 teng2-bin7, kiaN5 oa2 Aukele e5 si5,ki5-tiong chit8-e5 mng7 kong2: “Li2 kam2 chai-iaN2 goan2 na7 teh sng2 e5 si5, to7 ai3 li7 goan2 khah hng7--leh?” Leng7-goa7 chit8-e5 toe3 leh kong2: “KhoaN3 khit-lai5 ai3 lai5 ka7 li2 ka3-si7 chiah e7-sai2 chit!” Chit-nng7-e5 bok-seng3-guh e5 hiaN-ko khoaN3--khi2-lai5 put-chi2-a2 u7 sin3-sim e5 khoan2, chit8-lang5 chit8-peng5 kiaN5 hiong3 Aukele koe3-lai5, chit8-tiuN5 kek-liat8 e5 oan-ke tit-beh khai-si2. 
  Te7-it-e5 hiaN-ko iong7 kun5-thau5-bu2 toa7-lat8 cheng ui3 Aukele e5 ge5-cho5, chhun7-pan7 beh hou7 Aukele e5 chhui3-khi2 lak chit8-poaN3, kiat-ko2 e7 an2-choaN2 Li2 kam2 chai? Tng i chhut-chhiu2 liau2-au7 chiah hoat-kak kui-sian lang5 i2-keng hou7 Aukele kiong5 koh u7-lat8 e5 chhiu2 chang tiau5--leh, sun7-chhiu2“phiak8!” chit8-siaN ka7 i tim3 tui3 hai2--nih8 khi3, m7-taN7 hoat-chhut chiok toa7 e5 siaN-im, koh ka7 hai2-chui2 phun3 kah chiok koan5--e5. 
  “Ai2! Ho2--ah! Li2 chit-e5 chhiu2-chheng3 sio2-ti7, m7-thang bo5-le2, khoaN3 Goa2-e5 li7-hai7!” Te7-ji7-e5 hiaN-ko hoah kah chiok toa7-siaN bok hiong3 Aukele koe3--khi3, li2 siuN7 kiat-ko2 e7 an2-choaN2? Kang7-khoan2 chhiuN7 te7-it-e5 an2-ne poe ti7 khong-tiong, siak ui3 hai2--nih8 loh8-khi3. 
  Nng7-e5 lang5 kui-sin tam5-kou5-kou5, ui3 hai2--nih8 chong5 tng2-lai5 ka7 Kama-kahi po3-ko3 sou2 hoat-seng e5 tai7-chi3. Soa3--loh8-lai5 Kama-kahi ma2-siong7 phai3 sio-ian2 chou e5 sio2-ti7 khi3 chhoe7 Aukele, the3 bok-seng3-guh chou e5 sio2-ti7 po3-siu5. 
  Aukele chhui3-a2 chhio3-bi-bi teh hoan-geng5 i-e5 hiaN-ko: “Lin2 beh lai5 chhoe7 hit-nng7-e5 bok-seng3-guh e5 hiaN-ko,si7-m7? Goa2 lai5 ka7 lin2 tau2 chhoe7.” Sio-ian2 chou e5 hiaN-ko be2-se3 to iau2-be7 khut ho2-se3, to7 khi3 hou7 gia5--khi2-lai5, chit8-e5 soa3 chit8-e5, hou7 i tan3 jip8-khi3 hai2--nih8. 
  Bo5 goa7-ku2 e5 si5-kan, i2-keng u7 peh-e5 hiaN-ko sio lian5-soa3 lai5 chhoe7 koe3 i--a, kiat-ko2 tak8-e5 long2 si7 khi3 hou7 Aukele tan3 loh8-khi3 hai2--nih8, kui sin-khu tam5-kou5-kou5, sit8-chai7 chiaN5 bo5 bin7-chu2, sia3-si2-sia3-cheng3. Kama-kahi khi3 kah phut-phut-thiau3, ka7 i choan-bun5 teh chhui3-kut e5 te7-ji7-e5 sio2-ti7 kio3--koe3-lai5, nng7-lang5 tang5-che5 khi3 chhoe7 Aukele sng3-siau3. 
  “Li2!” Kama-kahi chiaN5 siu7-khi3 toa7-siaN hoah kong2:“Kam2-kong2 chit8-tiam2-a2 to7 bo5 chun-keng3 Li2 e5 hiaN-ko? Su-iau3 goan2 chiong li2 phah-cho3 nng7-peng5, li2 chiah oh8 e7-hiau2 si7--m7?” 
  “Oh! A-hiaN, Goa2 oh8-tioh8 chiaN5 ban7--neh!” Aukele in3 kong2: “M7-koh na7-si7 goa2 siong7 toa7-han3 e5 hiaN-ko e7-tang3 chhin-sin lai5 ka3-si7 goa2, he ma7-si7 chiok eng5-heng7--e5.” 
  Kama-kahi e5 te7-ji7-e5 sio2-ti7 an3 Aukele chhiong--koe3-khi3, an3-sng3 beh ka7 Aukele e5 nng7-ki chhiu2-kut at hou7 tng7. Tng-tang i chhiong--chhut-khi3 liau2-au7, i chiah hoat-kak kui-sian lang5 kah ki5-thaN e5 sio2-ti7 kang7-khoan2 i2-keng poe ti7 khong-tiong--a, soa3--loh8-lai5 poah8 loh8-khi3 hai2--nih8-lo. 
  KhoaN3-tioh8 chit-e5 cheng5-heng5 Kama-kahi i2-keng tong3 be7-tiau5--a, hiong5-hiong5 chhiong--koe3-khi3 Aukele hit-peng5, phah-sng3 beh chiong i-e5 chhiu2-kut at-tng7. M7-koh chin put-heng7, i-e5 ha7-tiuN5 kah ki5-thaN e5 sio2-ti7 it-bou5-it-iuN7,“Phiak8!” chit8-siaN, kui-sian lang5 siak--loh8-khi3 hai2--nih8. Ti7 in chiong3 sio2-ti7 e5 bin7-thau5-cheng5 ka7 bin7-chu2 sia3-liau2-liau2,moa2-bin7 choan5 tau7-hoe. 
  Ki5-thaN e5 sio2-ti7 khoaN3-tioh8 chit-khoan2 cheng5-heng5, koaN2-kin2 siam2-khui, kiaN-khi3 sian3-tioh8 “hong-thai-boe2”. Kui-sin-khu tam5-kou5-kou5 e5 Kama-kahi peh khit-lai5 toan7-gai5 teng2. Hui-siong5 hun3-nou7, nng7-liap8 kun5-thau5-bu2 gim7 tiau5-tiau5, liah8 Aukele kim-kim-khoaN3. 
  Chit-si5-chun7 Aukele chiaN5 chim-chiok teh chu3-i3 in hiaN-ko e5 tong7-chok. 
  Kama-kahi kan-sin5-a2 chhio3 kong2: “Sui-jian5 goan2 iu5-goan5 bo5 saN2 siong-sin3 li2 e5 kha-chhiu2, m7-koh ti7 goan2 bo5 ti7-leh e5 si5-chun7, li2 chin-chiaN3 chin3-pou7 liau2 chiok che7, u7 chu-keh thang chiaN5-cho3 goan2 chou-chit-e5 chit8-hun7-chu2--a. HiaN-ti7 tai7 bo5 eng3-kai an2-ne oan-ke chiah tioh8. Lan2 tng2-lai5 chhu3--nih8 kah goa2, goan2 hau7-seN “Chi3-seng3” cho3-hoe2 chiah8 am3-tng3 ho2 bo5? 
  Aukele e5 bin7-iong5 cho3--chit8-e5 chhun-hong kng-seN khit-lai5, i-e5 goan7-bong7 chong2-sng3 beh seng5 chin--a. Kama-kahi i2-keng chiap-siu7 i--a! “Ho2!” i chiaN5 hoaN-hi2 hoe5-tap. 
  Tng2 kau3 chhu3--nih8, tng beh kiaN5 jip8-khi3 png7-thiaN e5 si5-chun7, Kama-kahi tit8-chiap kiaN5 ui3 thou5-kha tiong-ng e5 chit8-liap8 toa7 chioh8-thau5 koe3--khi3. “Chin sit-le2, goa2 e5 sio2-ti7,” i kong2: “ti7 lan2 beh khai-si2 chiah8 am3-tng3 chin3-cheng5, ai3 seng che3-pai3 lan2 e5 aumakua, i long2-si7 ti7 khi2 hai2-tiuN3 e5 si5-chun7 chiah lai5--e5. Li2 kam2 e7-tang3 ka7 goa2 tau3-saN-kang7 chit8-e7?” i-e5 i3-su3 to7-si7 ai3 Aukele the3 i ka7 chit-liap8 toa7 chioh8-thau5 soa2-chau2. 
  Aukele chit8-ku3 oe7 to7 bo5 kong2, ma2-siong7 koe3-khi3 ka7 pang-bang5. Tng-tang i ka7 chit-liap8 toa7 chioh8-thau5 gia5 soa2-khui e5 si5, i khoaN3-tioh8 e7-kha chit8-phiN3 ou-ma3-ma3 e5 chhim-tong7, na2 te7-gak8--leh. Ti7 i beh kiaN5 to3-the3 chin3-cheng5, Kama-kahi tut8-jian5 chhut-kun5 hiong3 i-e5 kha-chiah-phiaN cheng loh8-khi3, hai7 i kui-sian lang5 chai loh8-khi3 chit-e5 bo5-te2 chhim-kheN--nih8. 
  An3 teng2-koan5 thoan5--loh8-lai5 e5 kan-taN si7 Kama-kahi teh kan-sin5 chhio3 e5 hoe5-siaN nia7-nia7. Kama-kahi e5 siaN na2 teh hoah: “Ui2-tai7 e5 Mo5-o A-chou2!” iu2-hau3 li2 e5 seng-le2 lai5--loh!” 
</CL>
<HL>

踏話頭(preface) 
「Aukele神話故事」會使講是 Hawaii 上古老--e5一個民間故事。伊原本是發生ti7 Tahiti 群島e5神話故事，hou7早期 e5 移民 chah過來 Hawaii--e5。這個故事主要是 teh 講一個少年 e5 Hawaii 原住民，an2-choaN2 坐船，去走 chhoe7 新 e5 島嶼，雖然過程千辛萬苦，上尾仔 ma7 是克服困難，扑敗所有 e5 敵人，又 koh 娶著一個誠sui2 e5 尪姨做牽手。
這款故事逐四界攏有，m7-koh Aukele 神話內底有一寡傳說是kan-taN Polynesian 人才有--e5，親像講：當 Aukele 遭受危險e5時，定定teh ka7 伊警告 e5 鎮家神明 Lono，用鳥毛做--e5，會當保護 Aukele koh ka7 敵人變成火灰e5圍巾；幫助 Aukele 解救失蹤去 e5 兄哥 kah姪仔 e5「性命之水」，提供護身符 hou7 Aukele e5「偉大e5 Mo-o阿祖」等等，攏是誠特殊koh趣味。
來！今咱kah Aukele 做伙來去冒險。上好膽 e5 Aukele！上勇敢 e5 Aukele！ 
Vivian L. Thompson 
十個兄哥kah麻煩 e5 Aukele (Ten Brothers ----- and Trouble)
Aukele 是族長 Iku e5 尾仔子。Iku m7-taN7 無疼惜伊另外十個子，chham 摸 to7 m7-bat ka7 in 摸過。M7-koh tui3 伊 e5 尾子Aukele 不但是疼命命假若寶--leh，而且 koh 答應 beh hou7 伊大漢 e5 時來接族長 e5 位。
因為Aukele in老父 siuN theng3-seng7--伊，煞引起伊 e5 兄哥無歡喜 kah 忌妒。Kan-taN kah hit 個年紀上接近伊 e5 阿兄 Iku-lani 較ba7，較有參詳，較會做伙 chit。亦因為 an2-ne，伊其他 e5 兄哥就想盡辦法阻礙in兩人做伙鬥陣。其中 Aukele 上大漢e5兄哥 Kama-kahi 上怨chheh--伊，因為按照傳統應該是伊來繼承族長才著。
Kama-kahi 誠 gau5 欺負伊e5兄弟。伊 e5 脾氣足bai2，人 koh 生做雄 gai3-gai3，伊 e5 話無人kaN2 m7 聽。伊刁工安排一寡硬 tau2 e5 訓練課程，訓練 in an2-choaN2 相戰。將 in 兩人一組，分作 bok-seng3-guh 、相ian2、射擊、武棍四組。伊家己 chiah kah 第二小弟一組，專門訓練做打碎人 e5 骨頭e5 戰士----「碎骨師」。這種「碎骨師」是一種會當 ka7 人 e5 腳手打碎，koh ka7 人 gia5 懸將龍骨 teN7 hou7 碎 kou5-kou5 e5 人。
Aukele 為著beh hou7 伊 e5 兄哥接受--伊，做 kah 足拚勢--e5，m7-koh Kama-kahi ma7 是無 beh chhap--伊。伊 bat chhoa7 所有 e5 小弟去參加全島 e5 冠軍賽，就是無 beh hou7 Aukele 去。根據傳統，這個比賽差不多 ai3 進行一冬左右。
昨昏，Aukele 看著十個兄哥講話 hiah-nih8 hiau5-pai e5 款勢就知影in這擺是扑贏倒轉來--a。雖然伊無受著疼痛，伊 ma7 走去 ka7 in 歡迎。自 in 轉來到今，已經聽足濟 in an2-choaN2 kah Kauai 島 e5 勇士車拚，an2-choaN2 kah Oahu 島 e5 三戰士抑是 Maui 島上 e5 射擊手 e5精彩比賽。
今仔日 Aukele 猶原誠失望，因為伊所有 e5 兄哥攏 ti7 斷崖頂teh sng2 射擊，共款無人 beh chhap--伊。伊心內足希望會當kah in做伙 sng2，所以 hou7 人拒絕 ma7 無怨嘆。伊 chit-ma2 已經是一個少年家--a，生做不止仔懸 koh 緣投。M7-koh in hia e5 兄哥猶原 ka7 伊當做是一個 ai3 哭 ai3 toe3 路 e5 細漢小弟來看待。伊 e5 兄哥較會知影ti7 in 無 ti7-leh e5 一冬內。伊已經訓練出勇壯e5身體 kah 誠 gau5 相扑 e5 功夫，m7-taN7 有資格 thang kah in 做伙 chhit-tho5，甚至攏比 in 較厲害--a。問題是 beh an2-choaN2 hou7 in知影伊 e5 功夫---leh？----除非chhoe7 一個機會直接展 hou7 in 看！著！就an2-ne決定------ 
想到chia，伊隨時行去一粒大石頭 e5 邊--仔，輕輕鬆鬆就將這粒大石頭mouh--起-來。Koh tiam3 石頭邊--仔 giah8 出一支用甘蔗做 e5 kek，尾仔是用塗糊--起-來--e5。誠特別，伊 gia5 著這支戟來到競技場 e5 斷崖頂（後壁是海），恬恬企 teh 聽候，等到伊大兄Kama-kahi 射出伊 e5 kek，伊chiah toe3 後壁 tan3--出-去。
這支 kek 順順仔飛到運動場 e5 hit 爿面，落落 e5 所在比 in 兄哥 tan3--e5足足加有4尺遠。Kama-kahi 看著見笑轉受氣，大聲命令其他 e5 小弟採取行動。其中 hit 兩個專門學 bok-seng3-guh e5 小弟隨時行向 Aukele 過來，Aukele 並無驚惶，ma7 是企 ti7 原位，面仔笑笑。
等 in peh 到斷崖頂面，行倚 Aukele e5 時，其中一個問講：「你kam2 知影阮若 teh sng2 e5 時，就 ai3 離阮較遠--leh？」另外一個 toe3 leh講：「看起來 ai3 來 ka7 你教示才會使 chit！」這兩個 bok-seng3-guh e5 兄哥看--起-來不止仔有信心 e5 款，一人一爿行向 Aukele 過來，一場激烈 e5 冤家tit-beh 開始。
第一個兄哥用拳頭姆大力 cheng ui3 Aukele e5 牙槽，chhun7-pan7 beh hou7 Aukele e5 嘴齒落一半，結果會 an2-choaN2 你 kam2 知？當伊出手了後才發覺歸仙人已經hou7 Aukele 強 koh 有力 e5 手chang tiau5--leh，順手「Phiak8！」一聲 ka7 伊 tim3 tui3 海--nih8去，m7-taN7 發出足大 e5 聲音，koh ka7 海水噴 kah 足懸--e5。
「Ai2！好--ah！你這個chhiu2-chheng3小弟，m7-thang 無禮，看我 e5 厲害！」第2個兄哥喝 kah 足大聲 bok 向 Aukele 過--去，你想結果會 an2-choaN2？共款像第一個 an2-ne 飛 ti7 空中，摔 ui3 海--nih8落去。
兩個人歸身tam5-kou5-kou5，ui3 海--nih8 chong5轉來 ka7 Kama-kahi 報告所發生 e5 代誌。續--落-來 Kama-kahi 馬上派相 ian2 組 e5 小弟去chhoe7 Aukele，替 bok-seng3-guh 組 e5 小弟報仇。
Aukele 嘴仔笑瞇瞇 teh 歡迎伊 e5 兄哥：「Lin2 beh來chhoe7 hit兩個 bok-seng3-guh e5 兄哥，是m7？我來ka7 Lin2 tau2 chhoe7。」相 ian2組 e5 兄哥馬勢 to iau2-be7 屈好勢，to7 去 hou7 gia5--起-來，一個續一個，hou7 伊 tan3 入去海--nih8。
無偌久 e5 時間，已經有8個兄哥相連續來 chhoe7 過伊--a，結果逐個攏是去 hou7 Aukele tan3 落去海--nih8，歸身軀 tam5-kou5-kou5，實在誠無面子，sia3-si2-sia3-cheng3。Kama-kahi 氣 kah phut-phut 跳，ka7 伊專門 teh 碎骨 e5 第二個小弟叫--過-來，兩人同齊去 chhoe7 Aukele 算數。
「你！」Kama-kahi 誠受氣大聲喝講：「Kam2 講一點仔 to7無尊敬你 e5 兄哥？需要阮將你扑做兩爿，你才學會曉是--m7？」 
「Oh！阿兄，我學著誠慢--neh！」Aukele應講：「M7-koh 若是我上大漢 e5 兄哥會當親身來教示我，he ma7 是足榮幸--e5。」 
Kama-kahi e5 第二個小弟 an3 Aukele 衝--過-去，按算 beh ka7 Aukele e5 兩支手骨 at hou7 斷。Tng 當伊衝--出-去了後，伊才發覺歸仙人 kah 其他 e5 小弟共款已經飛 ti7 空中--a，續--落-來跋落去海--nih8-lo。
看著這個情形 Kama-kahi 已經擋 be7-tiau5--a，雄雄衝--過-去Aukele hit 爿，打算 beh 將伊 e5 手骨折斷。M7-koh 真不幸，伊 e5下場 kah 其他 e5 小弟一模一樣，「Phiak8！」一聲，歸仙人摔--落-去海--nih8。Ti7 in 眾小弟 e5 面頭前 ka7 面子 sia3 了了，滿面全豆花。
其他e5小弟看著這款情形，趕緊閃開，驚去搧著「風颱尾」。歸身軀tam5-kou5-kou5 e5 Kama-kahi peh 起來斷崖頂。非常憤怒，兩粒拳頭姆 gim7 tiau5-tiau5，掠 Aukele 金金看。
這時陣 Aukele 誠斟酌 teh 注意 in 兄哥 e5 動作。
Kama-kahi 奸臣仔笑講：「雖然阮猶原無啥相信你 e5 腳手，m7-koh ti7 阮無 ti7-leh e5 時陣，你真正進步了足濟，有資格 thang 誠做阮組織 e5 一分子--a。兄弟代無應該 an2-ne 冤家才著。咱轉來厝--nih8 kah 我，阮後生「至聖」做伙食暗頓好無？ 
Aukele e5 面容做--一個春風光生起來，伊 e5 願望總算 beh 成真--a。Kama-kahi 已經接受伊--a！「好！」伊誠歡喜回答。
轉到厝--nih8，當beh 行入去飯廳 e5 時陣，Kama-kahi 直接行 ui3塗腳中央 e5 一粒大石頭過--去。「真失禮，我 e5 小弟，」伊講：「Ti7 咱 beh 開始食暗頓進前，ai3 先祭拜咱 e5 Aumakua，伊攏是 ti7 起海漲 e5 時陣 chiah 來--e5。你 kam2 會當 ka7 我鬥相 kang7一下？」伊 e5 意思 to7 是 ai3 Aukele 替伊 ka7 這粒大石頭徙走。
Aukele一句話 to7 無講，馬上過去 ka7 幫忙。Tng 當伊 ka7 這粒大石頭 gia5 徙開 e5 時，伊看著下腳一片烏 ma3-ma3 e5 深洞，那地獄--leh。Ti7 伊 beh 行倒退進前，Kama-kahi 突然出拳向伊 e5 kha-chiah- phiaN cheng落去，害伊歸仙人栽落去這個無底深坑--nih8。
An3 頂懸傳--落-來 e5 kan-taN 是 Kama-kahi teh 奸臣笑 e5 回聲爾爾。Kama-kahi e5 聲那 teh 喝：「偉大 e5 Mo5-o阿祖！」有孝你 e5牲禮來--loh！」 
</HL>