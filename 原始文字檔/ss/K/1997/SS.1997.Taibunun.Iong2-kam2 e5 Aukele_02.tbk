<CL>
  Ui2-tai7 e5 Mo-o A-chou2 (Great Mo-o Woman) 
  Tng-tang Aukele cheng-sin5 liau2-au7, i liah8-chun2 ka-ki7 i2-keng chheN-me5--a. Ti7 chit-e5 tong7 lai7 am3-bin5-bong5-sa,chit8-sut-a2 kng-soaN3 to bo5, i ka7 chhiu2 chhun kah tit8-tit8,ian5-lou7 kiaN5 ian5-lou7 bong, siuN7 kong2 khoaN3 e7-tang3 bong-tioh8 piah--bo5, m7-koh sim2-mih8 to sa bo5. Tu5-liau2 hng7-hng7 thoan5 koe3--lai5 liam-mih toa7 liam-mih se3 e5 hai2-eng2-siaN i2-goa7, e7-sai2 kong2 si7 tiam7-chih-chih, chit8-sut-a2 siaN-im to bo5. 
  Si5-kan ti7 bo5-nai7 tan2-thai7 si2-bong5 tang-tiong chit8-hun chit8-bio2 keng-koe3, tu5-liau2 chha2-chak e5 hai2-eng2 siaN i2-goa7 hut-jian5 kan u7 chit8-chun7 chit8-chun7 chiaN5 se3 e5 hoah-hiu-siaN thoan5 koe3--lai5, Aukele u7 tam7-poh8-a2 kiaN-gi5, ma7 tai3-lai5 chit8-sut-a2 hi-bang7, che m7-si7 an3 hai2--nih8 lai5--e5, si7 ui3 teng2-koan5 e5 khang-khau2 iah8 to7-si7 Kama-kahi chhu3--nih8 thoan5-lai5---e5. “Au---ke---le! Au---ke---le!” 
  U7 lang5 teh kio3 i-e5 mia5, Aukele chim-chiok thiaN-chhut he m7-si7 Kama-kahi e5 siaN --- Kama-kahi e5 siaN bo5 chiah iu3 --- si7 i siong7 se3-han3 e5 hiaN-ko Iku-lani e5 siaN. Chit-e5 siaN-im iu7-koh thoan5 koe3--lai5--a. “Au---ke---le?” Chit-e5 siaN-im thiaN khit-lai5 na2-chhiuN7 chin kiaN-hiaN5 e5 khoan2, m7-si7 chiaN5 chu7-chai7. “Li2---kam2---u7---thiaN---kiN3?” 
  “Ae! Iku, u7 lah! Li2 khah-kin2 kong2--lah!” 
  “Siong5-se3 thiaN--Mo-o si7 lan2 a-chou2! Ka7 i kong2 tu2-chiah hoat-seng e5 it-chhe3, hoan5-se3 a-chou2 e7 pang3 li2 chit8 tiau5 mia7--ou3!” 
  “To-sia7 li2, Iku-lani!” Soa3--loh8-lai5 to7-si7 cheng7-cheng7 e5 ki5-thai7, ki5-thai7 tiong i hoat-kak an3 hai2--nih8 thoan5-lai5 e5 siaN i2-keng kai2-pian3--a. Hih8-hiu kio3 e5 hai2-eng2 siaN piaN3-mia7 teh chhia-poa7-peng2--a, e7 ki3-tit Kama-kahi bat kong2--koe3, na7-si7 hai2-eng2 pian3 toa7 to7-si7 Mo-o beh lai5-a. Aukele chiok chim-chiok teh thiaN, thiaN-tioh8 chit8-chun7 phi-phi-pha7-pha7 e5 siaN-im, it-tit8 bo5 theng5 thoan5 koe3--lai5, ji5-chhiaN2 na2-lai5 na2-oa2-kin7, na2-lai5 na2-toa7-siaN. Chit-chiong2 siaN-im na2-chhiuN7 si7 chit8-boe2 toa7-chiah choa5 ti7 thou5-kha so5 e5 siaN-im kang7-khoan2, thiaN-tioh8 e7 hou7 lang5 khi2 ke-bu2-phoe5. Chit-e5 siaN-im lu2-lai5 lu2-kin7--loh, Aukele tut8-jian5 kan kam2-kak tioh8 chit8-chun7 sio-lo7 e5 khong-khi3 hiong3 i chhiong koe3-lai5, chek-si5 ka7 i kui-sian lang5 gia5 koan5-koan5,ti7 poaN3-khong-tiong haiN3-lai5 haiN3-khi3, kaN2-na2 beh ka7 i hiat loh8-khi3 hai2--nih8. 
  “Tan2--chit8-e7, Ui2-tai7 e5 Mo-o A-chou2!” Aukele toa7-siaN hau2 toa7-siaN khau3, kho2-sioh i-e5 hau2-siaN soah hou7 phin-phin-piang3-piang3 e5 hai2-eng2-siaN kham3 tiau5--leh. Khang-khau2 na2-chhiuN7 u7 khoaN3-tioh8 chit8-sut-a2 kng-soaN3, chit-e5 kng-soaN3 lu2-lai5 lu2-kiong5, Mo-o ka7 Aukele liah8 lai5-kau3 chit8-e5 e7-tang3 khoaN3-tioh8 hai2--nih8 e5 chioh8-tong7 lai7-bin7,phah-sng3 beh ti7 chia ka7 i chiah8-tiau7. 
  “Tan2-chit8-e7, Ui2-tai7 e5 Mo-o A-chou2!” Aukele koh chai3 ai-kiu5: “Goa2 si7 li2 e5 sun-a2! li2 m7-thang chiah8 goa2.” 
  Chit-e5 si5-chun7 Mo-o e5 chhiu2-te5 sui5-si5 pang3-khui, Aukele soah lak loh8-khi3 kui-e5 long2-si7 chioh8-thau5 e5 thou5-kha, na2-chhiuN7 hou7 lang5 bok-tioh8 kang7-khoan2, kui-e5 lang5 kiong7-beh hun7 khi3. Tan2 i thau5 gia5 khit-lai5, chiah khoaN3-tioh8 chit-e5 liah8 i e5 koai3-but8 e5 bin7-bak8--- chit8-chang5 chiok toa7-phiang7 e5 sin-khu, toa7-toa7-liap8 e5 thau5-khak koh khoah-khoah e5 chhui3, chhui3-khi2 chiam-chiam lai7-lai7, bak8-chiu-phoe5 koh soe5-soe5, thau5-mou na2-chhiuN7 phong3-se-saN--leh, boe2-a2 liu-liu, sit8-chai7 bo5 su3-phoe3, chiok phaiN2-khoaN3--e5. 
  “Kam2 u7 iaN2?” Mo-o teh mng7, i kong2-oe7 e5 siaN ka7 si3-chiu-ui5 e5 chioh8-piah io5 kah chun3--leh chun3--leh. 
  “Tong-jian5 si7 chin--e5,” Aukele hoe5-tap i: “Goa2 kio3-cho3 Aukele, si7 Iku kah Kahapa e5 boe2-a2-kiaN2, Lono e5 sun-a2; iah8 to7-si7 li2 Mo-o A-chou2 e5 kan-a2-sun--lah!” 
  “Li2 si7 an2-choaN2 khah-e7 lai5 chia--leh?” 
  “Si7 Goan2 toa7-hiaN Kama-kahi ka7 goa2 hai7--e5.” 
  Mo-o e5 bin7-iong5 khoaN3 khit-lai5 bo5 saN2 hoaN-hi2 teh tim3-thau5. “Goan5-lai5 to7-si7 i!” Mo-o chiaN5 siu7-khi3 teh hoah:“Na7-si7 i, goa2 e7 ka7 thiah-chiah8 loh8-pak; na7 li2 goa2 chiah m7-kam--leh! Goa2 e5 koai-sun, kiaN5! Lan2 cho3-hoe2 lai5 ka7 i ka3-si7. Lin2 hiaN-ko Kama-kahi u7 ke3-oe7 beh che7 canoe khi3 chau2-chhoe7 sin-e5 to2-su7, in-e5 hoat-hian7 nng7-e5, te7-it-e5 kio3-cho3 “Jit8-seng-chi-to2”, u7 khah-se3, m7-koh chiaN5 sui2, to2-siong7 chhut-san2 chiaN5 che7 kam-chia3, kin-chio, ia5-chi2 kah mi7-pau-chhiu7, ma7 u7 chheng-khi3 e5 se3-tiau5 khe-a2. Toa3 ti7 to2-siong7 e5 lang5 seng-oah8 long2 chiaN5 boan2-i3 kah khoai3-lok8,m7-ku2 Kama-kahi kam2-e7 boan2-i3? Tap-an3 tong-jian5 si7 be7, i e7 koh khi3 chau2-chhoe7 khah-toa7, khah sui2 khah chhia-iaN7, e7-tang3 hou7 i tian2 ui-hong e5 to2-su7. Te7-ji7-e5 to2-su7 ma7-si7 chiok sui2--e5, soaN, koan5 kah e7-tang3 tu2-tioh8 thiN-teng2, kang7-khoan2 to2-siong7 u7 chiaN5 che7 chiah8 be7 oan5 e5 koe2-chi2 kah chheng-khi3-chui2. Put-ji5-ko3 toa3 hia e5 lang5 iu5-goan5 chiah8 be7 pa2.” 
  “Ui7-sim2-mih8 an2-ne--leh? A-chou2!” 
  Mo-o e5 phiN7-a2 chhng2--chit8-e7, ke3-siok kong2: “In-ui7 toa3 hia e5 lang5 long2-si7 lou5-le7, siu7 lu2-chok8-tiuN2 Namaka e5 koan2-li2, Namaka long2 hou7 in “SaN-tng3 cheng5, nng7-tng3 au7” e5 gek8-thai7, chiah8 ma7 chiah8 be7 pa2, iau ma7 iau be7 si2. Lin2 a-hiaN ma7 e7 piN3-chiaN5 lou5-le7--na7-si7 in long2 bo5 si2--khi3.” 
  “An2-ne lan2 ai3 siuN7 pan7-hoat ka7 in kai2-kiu3!” Aukele lun2 be7-tiau5 hoah chhut-siaN. “A-chou2! li2 chiah-nih8 gau5! Li2 choat8-tui3 chai-iaN2 beh an2-choaN2 kiu3 in!” 
  Mo-o pun2-chiaN5 soe5-soe5 e5 bak8-chiu-phoe5 soah tian2 kah khui-khui-khui: “In tui3-thai7 li2 hiah bai2, li2 iu5-goan5 beh kiu3 in?” 
  “Lang5 kong2 “Phah-hou2 liah8-chhat8 iah8 tioh8 chhin hiaN-ti7” Aukele hoe5-tap kong2: “Ji5-chhiaN2 Iku a-hiaN kah ki5-thaN e5 lang5 bo5 siang5.” 
  “Ho2! Na7-si7 an2-ne, chiaN5 ho2, Aukele. Goa2 e7 su3 hou7 li2 kai2-kiu3 in e5 lek8-liong7 ----- ka2-su2 in na7 kheng2 thiaN li2-e5 khou2-khng3, in tioh8 u7 kiu3. Ka3-su2 in thih-khi2 m7-thiaN, in it-teng7 e7 cho-siu7 put-heng7! Hou5-lou5 ka7 goa2 theh8--koe3-lai5!” 
  Ti7 chioh8-tong7 piah--nih e5 ke3-a2 teng2 khng3 chit8-kha u7 koa3 e5 hou5-lou5, Aukele kiaN5 koe3--khi3 un5-un5-a2 ka7 theh8--loh8-lai5. 
  “Ka7 ti7 lai7-te2 khoaN3--tioh8 e5 mih8-kiaN7 theh8 chhut-lai5!”lai7-te2 u7 si3-hang7 mih8-kiaN7: iong7 chha5 cho3 e5 se3-sian ang-a2 chit8-sian, chheN chhiu7-a2 hioh8 chit8-mi7, chiau2-mou cho3 e5 ui5-kin chit8-tiau5 kah lai7-to chit8-ki. 
  “Che-si7 Goa2-e5 hou7-sin-hu5,” Mo-o kai2-soeh kong2:“chit-e5 chha5 ang-a2 si7 lin2 tau e5 tin3-ka sin5-beng5 --- Lono. I e7 ti7 li2 gui5-hiam2 e5 si5-chun7 keng2-ko3 li2, ka3 li2 an2-choaN2 phiah-hiam2. Chit-mi7 chheN hioh8-a2 e7-tang3 chi2 iau chi2 chhui3-ta. Ui5-kin e7 po2-hou7 li2 be7 hou7 hoe2 sio--tioh8, na7-si7 ka7 io5 tin2-tang7 e7 hou7 tek8-jin5 piN3-chiaN5 hoe2-hu. Chit-ki to si7 chit8-ki chiaN5 sin5-ki5 e5 to-a2, si5-ki na7 kau3 li2 to7 chai-iaN2 an2-choaN2 su2-iong7.” 
  Aukele chiaN5 se3-ji7 ka7 chia-e5 hou7-sin-hu5 khng3 tng2-khi3 hou5-lou5 lai7-te2, jian5-au7 koh iong7 hou5-lou5 e5 koan3 that-a2 ka7 that khit-lai5. “To-sia7 li2, a-chou2! Li2 kam2 e7-tang3 hou7 goa2 chai-iaN2 lu2-chok8-tiuN2 Namaka tau3-te2 si7 siaN2 khoan2 e5 lang5?” 
  Mo-o tim3-thau5 in3-ho2: “I si7 chit8-e5 ang-i5, hui-siong5 li7-hai7; chit8-jit8 ji7-chap8-si3 tiam2-cheng long2 hou7 siu2-ui7 po2-hou7 tiau5-tiau5. Ki5-tiong nng7-e5 Kupua na2-chhiuN7 pian3-heng5-thang5 kang7-khoan2, liam-mih pian3 niau2-chhi2, liam-mih pian3 sin7-thang5-a2. Leng7-goa7 si3-e5 hiaN-ti7 e7-tang3 piN3-seng5 chiau2-a2. Iau2-koh u7 chit8-chiah chiok hiong-ok e5 kau2-a2 Moela, kah chit8-chiah chiaN5 phaiN2 e5 chiau2-a2 Halulu. U7 chit8-kiaN7 tai7-chi3 li2 it-teng7 ai3 ki3 hou7 tiau5, to7-si7 beh chiap-kin7 in e5 si5, ai3 khoaN-khoaN-a2 lai5, m7-thang chheN-kong5, na7-bo5, li2 kin-pun2 to bo5 ki-hoe7 thang su2-iong7 goa2 hou7 li2 e5 hou7-sin-hu5--a.” 
  “Goa2 chai, a-chou2!” Aukele in3-kong2. 
  “Chit-ma2 goa2 to7 chiong li2 sang3 tng2-khi3 teng2-thau5,”Mo-o kong2, “koaN2-kin2 khi3 chhoe7 lin2 a-hiaN Kama-kahi, khou2-khng3 in khah-kin2 chau2, na7-bo5, in long2 un2 si2--e5.” 
  Mo-o e5 thau5 le5-le5, sin-khu sio2-khoa2 chhih-chhih, chhiu2-te5 pang3-khui, “Hai5--sioh!” chit8-siaN, Aukele kam2-kak kui-sian lang5 hou7 gia5 koan5, chit8-tah-mi-a2, i2-keng lai5 kau3 toan7-gai5 piN--a2. Ti7 toan7-gai5 e7-kha hiong-sa3-sa3 e5 hai2-eng2 iah8 si7 chit8-chun7 chit8-chun7 long2 bo5 hioh-khun3 koe3. Mo-o ti7 chit-e5 si5-chun7 na7-si7 pang3-chhiu2, i choat8-tui3 e7“chit8-mia7 ou-hou ai-chai3”. Mo-o siong7 boe2-a2 ka7 i khng3 ti7 khah e7-kha e5 chit8-tiau5 sio2-lou7-a2 teng2-thau5. Aukele chhiu2 giah8 hou5-lou5, ian5-tioh8 chit-tiau5 sio2-lou7 sio2-sim hiong3 toan7-gai5 teng2 peh khit--lih, toan7-gai5 e7-kha hong-keng2 seN-cho3 saN2-khoan2, i chham khoaN3 to m7-kaN2 khoaN3. Peh kah e7-tang3 khoaN3-tioh8 in chhu3 kah Kama-kahi e5 chhu3 e5 si5, i chiah hiong3 iau2 khia7 ti7 chioh8-thau5 teng2 e5 Mo-o iat8-chhiu2,to7 hiong3 chhu3--nih8 kiaN5 tng2-khi3--a. 
  I-e5 pe7-bu2 kah siong7 se3-han3 e5 hiaN-ko Iku-lani khoaN3-tioh8 i peng5-an tng2--lai5, hui-siong5 hoaN-hi2. M7-koh Kama-kahi to7 m7-si7 an2-ne. i ma2-siong7 tiau3-chip8 sou2-u7 e5 sio2-ti7 peng7-chhiaN2 beng7-leng7 kong2: “In-ui7 lan2 bo5 hoat-tou7 tu5-tiau7 chit-e5 ai3 jia2 ma5-hoan5 e5 m7-chiaN5 gin2-a2, lan2 ai3 saN-kap cho3-hoe2 lai5 khi2-cho7 chit8-chiah toa7-chiah-chun5, lai5 khi3 chau2-chhoe7 sin-e5 ka-hng5, li5-khui Aukele.” 
  Kama-kahi kio3 lai5 i-e5 Kahuna the3 i ki5-to2 cho3-hoat. Na7 bo5 keng-koe3 Kahuna ki5-to2 cho3-hoat e5 theng5-su7,bo5 lang5 e7-sai2 khi2-cho7 hai2--nih8 sai2 e5 chun5-chiah. I chhoa7 i-e5 sio2-ti7 kah Kahuna hiong3 soaN--nih8 chhut-san2 iuN5-sam e5 chhiu7-na5 kiaN5 khit--lih. I kau2-e5 sio2-ti7 choan5-pou7 long2 chiok iong7-sim koai-koai-a2 toe3 i khi3. 
  Koe3 kui2 loh8 jit8 au7, i sou2-u7 e5 hiaN-ko long2 bo5 tng2-lai5. Aukele siuN7 tioh8 in a-chou2 ka7 i keng2-ko3 koe3 e5 tai7-chi3, kin2 kiaN5 khi3 chhiu7-na5 chhoe7 in. Ui7-tioh8 bo5 beh hou7 i-e5 hiaN-ko chai-iaN2 u7 sin5-ki5 e5 hou7-sin-hu5, ti7 beh li7-khui chin3-cheng5 i ka7 hou5-lou5 chhang3 ti7 chit8-e5 chiaN5 pi3-bit8 e5 sou2-chai7. 
  I chhoe7 kui-jit8, chham chit8-tiam2 iaN2-chiah ma7 bo5 khoaN3-kiN3, mai3 kong2 si7 chho3-chha5 siaN. Tng-tang jit8-thau5 beh loh8-soaN e5 si5, i kam2-kak pak-tou2 chiaN5 iau, soah lai5 siuN7 khi2 chhang3 ti7 chhu3--nih8 e5 hit-mi7 chheN chhiu7-hioh8-a2. Ki5-sit8 chit-ma2 siuN7 che ma7-si7 bo5 saN2 khah-choah8, i chi2-ho2 cho3 chit8-e5 ham7-cheN2, liah8 tioh8 nng7-chiah chiau2-a2 chun2-pi7 beh hang lai5 chiah8 am3-tng3. ChiaN5 kin2, hou7 lang5 phiN7-tioh8 e7 iau-cho e5 phang-bi7 i2-keng phang kah kui soaN-khu moa2 si3-ke3,hou7 Aukele e5 chhui3-noa7 tit8-tit8 soe5. 
  Tng Aukele aN3 loh8-khi3 beh ka7 chiau2-a2-pa liah8 khit-lai5 chiah8 e5 si5, chhiu7-na5 lai7 hiong5-hiong5 chhiong chhut i chhoe7 kui-jit8 chhoe7 long2 bo5 e5 hiaN-ko, tong-jian5 chhoa7-thau5 e5 si7 Kama-kahi. “Lin2 tak8-e5 khoaN3!” “Lan2 chit-e5 m7-chiaN5 gin2-a2 e5 sio2-ti7 i2-keng ka7 lan2-e5 am3-tng3 khoan2 ho2-se3--a! Sit8-chai7 chiok kam2-sim--e5!” Kama-kahi i to7 chhun-chhiu2 ka7 chiau2-a2-pa an3 hang-ke3 teng2 sa khi3, pun hou7 ki5-thaN e5 sio2-ti7, i kong2: “Ah lan2 chit-ma2 su-iau3 e5 to7-si7 chui2--nia7-nia7,Aukele e7 the3 lan2 khi3 koaN7. Lan2 lai5 e5 si5, kam2 m7-si7 u7 keng-koe3 chit8-e5 chui2-ti5-a2 khang? Hit-e5 chui2-ti5-a2 na2-chhiuN7 u7 chit8-liap8 toa7 koh ou e5 chioh8-thau5 that ti7 jip8-khau2 e5 sou2-chai7. Lai5! Aukele, goa2-e5 koai sio2-ti7, ka7 che te2 hou7 tiN7!” 
  Li2 siuN7 khoaN3 mai7--leh, beh an2-choaN2 hiong3 chap8-e5 lang5 khong3-gi7--leh? Aukele chi2-ho2 koai-koai-a2 chhiu2 theh8 hit-e5 beh te2-chui2 e5 hou5-lou5, kiaN5 hiong3 in kong2 e5 sou2-chai7. I hoat-kak in sou2 kong2 e5 chioh8-thau5 to7 chhai7 ti7 thau5-cheng5. Sui-jian5 kng-soaN3 m7-si7 kai3 chheng-chho2, sun7-tioh8 khang-chhui3 loh8-khi3 e7-tang3 khoaN3-tioh8 chit8-e5 se3-khang e5 chioh8-tong7, ma7 thiaN e7 tioh8 lai7-te2 u7 chui2 teh tih kah se3-ki chhiu7-ki“piak8” chit8-e7 tng7-khi3 e5 siaN-im. Aukele kam2-kak thau5-khak u7 lioh8-a2 thau5-hin5, liah8-chun2 Kama-kahi e7 chhut-hian7 ti7 i-e5 au7-piah, m7-koh chhiu7-na5 ma7 kang7-khoan2 tiam7-chih-chih, bo5-tong7-cheng7. Jit8-thau5 i2-keng loh8-soaN, piN3 kah am3-bin5-bong5-sa, i-e5 kha-chhiu2 ai3 khah kin2---lah, be7-sai2 koh thoa-soa loh8-khi3. 
  I un5-un5-a2 kiaN5 loh8-khi3 chit-e5 chiaN5 se3-khang e5 chioh8-tong7. Ui3 chioh8-thau5 phang7 siap chhut-lai5 e5 choaN5-chui2 hiah-nih8-a2 peng-liang5. Aukele seng chiong te2 ti7 hou5-lou5 lai7 e5 chui2 lim hou7 liau2, chiah chiong chit-e5 hou5-lou5 he7 ti7 choaN5-chui2 e5 e7-kha. Tng-tang chui2 te2 kah beh tiN7 e5 si5-chun7, tut8-jian5 kam2-kak na2-chhiuN7 u7 sim2-mih8 mih8-kiaN7 ti7 i-e5 thau5-khak teng2, i taN thau5 chit8-khoaN3, khoaN3-tioh8 Kama-kahi e5 kan-sin5-a2 bin7, liah8 i kim-kim-siong3. Chhio3-chhio3-a2 kong2:“Lim khah che7 leh! goa2 kho2-ai3 e5 sio2-ti7, sou2-u7 e5 chui2 long2 hou7 li2 lim!” 
  Kama-kahi e5 kan-sin5-a2 bin7-iong5 siau-sit--loh. Hit-liap8 ou chioh8-thau5 hou7 lang5 soa2 khi3 that tiam3 chui2-khang e5 jip8-khau2, ka7 chhun--e5 e5 chit8-sut-a kng-soaN3 ma7 chah8 tiau5--leh. Jian5-au7 Aukele kaN2-na2 lou5-le7 kang7-khoan2, koh chai3 chit8-pian3 kah ou-am3 tau3-tin7, chhun loh8-lai5 poe5-phoaN7 i--e5,kan-taN si7 chui2-tih siaN--nia7-nia7. 
</CL>
<HL>

偉大 e5 Mo-o阿祖(Great Mo-o Woman) 
Tng 當 Aukele 精神了後，伊掠準家己已經青瞑--a。Ti7 這個洞內暗眠茫 sa，一屑仔光線 to 無，伊 ka7 手伸 kah 直直，沿路行沿路摸，想講看會當摸著壁--無，m7-koh 甚物 to sa 無。除了遠遠傳過--來 liam-mih 大 liam-mih 細 e5 海湧聲以外，會使講是恬chih-chih，一屑仔聲音 to 無。
時間 ti7 無奈等待死亡當中一分一秒經過，除了吵chak e5 海湧聲以外忽然間有一陣一陣誠細 e5 喝咻聲傳過--來，Aukele 有淡薄仔驚疑，ma7 帶來一屑仔希望，che m7 是 an3 海--nih8來--e5，是 ui3頂懸 e5 空口亦就是 Kama-kahi 厝--nih8傳來---e5。「Au---ke---le！Au---ke---le！」 
有人 teh 叫伊 e5 名，Aukele 斟酌聽出 he m7 是 Kama-kahi e5聲----Kama-kahi e5 聲無 chiah 幼---是伊上細漢 e5 兄哥 Iku-lani e5 聲。這個聲音又 koh 傳過--來-a。「Au---ke---le？」這個聲音聽起來若像真驚惶 e5 款，m7是誠自在。「你---kam2---有---聽---見？」 
「Ae！Iku，有lah！你較緊講--lah！」 
「詳細聽---Mo-o 是咱阿祖！Ka7 伊講 tu2-chiah 發生 e5 一切，凡勢阿祖會放你一條命--ou3！」 
「多謝你，Iku-lani！」續--落-來著是靜靜 e5 期待，期待中伊發覺 an3 海--nih8 傳來 e5 聲已經改變--a。Hih8 咻叫e5海湧聲拚命 teh chhia-poah8-peng2--a，會記得 Kama-kahi bat 講--過，若是海湧變大就是Mo-o beh來a。Aukele足斟酌teh聽，聽著一陣phi-phi-pha7-pha7 e5聲音，一直無停傳過--來，而且那來那倚近，那來那大聲。這種聲音若像是一尾大隻蛇 ti7 塗腳趖 e5 聲音共款，聽著會 hou7 人起雞母皮。這個聲音愈來愈近--loh，Aukele 突然間感覺著一陣燒 lo7 e5 空氣向伊衝過來，即時 ka7 伊歸仙人 gia5 懸懸，ti7半空中 haiN3 來 haiN3 去，假若 beh ka7 伊 hiat 落去海--nih8。
「等--一-下，偉大 e5 Mo-o阿祖！」Aukele 大聲哮大聲哭，可惜伊 e5 哮聲煞hou7 phin-phin-phiang3-phiang3 e5海湧聲kham3 tiau5--leh。空口若像有看著一屑仔光線，這個光線愈來愈強，Mo-o ka7 Aukele 掠來到一個會當看著海--nih8 e5 石洞內面，扑算 beh ti7 chia ka7 伊食掉。
「等一下，偉大 e5 Mo-o 阿祖！」Aukele koh 再哀求：「我是你 e5 孫仔！你 m7-thang 食我。」 
這個時陣 Mo-o e5 手蹄隨時放開，Aukele 煞落落去歸個攏是石頭 e5 塗腳，若像 hou7人bok 著共款，歸個人 kiong7-beh 暈去。等伊頭 gia5 起來，才看著這個掠伊 e5 怪物 e5 面目---一叢足大phiang7 e5身軀，大大粒 e5 頭殼 koh 闊闊 e5 嘴，嘴齒尖尖利利，目珠皮 koh 垂垂，頭毛若像 phong3 紗衫--leh，尾仔溜溜，實在無su3配，足歹看--e5。
「Kam2有影？」Mo-o teh問，i講話e5聲ka7四周圍e5石壁搖kah chun3--leh chun3--leh。
「當然是真--e5，」Aukele 回答伊：「我叫做 Aukele，是 Iku kah Kahapa e5 尾仔子，Lono e5 孫仔；亦就是你 Mo-o 阿祖 e5 kan仔孫--lah！」 
「你是an2-choaN2 khah 會來 chia--leh？」 
「是阮大兄 Kama-kahi ka7 我害--e5。」 
Mo-o e5 面容看起來無啥歡喜 teh tim3 頭。「原來就是伊！」Mo-o 誠受氣 teh 喝：「若是伊，我會 ka7 拆食落腹；若你我才 m7甘--leh！我 e5 乖孫，行！咱做伙來 ka7 伊教示。Lin2 兄哥 Kama-kahi 有計畫 beh 坐 Canoe 去走 chhoe7 新 e5 島嶼，in-e5發現兩個，第一個叫做 “日升之島”，有較細，m7-koh 誠 sui2，島上出產誠濟甘蔗、弓蕉、椰子 kah 麵包樹，ma7 有清氣 e5 細條溪仔。Toa3 ti7 島上 e5 人生活攏誠滿意 kah 快樂，m7-ku2 Kama-kahi kam2 會滿意？答案當然是 be7，伊會 koh 去走 chhoe7 較大，較 sui2 較chhia-iaN7，會當 hou7 伊展威風 e5 島嶼。第二個島嶼 ma7 是足sui2--e5，山，懸kah會當tu2著天頂，共款島上有誠濟食 be7 完 e5 果子 kah清氣水。不而過 toa3 hia e5 人猶原食 be7 飽。」 
「為sim2-mih an2-ne--leh？阿祖！」 
Mo-o e5鼻仔 chhng2--一下，繼續講：「因為toa3 hia e5 人攏是奴隸，受女族長 Namaka e5 管理，Namaka 攏 hou7 in「三頓前，兩頓後」e5 虐待，食 ma7 食 be7 飽，枵 ma7 枵 be7 死。Lin2 阿兄 ma7 會變成奴隸---若是 in 攏無死--去。」 
「An2-ne 咱 ai3 想辦法ka7 in 解救！」Aukele 忍 be7-tiau5 喝出聲。「阿祖！你chiah-nih8 gau5！你絕對知影 beh an2-choaN2 救 in！」 
Mo-o本誠垂垂 e5 目珠皮煞展 kah 開開開：「In 對待你 hiah bai2，你猶原 beh 救 in？」 
「人講，扑虎掠賊亦著親兄弟」Aukele 回答講：「而且 Iku阿兄 kah 其他 e5 人無 siang5。」 
「好！若是an2-ne，誠好，Aukele。我會賜 hou7 你解救 in e5 力量-----假使 in 若肯聽你 e5 苦勸，in 著有救。假使 in 鐵齒 m7 聽，in 一定會遭受不幸！葫蘆 ka7 我提--過-來！」 
Ti7 石洞壁--nih e5 架仔頂囥一腳有蓋 e5 葫蘆，Aukele 行過去勻勻仔 ka7 提--落-來。
「Ka7 ti7 內底看--著 e5 物件提出來！」內底有四項物件：用柴做 e5 細仙尪仔一仙，青樹仔葉一 mi7，鳥毛做 e5 圍巾一條 kah 利刀一支。
「這是我 e5 護身符，」Mo-o 解說講：「這個柴尪仔是 lin2兜 e5 鎮家神明---Lono。伊會 ti7 你危險 e5 時陣警告你，教你 an2-choaN2避險。這 mi7 青葉仔會當止枵止嘴礁。圍巾會保護你 be7 hou7 火燒--著，若是 ka7 搖振動會hou7敵人變成火灰。這支刀是一支誠神奇 e5刀仔，時機若到你就知影 an2-choaN2 使用。」 
Aukele 誠細膩 ka7 chia-e5 護身符囥轉去葫蘆內底，然後 koh用葫蘆 e5 罐塞仔 ka7 塞起來。「多謝你，阿祖！你 kam2 會當 hou7 我知影女族長 Namaka 到底是啥款 e5 人？」 
Mo-o tim3 頭應好：「伊是一個尪姨，非常厲害；一日二十四點鐘攏 hou7 守衛保護 tiau5-tiau5。其中兩個 Kupua 若像變形蟲共款，liam-mih 變老鼠，liam-mih 變 sin7 蟲仔。另外4個兄弟會當變成鳥仔。Iau2-koh 有一隻足兇惡 e5 狗仔 Moela，kah 一隻誠歹 e5 鳥仔Halulu。有一件代誌你一定 ai3 記 hou7 tiau5，就是 beh 接近 in-e5 時，ai3 寬寬仔來，m7-thang 生狂，若無，你根本 to 無機會 thang 使用我 hou7 你 e5 護身符--a。」 
「我知，阿祖！」Aukele 應講。
「Chit-ma2 我就將你送轉去頂頭，」Mo-o 講，「趕緊去 chhoe7 lin2 阿兄 Kama-kahi，苦勸 in 較緊走，若無，in 攏穩死--e5。」 
Mo-o e5 頭 le5-le5，身軀小可chhih-chhih，手蹄放開，「Hai5--sioh！」一聲，Aukele 感覺歸仙人 hou7 gia5 懸，一 tah-mi 仔，已經來到斷崖邊--仔。Ti7 斷崖下腳兇 sa3-sa3 e5 海湧亦是一陣一陣攏無歇睏過。Mo-o ti7 這個時陣若是放手，伊絕對會「一命烏呼哀哉」。Mo-o 上尾仔 ka7 伊囥 ti7 較下腳 e5 一條小路仔頂頭。Aukele手 giah8 葫蘆，沿著這條小路小心向斷崖頂 peh 起--lih，斷崖下腳風景生做啥款，伊 chham 看 to m7-kaN2 看。Peh kah 會當看著 in 厝 kah Kama-kahi e5 厝 e5 時，伊 chiah 向 iau2 企 ti7 石頭頂 e5 Mo-o iat8 手，就向厝--nih8 行轉去--a。
伊 e5 父母 kah 上細漢 e5 兄哥 Iku-lani 看著伊平安轉--來，非常歡喜。M7-koh Kama-kahi 就 m7是an2-ne。伊馬上召集所有 e5 小弟並且命令講：「因為咱無法度除掉這個 ai3 惹麻煩 e5 m7成囡仔，咱ai3 相 kap 做伙來起造一隻大隻船，來去走 chhoe7 新 e5 家園，離開Aukele。」 
Kama-kahi 叫來伊 e5 Kahuna 替伊祈禱作法。若無經過 Kahuna祈禱作法e5程序，無人會使起造海--nih8 駛 e5 船隻。伊 chhoa7伊 e5 小弟 kah Kahuna 向山--nih8 出產洋杉 e5 樹林行起--lih。伊9個小弟全部攏足用心乖乖仔 toe3 伊去。
過幾落日後，伊所有 e5 兄哥攏無轉來。Aukele 想著 in 阿祖ka7 伊警告過 e5 代誌，緊行去樹林 chhoe7 in。為著無 beh hou7 伊 e5 兄哥知影有神奇 e5 護身符，ti7 beh 離開進前伊 ka7 葫蘆藏 ti7 一個誠秘密 e5 所在。
伊 chhoe7 歸日，chham 一點影跡 ma7 無看見，mai3 講是剉柴聲。Tng 當日頭 beh 落山 e5 時，伊感覺腹肚誠枵，煞來想起藏 ti7 厝--nih8 e5 hit-mi7 青樹葉仔。其實 chit-ma2 想 che ma7 是無 saN2 khah-choah8，伊只好做一個陷阱，掠著兩隻鳥仔準備 beh 烘來食暗頓。誠緊，hou7 人鼻著會枵 cho e5 芳味已經芳 kah 歸山區滿四界，hou7 Aukele e5嘴瀾直直垂。
當Aukele aN3 落去 beh ka7 鳥仔pa掠起來食 e5 時，樹林內雄雄衝出伊 chhoe7 歸日 chhoe7 攏無e5兄哥，當然 chhoa7頭e5是 Kama-kahi。「Lin2逐個看！」「咱這個 m7 成囡仔e5小弟已經 ka7 咱 e5 暗頓款好勢--a！實在足感心--e5！」Kama-kahi 伊 to7 伸手 ka7 鳥仔 pa an3 烘架頂 sa 去，分 hou7 其他 e5 小弟，伊講：「Ah 咱 chit-ma2 需要e5 to7是水--爾爾，Aukele 會替咱去 koaN7。咱來 e5時，kam2 m7 是有經過一個水池仔空？Hit 個水池仔若像有一粒大 koh 烏 e5 石頭塞 ti7 入口e5 所在。來！Aukele，我 e5 乖小弟，ka7 che te2 hou7 tiN7！」 
你想看mai7--leh，beh an2-choaN2 向十個人抗議--leh？Aukele 只好乖乖仔手提 hit 個 beh te2 水 e5 葫蘆，行向 in 講 e5 所在。伊發覺in 所講 e5 石頭就 chhai7 ti7 頭前。雖然光線 m7 是kai3 清楚，順著空嘴落去會當看著一個細空 e5 石洞，ma7 聽會著內底有水 teh 滴 kah細支樹枝「Piak8」一下斷去 e5 聲音。Aukele感覺頭殼有 lioh8仔頭眩，掠準Kama-kahi會出現ti7伊e5後壁，m7-koh樹林ma7 共款恬chih-chih，無動靜。日頭已經落山，變 kah 暗眠茫 sa，伊 e5 腳手ai3 較緊---lah，be7 使 koh 拖沙落去。
伊勻勻仔行落去這個誠細空 e5 石洞。Ui3 石頭縫 siap 出來 e5泉水 hiah-nih8 仔冰涼。Aukele 先將 te2 ti7 葫蘆內 e5 水 lim hou7 了，才將這個葫蘆下 ti7 泉水 e5 下腳。Tng 當水 te2 kah beh tiN7 e5 時陣，突然感覺若像有甚物 物件 ti7 伊 e5 頭殼頂，伊擔頭一看，看著Kama-kahi e5 奸臣仔面，掠伊金金相。笑笑仔講：「Lim 較濟leh！我可愛 e5 小弟，所有 e5 水攏 hou7 你 lim！」 
Kama-kahi e5 奸臣仔面容消失--loh。Hit 粒烏石頭 hou7 人徙去塞 tiam3 水空 e5 入口，ka7 chhun--e5 e5 一屑仔光線 ma7 截 tiau5--leh。然後 Aukele 假若奴隸共款，koh 再一遍 kah 烏暗鬥陣，chhun 落來陪伴伊--e5，kan-taN 是水滴聲--nia7-nia7。
</HL>