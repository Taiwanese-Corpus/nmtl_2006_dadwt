<CL>
  Thih-khi2 Tang5 Ge5-cho5 (Disaster Threatens) 
  Jit8-thau5 chhiah-iaN7-iaN7, tak8-e5 phak8 kah phoe5-hu na2 hoe2 teh sio--leh, chhui3-tun5 ta-khok-khok, bak8-chiu khut-a2 chiok sng-thiaN3--e5. Aukele bak8-chiu na2-chhiuN7 chit8-tiau5 soaN3 kang7-khoan2 teh khoaN3 jit8-thau5, tu5-liau2 chit8-phiN3 peh8-bang5-bang5 khoah-bong2-bong2 e5 hai2-iuN5 i2-goa7, sim2-mih8 to long2 bo5 khoaN3-kiN3. 
  Ti7 hai2 siong7 i2-keng si3-ko3-goeh8--a ---- ti7 chit-e5 si5-kan lai7, put-si5 chhut-hian7 e5 kiong5-hong i2-keng ka7 in-e5 chun5 sak li7-khui pun2-chiaN5 beh kiaN5 e5 lou7-soaN3, theng3-hau7 khah bo5 hong-hou7 e5 si5, in hoat-kak in i2-keng chhoe7 bo5 goan5-lou7-a, ti7 hai2--nih8 si3-ke3 phiau-liu5, sui-jian5 tak8-e5 long2 chiaN5 phah-piaN3 teh ko3-chun5, m7-koh i sou2 khoaN3-tioh8--e5, tu5-liau2 hai2-iuN5 i2-goa7 ma7-si7 hai2-iuN5. 
  Hian7-chhu2-si5 chiah8 e5 mih8-kiaN7 kah lim e5 chui2 i2-keng kiong7-beh iong7 oan5--a. Chit8-koa2 ni5-ki2 khah-toa7 e5 hiaN-ko,in-ui7 pak-tou2 iau koh chhui3-ta, tak8-e5 si7 iu-thau5-kat-bin7, phi5-khi3 si7 chit8-e5 pi2 chit8-e5 khah toa7. Tak8-e5 pian3 kah san2-pi-pa, koh gong7-sin5 gong7-sin5, khoaN3 khit-lai5 bo5 saN2 goan5-khi3. Kan-taN Aukele, Iku-lani kah “Chi3-seng3” saN-e5 lang5 iu5-goan5 iong2-sin iong2-sin, oah8 leng3-leng3, na2-chhiuN7 saN-chiah beng2-hou2--leh! 
  Kama-kahi ka7 tak8-e5 kong2-tioh8 bi7-lai5 kho2-leng5 pi-koan e5 kiat-ko2 si5, bak8-chiu sun7-soa3 siong3 tui3 Aukele khi3: 
  “Long2 si7 li2! Long2-si7 li2 tai3 lai5 e5 soe-boe2-un7! lai5 chiong i tan3 loh8-khi3 hai2--nih8 chhi7 soa-hi5! Hoan7-se3 an2-ne lan2 to7 e7 chhut-un7--a” 
  Nng7-e5 choan-bun5 teh sio-ian2 e5 hiaN-ko thiau3 an3 Aukele hit-peng5 koe3. Chun2-pi7 beh chip-heng5 in toa7-hiaN e5 beng7-leng7. 
  “Be7-sai2-chit!” “Chi3-seng3” iu3 koh koan5 e5 siaN-im chiaN5 kin2-tiuN to7 piak chhut-lai5: “Pa5--a! li2 m7-thang an2-ne cho3!” Aukele a-chek i e7-tang3 kiu3 lan2-e5 mia7! I u7 chit-mi7 chai3-seng-hioh8--a2, li2 khoaN3 goan2 saN-e5 to7-si7 kho3 chit-mi7 hioh8-a2,chiah u7 hoat-tou7 ka7 sin-the2 kou3 kah chiah ho2.” 
  Kama-kahi bin7-chhiuN chiok-bai2--e5, ji5-chhiaN2 koh bo5 siong-sin3 in hau7-seN kong2 e5 oe7, m7-koh cheng3-ku3 hian7-hian7 ti7 gan2-cheng5, bo5 sin3 ma7-si7 be7-sai2 chit ------- i nng7-e5 siong7 se3-han3 e5 sio2-ti7 kah i-e5 hau7-seN sin-the2 iu5-goan5 si7 hiah-nih8 iong2-kiaN7, ah ki5-thaN e5 lang5 m7-taN7 hi-jiok8 koh siau-san2-loh8-bah. 
  Aukele soa3 leh kong2: “Che-si7 chin--e5, toa7-hiaN! li2 e7-tang3 chhi3 chiah8 khoaN3 mai7--leh.” I ka7 chhang3 ti7 hou5-lou5 lai7 e5 chai3-seng chhiu7-hioh8 theh8 chhut-lai5 hou7 Kama-kahi. 
  Kama-kahi sui-jian5 hoai5-gi5, ma7-si7 chiong chit-mi7 chhiu7-hioh8 theh8 kah chhui3-tun5 piN, tut8-jian5-kan, i-e5 khi3-sek hoe-hok8 cheng3-siong5, su3-ki ma7 piN3-cho3 ke chiaN5 u7 lat8, i chiaN5 se3-ji7 chiong chit-mi7 hioh8-a2 theh8 hou7 teh ko3-chun5 e5 sio2-ti7. to7 an2-ne chit8-e5 soa3 chit8-e5, sou2-u7 e5 lang5 long2 u7 chiah8 tioh8--a, Aukele ka7 chit-mi7 chhiu7-hioh8-a2 he7 tng2-khi3 hou5-lou5--nih8. Tong-jian5, chit-ma2 to7 bo5 lang5 beh ka7 Aukele tan3 loh8-khi3 hai2--nih8-a! 
  Hit-me5, tng Aukele to2 loh8-khi3 beh khun3 e5 si5, Lono an3 hou5-lou5 lai7 khin-siaN kah i kong2-oe7, Aukele chiok chim-chiok thiaN, thiaN khoaN3 Lono teh kau-tai3 i saN2 tai7-chi3. 
  Keh-jit8 cha2-khi2 Aukele soan-pou3 kong2: “A-hiaN, ka7 li2 po3-ko3 ho2 siau-sit! Bin5-a2-chai3 thau3-cha2 lan2 to7 e7-sai2 khoaN3-tioh8 “Holani Jit8-Seng-Chi-To2” --a. Ti7 hia lan2 e7-tang3 hoat-hian7 chiah8 be7 oan5 e5 mih8-kiaN7 koh lim be7 liau2 e5 chheng-khi3 chui2.” 
  Kama-kahi bo5 saN2 siong-sin3 khoaN3 an3 teh hoaN7-poaN5 sai2-chun5 e5 sio2-ti7, chit-e5 sio2-ti7 keng-kah-thau5 shrug chit8-e7 kong2: “goa2 m7 chai neh? lan2 ai3 tan2 khoaN3 mai7--leh?” 
  Hit-e5 am3-thau5-a2, chha-put-to thiN-sek beh piN3 ou, in chi2-u7 ka7 chun5-tiaN7 tan3 loh8 hai2--nih8, sou2-u7 e5 lang5 long2 khi3 hioh-khun3--a. Tan2 kau3 keh-jit8 thau3-cha2, te7-peng5-soaN3 hou7 taN5 beh phu5 chhut-lai5 e5 jit8-thau5 chio3 kah kim-kong chhiang7-chhiang7-kun2, sui7-khi3-chhian-tiau5, “Holani Jit8-Seng Chi To2” to7 an2-ne chhut-hian7 ti7 tak8-e5 bin7-thau5 cheng5. Ti7 beh oa2-kin7 chit-e5 to2-su7 si5, in hoat-kak chit-e5 to2-su7 sui-jian5 bo5 toa7, m7-koh na2-chhiuN7 kai3 sui2 e5 khoan2, u7 chheng-khi3 e5 soa-pou, chheng-iu e5 tek-peN5-a2, koan5 koh chheN e5 ia5-chi2-chhiu7 kah moa2 si3-ke3 e5 mi7-pau-chhiu7. Chia-e5 lang5 put-chi2-a2 u7 jin5-cheng5-bi7, chiaN5 ho2-sim ka7 in po3 to2-ui7 chiah chhoe7 u7 chheng-liang5 e5 choaN5-chui2. 
  Sio lian5-soa3 si3-me5 si3-jit8 e5 si5-kan, chia-e5 hiaN-ti7 kah “Chi3-seng3” choan5-pou7 lau5 tiam3 to2-siong7 hiang2-siu7 bi2-boan2 khoai3-lok8 e5 jin5-seng. 
  M7-ku2 jit8-chi2 chit8-e5 ku2, Kama-kahi to7 khai-si2 bo5 nai7-seng3--a. “Chhut-phang5 e5 si5-chun7 kau3--loh!” I beng7-leng7 kong2. 
  “Ui7-sim2-mih8?” Ki5-tiong chit8-e5 sio2-ti7 teh mng7. “lan2 kam2 u7 hoat-tou7 koh chhoe7-tioh8 pi2 chia khah-ho2 khah-sui2 e5 sou2-chai7 si7--m7?” 
  Kama-kahi bin7-sek chiaN5 phaiN2 khoaN3: “Kam2-kong2 li2 kan-ta siuN7 beh toa3 chit-liap8 “toa7 chioh8-thau5 ” teng2-thau5 cho3 lau2-toa7--nia5? Koh u7 chiok che7 to2-su7 tat8-tit lan2 khi3, he chiah si7 chin-chiaN3 e5 kho2-giam7! Na7-si7 chhoe7-tioh8 hit-khoan2 e5 to2-su7, lan2 to7 e7 lau5 loh8-lai5--a!” 
  “ChhiuN7 an2-ne e5 to2-su7 si7 ti7 sai-peng5 bin7,” Aukele kong2: “Halani jit8-loh8-chi-to2. I u7 li2 beh ai3 e5 thiau-chian3. Chit-e5 to2-su7 si7 hou7 chit8-e5 ang-i5, iah8 to7-si7 lu2-chok8-tiuN2 Namaka teh chiang2-koan2. Ti7 to2--nih8 sou2-u7 e5 lang5 long2-si7 i-e5 lou5-le7, goa2 siuN7 che to7 si7 li2 beh ai3 e5 kho2-giam7----chu7-chhoe7 si2-lou7.” 
  “Li2 tang-si5 pian3-cho3 chit8-e5 siong3-mia7-sian-a2? M7-chiaN5 gin2-a2!” Kama-kahi chhio3-chhio3 teh kong2: “Ka2-su2 chin-chiaN3 u7 chit-khoan2 e5 ang-i5, goa2 it-teng7 beh chhoe7 tioh8 i kah i saN-piaN3, khoaN3 siang2 khah li7-hai7! Kin2 khi3 chun2-pi7 chui2 kah sit8-but8! Bin5-a2-chai3 thau3-cha2 lan2 to7 chhut-hoat!” 
  ChiaN5 iam7 e5 jit8-thau5, hou7 lang5 bak8-chiu thi3 be7-khui e5 kim-kng, si5-kan ti7 u7-si5 toa7 hong-eng2 u7-si5 tiam7-chih-chih e5 hai2--nih8 keng-koe3, chui2 kah sit8-but8 chiaN5 kin2 to7 iong7 liau2--a, kan-taN kho3 Aukele e5 chai3-seng-hioh8-a2 lai5 i5-chhi5 seN3-mia7. U7 chit8-e5 am3-me5 Lono an3 hou5-lou5 lai7 khin-siaN teh ka7 Aukele i hoan-hu3 --- keh-tng2-jit8 cha2-khi2, Aukele iu7-koh soan-pou3 chit8-koa2 tai7-chi3. 
  “Kin-a2-jit8 tng jit8-thau5 loh8-soaN e5 si5, lan2 e7 khoaN3-tioh8 “Halani jit8-loh8-chi-to2”, soaN e5 teng2-bin7 e7-tang3 thang3 kah thiN-teng2 e5 chhiN--nih8.” 
  Kama-kahi kang7-khoan2 oat8-thau5 khoaN3 tui3 hu7-chek hoaN7-poaN5 e5 sio2-ti7, chit-e5 sio2-ti7 keng-kah-thau5 kang7-khoan2 shrug chit8-e5: “I teng2-kai3 sng3-liau2 chiaN5 chun2--neh? Toa7-hiaN!” 
  Tut8-jian5-kan, toa7-hong choan5 theng5--khi3, chit-chiah phang5-chun5 khai-si2 sit-khi3 khong3-che3, si3-ke3 phiau-liu5, Kama-kahi beng7-leng7 sou2-u7 e5 lang5 tang5-che5 ko3-chun5, sui-jian5 tak8-e5 teh ko3 ma7-si7 bo5 khoaN3-kiN3 jim7-ho5 iaN2-chiah. Jit8-thau5 chiam7-chiam7 soa3 an3 sai-peng5 e5 te7-peng5-soaN3 loh8--khi3-loh! Kama-kahi iong7 khau-se2 e5 khau2-khi3 kong2: “Hng2!“ thian-chai5” e5 sio2-ti7, koh lai5--leh?” 
  Aukele chhiu2 gia5 koan5-koan5, chit8-bin7 ki2, chit8-bin7 toa7-siaN hoah kong2: “Ti7-hia! Ti7-hia--leh!” 
  Sui-jian5 hou7 peh8-hun5 chah8 tiau5-leh, ma7-si7 e7-tang3 khoaN3 kah chheng-chheng-chho2-chho2, he si7 chit8-liap8 chiaN5 sui2 e5 to2-su7, ji5-chhiaN2 teng2-koan5 e5 soaN-thau5 chin-chiaN3 lian5 kah thiN-teng2 e5 chhiN. 
  “Chit-ma2 koh lai5 si7 siong7 gui5-hiam2 e5 si5-chun7.”Aukele keng2-ko3 kong2: “a-hiaN, na7-si7 chiam7-si5 hou7 goa2 lai5 chiap-koan2, goa2 e7-tang3 kai2-kiu3 tak8-e5, hou7 tak8-e5 thoat-li7 gui5-hiam2.” 
  ThiaN-tioh8 chia-e5 oe7, Kama-kahi chiaN5 bo5 hoaN-hi2, ma2-siong7 jiong2 kah na2-chhiuN7 kau2 lah pui7-leh: “koh be7-su pi2 li2-e5 hiaN-ko khah-iong2, khah-gau5, khah li7-hai7 --- hou7?” 
  Aukele it-tit8 io5-thau5 hou2-jin7: “Che kah iong2-kam2, iong2-chong3 iah8-si7 gau5, chit8-tiam2-a2 koan-he7 to7 bo5, a-hiaN!” Chi2-si7 in-ui7 chit-e5 Namaka ang-i5 sit8-chai7 chiok li7-hai7--e5. Kan-taN goa2 u7 hoat-tou7 thang tui3-hu3 i--nia5!” 
  “Ho2--a!” Kama-kahi na2 khi2-siau2--e5 teh hoah: “li2 na7-si7 hiah-nih8 li7-hai7, ui7-sim2-mih8 li2 bo5 ai3 ka-ki7 khi2-cho7 chit8-chiah Canoe, khi3 chhoe7 chit-e5 ang-i5 saN-piaN3--leh? Chit-chiah chun5 si7 chu7 khai-si2 to7 si7 goa2 teh hoaN7--e5, i2-au7 ma7-si7!” 
  “ChhiaN2 thiaN goa2 kong2 chit8-ku3 li2 bo5 kah-i3 e5 oe7, a-hiaN!” Aukele ke3-siok kong2: “Chit-e5 ang-i5 e7 phai3 si3-chiah hoa3-sin cho3 chiau2-a2 e5 Kupua lai5 geng5-chiap li2. Chit-e5 si5-chun7, a-hiaN li2 ai3 ka7 in kong2, lan2 si7 ui7-tioh8 ho5-peng5 lai5---e5 ai3 chai-iaN2 li2-e5 seN3-mia7, lin2 kiaN2 e5 seN3-mia7 kah lan2 sou2-u7 hiaN-ti7 e5 seN3-mia7 long2 ti7 i-e5 chhiu2-thau5--nih8.” 
  Kama-kahi thau5 chit8-e7 oat8 to7 li7-khui--a, chit8-tiam2-a2 to7 bo5 lah sin3-tau2 Aukele kong2 e5 oe7. 
  Tng phang5-chun5 sai2 oa2 chit-e5 to2 e5 si5, chiaN-sit8 u7 si3-chiah seN tioh8 chiaN5 sui2 e5 chiau2-a2 --- chit8-chiah peh8-sek--e5,chit8-chiah phu2-sek--e5, chit8-chiah thou5-sek--e5, chit8-chiah chheN-sek--e5 ---- poe lai5 geng5-chiap in, in ti7 chun5-teng2 seh8 kui2-na7 lian3 iN5-khou-a2, chiah hioh loh8-khi3 peN5-tai5 teng2-bin7. 
  Hit-chiah peh8-sek e5 chiau2 hoat chhut lang5-siaN kong2:“lin2 lai5 “Halani Jit8-Seng-chi-to2” si7 beh chhong3 saN2?” 
  Kama-kahi thiau-kang ka7 Aukele sai2 chit8-e5 bak8-boe2,in3-kong2: “Lai5 sio-phah--e5!” 
  Chit-si3-chiah chiau2-a2 thiaN tioh8 chit-ku3 oe7, peng7 bo5 in3-siaN, sui5-si5 to7 “phi-phi-phiak-phiak” koaN2-kin2 poe chau2. Aukele chai-iaN2 tai7-chi3 toa7-tiau5 khau3 kah chiaN5 siong-sim, ma7 chiaN5 choat8-bong7. 
  Chit8-pou7 chit8-pou7 tah8-jip8 si2-bong5 e5 kai3-soaN3 
</CL>
<HL>

鐵齒銅牙槽（Disaster Thresatens） 
日頭赤焰焰，逐個曝kah皮膚那火teh燒--leh，嘴唇礁khok-khok，目珠窟仔足酸痛--e5。Aukele 目珠若像一條線共款teh看日頭，除了一片白茫茫闊 bong2-bong2 e5 海洋以外，甚物 to攏無看見。
Ti7海上已經4個月--a----ti7 這個時間內，不時出現 e5 強風已經ka7 in-e5 船 sak 離開本chiaN5 beh行e5路線，聽候較無風雨 e5 時，in 發覺 in已經 chhoe7 無原路a，ti7 海--nih8 四界漂流，雖然逐個攏成扑拚teh 划船，m7-koh 伊所看著--e5，除了海洋以外 ma7 是海洋。
現此時食 e5 物件 kah lim e5 水已經 kiong7-beh 用完--a。一寡年紀較大 e5 兄哥，因為腹肚枵koh嘴礁，逐個是憂頭結面，脾氣是一個比一個較大。逐個變 kah san2-pi-pa，koh 憨神憨神，看起來無啥元氣。Kan-taN Aukele，Iku-lani kah「至聖」三個人猶原勇身勇身，活 leng3-leng3，若像三隻猛虎--leh！ 
Kama-kahi ka7 逐個講著未來可能悲觀 e5 結果時，目珠順續相tui3 Aukele 去： 
「攏是你！攏是你帶來 e5 衰尾運！來將伊 tan3 落去海--nih8 飼鯊魚！凡勢 an2-ne 咱就會出運--a」 
兩個專門teh相 ian2 e5 兄哥跳 an3 Aukele hit爿過。準備 beh 執行 in 大兄 e5 命令。
「Be7使chit！」「至聖」幼koh懸 e5 聲音誠緊張to7爆出來：「爸--a！你m7-thang an2-ne 做！」Aukele 阿叔伊會當救咱 e5 命！伊有這 mi7 再生葉--仔，你看阮三個就是靠這 mi7 葉仔，才有法度ka7身體顧 kah chiah 好。」 
Kama-kahi面chhiuN足bai2--e5，而且 koh 無相信 in 後生講e5話，m7-koh 證據現現 ti7 眼前，無信 ma7 是 be7 使 chit-------伊兩個上細漢 e5 小弟 kah 伊 e5 後生身體猶原是 hiah-nih8 勇健，ah 其他 e5 人m7-taN7 虛弱 koh 消 san2 落肉。
Aukele 續 leh講：「這是真--e5，大兄！你會當試食看 mai7--leh。」伊 ka7 藏 ti7 葫蘆內 e5 再生樹葉提出來hou7 Kama-kahi。
Kama-kahi 雖然懷疑，ma7 是將這 mi7 樹葉提kah嘴唇邊，突然間，伊 e5 氣色恢復正常，四肢 ma7 變做加誠有力，伊誠細膩將這mi7 葉仔提 hou7 teh 划船 e5 小弟。to7 an2-ne 一個續一個，所有e5人攏有食著--a，Aukele ka7這 mi7 樹葉仔下轉去葫蘆--nih8。當然，chit-ma2 to7無人 beh ka7 Aukele tan3 落去海--nih8-a！ 
Hit 暝，當 Aukele 倒落去 beh 睏 e5 時，Lono an3 葫蘆內輕聲kah伊講話，Aukele 足斟酌聽，聽看 Lono teh 交代伊啥代誌。
隔日早起 Aukele 宣布講：「阿兄，ka7 你報告好消息！明仔再透早咱就會使看著「Holani 日升之島」--a。Ti7 hia 咱會當發現食be7完 e5 物件 koh lim be7 了 e5 清氣水。」 
Kama-kahi 無啥相信看 an3 teh hoaN7 盤駛船 e5 小弟，這個小弟肩 kah 頭 shrug 一下講：「我 m7 知 neh？咱 ai3 等看 mai7--leh？」 
Hit 個暗頭仔，差不多天色 beh 變烏，in 只有 ka7 船錠 tan3 落海--nih8，所有 e5人攏去歇睏--a。等到隔日透早，地平線 hou7 taN5 beh浮出來 e5 日頭照 kah 金光 chhiang7-chhiang7 滾，瑞氣千條，「Holani日升之島」就 an2-ne 出現 ti7 逐個面頭前。Ti7 beh 倚近這個島嶼時，in 發覺這個島嶼雖然無大，m7-koh 若像kai3 sui2 e5 款，有清氣 e5 沙埔，清幽 e5 竹棚仔，懸 koh 青 e5 椰子樹 kah 滿四界 e5 麵包樹。Chia-e5人不止仔有人情味，誠好心 ka7 in 報 to2 位才chhoe7 有清涼 e5 泉水。
相連續4暝4日e5時間，chia-e5 兄弟 kah「至聖」全部留 tiam3島上享受美滿快樂 e5 人生。
M7-ku2 日子一e5久，Kama-kahi 就開始無耐性--a。「出帆e5時陣到--loh！」伊命令講。
「為甚物？」其中一個小弟 teh 問。「咱kam2有法度 koh chhoe7著比 chia 較好較 sui2 e5 所在是--m7？」 
Kama-kahi 面色誠歹看：「Kam2 講你 kan-ta 想 beh toa3 這粒“大石頭”頂頭做老大--nia5？Koh 有足濟島嶼值得咱去，he 才是真正e5 考驗！若是 chhoe7 著 hit 款 e5 島嶼，咱就會留落來--a！」 
「像 an2-ne e5 島嶼是 ti7 西爿面，」Aukele 講：「Halani 日落之島。伊有你 beh ai3 e5 挑戰。這個島嶼是 hou7 一個尪姨，亦就是女族長 Namaka teh 掌管。Ti7 島--nih8 所有 e5 人攏是伊e5奴隸，我想che 就是你beh ai3 e5 考驗-----自 chhoe7 死路。」 
「你 tang 時變做一個相命仙仔？M7 成囡仔！」Kama-kahi 笑笑 teh 講：「假使真正有這款 e5 尪姨，我一定 beh chhoe7 著伊 kah 伊相拚，看 siang2 較厲害！緊去準備水 kah 食物！明仔再透早咱就出發！」 
誠焰 e5 日頭，hou7 人目珠 thi3 be7 開 e5 金光，時間 ti7 有時大風湧有時恬 chih-chih e5 海--nih8 經過，水 kah 食物誠緊就用了--a，kan-taN 靠 Aukele e5 再生葉仔來維持性命。有一個暗暝 Lono an3 葫蘆內輕聲 teh ka7 Aukele 伊吩咐---隔轉日早起，Aukele 又 koh 宣布一寡代誌。
「今仔日當日頭落山 e5 時，咱會看著“Halani 日落之島”，山 e5 頂面會當 thang3 kah 天頂 e5 星--nih8。」 
Kama-kahi 共款越頭看 tui3 負責 hoaN7 盤 e5 小弟，這個小弟肩kah 頭共款 shrug 一個：「伊頂 kai3 算了誠準--neh？大兄！」 
突然間，大風全停--去，這隻帆船開始失去控制，四界漂流，Kama-kahi 命令所有 e5 人同齊ko3船，雖然逐個 teh ko3 ma7 是無看見任何影跡。日頭漸漸續 an3 西爿 e5 地平線落--去-loh！Kama-kahi用 khau 洗 e5 口氣講：「Hng2！“天才” e5 小弟，koh 來--leh？」 
Aukele 手 gia5 懸懸，一面ki2，一面大聲喝講：「Ti7-hia！Ti7-hia--leh！」 
雖然 hou7 白雲chah8 tiau5-leh，ma7 是會當看 kah 清清楚楚，he是一粒誠 sui2 e5島嶼，而且頂懸 e5 山頭真正連 kah 天頂 e5 星。
「Chit-ma2 koh 來是上危險 e5 時陣。」Aukele警告講：「阿兄，若是暫時 hou7 我來接管，我會當解救逐個，hou7 逐個脫離危險。」 
聽著 chia-e5 話，Kama-kahi 誠無歡喜，馬上嚷 kah 若像狗 lah吠leh：「Koh be7-su 比你 e5 兄哥較勇，較 gau5，較厲害---hou7？」 
Aukele一直搖頭否認：「Che kah 勇敢、勇壯亦是 gau5，一點仔關係 to7 無，阿兄！」只是因為這個 Namaka 尪姨實在足厲害--e5。Kan-taN 我有法度 thang 對付伊--nia5！」 
「好--a！」Kama-kahi 那起痟--e5 teh喝：「你若是 hiah-nih8厲害，為甚物 你無 ai3 家己起造一隻 Canoe，去 chhoe7 這個尪姨相拚--leh？這隻船是自開始就是我 teh hoaN7--e5，以後 ma7 是！」 
「請聽我講一句你無合意 e5 話，阿兄！」Aukele 繼續講：「這個尪姨會派四隻化身做鳥仔 e5 Kupua 來迎接你。這個時陣，阿兄你ai3 ka7 in講，咱是為著和平來--e5 ai3 知影你 e5 性命，lin2 子 e5 性命kah 咱所有兄弟 e5 性命攏 ti7 伊 e5 手頭--nih8。」 
Kama-kahi 頭一下越就離開--a，一點仔 to7 無lah sin3-tau2 Aukele 講 e5 話。
當帆船駛倚這個島e5時，正實有4隻生著誠sui2 e5 鳥仔---一隻白色--e5，一隻 phu2 色--e5，一隻塗色--e5，一隻青色--e5----飛來迎接 in，in ti7船頂 seh8 幾若 lian3 圓箍仔，才歇落去平台頂面。
Hit 隻白色 e5 鳥發出人聲講：「Lin2 來 Halani “日升之島”是 beh創啥？」 
Kama-kahi 刁工 ka7 Aukele 使 一個目尾，應講：「來相扑--e5！」 
這4隻鳥仔聽著這句話，並無應聲，隨時to7「Phi-phi-phiak-phiak」趕緊飛走。Aukele 知影代誌大條哭kah誠傷心，ma7誠絕望。
一步一步踏入死亡e5界線 
</HL>