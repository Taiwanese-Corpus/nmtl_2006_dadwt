<CL>
  Te7 10 Chiunn 
  “In-ui7 Ki-tok ia7 ui7 lin2 siu7 khou2 lau5 bou7-iuN7 hou7 lin2, beh hou7 lin2 te3 I e5 kha-pou7.” 
  Tui3 Pou3 bok8-su the5-khi2 hit-e5 se7-iok ti7 Na2-sat-lek8 kau3-hoe7, i2-keng keng-koe3 3 goeh8-jit8 e5 kong-im la3! I m7-bat khoaN3-tioh8 hoe7-iu2 chiah-nih jiat8-sim, sit8-chai7 i pun2-sin ia7 m7 kaN2 ki5-thai7 u7 chiah choe7 se7-iok chia2. Tui3 chit pang i chiah hoat-kian3 hoe7-iu2 tiong u7 choe7-choe7 lang5 ai3 kiu5 sin3-giong2 chin3-pou7, ai3 cho3 sim2-mih8 lai5 hou7 Chu2 hoaN-hi2. 
  Chong2-si7 bok8-su pun2-sin hoe5-kou3 i ti7 3 goeh8 jit8 lai5 sou2 cho3 e5, chin boe7 moa2-i3. Keng-koe3 choe7-choe7 e5 ki5-to2 kho2-lu7, chiu7 iong2-kam2 koat-teng7 chit8-hang7 su7, che si7 sim2-mih8 su7, lan2 tui3 i kap peng5-iu2 Ai3-tek-hoa5 kam-tok e5 tam5-oe7 thang chai. 
  Nng7-e5 chhin-iu2 chiau3-siong5 ti7 thak8 chheh e5 pang5-keng teh tam5-lun7 sit8-heng5 se7-iok e5 kiat-ko2. 
  “Kim-am3 lai5 chhoe7 li2, bo5 ui7-tioh8 pat8-hang7, si7 ai3 lai5 chiong goa2 e5 sim-i3 kong2 hou7 li2 chai. Goa2 siuN7 goa2 long2 bo5 sit8-chai7 sit8-heng5 se7-iok, goa2 bo5 chiau3 goa2 sou2 ke2-soeh kun-te3 Chu2 e5 i3-su3 lai5 sit8-heng5.” Kam-tok che7 ti7 an-lok8-i2, siang-chhiu2 gim7-oa2, i e5 bak8-chiu ti7 toa7 koat-i3 e5 i2-cheng5 u7 hoat-chhut tek8-piat e5 kong-hui, chit si5 ia7-si7 an2-ni. 
  “Ai3-tek-hoa5”! kau3 taN ti7 sek-lai7 kiaN5-lai5 kiaN5-khi3 e5 bok8-su hut-jian5 chhut-siaN. “Goa2 sui-jian5 u7 siu2 se7-iok, chong2-si7 ia7 boe7 moa2-i3. Goa2 taN u7 koat-sim ui7-tioh8 beh chun-siu2 se7-iok tioh8 lai5 si5 chit-e5 kau3-hoe7.” 
  “Hm3! Bo5 an2-ni choe3 ia7-si7 boe7-eng7-tit, kim-am3 goa2 lai5 chhoe7 li2 ia7 si7 siuN7 an2-ni, goa2 siuN7 goa2 ia7 tioh8 si5-chit.” 
  Pou3 bok8-su oa2 khi3 kam-tok e5 sin-piN kong2: 
  “Goa2 siuN7 li2 m7-bian2 ti3-kau3 an2-ni.” 
  “Bo5, m7-si7 an2-ni, goa2 kap li2 si7 siang7-khoan2 li2-iu5.”Kam-tok lioh8-a2 theng5--leh, koh ke-thiN jiat8-cheng5 kong2:“Li2 ia7 sou2 chai lan2 ku2-ku2 ti7 chit-e5 chit, chek-jim7-siong7 u7 choe7-choe7 tang7-taN3, chong2-si7 tui3 se3-kan e5 san3-hiong lang5 a2-si7 sit-bong7 chia2 lai5 khoaN3, lan2 sou2 koe3 e5 seng-oah8 si7 chin ho2 koh tho2-che3 e5 seng-oah8. Sou2 khia7 si7 ho2 e5 chhu3, sou2 chheng7 sou2 chiah8 ia7-si7 ko-kip-phin2, koh ia7 thang hiong2-siu7 bi2-sut8, bun5-hak8, im-gak8, koh ia7 thang khi3 goa7-kok lu2-heng5. Sit8-chai7 goa2 m7-bat the2-giam7 tioh8 bo5 chiN5 e5 chu-bi7. Goa2 mng7 ka-ki7 kong2: “Goa2 ui7 Ki-tok u7 siu7 sim2-mih8 khou2?” Po2-lo5 ui7 Ki-tok u7 siu7 choe7-choe7 khou2-lan7, Ma2 bok8-su kong2 beh kun-te3 Ki-tok chiu7-si7 tioh8 siu7 khou2-lan7, sit8-chai7 si7 an2-ni. Goa2 na7 chiong goa2 e5 seng-oah8 kap Po2-lo5 a2-si7 kou2-tai7 e5 sun5-kau3-chia2 saN-pi2, sit8-chai7 si7 koe3-thau5 khoaN3-oah8 e5 seng-oah8, chin chiaN3 kian3-siau3, goa2 boe7 thang koh ke3-siok8 chit-khoan2 seng-oah8, che chhin-chhiuN7 si7 hoan7-choe7. Sou2-i2 goa2 kim-au7 ai3 chiong sou2 chhun e5 jit8-chi2 lai5 kap kek8 san3-hiong pi-chham2 e5 lang5 saN-kap seng-oah8, thang sit8-chai7 the2-giam7 tioh8 jiok8-the2 siong7, cheng-sin5 siong7 e5 kan-khou2, khoaN3 oe7-thang pou2-moa2 koe3-khi3 e5 seng-oah8 boe7.” Kam-tok kiaN5 kun7 thang-a2, khia7 ti7 hia tiap8-a2-ku2 i koan-khoaN3 goa7-bin7, ong2-lai5 e5 kun5-chiong3, i e5 sim keng7-ka kam2-khai3. “Pou3-ni2-su, lan2 sou2 toa3 chit-e5 tou-chhi7 sit8-chai7 si7 chin thang kiaN, u7 choe7-ok! u7 pi-chham2 e5 su7! u7 su-iok8! siuN7 khi2-lai5, oe7 khi2 mng5-kng2. Kau3-hoe7 put-ko3 si7 chit8-keng sui2 e5 chhu3, bok8-su sin3-tou5 sou2 koe3 e5 seng-oah8 si7 chhia-hoa5, hiong2-hok, oh! goa2 e5 seng-oah8 si7 thang kian3-siau3! Chiah ku2 goa2 siong5-siong5 thiaN-kiN3 Chu2 e5 siaN. “Li2 kiaN5 ti7 chi3-bi5-soe3 e5 chit8 e5 chiu7-si7 kiaN5 i ti7 Goa2.” Ah! goa2 siaN2-si5 bat ui7-tioh8 hong2-bun7 tui7-loh8 e5 choe7-jin5 lai5 mou7-hiam2 ah! Hoan2-tng2 siong5-siong5 ti7 hu3-ong, kui3-chok8 e5 tiong-kan teh koe3 tho2-che3 an-lok8 e5 seng-oah8. Ah! siaN2-si5 bat ui7-tioh8 lang5, ui7-tioh8 Chu2 siu7 khou2-lan7 ah! Oh! Pou3-ni2-su, goa2 chiah-ku2 siong5-siong5 siuN7 ai3 piN-phah ka-ki7.” 
  Pou3 bok8-su thiaN-tioh8 chiah-e5 oe7, bin7 chhiN sun2-sun2. I m7-bat khoaN3-tioh8 kam-tok piaN3 chiah toa7 e5 jiat8-cheng5 teh kong2. Sek-lai7 cheng7 chauh-chauh, kam-tok che7 ti7 i2-a2 thau5-khak chhih-chhih, theng5 tiap8-a2-ku2 bok8-su chiah khui-chhui3. 
  “Ai3-tek-hoa5, goa2 ia7-si7 kap li2 tong5-kam2, kau3-hoe7 e5 kang-chok m7-si7 kong2 long2 bo5 tang7-taN3, khou2-lan7, chong2-si7 sng3-khi2-lai5 ia7-si7 khoaN3-oah8 e5 kang, ho2-koe3 e5 seng-oah8. Lun7-kau3 ui7 Chu2 siu7 khou2 si7 m7-bat. Pi2-tek chian5-su sou2 kong2: 
  “In-ui7 Ki-tok ia7 bat ui7-tioh8 lin2 siu7-khou2, lau5 bou7-iuN7 hou7 lin2 beh hou7 lin2 te3 I e5 kha-pou7.” Chit chat Seng3-keng chhin-chhiuN7 teh chhak8 goa2 e5 sim. Goa2 ia7-si7 m7-bat san3-hiong e5 chu-bi7, ia7 oe7-thang lu2-heng5, kap siong7-liu5 jin5-su7 kau-poe5, chap8-hun hiong2-siu7 bun5-beng5 e5 khoai3-lok8, tui3 ti7 chhi7-lai7 pi-chham2 e5 cheng5-heng5 goa2 si7 long2 bo5 koan-he7. TaN goa2 ia7 boe7-thang koh ke3-siok8 chit-khoan2 seng-oah8, goa2 ia7 beh si5 bok8-su e5 chit, beh lai5 tit8-chiap tiam3 ti7 choe7-ok kap tui7-loh8 e5 sou2-chai7 cho3 kang. Chit-e5 i2-goa7 goa2 boe7 thang ui7 Chu2 chiah8 sim2-mih8 khou2.” 
  Nng7-lang5 cheng7-cheng7, hit si5 in sou2 lip8 e5 koat-sim m7-si7 sio2-khoa2, in m7 si7 khin-khoaN3 in e5 chit-bu7 e5 tiong7-tai7. 
  “An2-ni, li2 e5 hong-hoat si7 sim2-mih8?” Theng5 tiap8-a2-ku2 kam-tok khin-siaN mng7. I e5 bin7 u7 kong2 boe7 chhut bi2-biau7 e5 bi5-chhio3. 
  “Goa2 e5 hong-hoat si7 tai7-seng lai5 chhoe7 chhi7-lai7 te7-it phian-phiah-e5 sou2-chai7, poaN khi3-tiam3 hia, hou7 hit-e5 sou2-chai7 oe7 in-ui7 lan2 ti7 hia tit-tioh8 li7-ek.” 
  Pou3 bok8-su cheng7-cheng7 in3. 
  “An2-ni goa2 kong2 chit8-ui7 hou7 li2 cho3 chham-kho2 ho2 bo5?” Kam-tok tui3 chit-hang7 su7 e5 jiat8-sim u7 piau2-hian7 ti7 i bin7 e5 kong-hui. I chiu7 chiong i sou2 liah8 cho3 ho2 e5 tiuN5-sou2 kap hong-hoat kong2 chhut, nng7 lang5 chiu7 na2 jiat8-sim saN-kap ke3-oe7 kau3 poaN3-mi5. Tng in koat-sim beh khai-si2 sin seng-oah8 hit-am3, in long2 kam2-kak chhin-chhiuN7 u7 tang7-taN3 thoat-loh8. 
  TaN nng7-ui7 bok8-su chiau3 sou2 ke3-oe7 sit8-heng5 e5 te7-it pou7 chiu7-si7 soe3 chit8-keng chhng-khou3, kai2-cho7 choe3 khia7-ke, he si7 ti7 chiu2-ka toa7 chhiong-seng7 e5 te7-khu, si7 chhiong-moa2 pi-chham2, choe7-ok, ia2-ban5 e5 sou2-chai7. In chit-pang an2-ni cho3 peng3 m7-si7 sim2-mih8 sin hong-hoat, in-ui7 Ki-tok i2-keng ui7-tioh8 beh chin2-kiu3 jin5-lui7 chiu7 chiaN5 cho3 lang5 e5 iuN7-siuN3, li7-khui ThiN-pe7 e5 ke, lim5-kau3 se3-kan. In bo5 khoa3-i3 pat8-lang5 e5 phoe-pheng5, in chi2-u7 khak-sin3 Chu2 na7 oe7 an2-ni cho3, in chiu7 chiau3 an2-ni khi3 cho3. 
  Ko2-jian5 tng in ti7 le2-pai3-jit8 the5-chhut si5-chit-su e5 si5 m7 na7 hoe7-iu2 tioh8-kiaN, choan5 Chi-ka-ko siaN5 long2 toa7 chin2-tong7. U7 lang5 eng7 choe7 oe7 khou2-khng3 in thiat-siau si5-chit-e5 i3-su3, chong2-si7 kam-tok an2-ni in3 in. 
  “ChaiN2-iuN7 lin2 liah8 goan2 sou2 cho3 e5 su7 si7 chin ki5-koai3? Sin5-hak8 phok-su7 kap kam-tok saN-kap eng7 tek8-piat e5 hong-hoat beh kiu3-lang5, che peng3 m7 si7 hi-ki5 e5 su7. Siat-su2 goa2 na7 ui7-tioh8 beh khi3 A-hui-li7-ka a2-si7 Tiong-kok thoan5-to7, lai5 si5-chit, lin2 oe7 o-lo2 goa2 kong2 chin kam2-sim; na7-si7 an2-ni chaiN2-iuN7 goan2 ui7-tioh8 beh kiu3 chhi7-lai7 tui7-loh8 e5 lang5 lai5 si5-chit, lin2 oe7 liah8 choe3 ki5-koai3 nih? Goan2 nng7-lang5 ui7-tioh8 beh kap choe7-jin5 khah chiap-kun7 thang chin2-kiu3 in, che peng3 m7 si7 ki5-koai3 e5 su7.”
  Sui-jian5 in nng7 lang5 liah8 che cho3 eng3-tong cho3 e5 su7, chong2-si7 se3-kan lang5 boe7 thang chiap-siu7 in e5 cho3-hoat, u7 phoe7-pheng5, koai3-chek moa2-moa2. Ah! sit8-chai7 kian3-siau3, chheng-choe3 Ki-tok-kau3 kok e5 Bi2-kok, it-tan3 u7 lang5 ui7-tioh8 beh kun-te3 Chu2 hoaN-hi2 kiaN5 siu7-khou2 e5 lou7 e5 si5, cheng3-lang5 chiu7 liah8 choe3 ki5-koai3. 
  Pou3 bok8-su e5 si5-chit hou7 Na2-sat-lek8 kau3-hoe7 e5 hoe7-iu2 ia7 chin m7 kam, chong2-si7 tui3 ti7 bo5 ka-jip8 se7-iok e5 lang5 sng3 si7 thau2-pang3. Na7-si7 hiah-e5 se7-iok chia2 khoaN3-tioh8 bok8-su ui7-tioh8 beh khak siu2 se7-iok, hoaN-hi2 kiaN5 khek-ki2 e5 lou7 chiu7 it-hoat ke-thiN khui3-lat8. 
  Chhiu-thiN koh kau3, giam5-han5 e5 tang-thiN ia7 chiam7-chiam7 pek-oa2. U7 chit8-jit8 kam-tok beh chhut-khi3 hong2-bun7 cheng5-jit8 sio-bat e5 peng5-iu2; kiaN5 koe3 3, 4 tiau5 toa7-thong e5 si5, hut-jian5 khoaN3-tioh8 chit8 keng tiam3 u7 khah koh-iuN7, i chiu7 oa2 khi3 tham3 khoaN3 lai7-bin7 si7 sim2-mih8 tiam3. Khi2-thau5 khoaN3-tioh8 po-le5-tu5-a2 lai7 sou2 pai5 ho2 chiah8 e5 liau7-li2, sim-lai7 teh ki5-koai3 chit te7-khu chaiN2-iuN7 u7 chit-khoan2 chheng-kiat ko-siong7 e5 sit8-tng5, tu2-ho2 hit si5 Hui-li2 tui3 lai7-bin7 chhut-lai5. 
  “Oh! Hui-li2, li2 ti7-si5 lai5 tiam3 ti7 chia, goa2 long2 m7 chai”. Kam-tok khoaN3-tioh8 Hui-li2 sim chin hoaN-hi2. 
  “Li2 thai2 chai goa2 lai5 ti7 chia?” Hui-li2 chhio3-chhio3 mng7. 
  “In-ui7 khoaN3-tioh8 chit keng chhu3 tek8-piat chheng-khi3 chiu7 siuN7 oat-jip8 lai5 khoaN3”. 
  “Goa2 siuN7 ia7-si7 ui7-tioh8 an2-ni”. Hui-li2 na2 thim3-thau5. Kam-tok khoaN3-tioh8 Hui-li2 ko-siong7, chheng-cheng7 e5 thai7-tou7, hou7 i siuN7-tioh8 cha2-cheng5 e5 seng-oah8. 
  “Li2 siaN2-su7 bo5 ka7 goa2 kong2 chiu7 chau2-lai5 ti7 chia?”Kam-tok mng7. 
  “Goa2 siuN7 li2 na7 chin bo5 eng5 ti7 li2 sit8-bin5-koan2 e5 su7-giap8, goa2 ia7 siuN7 ai3 khi3 ka7 li2 chham-koan ne3! Hian7-si5 goa2 kap Pa Khou-ni2 hu-jin5 kap chit-e5 cha-bou2 gin2-na2 tiam3 ti7 chia. Goan2 chhut-be7 siok8 koh ho2-chiah8 e5 chhai3, koh ka3 hu7-jin5-lang5 chu2-chiah8, goa2 chhiaN2 li2 goa2 chhiu2-lou7 e5 chiah8-mih8 ho2 bo5?” Hui-li2 chiu7 phang5 chit8 poaN5 chhut-lai5. 
  “Oh! sit8-chai7 chin ho2, pi2 ti7 hoe7-koan2 teh chiah8 e5 khah ho2, Hui-li2 goa2 ng3-bang7 li2 ia7 thang lai5 pang-chan7 goan2 e5 sit8-bin5-koan2. Kin-a2-jit8 saN-kap lai5 khi3 chham-koan ho2 mah?” 
  Hui-li2 chiu7 kap kam-tok kau3 sit8-bin5-koan2, chia si7 kam-tok ui7-tioh8 beh siu-liu5 hoe2-kai2 au7 boe7 thang seng-oah8 e5 lang5 sou2 khui e5 sit8-bin5-koan2, Hui-li2 chit8 bin7 chham-koan, chit8 bin7 kam2-kak chit-e5 khek-ki2 e5 lang5 kap hong7-hian3 e5 kim-chiN5 sou2 oe7 chiaN5 e5 su7 sit8-chai7 thang kiaN e5 toa7. Nng7-lang5 kau3 te7-ha7-sek e5 si5 u7 thiaN-tioh8 thih-thau5 e5 siaN, jip8-khi3, khoaN3-tioh8 chit8 e5 chheng-lian5 na2 gim5 si na2 teh cho3 bak8-kang. 
  “I si7 Su2-tek-hun sian-siN, i chit8 le2-pai3 2 jit8 pang-bang5 goan2 e5 kang”. Kai3-siau7 liau2, u7 lang5 lai5 kio3 kam-tok khi3. 
  “Ah! goa2 bat li2, li2 si7 Hui-li2 sio2-chia2 hoN3!” 
  “Si7 la3! goa2 hoaN-hi2 koh kiN3-tioh8 li2, li2 chaiN2-iuN7 lai5 ti7 chia?” 
  “Ah! kong2 khi2-lai5 oe7 tng5, goa2 e5 lau7-pe7 ia7-si7 pho3-san2, sou2-i2 goa2 tioh8 cho3 kang. Kam-tok kong2 goa2 eng-kai tioh8 kam2-sia7. Si7 la3! goa2 hian7-chai7 tian-to3 heng7-hok. Ah! li2 ti7 Na2-sat-lek8 kau3-hoe7 chham-ka se7-iok e5 si5 goa2 ia7 u7 chham-ka”. Su2-tek-hun bin7 ang5-ang5. 
  “Oh! he si7 thang hoaN-hi2 e5 su7”.Chit si5 kam-tok tu2-ho2 jip8-lai5. 
  “Hui-li2, li2 bat Su2-tek-hun mah?” Kam-tok mng7. 
  “Si7 la3! ti7 Na2-sat-lek8 kau3-hoe7 e5 si5 goan2 si7 peng5-iu2”. 
  “Ho3! an2-ni ou3! peng5-iu2 na7-tiaN7 mah?” 
  “Si7, si7 chhin-iu2 la3!” Hui-li2 e5 bin7 hoat-chhut kong-hui. 
  Kam-tok sim-lai7 teh siuN7 chit nng7 lang5 bo5 ku2 kiam2-chhai2 oe7 u7 chhin-iu2 i2-siong7 e5 kau-poe5, si7 se3-kan e5 jin5-cheng5, in-ui7 i khoaN3-chhut in e5 bin7-sek. 
  Te7 11 Chiunn 
  “Iong2-kiaN7 e5 lang5 bo5 khiam3-eng7 i-seng, tok8-tok8 phoa3-piN7 e5 chiu7 ai3......Goa2 lai5 si7 beh chio choe7-jin5 hoe2-kai2.” 
  U7 chit8-am3 kam-tok khi3 hu3 hoe7-gi7, soaN3-hoe7 e5 si5 i2-keng chin am3, to3-lai5 e5 lou7 tiong kiaN5 kau3 ku7 kang-tiuN5 e5 chhiuN5-a2-kha e5 si5, hut-jian5 nng7 e5 lang5 chong5 chhut-lai5, chit8 e5 kiah8 chheng3 tu tiam3 kam-tok e5 phiN7, koh leng7-goa7 chit8 e5 kiah8 chit8 ki thui5-a2. 
  “Chhiu2 kiah8 khi2-lai5,” kiah8 chheng3 e5 an2-ni hoah.Kam-tok chiong chhiu2 kiah8 khi2-lai5, long2 bo5 ti2-khong3,i e5 khoan2-sit si7 chhin-chhiuN7 teh ki5-to2, sit8-chai7 ti7 i e5 sim u7 teh ki5-to2. 
  Kam-tok peng5-si5 bo5 chah chin choe7 chiN5 ti7 seng-khu, chhiau seng-khu e5 chhat8-a2 chhiau tioh8 lan-san-chiN5 na7-tiaN7, chiu7 chhut-siaN me7, kiah8 chheng3 e5 khoaN3-tioh8 an2-ni ia7 chhut-siaN. 
  “HeN3! Kho2-ouN3, si5-pio2 pak khi2-lai5! Chhiau bo5 chiN5.” 
  Tu2-ho2 he7 chhiu2 beh pak si5-pio2 e5 si5, thiaN tioh8 lang5 lai5 e5 kha-pou7-siaN. 
  “Thoa jip8-lai5 chhiuN5-a2-lai7! Li2 na7 ai3 seN3-mia7 tioh8 cheng7-cheng7 m7-thang chhut-siaN!” Chiu7 tui3 chhiuN5-a2-kha phoa3-khang e5 sou2-chai7 Ng3 jip8-khi3. 
  “Si5-pio2 pak khi2-lai5 boe7?” Kiah8-chheng3 e5 mng7. 
  “Lian5-a2 pak boe7 khi2-lai5 la3!” 
  “Chhoah hou7 tng7.” 
  “Oh! Pai3-thok m7-thang ka7 goa2 chhoah-tng7, chit-e5 lian5-a2 si7 peng5-iu2 hou7 goa2 cho3 ki3-liam7 e5.” Kam-tok chit-si5 chiah khui-chhui3. Kiah8-chheng3 e5 thiaN-tioh8 kam-tok e5 siaN tio5 khi2-lai5, soa3 aN3 loh8-khi3 siong5-se3 chin5 kam-tok e5 bin7. 
  “Si5-pio2 m7-thang pak la3! Ka7 theh8 chiN5 chiu7 kau3-giah8 la3!” 
  “Kau3-giah8? 5 kak-gin5 chiu7 kau3-giah8! Li2 m7-thang kun2-chhio3.” Kiah8 thui5-a2 e5 beh koh kong2 sim2-mih8, ki5-koai3 ah! Chit si5 i e5 tang5-phoaN7 soa3 chiong chheng3 ng3 i e5 thau5-khak. 
  “Si5-pio2 m7-thang pak la3! ChiN5 ia7 heng5 i, i si7 kam-tok ne3! Li2 m7-bat thiaN-tioh8 kam-tok e5 su7 mah!” 
  “Sim2-mih8 kam-tok? Chong2-thong2 ma7 sio-siang5. Lan2 si7 beh......” 
  “Cheng7-cheng7! Koh hiah chau7-chau7-liam7 goa2 chiu7 beh khui chheng3!” Kiah8-chheng3 e5 an2-ni hoah. I e5 tang5-phoaN7 chit si5 bok8-beng5 ki5-biau7, chiu7 chiong chiN5 heng5 kam-tok. 
  “Kam-tok sian-siN, chin sit-le2, chhiaN2 li2 thang pang3-chhiu2 la3!” Kiah8-chheng3 e5 na2 kong2 na2 chu3-i3 i e5 tang5-phoaN7. 
  “Sian-siN, li2 thang tng2-khi3 la3! Goan2 bo5 beh chhong3 sim2-mih8 la3!” Kiah8 chheng3 e5 an2-ni kong2, chiu7 che7 ti7 chhiuN5-a2-kha. 
  “Goa2 ai3 kap lin2 tam5-oe7, che7 teh si7 chin ho2.” Kam-tok na2 kong2 na2 che7 loh8 ti7 chioh8-thau5 teng2. 
  “Li2 un2-tang3 tong5-cheng5 goan2 chit-khoan2 lang5, goan2 si7 kiaN5 te7-gek8 lou7 e5 lang5, te7-gek8 ia7 si7 khiam3 goan2 chit-khoan2 pi2 Mou5-kui2 khah ho2 tam7-poh8 e5 lang5 lai5 chhoa7 lou7, ha3! ha3!” hit-e5 khia7 teh e5 an2-ni kong2. 
  “Goa2 oe7-thang pang-chan7 lin2 sim2-mih8 bo5?” Kam-tok chin un-jiu5 an2-ni kong2. 
  Che7 teh hit-e5, kim-kim siong3 kam-tok chiu7 khui-chhui3 kong2: “Sian-siN, li2 oe7 jin7 tit goa2 mah?” 
  “Boe7, in-ui7 hoe2 bo5 chin kng.” Kam-tok in3. 
  “An2-ni chiu7 oe7 khoaN3 chheng-chho2 la3!” Che7 teh hit-e5 chiu7 peh khi2-lai5, thng3 bo7-a2, khia7-oa2 kam-tok e5 bin7-cheng5. Chit-e5 lang5 e5 thau5-mng5 chin ou, chi2-u7 thau5-khak-sim e5 sou2-chai7 u7 chit8 jiah peh8-peh8. Kam-tok khoaN3-tioh8 hit-jiah chiu7 siuN7 tioh8 15 ni5 cheng5 e5 su7. 
  “He si7 15 ni5 cheng5 e5 su7 la3! Li2 oe7 ki3-tit chit8 e5 lang5 khi3 ka7 li2 kong2 i e5 bou2-kiaN2 long2 ti7 Niu2-iok8 hoe2-sio chhu3 e5 si5 sio si2 e5 su7 mah?” 
  “Si7 la3! Si7 la3! goa2 oe7 ki3-tit”. Kam-tok thim3-thau5, hit-e5 khia7 teh e5 tang5-phoaN7 ia7 chu3-sin5 teh thiaN. 
  “Hit am3 li2 lau5 goa2 tiam3 li2 hia, keh jit8 koh ui7 goa2 chhoe7 thau5-lou7, chhoe7 tioh8 kou3 chhng-khou3 e5 chit, goa2 ia7 kap li2 iok beh kim3-chiu2.” 
  “Si7 la3! Li2 kaN2 u7 siu2 iok hoN3!” 
  Hit-e5 lang5 thou2 chit8 e7 toa7-khui3, koh chhun chhiu2 toa7-lat8 cheng piah, chhiu2 soa3 lau5-huih. 
  “Bo5 ah! Thai2 u7 siu2 le3! Bo5 chit8 le2-pai3 chiu7 koh lim, hian7-chai7 ia7 si7. Chong2-si7 li2 e5 ki5-to2 goa2 eng2-oan2 boe7-oe7 boe7-ki3-tit. Goa2 hit cha2-khi2 hou7 lin2 chhiaN2 e5 si5, li2 u7 ki5-to2, hit-e5 cheng5-heng5 khek ti7 goa2 e5 sim-lai7. Goa2 e5 lau7-bo2 ti7 goa2 soe3-han3 e5 si5 ia7 tak8 am3 ui7 goa2 ki5-to2, u7 chit8 am3 lau7-bo2 teh ki5-to2, lau7-pe7 chiah8 chiu2 tng2-lai5 chiu7 that-to2 lau7-bo2. Hit cha2-khi2 li2 e5 ki5-to2 tu2-tu2 chhin-chhiuN7 lau7-bo2 e5 ki5-to2. Goa2 hit jit8 khi3 chhoe7 li2 e5 si5 tu2 chhin-chhiuN7 chui3-han3, chong2-si7 li2 ia7 siu-liu5 goa2. Ah! goa2 sit8-chai7 tui3-put-chu7 li2. Goa2 i2-au7 e5 seng-oah8 long2 si7 ti7 chiu2-ka chhut-jip8, chong2-si7 li2 e5 ki5-to2 siong5-siong5 chhin-chhiuN7 chiam chhak8 goa2 e5 sim. Goa2 e5 thau5-lou7 i2-keng sit-loh8, ia7 bat lo5-hoan5 keng2-chhat. Ah! Sian-siN ah, goa2 bo5 beh siong-hai7 li2, li2 thang tng2-khi3 la3!” 
  Kam-tok long2 bo5 tin2-tang7, m7 chai to2-ui7 e5 si5-cheng kong3 chit8 tiam2, hit-e5 lang5 ti3 bo7-a2 koh che7 loh8-lai5. Ah! Kam-tok e5 sim kam2-khai3 moa2-moa2. 
  “Li2 bo5 thau5-lou7 i2-keng joa7-ku2 lah?” Kam-tok mng7 i, khia7 teh hit-e5 in3 kong2: 
  “PoaN3-ni5 lai5, tu5-liau2 chhiuN2-kiap i2-goa7 si7 bo5 cho3 sim2-mih8 kang la3! Sian-siN ah! ChhiuN2-kiap si7 chin bo5 sim-sek ne3! U7 si5 chhin-chhiuN7 e7-am3 tit bo5 poaN3-chiam!” 
  “Si7 la3! Na7-si7 an2-ni, goa2 na7 the3 lin2 chhoe7 u7 thau5-lou7, lin2 hoaN-hi2 pan7 chit-e5 kang mah?” 
  “Sian-siN ah bo5 chhai2-kang la3! Goa2 i2-keng hoe2-kai2 kui2-na7 pai2, chong2-si7 bo5 pan7-hoat, poah ti7 Mou5-kui2 e5 lo5-bang7 la3! siuN7 ban7 la3! Bo5 thang koh ke2-piN3 e5 ng3-bang7 la3!” Che7 ti7 chioh8-teng2 hit-e5 an2-ni in3. 
  “Bo5 ah! m7-thang an2-ni kong2”. Kam-tok an2-ni kong2, chong2-si7 ti7 i e5 sim boe7 bat seN-khi2 chiah-nih jiat8-chhiat ai3 kiu3 lang5 leng5-hun5 e5 sim. “Oh! Chu2 ah! chiong chit nng7 e5 leng5-hun5 hou7 goa2, Chu2 ah! ui7 Li2 e5 mia5 e5 ian5-kou3, chin2-kiu3 chit nng7 e5 lang5,” i put-toan7 ti7 i e5 sim-te2 teh kiu5. 
  “Lin2 m7-thang an2-ni siuN7, Siong7-te3 m7 chai beh eng7 lin2 kau3 chaiN2-iuN7, lin2 si7 Siong7-te3 e5 po2-poe3”. Kam-tok hoan2-hok an2-ni kong2. Chit si5 kam-tok pun2 sou2 u7 chin ho2 e5 ki3-ek-lek8 hou7 i siuN7 tioh8 15 ni5 cheng5 khi3 chhoe7 i chit-e5 lang5 e5 mia5. 
  “Pa-su kun!” Kam-tok eng7 moa2 u7 thiaN3-cheng5 e5 gu2-khi3 kio3 i e5 mia5 hou7 i tioh8 toa7-kiaN. 
  “Pa-su kun kap li2 e5 peng5-iu2 lin2 nng7-lang5 kim-am3 na7 kheng2 kau3 goa2 e5 chhu3, goa2 it-teng7 ui7 lin2 chhoe7 cheng3-tong e5 thau5-lou7. Lin2 na7 siuN7 se3-kan iau2 u7 thiaN3 e5 chun5-chai7, chhiaN2 lin2 siong-sin3 goa2 si7 thiaN3 lin2 e5. Sit8-chai7 goa2 u7 thiaN3 lin2, goa2 ti7 thiaN3 goa2 ui7 goa2 si2 e5 Chu2 Ia5-sou e5 bin7-cheng5, goa2 boe7 thang khoaN3 lin2 loh8 te7-gek8. Lai5, saN-kap lai5-khi3, lai5 sin chhut-hoat, e7-am3 e5 su7 lan2 i2-goa7 bo5 lang5 chai, Siong7-te3 ia7 hoaN-hi2 sia3-bian2 lin2. KiN3-na7 kiu5 I sia3-bian2, I boe7 oe7 bo5 sia3-bian2. Lai5, lan2 saN lang5 saN-kap lai5 ki5-to2. Ki-tok lai5 se3-kan si7 ui7-tioh8 beh chin2-kiu3 choe7-jin5. Ah! Chu2 ah! Kiu3 chit nng7 tiau5 leng5-hun5.” 
  Kam-tok jiat8-liat8 ai3 kiu3 in e5 sim, ki5-to2 i2-goa7 bo5 oe7 thang kong2-chhut. Kam-tok khai-si2 ki5-to2 bo5 ku2, Pa-su chiu7 chhiu2 am-bin7, na2 hau2 na2 kui7 loh8-khi3. Ah! Pa-su e5 lau7-bo2 hian7-kim ti7 ta2-loh8 teh ui7 i e5 kiaN2-ji5 ki5-to2 ah? I e5 ki5-to2 ia7 un2-tang3 kap kam-tok e5 ki5-to2 saN tang5-sim. I2-cheng5 m7-bat kam-tok hit-e5 khi2-thau5 khia7 ti7 chhiuN5-a2-piN e5 tang5-phoaN7, au7-lai5 ia7 siu7 kam-tok e5 ki5-to2 sou2 kam2-tong7. Ah! ki5-biau7 ah! Seng3 Sin5 e5 khui3-lat8! Cha2 si5 ti7 Tai7-ma2-sek e5 lou7-chiuN7 taN2-to2 So3-lo5 e5 Seng3 Sin5, i2-kip8 tng Ma2 bok8-su koat-teng7 beh kun-te3 Ia5-sou e5 si5, kang3-loh8 ti7 Te7-it kau3-hoe7 kap Na2-sat-lek8 kau3-hoe7 e5 Seng3 Sin5, chit-si5 ia7 kang3-lim5 ti7 Chi-ka-ko kek8 ou-am3 e5 sou2-chai7, ti7 bo5 liong5-sim, bo5 u7 Siong7-te3 chun5-chai7 e5 nng7 e5 kiong5-to7 e5 sin-chiuN7, lian5 in pun2-sin ia7 tioh8-kiaN. 
  Kam-tok ki5-to2 liau2, Pa-su iau2 teh lau5 bak8-sai2, the ti7 chhiuN5-a2. Leng7-goa7 hit-e5 ia7 in-ui7 hoe2-kai2 chhiong-moa2 hoaN-hi2, na7 si7 iau2-ku2 u7 kian3-siau3 e5 khoan2-sit. 
  “Lai5, Siong7-te3 si7 lin5-bin2 e5 Siong7-te3, e7-am3 lin2 lai5 tiam3 sit8-bin5-koan2, thau5-lou7 goa2 oe7 siat-hoat.” 
  Nng7-lang5 chiu7 toe3 kam-tok kiaN5, kau3 sit8-bin5-koan2 e5 si5 i2-keng si7 2 tiam2. Kam-tok chhoa7 in kau3 chit8 keng pang5-keng hioh-khun3, kam-tok beh li7-khui pang5-keng e5 si5 i e5 bin7 sui-jian5 in-ui7 chiah ku2 e5 lo5-tong7 ke chin san2, iau2-ku2 sit8-chai7 u7 hoat-chhut Siong7-te3 e5 eng5-kng. 
  Keh cha2-khi2 kam-tok beh khi3 chhoe7 in, sim iau2 lun2-lun2, chong2-si7 cha-me5 e5 kam2-khai3 iau2 ti7 i e5 sim, chiu7 chiau3 iok ui7 in chhoe7 thau5-lou7. Chiu7 si7 hou7 Pa-su cho3 sit8-bin5-koan2 e5 kang-iah8, i e5 tang5-phoaN7 cho3 hu7-kin7 be2-chhia-tiam3 e5 chhia-hu, an2-ni nng7-lang5 chiu7 beh khai-si2 sin e5 seng-oah8 la3! 
  Hit e7-pou chit8 e5 sin-lai5 e5 kang-iah8 teh chheng-sau3 sit8-bin5-koan2 e5 mng5-khau2, hut-jian5 i theng5-chhiu2 kiah8-thau5 khoaN3 chiu-ui5, khoaN3 ah! ti7 tui3-bin7 u7 “Te7-it chiu2-ka” e5 chiau-pai5, koe3-khi3 koh u7 nng7-keng, oat-kak hia ia7 u7 saN-keng. Hit si5 tu2-ho2 u7 lang5 tui3 Te7-it chiu2-ka chhut-lai5, phang-phang e5 chiu2-bi7 chheng3 kau3 Pa-su e5 phiN7-khang. Pa-su kiah8 an5 i e5 sau3-chhiu2, bian2-kiong2 ai3 boe7 ki3-tit hit-e5 chiu2 e5 chu-bi7, chong2-si7 i e5 bin7 it-tit8 lau5 chhin3-koaN7, chhiu2 phih8-phih8-chhoah, chng2-thau5-a2 ia7 tng2 sek. 
  “Ah! kam-tok na7 kin2 tng2-lai5 ma7 ho2!” Tu2-chiah i u7 khoaN3-tioh8 kam-tok kap Pou3 bok8-su chhut-khi3. I ke3-siok8 koh sau3 2, 3 hun cheng, chong2-si7 i na2 sau3 na2 oa2-kun7 chiu2-ka, i thng3 bo7-a2 chhit-koaN7, bak8-chiu khoaN3 tioh8 tu5-a2 lai7 e5 chiu2, choan5-sin koh thiu-chhoah. Put-ti put-kak i i2-keng kiaN5 kau3 chiu2-ka e5 mng5-khau2. I oat8-thau5 khoaN3 chiu-ui5, chiu7 chhun-chhiu2 beh khui chiu2-tu5; tng i tu2-ho2 koaN7-tioh8 chit8 kan chiu2 beh chau2 e5 si5, khoaN3 ah! tui3 hit peng5 kak-thau5 u7 chit8 e5 toa7-han3 lang5 kiaN5 lai5, i chiu7-si7 kam-tok. 
  Kam-tok tui3 i e5 chhiu2 khiu2 tiau5, thoa i beh tng2-khi3, i put-koan2 si7 sim2-mih8 lang5, chhun chhiu2 chhut-lat8 cheng-khi3, tu2-ho2 cheng-tioh8 kam-tok e5 e7-hai5, kam-tok tioh8-siong, chong2-si7 i bo5 chhut-siaN, chi2-u7 chhut-lat8 thoa i jip8 sit8-bin5-koan2, jip8 kheh-thiaN chiu7 pang3 i che7 ti7 te7-pan2, Pa-su chit si5 chiah khui-siaN thi5-khau3, kui7-teh beh ki5-to2. 
  “Pa-su, li2 tioh8 ki5-to2, pek-chhiat ki5-to2, che si7 te7-it oe7 pang-chan7 li2 e5 hong-hoat,” kam-tok e5 bin7 moa2 u7 iu-bun7 kap lin5-bin2 e5 piau2-cheng5. 
  “Ah! kam-tok, chhiaN2 li2 kap goa2 saN-kap ki5-to2, kiu3 goa2 chhut te7-gek8!” Pa-su toa7-siaN au5-kio3. Kam-tok chiu7 kap i saN-kap kui7-loh8, ki5-to2 soah, Pa-su jip8 i ka-ki7 e5 pang5, hit am3 chhut-lai5 e5 si5 i2-keng chhin-chhiuN7 gin2-na2 e5 khiam-sun3. 
  Chong2-si7 tui3-bin7 e5 chiu2-ka iu5-goan5 chun5-chai7, che tui3 ti7 koat-i3 beh kiaN5 chiaN3-lou7 e5 lang5 si7 toa7 e5 iu2-hek8. SiaN2-si5 chiah oe7-thang hou7 in ti2-khong3 chiu2-bi7 e5 iu2-hek8 ah! 
  Ke3-jit8 kam-tok kap Pa bok8-su saN-kap tam5-lun7 chit-e5 su7. 
  “Li2 chai-iaN2 tui3-bin7 e5 chiu2-ka si7 chi7-chui7 e5 mah?”kam-tok mng7. 
  “M7 chai, chong2-si7 goa2 oe7 thang tham3-thiaN. Li2 khoaN3 kiam2 u7 kho2-leng5 thang hoan2-tui3 chiu2-ka e5 chun5-chai7? In e5 se3-lek8, kap te7-poaN5 e5 kian-kou3 si7 boe7 su kau3-hoe7. Kiam2-chhai2 si7 bo5 pan7-hoat.” 
  “Siong7-te3 u7 pan7-hoat, chhin-chhiuN7 hoe3-chi2 lou5-le7 che3-tou7 chit8 iuN7. Lan2 u7 pit-iau3 seng chai-iaN2 tui3-bin7 hit keng e5 sou2-iu2-chia2.” Kam-tok chin jin7-chin in3. 
  “Ho2, goa2 lai5 khi3 tiau5-cha.” Pou3 bok8-su tah-eng3, nng7-jit8-au7 Pou3 bok8-su khi3 hong2-bun7 Na2-sat-lek8 kau3-hoe7 chit8 e5 hoe7-iu2, i ti7 hia siu7 toa7 hoan-geng5. 
  “Kin-a2-jit8 lai5 hong2-bun7 li2 si7 ui7-tioh8 sit8-bin5-koan2 tui3-bin7 e5 chiu2-ka e5 su7. Khek-liu5-tek kun, li2 kiam2 siuN7 chiong chhu3 soe3 lang5 cho3 chiu2-ka si7 hap8-gi5 mah?” Pou3 bok8-su tit8-chiap kong2-chhut chit-e5 iau3-kiaN7 e5 si5, chit-e5 chhu3 e5 chu2-lang5, bin7 ang5, bo5 ku2 koh tng2 chheN, soa3 lau5 bak8-sai2. 
  “Pou3 bok8-su, li2 kiam2 chai goa2 u7 chham-ka se7-iok mah?” 
  “Si7 la3!” 
  “Goa2 ui7-tioh8 hit keng chhu3 ia7 si7 chin kan-khou2 sim, he si7 Mou5-kui2 tui3 goa2 e5 toa7 iu2-hek8, in-ui7 goa2 tui3 hia e5 siu-jip8 si7 chin choe7. Goa2 tu2-chiah ia7 u7 teh siuN7 Chu2 tek-khak boe7 chiong i e5 chhu3 soe3 lang5 cho3 chiu2-ka.” Kong2 liau2 chhun-chhiu2 kap bok8-su ak-chhiu2. Nng7-lang5 kam2-khai3 moa2-moa2, bok8-su saN-si5 tng2-khi3. 
  Chit8 kou3-goeh8 au7, sit8-bin5-koan2 tui3-bin7 e5 chiu2-ka siu khi2-lai5, Khek-liu5-tek sian-siN m7 na7 koat-sim m7 soe3 lang5 cho3 chiu2-ka, koh hoaN-hi2 hou7 kam-tok kap Pa bok8-su cho3 sit8-bin5-koan2 e5 lou7-eng7. 
  Bo5 loa7-ku2 chit keng chhu3 siu7 kai2-cho7 cho3 chit8-keng ka-su7 hak8-hau7. Hui-li2 ti7 chia toa7 hoat-hui i e5 chai5-leng5, lai5 kau3-iong2 cha-bou2 gin2-na2 chu2-chiah8 e5 hoat-tou7. 
  Ah! Seng3 Sin5 e5 kang-chok ke3-siok8 teh oah8-tang7, chit-keng chiu2-ka i2-keng chiaN5-cho3 li7-ek lang5 e5 sou2-chai7 la3! 
  (Oah8-mia7 e5 Bi2-niu5 te7 39-40,42,47-48,51-52,54 ki5,1957 ni5 8-9,11 geh8,1958 ni5 4-5,8-9,11 geh8) 
</CL>
<HL>

第10章 
〈因為基督也為lin2受苦留模樣hou7 lin2，beh hou7 lin2 te3 伊e5腳步。〉 
Tui3 Pou3牧師提起hit-e5誓約ti7 Na2-sat-lek8教會，已經經過3月日e5光陰la3！伊m7-bat看著會友chiah-nih熱心，實在伊本身也m7敢期待有chiah濟誓約者。Tui3這pang伊才發見會友中有濟濟人ai3求信仰進步，ai3做甚物來hou7 主歡喜。 
總是牧師本身回顧伊ti7 3月日來所做e5，真boe7滿意。經過濟濟e5祈禱考慮，就勇敢決定一項事，這是甚物事，咱tui3伊kap朋友Ai3-tek-hoa5監督e5談話thang知。 
兩個親友照常ti7讀冊e5房間teh談論實行誓約e5結果。 
「今暗來chhoe7你，無為著別項，是ai3來將我e5心意講hou7 你知。我想我攏無實在實行誓約，我無照我所解說跟te3 主e5意思來實行。」監督坐ti7安樂椅，雙手gim7倚，伊e5目珠ti7大決意e5以前有發出特別e5光輝，這時也是an2-ni。 
「Ai3-tek-hoa5！」到今ti7 室內行來行去e5牧師忽然出聲。「我雖然有守誓約，總是也boe7滿意。我今有決心為著beh遵守誓約著來辭這個教會。」 
「Hm3！無an2-ni做也是boe7用得，今暗我來chhoe7你也是想an2-ni，我想我也著辭職。」 
Pou3牧師倚去監督e5身邊講： 
「我想你m7免致到an2-ni。」 
「無，m7是an2-ni，我kap你是相款理由。」監督略仔停leh，koh加添熱情講：「你也所知咱久久ti7這個職，責任上有濟濟重擔，總是tui3世間e5散hoing人抑是失望者來看，咱所過e5生活是真好koh討債e5生活。所企是好e5厝、所穿所食也是高級品，koh也thang享受美術、文學、音樂，koh也thang去外國旅行。實在我m7-bat 體驗著無錢e5滋味。我問家己講：『我為基督有受甚物苦？』保羅為基督有受濟濟苦難，馬牧師講beh跟te3基督就是著受苦難，實在是an2-ni。我若將我e5生活kap保羅抑是古代e5殉道者相比，實在是過頭快活e5生活，真正見笑，我boe7 thang koh繼續這款生活，這親像是犯罪。所以我今後ai3將所chhun e5日子來kap極散hiong悲慘e5人相kap生活，thang實在體驗著肉體上、精神上e5艱苦，看會thang補滿過去e5生活boe7。」監督行近窗仔，企ti7 hia tiap8-a2久伊觀看外面，往來e5群眾，伊e5心更加感慨。「Pou3-ni2-su，咱所toa3 這個都市實在是真thang驚，有罪惡！有悲慘e5事！有私慾！想起來，會起mng5-kng2。教會不過是一間sui2 e5厝，牧師信徒所過e5生活是奢華、享福，oh！我e5生活是thang見笑！Chiah久我常常聽見主e5聲。『你行ti7至微細e5一個就是行伊ti7我。』Ah！我啥時bat為著訪問墮落e5罪人來冒險ah！反轉常常ti7富翁、貴族e5中間teh過討債安樂e5生活。Ah！啥時bat為著人、為著主受苦難ah！Oh！Pou3-ni2-su，我chiah久常常想ai3鞭打家己。」 
Pou3牧師聽著chiah-e5話，面青sun2-sun2。伊m7-bat看著監督拚chiah大e5熱情teh講。室內靜chauh-chauh，監督坐ti7椅仔頭殼chhih-chhih，停tiap8-a2久牧師chiah開嘴。 
「Ai3-tek-hoa5，我也是kap你同感，教會e5工作m7是講攏無重擔、苦難，總是算起來也是快活e5工，好過e5生活。論到為主受苦是m7-bat。彼得前書所講： 
「因為基督也bat為著lin2受苦，留模樣hou7 lin2 beh hou7 lin2 te3伊e5腳步。」這節聖經親像teh刺我e5心。我也是m7-bat散hiong e5滋味，也會thang旅行，kap上流人士交陪，十分享受文明e5快樂，tui3 ti7市內悲慘e5情形我是攏無關係。今我也boe7-thang koh繼續這款生活，我也beh辭牧師e5職，beh來直接tiam3 ti7罪惡kap墮落e5所在做工。這個以外我boe7 thang為主食甚物苦。」 
兩人靜靜，hit時in所立e5決心 m7 是小可，in m7是輕看in e5職務e5重大。 
「An2-ni，你e5方法是甚物？」停tiap8-a2久監督輕聲問。伊e5面有講boe7出美妙e5微笑。 
「我e5方法是代先來chhoe7市內第一偏僻e5所在，搬去tiam3 hia，hou7 hit-e5所在會因為咱ti7 hia得著利益。」 
Pou3牧師靜靜應。 
「An2-ni我講一位hou7 你做參考好無？」監督tui3這項事e5熱心有表現ti7伊面e5光輝。伊就將伊所掠做好e5場所kap方法講出，兩人就那熱心相kap計劃到半暝。當in決心beh 開始新生活hit暗，in攏感覺親像有重擔脫落。 
今兩位牧師照所計劃實行e5第一步就是稅一間倉庫，改造做企家，he是ti7酒家大昌盛e5地區，是充滿悲慘、罪惡、野蠻e5所在。In這pang an2-ni做並m7是甚物新方法，因為基督已經為著beh拯救人類就成做人e5樣相，離開天父e5家，臨到世間。In無掛意別人e5批評，in只有確信主若會an2-ni做，in就照an2-ni去做。 
果然當in ti7禮拜日提出辭職書e5時 m7 na7會友著驚，全芝加哥城攏大震動。有人用濟話苦勸in撤銷辭職e5意思，總是監督an2-ni應in。
「ChaiN2-iuN7 lin2掠阮所做e5事是真奇怪？神學博士kap監督相kap用特別e5方法beh救人，這並m7是稀奇e5事。設使我若為著beh去阿非利加抑是中國傳道來辭職，lin2會o-lo2我講真感心；若是an2-ni怎樣阮為著beh救市內墮落e5人來辭職，lin2會掠做奇怪nih？阮兩人為著beh kap罪人khah接近thang拯救in，這並m7是奇怪e5事。」 
雖然in兩人掠這做應當做e5事，總是世間人boe7 thang接受in e5做法，有批評、怪責滿滿。Ah！實在見笑，稱做基督教國e5美國，一旦有人為著beh跟te3主歡喜行受苦e5路e5時，眾人就掠做奇怪。 
Pou3牧師e5辭職hou7 Na2-sat-lek8教會e5會友也真m7甘，總是tui3 ti7無加入誓約e5人算是解放。若是hiah-e5誓約者看著牧師為著beh確守誓約，歡喜行克己e5路就一發加添氣力。 
秋天koh到，嚴寒e5冬天也漸漸逼倚。有一日監督beh出去訪問前日相bat e5朋友；行過 3、4條大通e5時，忽然看著一間店有khah各樣，伊就倚去探看內面是甚物店。起頭看著玻璃櫥仔內所擺好食e5料理，心內teh奇怪這地區怎樣有這款清潔高尚e5食堂，tu2好hit時Hui-li2 tui3內面出來。 
「Oh！Hui-li2，你ti7 時來tiam3 ti7 chia，我攏m7知。」監督看著Hui-li2心真歡喜。 
「你thai2知我來ti7 chia？」Hui-li2笑笑問。 
「因為看著這間厝特別清氣就想oat入來看。」 
「我想也是為著an2-ni。」Hui-li2 na2 thim3頭。監督看著Hui-li2高尚、清靜e5態度，hou7伊想著早前e5生活。 
「你啥事無ka7我講就走來ti7 chia？」監督問。 
「我想你若真無閒ti7你殖民館e5事業，我也想ai3去ka7你參觀ne3！現時我kap Pa Khou-ni2夫人kap這個查某囡仔tiam3 ti7 chia。阮出賣俗koh好食e5菜，koh教婦人人煮食，我請你我手路e5食物好無？」Hui-li2就捧一盤出來。 
「Oh！實在真好，比ti7會館teh食e5 較好，Hui-li2我向望你也thang來幫贊阮e5殖民館。今仔日相kap來去參觀好mah？」 
Hui-li2就kap監督到殖民館，chia是監督為著beh收留悔改後boe7 thang生活e5人所開e5 殖民館，Hui-li2一面參觀，一面感覺這個克己e5人kap奉獻e5金錢所會成e5事實在thang驚e5大。兩人到地下室e5時有聽著鐵頭e5聲，入去，看著一個青年那吟詩那teh做木工。 
「伊是Su2-tek-hun先生，伊一禮拜2日幫忙阮e5工。」介紹了，有人來叫監督去。 
「Ah！我bat你，你是Hui-li2小姐hoN3！」 
「是la3！我歡喜koh見著你，你怎樣來ti7 chia？」 
「Ah！講起來話長，我e5老父也是破產，所以我著做工。監督講我應該著感謝。是la3！我現在顛倒幸福。Ah！你ti7 Na2-sat-lek8教會參加誓約e5時我也有參加。」Su2-tek-hun面紅紅。 
「Oh！He是thang歡喜e5事。」這時監督tu2好入來。 
「Hui-li2，你bat Su2-tek-hun mah？」監督問。 
「是la3！Ti7 Na2-sat-lek8教會e5時阮是朋友。」 
「Ho3！an2-ni ou3！朋友na7-tiaN7 mah？」 
「是，是親友la3！」Hui-li2 e5面發出光輝。 
監督心內teh想這兩人無久kiam2-chhai2會友親友以上e5交陪，是世間e5人情，因為伊看出in e5面色。 
第11章 
〈勇健e5人無欠用醫生，獨獨破病e5就ai3......我來是beh招罪人悔改。〉 
有一暗監督去赴會議，散會e5時已經真暗，倒來e5路中行到舊工廠e5牆仔腳e5時，忽然兩個人chong5出來，一個kiah8槍tu tiam3監督e5鼻，koh另外一個kiah8一支槌仔。 
「手kiah8起來，」Kiah8槍e5 an2-ni 喝。監督將手kiah8起來，攏無抵抗，伊e5款式是親像teh祈禱，實在ti7伊e5心有teh祈禱。 
監督平時無chah真濟錢ti7身驅，chhiau身軀e5賊仔chhiau著零星錢na7-tiaN7，就出聲罵，kiah8槍e5看著an2-ni也出聲。 
「HeN3！可惡，時錶剝起來！Chhiau無錢。」 
Tu2好下手beh剝時錶e5時，聽著人來e5腳步聲。 
「拖入來牆仔內！你若ai3性命著靜靜 m7-thang出聲！」就tui3 牆仔腳破孔e5所在Ng3入去。 
「時錶剝起來boe7？」Kiah8槍e5問。 
「鏈仔剝boe7起來la3！」 
「Chhoah hou7 斷。」 
「Oh！拜託m7-thang ka7我chhoah斷，這個鏈仔是朋友hou7 我做紀念e5。」監督這時才開嘴。Kiah8槍e5聽著監督e5聲tio5起來，續aN3落去詳細chin5監督e5面。 
「時錶m7-thang剝la3！Ka7提錢就到額la3！」 
「到額？5角銀就到額！你 m7-thang滾笑。」Kiah8槌仔e5 beh koh講甚物，奇怪ah！這時伊e5同伴續將槍向伊e5頭殼。 
「時錶m7-thang剝la3！錢也還伊，伊是監督ne3！你m7-bat聽著監督e5事mah！」 
「甚物監督？總統ma7相像。咱是beh......」 
「靜靜！koh hiah chau7-chau7唸我就beh開槍！」Kiah8槍e5 an2-ni喝。伊e5同伴這時莫名其妙，就將錢還監督。 
「監督先生，真失禮，請你thang放手la3！」Kiah8槍e5那講那注意伊e5同伴。 
「先生，你thang轉去la3！阮無beh創甚物la3！」Kiah8槍e5 an2-ni講，就坐ti7牆仔腳。 
「我ai3 kap lin2談話，坐teh是真好。」監督那講那坐落ti7石頭頂。 
「你穩當同情阮這款人，阮是行地獄路e5人，地獄也是欠阮這款比魔鬼較好淡薄e5人來chhoa7路，ha3！ha3！」Hit-e5企teh e5 an2-ni講。 
「我會thang幫贊lin2甚物無？」監督真溫柔an2-ni講。 
坐teh hit-e5，金金相監督就開嘴講：「先生，你會認得我mah？」 
「Boe7，因為火無真光。」監督應。 
「An2-ni就會看清楚la3！」坐teh hit-e5就爬起來，thng3帽仔，企倚監督e5面前。這個人e5頭毛真烏，只有頭殼心e5所在有一jiah白白。監督看著hit-jiah就想著15 年前e5事。 
「He是15年前e5事la3！你會記得一個人去ka7你講伊e5某子攏ti7紐約火燒厝e5時燒死e5事mah？」 
「是la3！是la3！我會記得。」監督thim3頭，hit-e5企teh e5同伴也注神teh聽。 
「Hit暗你留我tiam3你hia，隔日koh為我chhoe7頭路，chhoe7著顧倉庫e5職，我也kap你約beh禁酒。」 
「是la3！你kaN2有守約hoN3！」 
Hit-e5人吐一下大氣，koh chhun手大力cheng壁，手煞流血。 
「無ah！Thai2有守le3！無一禮拜就koh lim，現在也是。總是你e5祈禱我永遠boe7會boe7記得。我hit早起hou7 lin2請e5時，你有祈禱，hit-e5情形刻ti7我e5心內。我e5老母ti7我細漢e5時也逐暗為我祈禱，有一暗老母teh祈禱，老父食酒轉來就踢倒老母。Hit早起你e5祈禱tu2-tu2親像老母e5祈禱。我hit日去chhoe7你e5時tu2親像醉漢，總是你也收留我。Ah！我實在對不住你。我以後e5生活攏是ti7酒家出入，總是你e5祈禱常常親像針刺我e5心。我e5頭路已經失落，也bat勞煩警察。Ah！先生ah，我無beh傷害你，你thang轉去la3！」 
監督攏無振動，m7知to2位e5時鐘摃一點，hit-e5人戴帽仔koh坐落來。Ah！監督e5心感慨滿滿。 
「你無頭路已經若久lah？」監督問伊，企teh hit-e5應講： 
「半年來，除了搶劫以外是無做甚物工la3！先生ah！搶劫是真無心適ne3！有時親像下暗得無半chiam！」 
「是la3！若是an2-ni，我若替lin2 chhoe7有頭路，lin2歡喜辦這個工mah？」 
「先生ah無采工la3！我已經悔改幾若擺，總是無辦法，poah ti7魔鬼e5羅網la3！siuN7慢la3！無thang koh改變e5向望la3！」坐ti7石頂hit-e5 an2-ni應。 
「無ah！m7-thang an2-ni講。」監督an2-ni講，總是ti7伊e5心boe7 bat生起chiah-nih熱切愛救人靈魂e5心。「Oh！主ah！將這兩個靈魂hou7 我，主ah！為你e5名e5緣故，拯救這兩個人，」伊不斷ti7伊e5心底teh求。 
「Lin2 m7-thang an2-ni想，上帝m7知beh用lin2到怎樣，lin2是上帝e5寶貝。」監督反覆an2-ni講。這時監督本所有真好e5記憶力hou7 伊想著15年前去chhoe7伊這個人e5名。 
「Pa-su君！」監督用滿有疼情e5語氣叫伊e5名hou7伊著大驚。 
「Pa-su君kap你e5朋友lin2兩人今暗若肯到我e5厝，我一定為lin2 chhoe7正當e5頭路。Lin2若想世間iau2有疼e5存在，請lin2相信我是疼lin2 e5。實在我有疼lin2，我ti7疼我為我死e5主耶穌e5面前，我boe7 thang看lin2落地獄。來，相kap來去，來新出發，下暗e5事咱以外無人知，上帝也歡喜赦免lin2。KiN3若求伊赦免，伊boe7會無赦免。來，咱三人相kap來祈禱。基督來世間是為著beh拯救罪人。Ah！主ah！救這兩條靈魂。」 
監督熱烈ai3救in e5心，祈禱以外無話thang講出。監督開始祈禱無久，Pa-su就手am面，那哮那跪落去。Ah！Pa-su e5老母現今ti7 ta2落teh為伊e5子兒祈禱ah？伊e5祈禱也穩當kap監督e5祈禱相同心。以前m7-bat監督hit-e5起頭企ti7牆仔邊e5同伴，後來也受監督e5祈禱所感動。Ah！奇妙ah！聖神e5氣力！早時ti7大馬色e5路上打倒掃羅e5聖神，以及當馬牧師決定beh跟te3耶穌e5時，降落ti7第一教會kap Na2-sat-lek8教會e5聖神，這時也降臨ti7芝加哥極烏暗e5所在，ti7無良心、無有上帝存在e5兩個強盜e5身上，連in本身也著驚。 
監督祈禱了，Pa-su iau2 teh流目屎，the ti7牆仔。另外hit-e5也因為悔改充滿歡喜，若是iau2-ku2有見笑e5款式。 
「來，上帝是憐憫e5上帝，下暗lin2來tiam3殖民館，頭路我會設法。」 
兩人就toe3監督行，到殖民館e5時已經是2點。監督chhoa7 in到一間房間歇睏，監督beh離開房間e5時伊e5面雖然因為chiah久e5勞動加真san2，iau2-ku2實在有發出上帝e5榮光。 
隔早起監督beh去chhoe7 in，心iau2 lun2-lun2，總是昨暝e5感慨iau2 ti7伊e5心，就照約為in chhoe7頭路。就是hou7 Pa-su做殖民館e5工役，伊e5同伴做附近馬車店e5車夫，an2-ni兩人就beh開始新e5生活la3！ 
Hit e7晡一個新來e5工役teh清掃殖民館e5門口，忽然伊停手kiah8頭看周圍，看ah！ti7對面有“第一酒家” e5招牌，過去koh有兩間，oat角hia也有三間。Hit時tu2好有人tui3第一酒家出來，香香e5酒味chheng3到Pa-su e5鼻孔。Pa-su kiah8 an5伊e5掃chhiu2，勉強ai3 boe7記得hit-e5酒e5滋味，總是伊e5面一直流chhin3汗，手phih8-phih8-chhoah，指頭仔也轉色。 
「Ah！監督若緊轉來ma7好！」Tu2-chiah伊有看著監督kap Pou3 牧師出去。伊繼續koh掃2、3分鐘，總是伊那掃那倚近酒家，伊thng3帽仔擦汗，目珠看著櫥仔內e5酒，全身koh抽chhoah。不知不覺伊已經行到酒家e5門口。伊越頭看周圍，就伸手beh開酒櫥；當伊tu2好koaN7 著一kan酒beh走e5時，看ah！Tui3 hit peng5角頭有一個大漢人行來，伊就是監督。 
監督tui3伊e5手khiu2 tiau5，拖伊beh轉去，伊不管是甚物人，伸手出力cheng去，tu2好cheng著監督e5下頦，監督著傷，總是伊無出聲，只有出力拖伊入殖民館，入客廳就放伊坐ti7地板，Pa-su這時才開聲啼哭，跪teh beh祈禱。 
「Pa-su，你著祈禱，迫切祈禱，這是第一會幫贊你e5方法，」監督e5面滿有憂悶kap憐憫e5表情。 
「Ah！監督請你kap我相kap祈禱，救我出地獄！」Pa-su大聲au5叫。監督就kap伊相kap跪落，祈禱煞Pa-su入伊家己e5房，hit暗出來e5時已經親像囡仔e5謙遜。 
總是對面e5酒家猶原存在，這tui3 ti7決意beh行正路e5人是大e5誘惑。啥時chiah會thang hou7 in抵抗酒味e5誘惑ah！ 
過日監督kap Pa牧師相kap談論這個事。 
「你知影對面e5酒家是是誰e5 mah？」監督問。 
「M7知，總是我會thang探聽。你看kiam2有可能thang反對酒家e5存在？In e5勢力，kap地盤e5堅固是boe7輸教會。Kiam2-chhai2是無辦法。」 
「上帝有辦法，親像廢止奴隸制度一樣。咱有必要先知影對面hit間e5所有者。」監督真認真應。 
「好，我來去調查。」Pou3牧師答應，兩日後Pou3牧師去訪問Na2-sat-lek8教會一個會友，伊ti7 hia受大歡迎。 
「今仔日來訪問你是為著殖民館對面e5酒家e5事。Khek-liu5-tek君，你kiam2想將厝稅人做酒家是合宜mah？」Pou3牧師直接講出這個要件e5時，這個厝e5主人，面紅，無久koh轉青，續流目屎。 
「Pou3 牧師，你kiam2知我有參加誓約mah？」 
「是la3！」 
「我為著hit間厝也是真甘苦心，he是魔鬼tui3我e5大誘惑，因為我tui3 hia e5收入是真濟。我tu2-chiah也有teh想主的確boe7將伊e5厝稅人做酒家。」講了伸手kap牧師握手。兩人感慨滿滿，牧師相辭轉去。 
一個月後，殖民館對面e5酒家收起來，Khek-liu5-tek先生m7 na7決心 m7 稅人做酒家，koh歡喜hou7 監督kap Pa牧師做殖民館e5路用。 
無偌久這間厝受改造做一間家事學校。Hui-li2 ti7 chia大發揮伊e5才能，來教養查某囡仔煮食e5法度。 
Ah！聖神e5工作繼續teh活動，這間酒家已經成做利益人e5所在la3！ 
(活命e5米糧第39-40，42，47-48，51-52，54期，1957年8-9，11月；1958年4-5，8-9，11月) 
</HL>