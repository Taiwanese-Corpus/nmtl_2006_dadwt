<CL>
  Te7 4 Chiunn 
  “Na7 u7 lang5 ai3 toe3 goa2, chiu7 tioh8 khoaN3 bo5 ka-ki7, jit8-jit8 gia5 i e5 sip8-ji7-ke3 lai5 toe3 goa2.” 
  Ma2 bok8-su ti7 i e5 chheh-pang5 teh chun2-pi7 e7-am3 ki5-to2-hoe7 e5 te5-bak8. I ti7 sek-lai7 kiaN5 lai5 kiaN5 khi3, tui3 thang-a2 khoaN3-tioh8 Khek-lui5 thoan5-to7-su e5 pou3-phang5, i2-kip8 Khek-than3 chng ke7-ke7 e5 kian3-tiok8-but8. I khui thoah-a2, theh8 cheng5-jit8 sou2 sia2 e5 chit8-tiuN toaN, hit-tiuN toaN an2-ni sia2: Goa2 cho3 bok8-su beh oh8 Ia5-sou eng3-kai cho3 e5 kui2-hang7 su7: 
  1. Tioh8 ai3 koe3 kan2-tan phok-sou3 e5 seng-oah8. 2. Tioh8 ho2-taN2 tui3 ke2-ho2 e5 lang5 kang2-to7, m7-thang kiaN i e5 chai5-san2, te7-ui7. 3. Bo5-lun7 tui3 hu3-kui3, a2-si7 san3-hiong e5 lang5, long2 tioh8 piN5-piN5 sit8-heng5 thiaN3-sim. 4. Thun-lun2 kan-khou2, khek-ki2 thai7-jin5. 5. Hoan2-tui3 Le7-bun5 chhi7 e5 chiu2-tiam3, ng3 hiah-e5 lang5 thoan5-to7, pang-chan7 tui7-loh8 e5 lang5 tit-kiu3. 6. Hoe3-chi2 kin-ni5 Au-chiu e5 lu2-heng5, chiong hit-e5 lu2-hui3 hou7 khah su-iau3 e5 lang5 khi3 choan2-toe7 hiu-iong2. 
  Ma2 bok8-su thak8-liau2 kam2-kak chiah-e5 iau2 bo5 kau3-giah8, chiu7 koh chip8-tiong cheng-sin5 teh siuN7 Ia5-sou e5 sim-i3, Ia5-sou ng3 i e5 hi-bong7. I chu3-sin5 ti7 chit-e5 su7, ti3-kau3 mng5-leng5 teh tan5 ia7 bo5 thiaN-tioh8, tit8-kau3 lang5-kheh lai5 kau3 mng5-khau2 chiah chheN2-ngou7 khi2-lai5. I kiah8-thau5 khoaN3-tioh8 Khek-lui5 thoan5-to7-su khia7 ti7 mng5-khau2. “Ma2 bok8-su, goa2 u7 chit8-hang7 tai7-chi3 ai3 pai3-thok li2. Li2 chai-iaN2 chit kui2-am3 goan2 ti7 Khek-than3 chng e5 pou3-to7, in-ui7 Lah8-kiat sio2-chia2 e5 koa-siaN, u7 khip-in2 chin-choe7 lang5, ti3-kau3 pou3-phang5 boe7 thang iong5-lap8.” Khek-lui5 thoan5-to7-su kong2 kau3 chia, kiah8-thau5 tham3 Ma2 bok8-su e5 bin7-sek. 
  Ma2 bok8-su hian2-chhut hoaN-hi2 e5 bin7-iong5 kong2: 
  “Kam2-sia7 Chu2, goan2 u7 thiaN-tioh8 lin2 ti7 hia e5 kang-chok.” 
  “Goa2 ai3 pai3-thok li2 e5 chiu7-si7 e7-am3 ai3 li2 lai5 hia kang2-to7, in-ui7 goa2 u7 kam2-mou7 ti3-kau3 bo5 siaN.” 
  “Chin sit-le2, goa2 e7-am3 u7 ki5-to2-hoe7 e5 chu2-li2.” Ma2 bok8-su the5-si5, chong2-si7 hut-jian5 koh kai2-pian3 i e5 i3-su3 kong2 “Ah! a2-si7 goa2 chiah tou-hap8 lai5-khi3.” Khek-lui5 thoan5-to7-su chhim-chhim ka7 i seh-sia7 liau2 ai3 saN-si5 tng2-khi3. 
  “Khek-lui5 sian-siN, chhiaN2 ban7 leh, lan2 saN-kap lai5 ki5-to2.” 
  Nng7-lang5 chiu7 kui7-loh8 tang5-sim ui7 hit am3 e5 chu7-hoe7 ki5-to2, in peh khi2-lai5 e5 si5 long2 khak-sin3 Chu2 oe7 chhin-chu7 lim5-chai7 ti7 e7-am3 e5 chu7-hoe7. 
  Si5-kan kau3, Ma2 Bok8-su seng kau3 pai3-tng5, ti7 hia i2-keng u7 chin-choe7 lang5 teh theng3-hau7, i chiong e7-am3 boe7 tang3 chu2-chhi5 ki5-to2-hoe7 e5 li2-iu5 ka7 in kong2 liau2 koh kong2: 
  “Sou2-i2 goa2 e7-am3 tioh8 kau3 Khek-than3 chng chu2-chhi5 pou3-to7-hoe7, lin2 tiong-kan 2,3 lang5 saN-kap lai5 khi3 pang-chan7 goan2, ki5-u5 e5 lang5 tiam3 chia ui7 goan2 ki5-to2.” 
  U7 5, 6 lang5 kap bok8-su saN-kap khi3. Kau3 ui7, pou3-phang5 lai7 i2-keng moa2-moa2 si7 lang5. Khai-si2 u7 Lah8-kiat sio2-chia2 e5 tok8-chhiuN3, ki5-to2 liau2 chiu7 Ma2 bok8-su soa3-chiap kang2-to7. Chong2-si7 tui3 thiaN-chiong3 tiong hut-jian5 khi2 soan-hoa e5 siaN. “HeN! Te7 1 kau3-hoe7 e5 bok8-su ia7 kaN2 lai5 chia mah?” U7 lang5 teh chhio3, u7 lang5 teh phah chhiu2, u7 lang5 teh khou si5-a2. Ma2 bok8-su eng7 chhiu2 pi2 ai3 in cheng7-cheng7, chong2-si7 na2 lai5 na2 kiau2-chha2. Ma2 bok8-su chiu7 ng3 Lah8-kiat kong2 “ChhiaN2 li2 chhiuN3 chit8-te3 koa, na7 li2 e5 koa-siaN tai7-khai3 oe7 hou7 in tiam7.” 
  Lah8-kiat chiu7 chhut-siaN gim5: 
  Li2 sim u7 khang-ui7 hou7 Chu2 mah? I khia7 ti7 mng5-goa7 phah mng5, Chu5-ai3 e5 siaN tui3 li2 khun2-kiu5, SiaN2-su7 ian5-ti5 m7 khui-mng5? Kin2 khui sim-mng5, kin2 khui sim-mng5, Khui sim-mng5 hou7 Chu2 jip8 lai5, Peh8-peh8 un-tian2 na7 m7 chiap-siu7, Ki-hoe7 koe3-khi3 bo5 koh lai5. 
  Koa-siaN chit8-e7 chhut, hoe7-chiong3 chiu7 chek-si5 an-cheng7 ng3 Lah8-kiat hit-bin7. Ma2 bok8-su ia7 siu7 chit-e5 kong-keng2 kam2-tong7, koh-khah khak-sin3 Ia5-sou oe7 eng7 Lah8-kiat e5 siaN. 
  ChhiuN3-koa liau2, bok8-su ke3-siok8 kang2-to7, sou2 kong2 si7 chhiau-koe3 i ka-ki7 sou2 oe7 hiau2 kong2 e5. Koe3-khi3 i m7-bat siuN7 tioh8 chiah-e5 tui7-loh8 e5 lang5, chong2-si7 kin-a2-jit8 i e5 bin7 kiN3-tioh8 chiah-e5 lang5 e5 si5, siuN7-tioh8 in kiam2 m7 si7 Ia5-sou ti7 saN ni5 thoan5-to7 sou2 chiap-chhiok8 e5 lang5 mah? Ia5-sou e5 to7-li2 kiam2 m7 si7 ai3 hou7 chiah-e5 lang5 hoe2-kai2 mah? I thau5 chit8-pai2 tui3 chiah-e5 lang5 seN khi2 lin5-bin2 kap thiaN3 e5 sim. 
  Chu7-hoe7 liau2, bok8-su koan-khoaN3 chiu-ui5 saN lian5-chiap e5 chiu2-ka chiu7 ti7 to3 lai5 e5 lou7-tiong ka-kiong5 koat-sim beh lai5 tui3-hu3 chiah-e5 chiu2-ka, siuN7 pan7-hoat beh lai5 chou2-chi2 chit khoan2 seng-li2 e5 hoan5-eng5. 
  Ke3-jit8 Ma2 bok8-su ti7 i e5 thah8-chheh thiaN khoaN3 sin-bun5, thak8-tioh8 Le7-bun5 Jit8-po3 u7 chit8 phiN lun7-soat, tui3 chit phiN lun7-soat thang chai Nou2-ni2-bun5 chu2-pit chaiN2-iuN7 teh le7-heng5 hit-e5 se7-iok. Hit-e5 lun7-soat u7 an2-ni sia2. 
  Cheng3-ti7 bun7-te5 e5 to7-tek hong-bin7. 
  Kau3 taN Jit8-po3 si7 iong2-hou7 hian7-si5 u7 koan5-lek8 e5 Tai7-chiong3-tong2. Sou2-i2 sou2-u7 e5 lun7-soat long2 khia7 ti7 chit tong2 e5 lip8-tiuN5 teh sia2. Chong2-si7 goan2 taN ai3 tui3 thok8-chia2 ko3-pek8 chit8-hang7 su7, chiu7-si7 kim-au7 goan2 ai3 khia7 ti7 cheng3-gi7 e5 lip8-tiuN5 lai5 tiau5-cha, gi7-lun7 sou2 u7 e5 cheng3-ti7 bun7-te5, oaN7-oe7 lai5 kong2, goan2 bo5 ai3 koh khia7 ti7 li7-ki2 e5 lip8-tiuN5 lai5 hoat-gian5, chi2 u7 ai3 eng7 Ia5-sou e5 cheng-sin5 kap kau3-gi7 choe3 ki-pun2. Goan2 sit8-chai7 khak-sin3 kok-ka, ko3-jin5, long2 siang7-khoan2 tioh8 khia7 ti7 eng5-kng Siong7-te3 e5 hoat-chek lai5 cho3-su7. 
  Ma2 bok8-su thak8 tioh8 chit-e5 lun7-soat tim3-thau5 piau2-si7 i e5 tong5-i3. 
  I ke3-siok8 teh thak8 sin-bun5 e5 si5, hut-jian5 hoat-chhut chit8 e5 tioh8-kiaN e5 siaN, i ng3 i e5 hu7-jin5 lang5 kong2: 
  “Ma2-li7, li2 chu3-i3 thiaN goa2 sou2 beh thak8 e5” i e5 siaN in-ui7 tioh8-kiaN teh chun3. 
  “Thih-lou7 pou7-tiuN2 A-lek-san-tai7 Pa-oa3-su kim cha2-khi2 hut-jian5 si5-chit, li2-iu5 si7 in-ui7 i hoat-kian3 tioh8 Thih-lou7 kong-si kap un7-sang3 giap8-chia2 u7 pi3-bit8 cho3 ui5-hoan7 e5 su7. I cho3 chit8 e5 Ki-tok-tou5, put-jim2 kap chiah-e5 ui5-hoat e5 lang5 kiat-hap8, chiu7 koat-i3 si5-chit. Lan2 chia-iaN2 Pa-oa3-su na7 m7 si7 Ki-tok-tou5, chiu7 boe7 oe7 an2-ni cho3. I sui-jian5 pun2-sin hi-seng, iau2-ku2 iong2-kam2 lai5 chiau3 chin-li2 choe3-su7.” 
  Bok8-su-niu5 thiaN liau2 chai-iaN2 che ia7 si7 chham-ka se7-iok e5 kiat-ko2. Bok8-su peh khi2-lai5, kong2 “Goa2 beh lai5 khi3 hong2-bun7 in,”chiu7 chhut-khi3. 
  Kau3 Pa-oa3-su e5 chhu3 kiN3-tioh8 i e5 si5, nng7 lang5 chi2 u7 tiam7-tiam7 ak-chhiu2, ti7 che bu5-gian5 e5 tiong-kan, nng7 lang5 long2 u7 kam2-kak hou7-siong7 e5 liau2-kai2 kap chhin-bit8. 
  “I2-au7 li2 beh chaiN2-iuN7?”, chiong su7-cheng5 tam5-lun7 liau2 bok8-su mng7 i. 
  “Chit-giap8 mah? Iau2 m7 chai, u7 siuN7 ai3 koh cho3 tian7-sin3-oan5.” I e5 bin7 u7 piau2-hian7 chhin-chhiuN7 lang5 ti7 chian3-tou3 au7 e5 ia3-sian7, hit-e5 chian3-tou3 si7 ti7 i e5 lai7-sim e5 chian3-tou3. 
  “Bok8-su, goa2 u7 chit8-hang7 ai3 pai3-thok li2 e5, chiu7-si7 goa2 ti7 thih-lou7 kang-chhiuN2 sou2 khai-si2 hit-e5 ng3 kang-lang5 thoan5-to7 e5 su7, kong-si tai7-khai3 oe7 iong5-un2 chit-e5 su7 ke3-siok8. Sou2-i2 chhiaN2 li2 siong5-siong5 khi3 hia tham3-hong2, tui3 in kang2-to7.” 
  Bok8-su tong-jian5 tah-eng3 chit-e5 pai3-thok, nng7 lang5 saN kap ki5-to2 chiu7 li7-khui. Bok8-su toa3 tioh8 bu5-han7 e5 kam2-khai3 to3 khi3. I it-hoat khak-sin3 sit8-heng5 se7-iok e5 kiat-ko2, ti7 sin3-tou5 e5 tiong-kan, kau3 ti7 choan5 chhi7-bin5 e5 tiong-kan teh beh u7 siok8 leng5 e5 toa7 kek-sin. Sin e5 su7-sit8 jit8-jit8 hoat-seng. I teh siuN7 m7 chai u7 lang5 ui7-tioh8 chit-e5 su7 sou2 poe7 e5 sip8-ji7-ke3 koe3 tang7, ti3-kau3 poaN3-lou7 to2-loh8--khi3 a2 bo5? 
  Keh-jit8 iau2 teh siuN7 chit-e5 su7 e5 si5, bian2-le7-hoe7 hoe7-tiuN2 lai5. Ma2 bok8-su chhiaN2 i jip8 lai5, tui3 i kong2: 
  “U7 sim2-mih8 su7 chhiaN2 li2 kong2. Hoat-li7-tek kun” Ma2 bok8-su bok8-hoe7 i2-lai5 chiu7 kap i saN bat. In-ui7 i ui7 kau3-hoe7 it-koan3 tiong-sit8 teh cho3-kang, bok8-su chin chun-keng3 i. 
  “Tai7-chi3 si7 an2-ni. Le2-pai3-jit8 goan2 e5 sia7-tiuN2 kio3 goa2 khi3 thih-lou7 kong-si thia-cha chit8 kiaN7 su7, goan2 in-ui7 le2-pai3-jit8 bo5 ai3 khi3, chiu7 siu7 thiat-chit. Goa2 si7 siuN7 an2-ni si7 le7-heng5 goa2 sou2 chham-ka e5 se7-iok, chong2-si7 chin choe7 lang5 thi2-chhio3 goa2. Li2 siuN7 chaiN2-iuN7?” 
  “Goa2 siuN7 li2 sit8-chai7 si7 siu2 li2 e5 se7-iok. Goa2 siuN7 Ia5-sou boe7 ti7 le2-pai3 jit8 khi3 cho3 chiah-e5 kang-chok” bok8-su eng7 moa2 u7 khak-sin3 e5 gu2-khi3 in3 i. 
  “Chin to-sia7, goa2 ia7 na2 siuN7 na2 khak-sin3 an2-ni si7 tioh8.” 
  Bok8-su kap i tam5-oe7 liau2 chiu7 chhoa7 i khi3 chhoe7 Le7-bun5-Jit8-po3 e5 Nou2-ni2-bun5. Nou2-ni2-bun5 tong-jian5 chin hoaN-hi2 tit tioh8 chit-e5 tong5-chi3, chiu7-si7 saN kap chham-ka se7-iok e5 lang5 lai5 cho3 su7. 
  Ti7 to3 lai5 e5 lou7 tiong, Ma2 bok8-su siuN7-tioh8 i iau2 boe7 khi3 tham3-hong2 siong-jin5 Loa7-tek, chiu7 oat tui3 i e5 tiam3 khi3. Loa7-tek kau3 taN si7 chit8 e5 chiaN3-chng e5 siong-jin5, hoan7-su7 si7 eng7 li7-ek choe3 pun2-ui7, chong2-si7 tui3 chham-ka se7-iok i2-lai5, liam-piN kai2-pian3 i e5 chu2-gi7, ai3 eng7 Ia5-sou e5 cheng-sin5 ti7 i e5 siong-tiam3. 
  “Bok8-su, goa2 tui3 chham-ka se7-iok i2-lai5, chiu7 koat-i3 ai3 hou7 Ia5-sou choe3 tiam3-chu2. Goa2 khi2-thau5 siuN7 kau3 e5, chiu7 si7 Ia5-sou beh chaiN2-iuN7 tui3-thai7 tiam3-oan5, goa2 chiu7 tiau3-chip8 in, chiong goa2 e5 koat-sim tui3 in kong2, hit-jit8 10 goa7 lang5 siu7 kam2-tong7 lau5 bak8-sai2. Goa2 u7 sia2 kui2 tiau5 tiau5-iok ti7 chia,” chiu7 tui3 thoah-a2 theh8 chhut chit8 tiuN toaN hou7 bok8-su khoaN3. Sou2 sia2 e5 si7 an2-ni. 
  Siong-giap8-ka Loa7-tek liah8 choe3 Ia5-sou sou2 oe7 cho3 e5 kui2-hang7 iau3-su7: 
  1. I ui7-tioh8 kui eng5-kng Siong7-te3 chiah cho3 seng-li2, m7-si7 tan-tan ui7-tioh8 than3-chiN5. 2. Sou2 than3 e5 chiN5 bo5 liah8-choe3 si7 su-iu2 e5, si7 siuN7 kong2 Siong7-te3 sou2 kau-tai3, beh eng7 ti7 jin5-lui7 heng7-hok e5 lou7-eng7. 3. Tui3 sou2 chhiaN3 e5 lang5 ai3 chhin-chhiat, u7 thiaN3-sim, tek8-piat8 tui3 in e5 leng5-hun5 koan-sim, che si7 pi2 than3-chiN5 koh khah tiong7-iau3 e5 su7. 4.Bo5 seng5-sit8 e5 su7 it-khai3 bo5 ai3 cho3, tui3 tong5-giap8-chia2 ia7 m7-thang oan3-tou3. 5.Pang3-sak chu7-su, liah8 hoaN-hi2 pang-chan7 lang5 choe3 kun-pun2 e5 chu2-gi7. 6.Eng7 chit-e5 chu2-gi7 tui3-thai7 chhiaN3-kang-lang5, kou3-kheh kap tong5-giap8-chia2. 
  Bok8-su thak8 liau2 siuN7-tioh8 i cha7-jit sou2 sia2 hit tiuN, kiah8-thau5 khoaN3-kiN3 Loa7-tek jiat8-sim e5 bin7, chhin-chhiuN7 u7 toa7 e5 koat-sim. 
  “Li2 siuN7 chiau3 an2-ni cho3 seng-li2 oe7 ho5 mah?” bok8-su mng7 i. 
  “Tong-jian5 si7 oe7 lah! Lan2 na7 thiaN3 chhiaN3-kang lang5, ia7 in na7 tui3 lan2 tiong-sit8, chiu7 kiam2-chio2 chin choe7 e5 long7-hui3. Khah khun3-lan5 e5, si7 tui3-thai7 hiah-e5 li7-ki2 e5 sia7-hoe7 lang5. Goa2 siuN7 Ia5-sou na7 cho3 seng-li2, un2-tang3 bo5 u7 chit8 sut-a2 li7-ki2 sim. I oe7 thiaN3 chhiaN3-kang-lang5, ia7 oe7 liah8 saN pang-chan7 si7 choe3 seng-li2 e5 bok8-tek8, te7 it si7 tai7-seng kiu5 Siong7-te3 kok e5 sit8-hian7. Goa2 ia7 beh chiau3 chit-e5 chu2-gi7 lai5 kiaN5.” 
  Bok8-su siu7 chin toa7 e5 kam2-tong7, i siuN7 Loa7-tek na7 chiau3 chit-e5 chu2-gi7 lai5 sit8-heng5, oe7 chiaN5 choe3 Le7-bun5-chhi7 choe3 iu2-lek8 e5 kang2-to7-chia2. Hoe5-ka e5 si5, chit8 lou7, i kiu5 Seng3-sin5 pang-chan7 chiah-e5 se7-iok-chia2 koh khah u7 khui3-lat8 thang le7-heng5 se7-iok. 
  (khiam3 te7 5-6 chiuN) 
  Te7 7 Chiunn 
  “Te3 goa2 e5 lang5 bo5 kiaN5 ti7 am3.” 
  Pai3-tng5 e5 cheng-siaN teh tan5, iau2 boe7 kau3 ui7 e5 sin3-tou5 long2 ka-kin2 in e5 kha-pou7 ng3 pai3-tng5 teh kiaN5. Cha2-khi2 Te7-it kau3-hoe7 e5 hoe7-chiong3 iu5-goan5 chin choe7, chong2-si7 in e5 sim in-ui7 cha2-khi2 soan2-ki2 e5 kiat-ko2, kap cha-me5 ti7 Khek-than3-chng e5 su7-kou3--Lou7-li2 e5 si2 chin heng-hun3. 
  Cha-me5 e5 hong-siaN, chiu7-si7 ji7-khu kap saN-khu chiu2-ka eng5-giap8 hoe3-chi2 e5 su7 si7 hu-ke2 e5, ki5-sit8 si7 Chiu2-ka-tong2 tit-tioh8 seng3-li7, koh ke3-siok8 thang khui chit8 ni5. Ti7 chit pang e5 soan2-ki2, Ki-tok-tou5 pah-goa7 lang5 khi3-koan5, pah-goa7 lang5 tau5-phio3 chan7 Chiu2-ka-tong2, kiat-ko2 Chiu2-ka-tong2 seng3-li7. 
  Che-si7 chin thang siong-sim e5 su7, bok8-su in-ui7 chit-e5, ti7 cha2-khi2 e5 kang2-to7 piaN3 sou2-u7 e5 jiat8-cheng5 kap kek8-tou7 e5 hun3-khai3 lai5 chi2-chek kap khoan3-bian2 Ki-tok-tou5 m7 eng-kai ui7 su-jin5 e5 li7-ek lai5 iong5-un2 chiu2-ka e5 chun5-chai7. ThiaN-chiong3 hian2-jian5 u7 siu7 kam2-tong7 e5 khoan2-sit, u7 lam5 e5, u7 lu2 e5 teh lau5 bak8-sai2, Ma2-se chong2-tiuN2 ia7 bo5 kou3 i e5 the2-bian7, chi2 u7 thau5-khak chhih-chhih teh chhit bak8-sai2. Nou2-ni2-bun5 chu2-pit ia7 siu7 siang7-khoan2 e5 kam2-tong7, cheng5 le2-pai3 i eng7 sia7-lun7 kek8-liat8 pang-chan7 soan2-ki2 e5 seng5-kong, chong2-si7 cha2-khi2 i kam2-kak ti7 sia7-hoe7 Ki-tok-tou5 e5 liong5-sim chiah ban7 kak-chheN2, chiah-nih bo5 lat8, long2-si7 i e5 chek-jim7. I chu7-chek na7 khah cha2 lou2-lek8, khah-cha2 kai2-pian3 jit8-po3 e5 hong-chiam, khah-cha2 eng7 sia7-lun7 lai5 kam2-tong7 lang5, kiam2-chhai2 oe7 bian2 ti3-kau3 kin-a2-jit8 sit-pai7 e5 kiat-ko2. Kang2-to7 soah, chiau3-siong5 u7 Lah8-kiat sio2-chia2 e5 tok8-chhiuN3, chong2-si7 i ia7 si7 siu7 kam2-tong7 kau3 lau5 bak8-sai2, ti3-kau3 chhiuN3 chit8 poaN3 chiu7 che7 loh8 lai5; hoe7-chiong3 thiaN-tioh8 i e5 koa-siaN piN3-choe3 hau2 e5 siaN, ia7 long2 toe3 i lau5 bak8-sai2; in long2 siu7 toa7 kam2-tong7. 
  Le2-pai3-soah se7-iok-chia2 iong2-iok8 koh chu7-chip8 ti7 hoe7-gi7-sek, tai7-ke eng7 toa7 e5 jiat8-cheng5 teh tho2-lun7 beh ju5-ho5 lai5 taN2-to2 Chiu2-ka-tong2, choe3-au7 tak8 lang5 tang5-sim ui7-tioh8 chhi7 e5 kai2-liong5 ki5-to2. 
  Tui3 Lou7-li2 e5 si2, m7-na7 u7 kam2-tong7 Te7-it kau3-hoe7 e5 hoe7-chiong3, lian5 Khek-than3-chng ia7 u7 kam2-khai3 moa2-moa2 e5 khi3-hun. Lou7-li2 e5 ui5-hai5 an-ti3 ti7 Poe7-ni2 e5 chhu3, hit-e5 tek8-piat8 ho2 e5 koan-bok8 si7 boe7 thang pi2 tit e5 ho2. Koan-he7 Lou7-li2 e5 su7 chiaN5 choe3 Khek-than3-chng tam5-oe7 e5 tiong-sim. Ke3-jit8 e5 sin-bun5 ia7 siong5-se3 the5-khi2 hit-e5 giam5-siok seng7-tai7 e5 chong3-sek e5 cheng5-heng5. 
  “Pai3-it e7-pou ti7 sun5-hoe5 thoan5-to7 Khek-lim5 sian-siN e5 pou3-phang5 lai7 u7 chit8 e5 tek8-piat8 e5 chong3-sek. Koe3-sin e5 lang5 chiu7 si7 cheng5 le2-pai3 ti7 pou3-to7-hoe7 hoe2-kai2 e5 Lou7-li2,--chiu2-ka e5 cha-bou2-lang5--, chong2-si7 i e5 chong3-sek bo5 khah su kau3-hoe7 toa7 jin5-but8 e5 chong3-sek. Khi2-thau5 u7 seng3-koa-tui7 bi2-biau7 e5 hap8-chhiuN3, koh u7 Lah8-kiat sio2-chia2 e5 tok8-chhiuN3, i e5 koa-siaN kau3-giah8 thang kam2-tong7 lang5. Khek-lim5 sian-siN kan2-tan kong2 kui2-ku3, liau2-au7 u7 Ma2 bok8-su e5 ian2-soat, i chin7-lat8 kong2-khi2 chiu2-ka chun5-chai7 e5 tok8-hai7, soa3 eng7 Lou7-li2 hoe2-kai2 kap si2 e5 cheng5-heng5 lai5 kiat-sok. Soa3 loh8-khi3 si7 te7-it oe7 kam2-tong7 lang5 e5 tiuN5-bin7. Pou3-phang5 lai7 e5 hu7-jin5-lang5 tak8 lang5 theh8 chit8 lui2 hoe, gim5-si kau3 koan-bok8 piN, chiong hoe pai5 moa2 koaN-chha5. “Goa2 si7 be5-lou7 e5 iuN5” tui3 in e5 chhui3, ti7 chit-e5 tiuN5-bin7 gim5-chhut-lai5, si7 tek8-piat8 oe7 kam2-tong7 lang5 e5. Pou3-phang5 goa7 sou2 khia7 e5 lang5 khoaN3 chit-e5 tiuN5-bin7 bo5 m7 siu7 kam2-tong7 lau5 bak8-sai2. Choe3-au7 u7 Lah8-kiat sio2-chia2 e5 tok8-chhiuN3 “IuN5 kau2-chap8-kau2 to2-teh peng5-an......chi2-u7 chit8-chiah be5 ti7 soaN-kan li7-khui iuN5-tiau5 hng7-hng7......” Ki3-chia2 m7-bat chham-ka chong3-sek siu7 chiah toa7 e5 kam2-tong7. 
  Ah! Khek-than3-chng e5 lang5 kiam2 bo5 tui3 Lou7-li2 e5 si2 u7 sou2 kam2-chhiok mah? U7! Siong-sin3 Lou7-li2 sui-jian5 cho3 hi-seng lai5 si2, iau2-ku2 i e5 si2 u7 toa7 kam2-tong7 Khek-than3-chng ou-am3 e5 lang5. Hit am3 e5 pou3-to7, ko2-jian5 u7 20 e5 hoe2-kai2-chia2. 
  Poe7-ni2 chit pang tui3 Lou7-li2 e5 si2 ia7 u7 toa7 e5 koat-sim. I tui3 Lah8-kiat sio2-chia2 kong2 khi2 i e5 i3-su3. 
  “Goa2 u7 siuN7 ai3 chiong goa2 e5 chai5-san2 theh8 chhut-lai5 choe3 chit8 hang7 su7-giap8 thang pang-chan7 chit khoan2 tui7-loh8 e5 cha-bou2-lang5. Goa2 u7 kap sio2-ti7 Loa7-lin5 chham-siong5, i ia7 u7 tong5-i3”. 
  “Li2 beh eng7 loa7 choe7 chiN5 ti7 chit-e5 su7-giap8?” Lah8-kiat mng7 i. Kau3-taN in m7 kaN2 mng7 kim-chiN5 siong7 e5 su7, chong2-si7 tui3 chham-ka se7-iok i2-lai5 in long2 liah8 kim-chiN5 si7 Siong7-te3 sou2 kau-thok e5, sou2-i2 khoaN3 cho3 si7 peng5-siong5 e5 su7. 
  “Choe3-chio2 u7 si3, gou7 chap8 ban7 khou. Goa2 e5 sio2-ti7 khi2-thau5 ia7 u7 chiah choe7 chiN5, chong2-si7 hoe2-kai2 i2-cheng5 hong3-chhiong3 e5 seng-oah8 u7 hui3 khi3 chit8 poaN3, I ia7 koat-sim beh chiong sou2 chhun e5, chiau3 “Na7-si7 Chu2 beh chaiN2-iuN7 choe3” lai5 eng7. Goa2 chhut ti7 jit8-po3 e5 50 ban7, goa2 siong-sin3 bo5 m7 tioh8, chong2-si7 tui3 chiu2-ka chit hong-bin7 ia7 ai3 lai5 chhut-lat8. Tai7-seng, goa2 ai3 ti7 Khek-than3 chng be2 thou2-toe7, ti7 hia thang kian3-siat siu-iong5 hoe2-kai2-chia2 e5 siok-sia3, iong2-lo2-iN7, hak8-hau7 teng2. Goa2 pun2-sin ia7 ai3 chhin-sin u7 hun7 ti7 chit-e5 kang. Goa2 na7 siuN7 tioh8 chiu2-ka ti7 hia e5 kiong5-seng7 chiu7 chin sit-bang7. Sou2 kiu3 chhut e5 si7 chio2-sou3, tim5-lun5 e5 si7 toa7 to-sou3”. I peh-khi2-lai5, kiaN5 lai5 kiaN5 khi3, chhin-chhiuN7 i ui7 chit-e5 su7 chin siong-sim. 
  “Si7 lah! chong2-si7 li2 m7 bian2 sit-bang7. Li2 chit tiau5 chiN5 un2-tang3 oe7 pang-chan7 lang5 heng7-hok, ng3-bang7 bo5 ku2 u7 sin3-chia2 lai5 pan7 chhi7-cheng3, chiu7 chiu2-ka boe7 thang koh chun5-chai7”. Lah8-kiat eng7 u7 ng3-bang7 e5 oe7 khi3 an-ui3 i. 
  “Goa2 ia7 an2-ni ng3-bang7; se7-iok-chia2 na7 na2 ke-thiN, khui3-lat8 chiu7 oe7 na2 toa7, koh chhi7-lai7 e5 sin3-chia2 u7 500 lang5, na7 an2-ni chiu2-ka e5 un7-mia7 si7 thang chai e5”. Kong2 kau3 chia i eng7 khun2-chhiat e5 gu2-khi3 ng3 Lah8-kiat kong2:“Lah8-kiat, li2 choe3 toa7 e5 pang-chan7 chiu7-si7 li2 e5 koa-siaN. Goa2 u7 siuN7, lai5 siat im-gak8 hak8-hau7 ti7 hia, siu-iong5 hiah-e5 cha-bou2 gin2-na2, eng7 im-gak8 e5 khui3-lat8 lai5 pang-chan7 in koe3 ko-siong7, chheng-kiat, sian7-liong5 e5 seng-oah8”. Poe7-ni2 iau2-boe7 kong2 liau2, Lah8-kiat e5 bin7 chiu7 hoat kng hoaN-hi2 khi2 lai5, chhin-chhiuN7 hoat-hian7 tioh8 che si7 i it-seng e5 su7-giap8. 
  “Si7! Si7! Goa2 chin hoaN-hi2 cho3 chit-e5 kang. Goa2 goan7-i3 hong7-hian3 it-seng ti7 chit-e5. Goa2 sin3 si7 Siong7-te3 ai3 goa2 cho3 e5. Poe7-ni2, lan2 i2-keng u7 hit tiau5 siu7 seng3-piat8 e5 toa7 tiau5 chiN5, koh u7 hong7-hian3 e5 lang5, lan2 it-teng7 oe7 cho3-chiaN5 toa7-su7”. 
  Nng7 lang5 chin hoaN-hi2 kong2 kau3 chin jiat8-sim, chiu7 ti7 sek-lai7 kiaN5 lai5 kiaN5 khi3. 
  Chit si5 tu2-ho2 Poe7-ni2 e5 sio2-ti7 Loa7-lin5 jip8 lai5, khoaN3 tioh8 Lah8-kiat chiu7 beh koh oat chhut-khi3. In-ui7 i siuN7 tioh8 cha2-cheng5 hong3-tong7 e5 si5 bat ng3 Lah8-kiat kiu5-hun chaiN2-iuN7 siu7 ku7-choat8 chiu7 chin phaiN2-se3. Sui-jian5 i thiaN3 i e5 sim bo5 pian3, chong2-si7 taN bo5 iong2-khi3 thang koh ko3-peh8. Lah8-kiat tng2 khi3 liau2-au7 nng7 e5 chi2-moe7-a2 chiu7 saN-kap tam5-lun7. Poe7-ni2 ti7 i e5 sim-lai7 khak-sin3 Lah8-kiat un2-tang3 oe7 chiap-siu7 i kai2-pian3 liau2 e5 sio2-ti7 e5 thiaN3, chiu7 ti7 sim-lai7 hoaN-hi2. 
  Nng7 goeh8-jit8 koh koe3 khi3 lah! Ti7 Le7-bun5 chhi7 u7 choe7-choe7 e5 su7. Tek8-piat8 Te7-it kau3-hoe7 e5 se7-iok-chia2 u7 tiong-sit8 ti7 se7-iok, chiu7 u7 choe7-choe7 kam2-tong7 lang5 e5 su7. Khek-lim5 hu-hu7 i2-keng kiat-sok ti7 Khek-than3-chng e5 pou3-to7, chiau3 goa7-piau2 khoaN3 Khek-than3-chng iu5-goan5 si7 ti7 choe7-ok ou-am3 e5 chong7-thai7, chong2-si7 ti7 lai7-bin7 u7 ke-thiN hoe2-kai2 e5 lang5 teh koe3-tioh8 sin e5 seng-oah8. 
  Ma2 bok8-su chiong i hioh-joah8 sou2 beh eng7 hai2-goa7 lu2-heng5 e5 chiN5 hou7 chit8 ke san3-chhiah m7-bat chhut-goa7 e5 lang5 khi3 hai2-piN pi7-su2. Bok8-su pun2-sin koh khi3 pang-chan7 i khoan2 heng5-li2, sang3 kau3 chhia-thau5. I kap in ak-chhiu2 saN-si5 e5 si5, sim-lai7 u7 ho5-teng2 toa7 e5 hi2-lok8 ah! Chit-e5 ka-chok8 u7 6 e5 lang5, chit8 e5 peN7-jiok8 e5 eN-a2, chit8 e5 pai2-kha, in e5 lau7-pe7 chu7-sat 2 pai2 si2 bo5 khi3, in e5 lau7-bo2 si7 ku7-ni5 liu5-heng5 jiat8-peN7 e5 si5 sit-loh8 3 e5 kiaN2 e5 put-heng7 e5 hu7-jin5-lang5. Ah! In si7 loa7 nih su-iau3 kau3 pi7-su2-te7 khi3 oaN7 cheng-sin5, suh ho2 khong-khi3 ah! Bok8-su e5 bak8-chiu sang3 in li7-khui e5 si5, sim-lai7 u7 chin toa7 e5 hoaN-hi2 kap kam2-tong7. 
  Tang-thiN koe3 liau2, chhun-thiN koh kau3. Tui3 Ma2 bok8-su hoat-khi2 hit-e5 kai2-kek un7-tong7 kau3-taN i2-keng chit8 ni5 lah! Kin-a2-jit8 ti7 Te7-it kau3-hoe7 e5 le2-pai3 tek8-piat8 seng7-hong2. Ma2 bok8-su ti7 kang2-to7 tiong u7 kong2-khi2 chit8 ni5 lai5 se7-iok-chia2 sou2 cho3 hou7 Chu2 hoaN-hi2 e5 su7; koh chhiat-chhiat khou2-khng3 iau2-boe7 chham-ka se7-iok e5 lang5 tioh8 koaN2-kin2 goan7-i3 khut-hok8 lai5 kiaN5 Chu2 sou2 hoaN-hi2 e5 lou7. 
  Chit jit8 tu2-ho2 Chi-ka-ko siaN5 Na2-sat-lek8 kau3-hoe7 e5 bok8-su Pou3-ni2-su ia7 lai5 ti7 hia le2-pai3, i si7 Ma2 bok8-su e5 tong5-chhong. Hit jit8 Ma2 bok8-su e5 kang2-to7, po3-ko3 u7 toa7-toa7 kam2-tong7 chit-e5 sin5-hak8 phok-su7. I tng2 khi3 kau3 i e5 chhu3, boe7 thang koh chhin-chhiuN7 cha2-cheng5 liah8 sou2 cho3 e5 cho3 moa2-i3, “Na7-si7 Chu2 beh chaiN2-iuN7 choe3”chiaN5-cho3 i su-siuN7 e5 tiong-sim. Hit jit8 i thong-jit8 ti7 i e5 thak8-chheh-pang5 su-siuN7 chit-e5 bun7-te5; i hoan2-hok ka-ki7 liam7 “Na7-si7 Chu2 beh chaiN2-iuN7 choe3? Na7-si7 Chu2 beh chaiN2-iuN7 choe3, goa2 kiam2 m7 bian2 kun-te3 I mah?” I choe3-au7 kui7-loh8 kiu5 Seng3 Sin5 e5 pang-chan7, hou7 i ia7 thang chhin-chhiuN7 Ma2 bok8-su hoat-khi2 chit8 e5 un7-tong7 ti7 i e5 kau3-hoe7 lai5 chhui-heng5. 
  Chu2 ti7 khek-se-ma2-ni5 e5 ki5-to2: “Chong2-si7 m7-si7 chiau3 goa2 sou2 ai3, si7 chiau3 Li2 sou2 ai3”--Che si7 khoaN3 bo5 ka-ki7 e5 ki5-to2. Lan2 e5 Chu2 siong7-chhiaN2 khoaN3 bo5 ka-ki7, ho5-hong3 lan2 ah! Lan2 kiam2 m7-bian2 tioh8 koh khah thiat-ti2 e5 pang3-sak ka-ki7, choat8-tui3 sun7-hok8 Chu2 mah? 
</CL>
<HL>

第4章 
(若有人ai3 toe3我，就著看無家己，日日gia5伊e5十字架來toe3我。)
馬牧師ti7伊e5冊房teh準備下暗祈禱會e5題目。伊ti7室內行來行去，tui3窗仔看著Khek-lui5傳道師e5布棚，以及Khek-than3庄低低e5建築物。伊開thoah仔，提前日所寫e5一張單，hit張單an2-ni寫：我做牧師beh學耶穌應該做e5幾項事： 
1.著ai3過簡單樸素e5生活。2.著好膽tui3改好e5人講道，m7-thang驚伊e5財產、地位。3.無論tui3富貴、抑是散hiong e5人，攏著平平實行疼心。4.吞忍甘苦，克己待人。5.反對Le7-bun5市e5酒店，向hiah-e5人傳道，幫贊墮落e5人得救。6.廢止今年歐洲e5旅行，將hit-e5旅費hou7 khah需要e5人去轉地修養。
馬牧師讀了感覺chiah-e5 iau2無到額，就koh集中精神teh想耶穌e5心意，耶穌向伊e5希望。伊注神ti7這個事，致到門鈴teh tan5也無聽著，直到人客來到門口才醒悟起來。伊kiah8頭看著Khek-lui5傳道師企ti7門口。「馬牧師，我有一項代誌ai3拜託你。你知影這幾暗阮 ti7 Khek-than3庄e5佈道，因為Lah8-kiat小姐e5歌聲，有吸引真濟人，致到布棚boe7 thang容納。」Khek-lui5傳道師講到chia，kiah8頭探馬牧師e5面色。 
馬牧師顯出歡喜e5面容講： 
「感謝主，阮有聽著lin2 ti7 hia e5工作。」 
「我ai3拜託你e5就是下暗ai3你來hia講道，因為我有感冒致到無聲。」 
「真失禮，我下暗有祈禱會e5主理。」馬牧師推辭，總是忽然koh改變伊e5意思講「Ah！抑是我chiah都合來去。」Khek-lui5傳道師深深ka7伊說謝了ai3相辭轉去。 
「Khek-lui5先生，請慢leh，咱相kap來祈禱。」 
兩人就跪落同心為hit暗e5聚會祈禱，in peh起來e5時攏確信主會親自臨在ti7下暗e5聚會。 
時間到，馬牧師先到拜堂，ti7 hia已經有真濟人teh等候，伊將下暗boe7當主持祈禱會e5理由ka7 in講了koh講： 
「所以我下暗著到Khek-than3庄主持佈道會，lin2中間2、3人相kap來去幫贊阮，其餘e5人tiam3 chia為阮祈禱。」 
有5、6人kap牧師相kap去。到位，布棚內已經滿滿是人。開始有Lah8-kiat小姐e5獨唱，祈禱了就馬牧師續接講道。總是tui3聽眾中忽然起喧嘩e5聲。「HeN！第一教會e5牧師也敢來chia mah？」有人teh笑、有人teh扑手、有人teh khou si5仔。馬牧師用手比ai3 in靜靜，總是那來那kiau2吵。馬牧師就向Lah8-kiat講「請你唱一te3歌，若你e5歌聲大概會hou7 in恬。」 
Lah8-kiat就出聲吟： 
你心有空位hou7 主mah？伊企ti7門外打門，慈愛e5聲tui3你懇求，啥事延遲m7開門？緊開心門，緊開心門，開心門hou7 主入來，白白恩典若m7接受，機會過去無koh來。
歌聲一下出，會眾就即時安靜向Lah8-kiat hit面。馬牧師也受這個光景感動，koh-khah確信耶穌會用Lah8-kiat e5聲。 
唱歌了，牧師繼續講道，所講是超過伊家己所會曉講e5。過去伊m7-bat想著chiah-e5墮落e5人，總是今仔日伊e5面見著chiah-e5人e5時，想著in kiam2 m7 是耶穌ti7三年傳道所接觸e5人mah？耶穌e5道理kiam2 m7 是ai3 hou7 chiah-e5人悔改mah？伊頭一擺tui3 chiah-e5人生起憐憫kap疼e5心。 
聚會了，牧師觀看周圍相連接e5酒家就ti7倒來e5路中加強決心beh來對付chiah-e5酒家，想辦法beh來阻止這款生理e5繁榮。 
隔日馬牧師ti7伊e5讀冊廳看新聞，讀著Le7-bun5日報有一篇論說，tui3這篇論說thang 知Nou2-ni2-bun5主筆怎樣teh厲行hit-e5誓約。Hit-e5論說有an2-ni寫。 
政治問題e5道德方面。
到今日報是擁護現時有權力e5大chiong3-tong2。所以所有e5論說攏企ti7這黨e5立場teh寫。總是阮今ai3 tui3讀者告白一項事，就是今後阮ai3企ti7正義e5立場來調查、議論所有e5政治問題，換話來講，阮無ai3 koh企ti7利己e5立場來發言，只有ai3用耶穌e5精神kap教義做基本。阮實在確信國家、個人，攏相款著企ti7榮光上帝e5法則來做事。 
馬牧師讀著這個論說tim3頭表示伊e5同意。 
伊繼續teh讀新聞e5時，忽然發出一個著驚e5聲，伊向伊e5婦人人講： 
「瑪麗，你注意聽我所beh讀e5」伊e5聲因為著驚teh顫。 
「鐵路部長亞歷山大 Pa-oa3-su今早起忽然辭職，理由是因為伊發見著鐵路公司kap運送業者有秘密做違犯e5事。伊作一個基督徒，不忍kap chiah-e5違法e5人結合，就決意辭職。咱知影Pa-oa3-su若m7是基督徒，就boe7會an2-ni做。伊雖然本身犧牲，iau2-ku2勇敢來照真理做事。」 
牧師娘聽了知影這也是參加誓約e5結果。牧師peh起來，講「我beh來去訪問in，」就出去。 
到Pa-oa3-su e5厝見著伊e5時，兩人只有恬恬握手，ti7 che無言e5中間，兩人攏有感覺互相e5了解kap親密。 
「以後你beh怎樣？」將事情談論了牧師問伊。 
「職業mah？Iau2 m7知，有想ai3 koh做電信員。」伊e5面有表現親像人ti7戰鬥後e5厭sian7，hit-e5戰鬥是ti7伊e5內心e5戰鬥。 
「牧師，我有一項ai3拜託你e5，就是我ti7鐵路工廠所開始hit-e5向工人傳道e5事，公司大概會容允這個事繼續。所以請你常常去hia探訪、tui3 in講道。」 
牧師當然答應這個拜託，兩人相kap祈禱就離開。牧師帶著無限e5感慨倒去。伊一發確信實行誓約e5結果，ti7信徒e5中間，到ti7全市民e5中間teh beh有贖靈e5大革新。新e5事實日日發生。伊teh想m7知有人為著這個事所背e5十字架過重，致到半路倒落--去抑無？ 
隔日iau2 teh想這個事e5時，勉勵會會長來。馬牧師請伊入來，tui3伊講： 
「有甚物事請你講。Hoat-li7-tek君」馬牧師牧會以來就kap伊相bat。因為伊為教會一貫忠實teh做工，牧師真尊敬伊。 
「代誌是an2-ni。禮拜日阮e5社長叫我去鐵路公司thia查一件事，阮因為禮拜日無ai3去，就受撤職。我是想an2-ni是厲行我所參加e5誓約，總是真濟人恥笑我。你想chaiN2-iuN7？」 
「我想你實在是守你e5誓約。我想耶穌boe7 ti7禮拜日去做chiah-e5工作」牧師用滿有確信e5語氣應伊。 
「真多謝，我也那想那確信an2-ni是著。」 
牧師kap伊談話了就chhoa7伊去chhoe7 Le7-bun5日報e5 Nou2-ni2-bun5。Nou2-ni2-bun5當然真歡喜得著這個同志，就是相kap參加誓約e5人來做事。 
Ti7倒來e5路中，馬牧師想著伊iau2 boe7去探訪商人Loa7-tek，就越tui3伊e5店去。Loa7-tek到今是一個正chng e5商人，凡事是用利益做本位，總是tui3參加誓約以來，liam-piN改變伊e5主義，ai3用耶穌e5精神ti7伊e5商店。 
「牧師，我tui3參加誓約以來，就決意ai3 hou7耶穌做店主。我起頭想到e5，就是耶穌beh chaiN2-iuN7對待店員，我就召集in，將我e5決心tui3 in講，hit日10外人受感動流目屎。我有寫幾條條約ti7 chia，」就tui3 thoah仔提出一張單hou7 牧師看。所寫e5是an2-ni。 
商業家Loa7-tek掠做耶穌所會做e5幾項要事： 
1.伊為著歸榮光上帝才做生理，m7是單單為著賺錢。2.所賺e5錢無掠做是私有e5，是想講上帝所交代，beh用ti7人類幸福e5路用。3.Tui3所請e5人ai3親切、有疼心，特別tui3 in e5靈魂關心，這是比賺錢koh khah重要e5事。4.無誠實e5事一概無ai3做，tui3同業者也m7-thang怨妒。5.放撒自私，掠歡喜幫贊人做根本e5主義。6.用這個主義對待請工人、顧客kap同業者。 
牧師讀了想著伊昨日所寫hit張，kiah8頭看見Loa7-tek熱心e5面，親像有大e5決心。 
「你想照an2-ni做生理會合mah？」牧師問伊。 
「當然是會lah！咱若疼請工人，也in若tui3咱忠實，就減少真濟e5浪費。Khah困難e5，是對待hiah-e5利己e5社會人。我想耶穌若做生理，穩當無有一屑仔利己心。伊會疼請工人，也會掠相幫贊是做生理e5目的，第一是代先求上帝國e5實現。我也beh照這個主義來行。」 
牧師受真大e5感動，伊想Loa7-tek若照這個主義來實行，會成做Le7-bu5市最有力e5講道者。回家e5時，一路，伊求聖神幫贊chiah-e5誓約者koh khah有氣力thang厲行誓約。 
(欠第5-6章) 
第7 章 
「Te3我e5人無行ti7 暗。」
拜堂e5鐘聲teh tan5，iau2 boe7到位e5信徒攏加緊in e5腳步向拜堂teh行。早起第一教會e5會眾猶原真濟，總是in e5心因為早起選舉e5結果，kap昨瞑ti7 Khek-than3庄e5事故--Lou7-li2 e5死真興奮。 
昨瞑e5風聲，就是二區kap三區酒家營業廢止e5事是虛假e5，其實是酒家黨得著勝利，koh繼續thang開一年。Ti7這pang e5選舉，基督徒百外人棄權，百外人投票贊酒家黨，結果酒家黨勝利。 
這是真thang傷心e5事，牧師因為這個，ti7早起e5講道拚所有e5熱情kap極度e5憤慨來指責kap勸勉基督徒m7應該為私人e5利益來容允酒家e5存在。聽眾顯然有受感動e5款式，有男e5、有女e5 teh流目屎，Ma2-se總長也無顧伊e5體面，只有頭殼chhih-chhih teh 擦目屎。Nou2-ni2-bun5主筆也受相款e5感動，前禮拜伊用社論激烈幫贊選舉e5成功，總是早起伊感覺ti7社會基督徒e5良心chiah慢覺醒、chiah-nih無力，攏是伊e5責任。伊自責若khah早努力、khah早改變日報e5方針、khah早用社論來感動人，kiam2-chhai2會免致到今仔日失敗e5結果。講道煞，照常有Lah8-kiat小姐e5獨唱，總是伊也是受感動到流目屎，致到唱一半就坐落來；會眾聽著伊e5歌聲變做哮e5聲，也攏替伊流目屎；in攏受大感動。 
禮拜煞誓約者踴躍koh聚集ti7會議室，大家用大e5熱情teh討論beh如何來打倒酒家黨，最後逐人同心為著市e5改良祈禱。 
Tui3 Lou7-li2 e5死，m7-na7有感動第一教會e5會眾，連Khek-than3庄也有感慨滿滿e5氣氛。Lou7-li2 e5遺骸安置ti7 Poe7-ni2 e5厝，hit-e5特別好e5棺木是boe7 thang比得e5好。關係Lou7-li2 e5事成做Khek-than3庄談話e5中心。過日e5新聞也詳細提起hit-e5嚴肅盛大e5葬式e5情形。 
「拜一e7晡ti7巡迴傳道Khek-lim5先生e5布棚內有一個特別e5葬式。過身e5人就是前禮拜ti7佈道會悔改e5 Lou7-li2，---酒家e5查某人---，總是伊e5葬式無khah輸教會大人物e5葬式。起頭有聖歌隊美妙e5合唱，koh有Lah8-kiat小姐e5獨唱，伊e5歌聲到額thang感動人。Khek-lim5先生簡單講幾句，了後有馬牧師e5演說，伊盡力講起酒家存在e5毒害，續用Lou7-li2悔改kap死e5情形來結束。續落去是第一會感動人e5場面。布棚內e5婦人人逐人提一蕊花，吟詩到棺木邊，將花擺滿棺材。〈我是迷路e5羊〉tui3 in e5嘴，ti7這個場面吟出來，是特別會感動人e5。布棚外所企e5人看這個場面無m7受感動流目屎。最後有Lah8-kiat小姐e5獨唱〈羊九十九倒teh平安......只有一隻迷ti7山間離開羊tiau5遠遠......〉記者m7-bat參加葬式受chiah大e5感動。 
Ah！Khek-than3庄e5人kiam2無tui3 Lou7-li2 e5死有所感觸mah？有！相信Lou7-li2雖然做犧牲來死，iau2-ku2伊e5死有大感動Khek-than3庄黑暗e5人。Hit暗e5佈道，果然有20個悔改者。 
Poe7-ni2 這pang tui3 Lou7-li2 e5死也有大e5決心。伊tui3 Lah8-kiat小姐講起伊e5意思。 
「我有想ai3將我e5財產提出來做一項事業thang幫贊這款墮落e5查某人。我有kap小弟Loa7-lin5參詳，伊也有同意。」 
「你beh用loa7濟錢ti7這個事業？」Lah8-kiat問伊。到今in m7敢問金錢上e5事，總是tui3參加誓約以來in攏掠金錢是上帝所交託e5，所以看做是平常e5事。 
「最少有四、五十萬箍。我e5小弟起頭也有chiah濟錢，總是悔改以前放縱e5生活有費去一半，伊也決心beh將所chhun e5，照『若是主beh怎樣做』來用。我出ti7日報e5 50萬，我相信無m7著，總是tui3酒家這方面也ai3來出力。代先，我ai3 ti7 Khek-than3庄買土地，ti7 hia thang 建設收容悔改者e5宿舍、養老院、學校等。我本身也ai3親身有份ti7這個工。我若想著酒家ti7 hia e5強盛就真失望。所救出e5是少數，沉淪e5是大多數。」伊peh起來，行來行去，親像伊為這個事真傷心。 
「是lah！總是你m7免失望。你這條錢穩當會幫贊人幸福，向望無久有信者來辦市政，就酒家boe7 thang koh存在。」Lah8-kiat用有向望e5話去安慰伊。 
「我也an2-ni向望；誓約者若那加添，氣力就會那大，koh市內e5信者有500人，若an2-ni酒家e5運命是thang知e5。」講到chia伊用懇切e5語氣向Lah8-kiat講：「Lah8-kiat，你最大e5幫贊就是你e5歌聲。我有想，來設音樂學校ti7 hia，收容hiah-e5查某囡仔，用音樂e5氣力來幫贊in過高尚、清潔、善良e5生活。」Poe7-ni2 iau2-boe7講了，Lah8-kiat e5面就發光歡喜起來，親像發現著這是伊一生e5事業。 
「是！是！我真歡喜做這個工。我願意奉獻一生ti7這個。我信是上帝ai3我做e5。Poe7-ni2，咱已經有hit條受聖別e5大條錢，koh有奉獻e5人，咱一定會做成大事。」 
兩人真歡喜講到真熱心，就ti7 室內行來行去。 
這時抵好Poe7-ni2 e5小弟Loa7-lin5入來，看著Lah8-kiat就beh koh oat出去。因為伊想著早前放蕩e5時bat向Lah8-kiat求婚chaiN2-iuN7受拒絕就真歹勢。雖然伊疼伊e5心無變，總是今無勇氣thang koh告白。Lah8-kiat轉去了後兩個姊妹仔就相kap談論。Poe7-ni2 ti7伊e5心內確信Lah8-kiat穩當會接受伊改變了e5小弟e5疼，就ti7心內歡喜。 
兩月日koh過去lah！Ti7 Le7-bun5市有濟濟e5事。特別第一教會e5誓約者有忠實ti7誓約，就有濟濟感動人e5事。Khek-lim5夫婦已經結束ti7 Khek-than3庄e5佈道，照外表看Khek-than3庄猶原是ti7罪惡黑暗e5狀態，總是ti7內面有加添悔改e5人teh過著新e5生活。 
馬牧師將伊歇熱所beh用海外旅行e5錢hou7一家散chhiah m7-bat出外e5人去海邊避暑。牧師本身koh去幫贊伊款行李，送到車頭。伊kap in ak手相辭e5時，心內有何等大e5喜樂ah！這個家族有6個人，一個病弱e5嬰仔，一個跛腳，in e5老父自殺 2擺死無去，in e5老母是舊年流行熱病e5時失落3個子e5不幸e5婦人人。Ah！In是loa7 nih需要到避暑地去換精神，吸好空氣ah！牧師e5目珠送in離開e5時，心內有真大e5歡喜kap感動。 
冬天過了，春天koh到。Tui3馬牧師發起hit-e5改革運動到今已經一年lah！今仔日ti7第一教會e5禮拜特別盛況。馬牧師ti7講道中有講起一年來誓約者所做hou7主歡喜e5事；koh切切苦勸iau2-boe7參加誓約e5人著趕緊願意屈服來行主所歡喜e5路。 
這日tu2好芝加哥城Na2-sat-lek8教會e5牧師Pou3-ni2-su也來ti7 hia禮拜，伊是馬牧師e5同窗。Hit日馬牧師e5講道、報告有大大感動這個神學博士。伊轉去到伊e5厝，boe7 thang koh親像早前掠所做e5做滿意，〈若是主beh chaiN2-iuN7做〉chiaN5做伊思想e5中心。Hit日伊通日ti7伊e5讀冊房思想這個問題；伊反覆家己唸「若是主beh怎樣做？若是主beh怎樣做，我kiam2 m7免跟te3伊mah？」伊最後跪落求聖神e5幫贊，hou7伊也thang親像馬牧師發起一個運動ti7伊e5教會來推行。 
主ti7 客西馬尼e5祈禱：「總是m7是照我所ai3，是照你所ai3」--這是看無家己e5祈禱。咱e5主尚且看無家己，何況咱ah！咱kiam2 m7免著koh khah徹底e5放sak家己，絕對順服主mah？ 
</HL>