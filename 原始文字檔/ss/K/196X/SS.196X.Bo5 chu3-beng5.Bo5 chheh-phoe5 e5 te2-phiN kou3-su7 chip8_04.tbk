<CL>
  Soe3 chiah iuN5-a2 
  Bat u7 chit8 chiah chin7 soe3 chiah-e5 iuN5-a2, i e5 kha chun3-chun3, iau2-ku2 ka-ki7 chin7 hoaN-hi2 thit-tho5. 
  U7 chit8 jit8 i khi2-sin khi3 tham3 i e5 ma2, na2 thiau3 na2 siuN7, i oe7 thang tui3 i e5 ma2 tit-tioh8 tak8 hang7 ho2 e5 mih8, chiu7 chin7 hoaN-hi2. 
  I tu2-tioh8 chit8 chiah soe3 chiah long5. Long5 khoaN3-kiN3 chit chiah soe3 chiah iu3-iu3 iuN5-a2, kong2, “Soe3 chiah iuN5-a2 ! Soe3 chiah iuN5-a2 ! Goa2 beh chiah8 li2 !” 
  Chong2-si7 iuN5-a2 thiau3-thiau3 cheh kong2, “Goa2 beh khi3 gun2 ma2 e5 chhu3, ti7 hia goa2 chiah8 khah pui5, li2 chiah lai5 chiah8 goa2.” 
  Soe3 chiah long5 siuN7-siuN7 teh, chiu7 pang3 iuN5-a2 khi3. 
  Bo5 joa7 ku2 i tu2-tioh8 chit8 chiah sin5-eng. Chit chiah sin5-eng khoaN3-kiN3, chit8 chiah iu3-iu3 e5 iuN5-a2 ti7 i e5 bin7-cheng5, chiu7 chin7 iau e5 khoan2 kong2, “Soe3 chiah iuN5-a2 ! Soe3 chiah iuN5-a2 ! Goa2 beh chiah8 li2 !” 
  Chong2-si7 soe3 chiah iuN5-a2 thiau3-thiau3 cheh, chiu7 kong2, “Goa2 beh khi3 gun2 ma2 e5 chhu3, ti7 hia goa2 chiah8 khah pui5, li2 chiah lai5 chiah8 goa2.” 
  Chit chiah sin5-eng siuN7-siuN7 teh, chiu7 pang3 iuN5-a2 khi3. 
  Bo5 joa7 ku2 i tu2-tioh8 chit8 chiah hou2, koh chit8 chiah chhai5-long5, chit8 chiah kau2 kap chit8 chiah toa7 eng. In long2-chong2 khoaN3-kiN3 chit chiah iu3-iu3 e5 iuN5-a2 kong2, “Soe3 chiah iuN5-a2 ! Soe3 chiah iuN5-a2 ! Goa2 beh chiah8 li2 !” 
  Chong2-si7 iuN5-a2 tui3 tak8 chiah ka7 i thiau3-thiau3 cheh in3 in, kong2, “Goa2 beh khi3 gun2 ma2 e5 chhu3, ti7 hia goa2 chiah8 khah pui5 ! li2 chiah lai5 chiah8 goa2.” 
  Au7-lai5 i kau3 i e5 ma2 e5 chhu3, chiu7 koaN2-kin2 ka7 i kong2, “An2-ma2, Goa2 un2 lang5 beh chiah8 khah pui5, sou2-i2 eng-kai tioh8 chiau3 iok, chhiaN2 hou7 goa2 chit-tiap8 tiam3 ti7 gou7-kak pang5.” 
  I e5 ma2 kong2 i chin7 koai, chiu7 hou7 I tiam3 gou7-kak pang5. Ti7 hia chit chiah tham chiah8 e5 soe3 chiah iuN5-a2 tiam3 chhit jit8 ku2, chiah8, chiah8 koh chiah8 kau3 chha-put-to boe7 tin2-tang7. 
  I e5 ma2 kong2 i i2-keng kau3-giah8 pui5, beh choe3 tak8 hang7 to oe7 choe3 tit, taN thang to3-khi3. Chong2-si7 chit chiah kau2-koai3 e5 soe3 chiah iuN5-a2 kong2 an2-ni boe7 choe3 tit, in-ui7 i si7 chin7 phauh, chin7 nng, ti7 i to3-khi3 e5 si5, tek-khak u7 mih8 beh chiah8 i. 
  Soe3 chiah iuN5-a2 kong2, “Goa2 beh ka7 li2 kong2, li2 tioh8 chaiN2-iuN7 choe3. Li2 tioh8 eng7 goa2 si2 e5 soe3 hiaN-ti7 e5 phe5 lai5 choe3 chit8 e5 kou2-a2. Goa2 chiah che7 tiam3 lai7-bin7 iah8 un5-un5-a2 lin3-ke3-khi3, in-ui7 goa2 si7 an5-an5 chhin-chhiuN7 kou2.” 
  Sou2-i2 i e5 ma2 chiu7 eng7 i e5 hiaN-ti7 e5 phe5, choe3 chit8 e5 sui2-sui2 soe3-soe3 e5 kou2-a2, he7 iuN5-mng5 ti7 lai7-bin7. IuN5-a2 kiaN2 un5-lun5-khun5 sui2 koh sio, iah8 lin3-ke3-khi3 hoaN-hoaN hi2-hi2. 
  Bo5 joa7 ku2 i tu2-tioh8 chit8 chiah toa7 eng, i chiu7 kio3 kong2, “Kou2-a2, kou2-a2, li2 u7 khoaN3-kiN3 soe3 chiah iuN5-a2 bo5 ?” 
  IuN5-a2 sian-siN choe3 i khun5-lun5 ti7 i e5 nng2-nng2 sio-sio e5 siu7, in3 kong2, 
  “I poah8-loh8-khi3 he2-nih8 lah ! Li2 iah8 beh khi3 ! Khi3 ah, soe3 e5 kou2-a2 ! Thin-thong, thin-thong !” 
  Eng chiu7 thou2-khui3 chin7 iu-bun7, siuN7 chit e5 iu3-iu3 e5 mih8 hou7 i chau2 khi3 lah, kong2, “Chin7 soe lah ! ” Tu2-tu2 ti7 hit si5 soe3 chiah iuN5-a2 lin3-ke3 khi3, na2 chhio3, na2 gim5, “Long3 thin3 thong3 ! Long3 thin3 thong3 !” 
  Tak8 chiah siu3 kap chiau2 tu2-tioh8 i, piN5-piN5 mng7 i kong2, “Kou2-a2, kou2-a2. Li2 u7 khoaN3-kiN3 soe3 chiah iuN5-a2 bo5 ?” 
  Chit chiah soe3 chiah kau2-koai3 e5 iuN5-a2 in3 in kong2, 
  “I poah8 ti7 he2-nih8 lah ! Li2 iah8 beh khi3 ah ! Khi3 ah, soe3 e5 kou2-a2 ! Long3 thin3 thong3.” 
  Au7-lai5 in long2-chong2 thou2-khui3, siuN7 chit chiah iu3-iu3 e5 soe3 chiah iuN5-a2, khi3 hou7 i chau2-khi3 lah. 
  Lou7-be2 soe3 chiah long5 un5-a2 pai2 lai5, chin7 iu-bun7 e5 khoan2-sit, ti3-i3 teh siuN7 iah8 kio3, kong2, 
  “Kou2-a2, kou2-a2, Li2 u7 khoaN3-kiN3 iuN5-a2 bo5 ?” 
  Soe3 chiah iuN5-a2 un5-lun5-khun5 ti7 i e5 bat8-bat8 soe3-soe3 e5 siuN, hoaN-hoaN-hi2-hi2 in3 kong2, 
  “I loh8-khi3 he2-nih8 lah ! Li2 iah8 beh khi3 ! Khi3 ouh, soe3 e5 kou2-a2 ! Thin-thong. ” 
  Chong2-si7 i taN boe7 koh lin3-khi3, in-ui7 soe3 chiah long5 chit8 e7 chiu7 jin7-tit i e5 siaN kio3 kong2, “Houh ! Li2 ka-ki7 u7 peng2-lin3-tng2 bo5 ? TaN tioh8 tui3 hia chhut-lai5.” 
  Tui3 hit-tiap8 long5 thiah phoa3 kou2-a2, ia7 ka7 i thun-loh8-khi3. 
  (1)Mng7. iuN5-a2 u7 sim2-mih8 kau2-koai3 ? Gau5 eng7 phian3-pou7. 
  (2)Phian3-pou7 oe7 chhut-hian7 a2 boe7 ? Oe7, au7-lai5 siu7 chha5-chhut. 
  Seng3-keng kong2, “In-ui7 jia-kham3 e5 tai7-chi3, be7 u7 bo5 lou7-chhut e5, khng3-bat8 e5 tai7-chi3, be7 u7 bo5 hou7 lang5 chai e5.” 
  Ou-m5-a2 chhiu7 
  U7 chit8 e5 soe3-han3 e5 gin2-na2 che7 ti7 i e5 lau7-bu2 e5 kha-thau5-u, ti7 sai-si3 e5 toa7 thang-a2 piN khoaN3 tui3 hoe-hng5 chhut-khi3. Hit si5 si7 chhiu-thiN, hong chin7 thau3, chiah-e5 ng5 sek ju5 chhiu7-hioh8 lak-lak ti7 chhau2-a2-nih8, kap ti7 chioh8-thau5-a2 lou7. In lau7-bu2 teh chhiah beh8-a2, kim-kim e5 chiam tit8 nng3-ke3-khi3, bak8-chiu choe3 i khoaN3 tui3 hong5-hun-am3 kng-kng e5 thiN khi3. 
  Kau3 am3 lah, chit e5 soe3-han3 ta-pou gin2-na2 thau5-khak khoa3 ti7 in lau7-bu2 e5 seng-khu tiaN7-tiaN7-tiaN7, au7-lai5 in lau7-bu2 chiu7 aN3-loh8-khi3 khoaN3 i e5 kou2-chui iN5-iN5 e5 bin7. 
  I bo5 teh khun3 chi2-u7 chin ti3-i3 teh khoaN3 ou-m5-a2 chhiu7, u7 chit8 ki tng5-tng5 e5 ou-ang5 sek e5 ki ti7 li5-pa goa7, hou7 hong io5 cheh, io5 cheh. 
  I e5 lau7-bu2 na2 loah8 i nng2-nng2 ng5 sek e5 thau5-mng5, kong2, “Goa2 sim-koaN-a2, li2 teh siuN7 sim2-mih8 ?” Gin2-na2 kong2, “A-bu2-a2, m5-a2-chhiu7 teh kong2 sim2-mih8 ? I tui3 li5-pa au7-bin7 thau5 tam3-cheh, tam3-cheh ; teh kong2 sim2-mih8 ? a-bu2-a2.” 
  Lau7-bu2 in3 kong2, “I teh kong2, Goa2 khoaN3-kiN3 chit8 e5 hok-khi3 e5 soe3-han3 gin2-na2 ti7 sio-sio khi2 he2-lou5 e5 pang5. Hong teh chhe chin7 leng2, ia7 am3-am3 cheng7-chiauh, chong2-si7 chit e5 soe3-han3 gin2-na2 si7 sio-lo7, hoaN-hi2, peng5-an ti7 i e5 lau7-bu2 e5 kha-thau5-u. Goa2 kap i thim3-thau5, i khoaN3 goa2. Goa2 siuN7 i na7 chai i si7 joa7 hok-khi3.”
  “TaN khoaN3, goa2 long2-chong2 e5 hioh8 si7 am3-ang5 sek. Tak8 jit8 na2 ta-la-khi3. Koh bo5 joa7-ku2 chiu7 bo5 lat8 chha-put-to boe7 liam5 ti7 goa2 e5 ki. Pak hong beh long2 sau3-lau3-khi3, iah8 bo5 lang5 oe7 ki3-tit. Au7-lai5 seh beh loh8-lai5 lai5 ka7 goa2 pau-teh. Iah8 au7-lai5 seh beh koh iuN5 khi3, ia7 peng-hou7 lai5 kham3 goa2, chin7 lai7 e5 hong beh siak8-siak8 kio3, sau3 ti7 goa2 e5 kng-kng e5 ki.”
  Put-lun7 sim2-mih8 lang5 na7 tui3 chia ke3, goa2 kap i tam3-thau5, jit8-mi5 long2 si7 chhiN-chham2 keng-ke3. 
  Chong2-si7 ti7 chit keng hok-khi3 e5 chhu3 si7 chin7 sio koh kng, chit e5 soe3-han3 gin2-na2 kui-jit8 thang thit-tho5 i e5 chheh, kap thit-tho5 e5 mih8. I e5 pe7-bu2 chiau3-kou3 i, thiaN3 i. Ti7 e7-hng si5 tiam3 ti7 in pe7-bu2 e5 kha-thau5-u, ti7 iam7-iam7 e5 he2-lou5 cheng5, thak8 ho2 thiaN e5 kou3-su7, kap gim5 kou2-cha2 e5 koa hou7 i thiaN, hok-khi3 e5 soe3-han3 gin2-na2. 
  Goa2 ti7 goa7-bin7 chin5 tui3 seh ke3-khi3, khoaN3-kiN3 chit8 choa7 ang5-ang5 e5 kng tui3 hau7-peh-chheh phang7 chhut-lai5, goa2 ka-ki7 tiam3 ti7 chia am3-am3 thim3-thau5, siuN7 i si7 joa7 ho2. 
  TaN goa2 tiam3 chia thun-lun2 theng3-hau7. Goa2 tu2-tioh8 seh, hou7, koh koaN5, goa2 bo5 siaN2 iu-bun7 chi2-u7 si7 hoaN-hi2. In-ui7 goa2 e5 kun-thau5 si7 u7 iau2 oah8 koh sio-lo7. Goa2 chai hit e5 chhiN-chhui3 kap sui2, si7 siu chin7 un2-tang3 ti7 goa2 e5 soe3-soe3 chhiah sek e5 iN2-lai7. Jit8-mi5 tit8-tit8 ke3 ; seh chiam7-chiam7 iuN5-khi3, thou2-toe7 un5-a2 khah nng2, thiN chheng-chheng, soe3 chiah chiau2-a2 pe-lai5, pe-khi3, teh kio3 kong2, “Chhun-thiN lah ! chhun-thiN lah !” Goa2 chai goa2 long2-chong2 e5 ki chiap un5-un5-a2 teh lai5. 
  “Jit8-kng na2 sio, thiN-khi3 na2 un-ho5. Iu3-iu3 e5 chhau2-a2 hioh8 hoat chin chat8 ti7 goa2 e5 kha, chin7 ho2 e5 hou7 pang-chan7 goa2 kim-kim e5 iN2 phong3 toa7.”
  Koh bo5 joa7-ku2 goa2 chiu7 hoat hioh8 kau3 chiaN5 choe3 chit8 nia2 sui2-sui2 chhiN-chhiN e5 saN, iah8 goa2 chiu7 chin the2-bian7 hoaN-hi2 lai5 thim3 thau5. Chit e5 soe3 han3 gin2-na2 chau2 lai5 khoaN3 goa2 kio3 kong2, “Ah, lau7-bu2-a2, Chit chang5 soe3 chang5 ou-m5-a2 chhiu7 oah8 lah, sui2 koh chhiN-chhui3. Lai5, lai5 khoaN3 ouh !”
  Goa2 thiaN-kiN3, chiu7 ti7 he7-thiN e5 hong e5 tiong-ng thim3 goa2 e5 thau5. In tak8 jit8 khoaN3-kiN3 goa2 na2 khah sui2, kau3 lou7-be2 goa2 chiu7 khui hoe, sui2 koh phang. 
  “Koh kui2-na7 jit8 goa2 chiu7 lak goa2 e5 peh8 hoe iap8 ti7 chhau2-nih8, iah8 li2 khoaN3 u7 chhiN-chhiN soe3 liap8 e5 ke2-chi2. Goa2 chiu7 soe3-ji7 hou7 in ng3 jit8; ti7 mi5-si5 suh lou7-chui2, un5-un5-a2 sek8, na2 khah toa7, khah ang5, khah sek8, kau3 lou7-be2 ou-ou, kim-kim, chin ho2 bi7. Goa2 chiau3 sou2 oe7 e5 kiah8 koaiN5 hou7 soe3-han3 gin2-na2 thang chau2 lai5, chau2 khi3. I toa7-siaN hoaN-hi2 kio3, ban2 tiam3 ti7 i kou2-chui e5 chhiu2, chau2 khi3 pun hou7 i e5 lau7-bu2, kong2, “Lau7-bu2-a2, li2 khoaN3 chit e5 si7 oe7 thun-lun2 e5 ou-m5-a2 chhiu7 sou2 siN e5.” 
  Ah ! chit si5 goa2 sit8-chai7 chin7 hoaN-hi2, siat-su2 goa2 na7 oe7, chiu7 ai3 kong2, “Thang theh8 in, sou2 thiaN3 e5 soe3-han3 gin2-na2. Goa2 siu teh hou7 li2, hou7 in ku2-ku2 tit-tioh8 jit8 kap hou7. Thang khah tiN kap sek8.” 
  Goa2 thau5 thim3 koh thim3 chin7 chiok-i3, in-ui7 goa2 e5 kang u7 choe3 beng5-pek8. 
  Chit e5 gin2-na2 tui3 thang-a2 khoaN3-kiN3 goa2, siuN7 kong2, “Chit chang5 soe3 chang5 ou-m5-a2 chhiu7 chin7 ho2 sim. Goa2 khoaN3 chiu7 thiaN3 i. Goa2 chai i ka-ki7 peng5-an tiam3 hia teh thim3-thau5, iah8 au7 e5 he7-thiN beh siN ke2-chi2 thang hou7 goa2 koh ban2.” 
  Chit e5 soe3-han3 gin2-na2 chiu7 chhio3-chhio3 iah8 hoaN-hi2 thiaN chit e5 kou3-su7. I e5 lau7-bu2 pho7 i saN-kap khi3 chiah8 e5-hng7 png7, chit chang5 ou-m5-a2 chhiu7 iau2-ku2 ti7 hong-nih8 tam3-lai5, tam3-khi3. 
  (1)Mng7. Ou-m5-a2 chhiu7 tu2-tioh8 hong sng u7 kan-khou2 a2-bo5 ? U7. 
  (2)Sng seh u7 li7-ek ou-m5-a2 chhiu7 a2 bo5 ? U7, hou7 thang5 si2, hou7 thou2-toe7 sang kap pui5, he7-thiN thang koh siN ke2-chi2. 
  (3)Lang5 na7 bo5 keng-ke3 kan-khou2 oe7 seng5-khi3 a2 boe7 ? Boe7. 
  Seng3-keng kong2, “Chiu7-si7 ti7 hoan7-lan7 tiong ia7 hoaN-hi2, in-ui7 chai hoan7-lan7 siN-khi2 thun-lun2, thun-lun2 siN-khi2 lau2-lian7, lau2-lian7 siN-khi2 ng3-bang7, ng3-bang7 bo5 ti3-kau3 kian3-siau3.” 
</CL>
<HL>

細隻羊仔 
Bat有一隻chin7細隻e5羊仔，伊e5腳chun3-chun3，iau2-ku2家己chin7歡喜thit-tho5。 
有一日伊起身去探伊e5媽，那跳那想，伊會thang tui3伊e5媽得著逐項好e5物，就chin7歡喜。 
伊tu2著一隻細隻狼。狼看見這隻細隻幼幼羊仔，講，「細隻羊仔！細隻羊仔！我beh食你。」 
總是羊仔跳跳cheh講，「我beh去阮媽e5厝，ti7 hia我食較肥，你才來食我。」 
細隻狼想想teh，就放羊仔去。 
無偌久伊tu2著一隻神鷹。這隻神鷹看見，一隻幼幼e5羊仔ti7伊e5面前，就真枵e5款講，「細隻羊仔！細隻羊仔！我beh食你！」 
總是細隻羊仔跳跳cheh，就講，「我beh去阮媽e5厝，ti7 hia我食較肥，你才來食我。」 
這隻神鷹想想teh，就放羊仔去。 
無偌久伊tu2著一隻虎，koh一隻豺狼，一隻狗kap一隻大鷹。In攏總看見這隻幼幼e5羊仔講，「細隻羊仔！細隻羊仔！我beh食你！」 
總是羊仔tui3逐隻ka7伊跳跳cheh應in，講，「我beh去阮媽e5厝，ti7 hia我食較肥！你才來食我。」 
後來伊到伊e5媽e5厝，就趕緊ka7伊講，「An2媽，我允人beh食較肥，所以應該著照約，請hou7我這tiap8 tiam3 ti7五穀房。」 
伊e5媽講伊chin7乖，就hou7伊tiam3五穀房。Ti7 hia這隻貪食e5細隻羊仔tiam3七日久，食、食koh食到差不多boe7振動。 
伊e5媽講伊已經夠額肥，beh做逐項都會做得，今thang倒去。總是這隻kau2怪e5細隻羊仔講an2-ni boe7做tit，因為伊是chin7 pauh，chin7 nng，ti7伊倒去e5時，的確有物beh食伊。 
細隻羊仔講，「我beh ka7你講，你著怎樣做。你著用我死e5細兄弟e5皮來做一個鼓仔。我才坐tiam3內面亦勻勻仔lin3過去，因為我是an5-an5親像鼓。」 
所以伊e5媽就用伊e5兄弟e5皮，做一個sui2-sui2細細e5鼓仔，下羊毛ti7內面。羊仔子un5-lun5-khun5 sui2 koh燒，亦lin3過去歡歡喜喜。 
無偌久伊tu2著一隻大鷹，伊就叫講，「鼓仔、鼓仔，你有看見細隻羊仔無？」
羊仔先生做伊khun5-lun5 ti7伊e5軟軟燒燒e5 siu7，應講，
「伊跋落去火nih8 lah！ 你亦beh去！ 去ah，細個鼓仔！ Thin-thong，thin-thong ！」 
鷹就吐氣chin7憂悶，想這個幼幼e5物hou7伊走去lah，講，「Chin7衰lah！Tu2-tu2 ti7 hit時細隻羊仔lin3過去，na2笑na2吟，「Long3 thin3 thong3！Long3 thin3 thong3！」 
逐隻獸kap鳥tu2著伊，平平問伊講，「鼓仔、鼓仔。你有看見細隻羊仔無？」
這隻細隻kau2怪e5羊仔應in講，
「伊跋ti7火nih8 lah！ 你亦beh去ah！去ah，細個鼓仔！ Long3 thin3 thong3。」
後來in攏總吐氣，想這隻幼幼e5細隻羊仔去hou7伊走去lah。 
路尾細隻狼勻仔pai2來，chin7憂悶e5款式，致意teh想亦叫，講，
「鼓仔、鼓仔，你有看見羊仔無？」
細隻羊仔un5-lun5-khun5 ti7 伊e5密密細細e5箱，歡歡喜喜應講，
「伊落去火nih8 lah！ 你亦beh去！去ouh，細個鼓仔！Thin-thong。」 
總是伊今boe7 koh lin3去，因為細隻狼一下就認得伊e5聲叫講，「Houh！你家己有peng2-lin3轉無？今著tui3 hia 出來。」 
Tui3 hit-tiap8狼拆破鼓仔，也ka7伊吞落去。 
(1)問。羊仔有甚物 kau2怪？Gau5用騙步。 
(2)騙步會出現抑boe7？會，後來受查出。 
聖經講，「因為jia-kham3 e5代誌，be7有無露出e5，囥密 e5代誌，be7有無hou7人知e5。」 
烏梅仔樹 
有一個細漢e5囡仔坐ti7伊e5老母e5腳頭u，ti7西勢e5大窗仔邊看tui3花園出去。Hit時是秋天，風chin7透，chiah-e5黃色如樹葉落落ti7草仔nih8，kap ti7石頭仔路。In老母teh chhiah襪仔，金金e5針直nng3過去，目珠做伊看tui3黃昏暗kng-kng e5天氣。 
到暗lah，這個細漢查甫囡仔頭殼khoa3 ti7 in老母e5身軀tiaN7-tiaN7-tiaN7，後來in老母就aN3 落去看伊e5古錐圓圓e5面。 
伊無teh睏只有真致意teh看烏梅仔樹，有一枝長長e5烏紅色e5枝ti7籬笆外，hou7風搖cheh，搖cheh。 
伊e5老母那loah8伊軟軟黃色e5頭毛，講，「我心肝仔，你teh想甚物？」囡仔講，「阿母仔，梅仔樹teh講甚物？伊tui3籬笆後面頭tam3-cheh，tam3-cheh；teh講甚物？阿母仔。」 
老母應講，「伊teh講，我看見一個福氣e5細漢囡仔ti7 燒燒起火爐e5 房。風teh 吹真冷，也暗暗靜chiauh，總是這個細漢囡仔是燒lo7，歡喜，平安ti7 伊e5老母e5 腳頭u。我kap伊thim3頭，伊看我。我想伊若知伊是偌福氣。」 
「今看，我攏總e5葉是暗紅色。逐日na2 礁la去。Koh無偌久就無力差不多boe7粘ti7我e5枝。北風beh攏掃落去，亦無人會記得。後來雪beh落來來ka7我包teh。亦後來雪beh koh溶去，也冰雨來kham3我，真lai7 e5風beh siak8-siak8叫，掃ti7我e5光光e5枝。」 
不論甚物人若tui3 chia過，我kap伊tam3頭，日暝攏是悽慘經過。 
總是ti7這間福氣e5厝是chin7燒koh光，這個細漢囡仔歸日thang thit-tho5伊e5冊，kap thit-tho5 e5物。伊e5父母照顧伊、疼伊。Ti7 e5昏時tiam3 ti7 in父母 e5腳頭u，ti7炎炎e5 火爐前，讀好聽e5故事，kap吟古早e5歌hou7伊聽，福氣e5 細漢囡仔。 
我ti7外面chin5 tui3雪過去，看見一choa7 紅紅e5光tui3 hau7-peh-chheh 縫出來，我家己 tiam3 ti7 chia 暗暗thim3頭，想伊是偌好。 
今我tiam3 chia 吞忍聽候。我tu2著雪、雨，koh 寒，我無啥憂悶只有是歡喜。因為我e5根頭是有iau2 活 koh 燒lo7。我知hit個青翠kap sui2，是siu chin7穩當ti7 我e5 細細赤色e5 iN2內。日暝直直過，雪漸漸溶去，土地勻仔較軟，天清清，細隻鳥仔飛來，飛去，teh叫講，「春天lah！春天lah！」我知我攏總e5 枝汁勻勻仔teh 來。 
「日光那燒，天氣那溫和。幼幼e5草仔葉發真chat8 ti7我e5腳，真好e5雨幫贊我金金e5 iN2 膨大。」 
Koh無偌久我就發葉到成做一領sui2-sui2 青青e5衫，亦我就真體面歡喜來thim3頭。這個細漢囡仔走來看我叫講，「Ah，老母仔，這欉細欉烏梅仔樹活lah，sui2 koh青翠。來，來看ouh！」 
我聽見，就ti7夏天e5風e5中央thim3我e5頭。In逐日看見我那較sui2，到路尾我就開花，sui2 koh 芳。 
「Koh幾若日我就lak我e5 白花iap8 ti7草nih8，亦你看有青青細粒e5果子。我就細膩hou7 in ng3日；ti7暝時suh露水，勻勻仔熟，那較大，較紅，較熟，到路尾烏烏，金金，真好味。我照所會e5 kiah8懸hou7細漢囡仔thang 走來，走去。伊大聲歡喜叫，挽tiam3 ti7伊古錐e5手，走去分hou7伊e5老母，講，「老母仔，你看這個是會吞忍e5烏梅仔樹所生e5。」 
Ah！這時我實在真歡喜，設使我若會，就ai3講，「Thang 提 in，所疼e5 細漢囡仔。我siu teh hou7你，hou7 in 久久得著日kap 雨。Thang 較甜kap熟。」 
我頭thim3 koh thim3真囑意，因為我e5工有做明白。 
這個囡仔tui3 窗仔看見我，想講，「這欉細欉烏梅仔樹chin7好心。我看就疼伊。我知伊家己平安tiam3 hia teh thim3頭，亦後e5夏天beh生果子thang hou7 我koh挽。」 
這個細漢囡仔就笑笑亦歡喜聽這個故事。伊e5老母抱伊相kap 去食e5昏飯，這欉烏梅仔樹iau2-ku2 ti7風nih8 tam3來 tam3去。 
(1)問。烏梅仔樹tu2著風霜有艱苦抑無？有。 
(2)霜雪有利益烏梅仔樹抑無？有，hou7蟲死，hou7 土地鬆kap肥，夏天thang koh生果子。 
(3)人若無經過艱苦會成器抑boe7？Boe7。 
聖經講，「就是ti7患難中也歡喜，因為知患難生起吞忍，吞忍生起老練，老練生起向望，向望無致到見笑。」 
</HL>