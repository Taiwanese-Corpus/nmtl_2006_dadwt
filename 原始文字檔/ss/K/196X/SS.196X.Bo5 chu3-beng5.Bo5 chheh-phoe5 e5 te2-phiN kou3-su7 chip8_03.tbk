<CL>
  HiuN-sia7 e5 Niau2-chhu2 kap SiaN5-nih8 e5 Niau2-chhu2. 
  Bat u7 chit8 chiah soe3 chiah niau2-chhu2 khia7 ti7 hiuN-sia7, chhiaN2 chit8 chiah siaN5-nih8 e5 soe3 chiah niau2-chhu2 lai5 choe3 i e5 lang5-kheh. Hit si5 siaN5-nih8 e5 soe3 chiah niau2-chhu2 che7 loh8-khi3 chiah8, i chin7 ki5-koai3 khoaN3-kiN3 hiuN-sia7 e5 niau2-chhu2 bo5 pat8 mih8 thang chiah8, chi2-u7 toa7-beh8 kap gou7-kak. 
  I kong2, “Sit8-chai7, li2 sou2 chiah8 e5 long2 bo5 ho2 ! Li2 tioh8 khoaN3 goa2 chaiN2-iuN7 teh chiah8 ! Goa2 tak8 jit8 u7 tak8 ho7 e5 ho2 mih8 thang chiah8. Li2 tioh8 lai5 kap goa2 toa3, lai5 khoaN3 khia7 ti7 siaN5-nih8 si7 joa7 ho2.” 
  Chit chiah hiuN-sia7 e5 soe3 chiah niau2-chhu2 chin7 hoaN-hi2, koh kui2 jit8 chiu7 khi3 siaN5-nih8 lai5 tham3 i e5 peng5-iu2. 
  Chit chiah siaN5-nih8 e5 niau2-chhu2, chhoa7 hiuN-sia7 e5 niau2-chhu2 kau3 thau5 chit8 e5 sou2-chai7 lai5 khoaN3, i sou2 toa3 chau3-kha e5 tu5. Kau3 te7 it ke7 e5 ke3-a2, ti7 kui2-na7 e5 hui5-khaN e5 au7-bin7 u7 chit8 e5 toa7 choa2-te7 te7 chhiah sek e5 thng5. Chit chiah soe3 chiah siaN5-nih8 e5 niau2-chhu2 tui3 te7-a2 ka7 chit8 khang, chhiaN2 i e5 peng5-iu2 ka-ki7 tam khoaN3 teh. 
  Chit nng7 chiah soe3 chiah niau2-chhu2-a2 tam koh tam, iah8 chit chiah hiuN-sia7 e5 niau2-chhu2, siuN7 i chit8-si3-lang5 m7 bat chiah8 chit8 hang7 mih8 chiah ho2 bi7-sou3. I tu2-tu2 teh siuN7 siaN5-nih8 e5 niau2-chhu2 chin7 ho2 mia7, hut-jian5-kan mng5 khui ‘piang7’ chit8 e7, iah8 chit8 e5 chu2-chiah8 e5 lai5 theh8 mi7-hun2. 
  Chit chiah siaN5-nih8 e5 niau2-chhu2-a2 soe3 siaN kong2, “Chau2 !” In chiu7 koaN2-kin2 chau2 kau3 ti7 in sou2 jip8 lai5 e5 khang. Chit chiah hiuN-sia7 e5 soe3 chiah niau2-chhu2 chau2 li7 liau2 iau2 teh gi7-gi7-chun3, chong2-si7 chit chiah siaN5-nih8 e5 soe3 chiah niau2-chhu2 kong2, “Bo5 tai7-chi3 ! I liam5-piN oe7 khi3, lan2 chiah koh chhut-khi3.” Chu2-chiah8 khi3 liau2-au7, chiu7 koaiN mng5, in am3-chiN7 khin-khin-a2 koh chhut-lai5, iah8 siaN5-nih8 e5 niau2-chhu2 koh hou7 i khoaN3 tam7-poh8 sin e5 mih8. I chhoa7 chit chiah hiuN-sia7 e5 niau2-chhu2 kau3 ti7 teng2 chan3 ke3-a2 e5 kak, u7 chit8 toa7 kan e5 li2-a2-koaN khui teh. In chhut-lat8 tioh, thoa, chiu7 chit8 liap8 li2-a2-koaN lak loh8-lai5 ti7 ke3-a2, chiah lai5 chiah8 i. Chit e5 pi2 chhiah-thng5 khah ho2 chiah8. Chit chiah soe3 chiah hiuN-sia7 e5 niau2-chhu2 chin7 ai3 chit e5 bi7, chiah8 kau3 boe7 thang koaN2-kin2 loh8-khi3. Chong2-si7 tu2-tu2 teh chiah8 e5 tiong-kan, mng5 khiak8-khiak8, iah8 chit8 siaN beng5-beng5 toa7 siaN “tauh8” chit8 e7. 
  Chit chiah hiuN-sia7 e5 niau2-chhu2 kong2, “He sim2-mih8 ?” SiaN5-nih8 e5 niau2-chhu2 soe3-soe3 siaN kong2, “Chhih !” Iah8 choe3 i koaN2-kin2 chau2 jip8 khang. HiuN-sia7 e5 niau2-chhu2 m7 bian2 kong2, i iah8 chai chiau3 i sou2 oe7 e5 kin2 te3 i chau2. In chau2 li7 e5 si5, siaN5-nih8 e5 niau2-chhu2 kong2, “He si7 lau7 niau ; i si7 ti7 siaN5-nih8 te7 it gau5 ka7 niau2-chhu2 ; siat-su2 I na7 ka7-tioh8 li2, li2 chiu7 liau2-khi3.” 
  Chit chiah soe3 chiah hiuN-sia7 e5 niau2-chhu2 kong2, “Chit e5 chin7 hou7 lang5 thang kiaN. TaN lan2 m7-thang koh khi3 tu5-nih8 !” 
  Chit chiah siaN5-nih8 e5 niau2-chhu2 kong2, “Boe7 ouh, goa2 beh chhoa7 li2 kau3 toe7-ham7 ; u7 koh khah ho2 e5 mih8 ti7 hia.” Sou2-i2 siaN5-nih8 e5 niau2-chhu2 chhoa7 i e5 soe3-han3 peng5-iu2 loh8 toe7-ham7 lau5-thui jip8 chit8 e5 toa7 tu5 u7 choe7-choe7 keh. Ti7 chiah-e5 ke3-a2 u7 kui2-na7 ang3 e5 gu5-leng-iu5, iah8 u7 gu5-leng-piaN2, u7 e5 ti7 ke3-a2 lai7, u7 e5 ti7 goa7-bin7. Ti7 teng2-bin7 u7 tiau3 kui2-na7 koaN7 ian-chhiang5, iah8 u7 phang-phang e5 pheng5-ko2 he7 ti7 thang2-nih8. Bi7 chin7 ho2 chheng3 kau3 hiuN-sia7 e5 niau2-chhu2 e5 thau5-khak. I chau2 khi3 ke3-a2 chit ui7 chiah8 chit8 te3 gu5-leng-piaN2, hit ui7 chiah8 chit8 chhui3 gu5-leng-iu5, kau3 i khoaN3-kiN3 u7 chit8 te3 koh khah iu5 chin ho2 bi7 e5 gu5-leng-piaN2, ti7 chit8 e5 ki5-koai3, soe3-soe3 e5 ke3-a2 ti7 chit8 e5 kak. I tu2-tu2 teh beh chhun i e5 chhui3 khi3 ti7 gu5-leng-piaN2, siaN5-nih8 e5 niau2-chhu2 khoaN3-kiN3 kong2, “M7-thang, m7-thang ! Hit e5 si7 oah8-tauh.” 
  Soe3 chiah hiuN-sia7 e5 niau2-chhu2 theng5 khi2-lai5 kong2, “Sim2-mih8 si7 oah8-tauh !” Soe3 chiah siaN5-nih8 e5 niau2-chhu2 kong2, “Hit ho7 si7 oah8-tauh. Li2 e5 chhui3-khi2 na7 khap8-tioh8 gu5-leng-piaN2 e5 si5, chiu7 u7 mih8 tui3 li2 e5 thau5-khak teh-loh8-lai5, iah8 li2 oe7 si2.” 
  Soe3 chiah hiuN-sia7 e5 niau2-chhu2 khoaN3 oah8-tauh, khoaN3 chit e5 gu5-leng-piaN2, iah8 khoaN3 siaN5-nih8 e5 soe3 chiah niau2-chhu2, chiu7 kong2, “ChhiaN2 boh8-tit koah-siau3 goa2, goa2 siuN7 goa2 beh to3-khi3. Goa2 beh chiah8 toa7-beh8 kap gou7-kak peng5-peng5 an-an, khah ho2 chiah8 chhiah sek thng5, li2-a2-koaN kap gu5-leng-piaN2, tak8 si5 kiaN kau3 beh si2.” 
  Sou2-i2 chit chiah soe3 chiah hiuN-sia7 e5 niau2-chhu2 to3-khi3 in tau, iah8 kui si3 lang5 tiam3 ti7 hia. 
  (1) Mng7. HiuN-sia7 niau2-chhu2 kap siaN5-lai7 niau2-chhu2, ta2-loh8 chit8 chiah khah u7 ho2 mih8 thang chiah8 ? SiaN5-lai7 niau2-chhu2. 
  (2) Ta2-loh8 chit8 chiah khah an-sim ? HiuN-sia7 niau2-chhu2. 
  Seng3-keng kong2, “Chiah8 chheng7 kau3-giah8 tioh8 ti-chiok, siat-su2 tou5-bou5 ho2-giah8, jip8 ti7 in2-iu2 be5-hek8, tiN5-tioh8 lo5-bang7, tim5-bek8 ti7 bo5 li2 u7 hai7 e5 su-iok8, kau3 be2 tek-khak tim5-lun5.” The5-mou5-thai3 chian5-su 6 chiuN 9 chat. 
  Thou3-hiaN Chhong3-ti7 Keng-hi5 kap ChhiuN7 
  U7 chit8 jit8 soe3 chiah thou3-hiaN chau2 tui3 soaN-nih8 ke3, chiauh-chiauh, hit si5 i khoaN3-kiN3 keng-hi5 kap chhiuN7 saN-kap kong2-oe7. Soe3 chiah thou3-hiaN phak-teh lai5 thiaN in teh kong2 sim2-mih8. 
  TaN beh kong2 in sou2 kong2 e5: 
  Keng-hi5 kong2, “ChhiuN7-hiaN, li2 si7 ti7 ta-toe7 te7 it toa7 e5 mih8. Goa2 si7 hai2-nih8 te7 it toa7 e5 mih8. Lan2 na7 lai5 saN-hap8, chiu7 oe7 chhut-chai7 lan2 e5 i3-su3 lai5 koan2 se3-kan long2-chong2 e5 mih8.” 
  ChhiuN7 chiu7 kong2, “Chin7 ho2 ! Chin7 ho2 ! Chit e5 si7 hap8 goa2 e5 i3-su3, lan2 thang an2-ni choe3.” 
  Soe3 chiah thou3-hiaN chiu7 chhio3, chhio3 kong2, “In koan2 goa2 boe7 tioh8.” I chiu7 chau2-khi3 theh8 chit8 tiau5 chin tng5 koh iong2 e5 soh, kap i e5 toa7 kou2, iah8 siu chit e5 kou2 ti7 hng7-hng7 e5 soe3 chang5 chhiu7-a2. Au7-lai5 chiu7 khi3 hai2-kiN5 kau3 keng-hi5 hia. 
  I kong2, “Eh, hui3-sin5 thang thiaN3 iong2 e5 keng-hi5 Sian-siN, chhiaN2 li2 si un-hui7 ti7 goa2 ? Goa2 e5 gu5 liam5 ti7 thou5-be5, li7 chia chit8 li2 lou7 e5 si3 hun7 chit8 e5 hng7. Goa2 puih8 i boe7 thang chhut-lai5. Chong2-si7 li2 si7 chin7 u7 lat8, chin7 ho2 sim, iah8 goa2 ho2-taN2 oa2-kho3 li2 pang-chan7 goa2.” 
  Keng-hi5 chin7 hoaN-hi2 i chiah ho2 le2, liam5-piN kong2, “Ho2.” 
  Thou3 chiu7 kong2, “Houh ! Goa2 beh pak8 chit8 thau5, goa2 tng5 e5 soh-a2 lian5 ti7 li2, iah8 beh chau2-khi3 pak8 hit thau5 ti7 goa2 e5 gu5, Goa2 chhong3-pian7 e5 si5, beh phah goa2 e5 toa7 kou2. Li2 na7 thiaN-kiN3 tioh8 chin7 chhut-lat8 tioh, in-ui7 gu5 si7 tiau5 ti7 chin7 chhim e5 thou5-be5.” 
  Keng-hi5 kong2, “Hngh ! I na7 tiau5 kau3 ti7 kak-nih8, goa2 iah8 beh thoa i chhut-lai5.” 
  Soe3 chiah thou3-hiaN pak8 chit e5 soh-a2-be2 ti7 keng-hi5, chiu7 chau2, chiauh, chiauh, kau3 ti7 chhiuN7 e5 sou2-chai7. 
  I chiu7 kap i khau3-thau5, kong2, “Eh, hui3-sin5, u7 lat8 ho2 sim e5 chhiuN7, chhiaN2 li2 si un-hui7 hou7 goa2.” 
  ChhiuN7 kong2, “SiaN2-tai7 ?” 
  Soe3 chiah thou3-hiaN kong2, “Goa2 e5 gu5 liam5 ti7 thou5-be5, li7 chia chit8 li2 lou7 e5 si3 hun chit8 e5 hng7, iah8 goa2 puih8 i boe7 thang chhut-lai5. Li2 na7 beh ho2 sim pang-chan7 goa2, li2 chu7-jian5 oe7.” 
  ChhiuN7 chiu7 khong2-khai3 kong2, “Beh ouh, Tek-khak beh.” 
  Soe3 chiah thou3-hiaN kong2, “Houh, Goa2 beh pak8 chit8 thau5 tng5 e5 soh-a2 ti7 li2 e5 phiN7, iah8 hit thau5 ti7 goa2 e5 gu5. Goa2 tu2-tu2 pak8 an5 e5 si5, beh phah goa2 e5 kou2. Li2 na7 thiaN-kiN3 tioh8 chiau3 li2 sou2 oe7 e5 chhut-lat8 puih8, in-ui7 goa2 e5 gu5 si7 chin7 tang7.” 
  ChhiuN7 kong2, “M7 bian2 kiaN, goa2 oe7 puih8 ji7-chap8 chiah gu5.” 
  Thou3 chin7 u7 le2 in3 kong2, “Goa2 iah8 koat-toan3 li2 oe7. Tok8-tok8 tek-khak khi2-thau5 tioh8 khin-khin, chiah na2 ku2 na2 chhut-lat8, kau3 thoa i chhut-lai5.” 
  I chiu7 pak8 chit thau5 soh-a2 ti7 chhiuN7 e5 phiN7 kau3 an5-an5, chau2 jip8 chhiu7-a2, iah8 che7 loh8-khi3 lai5 phah toa7 kou2. 
  Keng-hi5 chiu7 puih8, chhiuN7 iah8 lai5 puih8, ti7 chit8 tiap8-a2 ku2 soh-a2 an5 kau3 boe7 oe7 koh chhun khah tng5. ChhiuN7 kong2, “Chit chiah hui-siong5 tang7 e5 gu5, chong2-si7 goa2 beh thoa i.” I chiu7 chhih8 i cheng5-kha ti7 toe7-nih8, iah8 chin chhut-lat8 thoa i.
  Keng-hi5 kong2: “Aih ah! Hit-chiah gu5 liam5-kau3 hiah tiau5.” I chiu7 siak i e5 be2 loh8-khi3 chui2-nih8, ia7 chin7-chhut-lat8 thoa i. 
  I khah chhut-lat8 thoa, chhiuN7 koh khah chhut-lat8 thoa. Tu2-tu2 hit si5 keng-hi5 khoaN3-kiN3 i ka-ki7 teh beh kau3 ti7 toe7-nih8. Chit e5 ian5-kou3 si7 in-ui7 chhiuN7 khia7 chin7 chai7, lai5 ti2-tng i. Iah8 kin2-kin2 thoa tam7-poh8-a2, soh-a2 tng2 chit8 lin3 ti7 i e5 phiN7. 
  Chong2-si7 hit si5 keng-hi5 khoaN3-kiN3 i ka-ki7 teh-beh kau3 toe7-nih8, i chin7 khi3 chit chiah gu5, iah8 tai7-seng chng3 i e5 thau5 loh8-khi3 hai2-toe2. He si7 koh thoa chit8 e5 ! ChhiuN7 hou7 i tioh-khui i e5 kha na2 lai5 kau3 ti7 hai2-piN e5 chui2-kiN5. I si7 chin siu7-khi3, chiong sou2 u7 e5 lat8 chhih8 ka-ki7 an5-an5, iah8 chiau3 sou2 oe7 koh thoa. Ti7 chit pai2 e5 tioh, keng-hi5 chiu7 koh chhut chui2. 
  I kong2, “Chi7-chui7 teh thoa goa2 ?” Hit si5 nng7 e5 long2 khoaN3-kiN3 pat8 lang5 sou2 pak8 e5 soh. 
  ChhiuN7 toa7 siaN kong2, “Goa2 beh chiong li2 lai5 choe3 gu5 thit-tho5.” 
  Keng-hi5 siu7-khi3 kong2, “Goa2 beh hou7 li2 chai chhong3-ti7 goa2 si7 bo5 pan7-gi5.” I chiu7 koh puih8. Chong2-si7 chit pai2 soh tng7, keng-hi5 chhia-pa-lin3-tau2, iah8 chhiuN7 hiaN hou3 tui3 au7-bin7 khi3. 
  Tui3 an2-ni in nng7 lang5 chin kian3-siau3, bo5 koh saN-kap kong2-oe7. Sou2-i2 hit e5 tai7-chi3 soah-khi3. 
  Iah8 soe3 chiah thou3-hiaN che7 tiam3 chhiu7-a2, chhio3, chhio3, koh chhio3. 
  (1)Mng7. Keng-hi5 kap chhiuN7 chaiN2-iuN7 hou7 thou3 phian3 khi3 ? In-ui7 chu7-ko ai3 tian2 u7 lat8. 
  Seng3-keng kong2, “Sim-chi3 kiau-ngou7 hong3-su3 e5, au7-lai5 tek-khak poah8-to2.” Chhim-gian5 16 chiuN 18 chat. 
  Soe3 chiah PoaN3-koe-kiaN2
  Bat u7 chit8 chiah Se-pan-ga5 koe-bu2, pu7 kui2-na7 chiah sui2-sui2 soe3 chiah koe-kiaN2. I khoaN3-kiN3 chit8 chiah koh chit8 chiah, tui3 nng7-khak chhut-lai5, chin7 phong3 chin7 nng2, chiu7 chin7 hoaN-hi2, chong2-si7 te7 si3 chiah chhut khak e5 si5, chi2-u7 chit8 ki kha, chit8 e5 sit8, chit8 lui2 bak8-chiu, chiu7-si7 poaN3 chiah koe-kiaN2. Koe-bu2 m7 chai beh chaiN2-iuN7 choe3 ? I kiaN-liau2 oe7 mih8-tai7, chiu7 chhut-lat8 po2-hou7 i bo5 siu7-hai7. Chong2-si7 bo5 joa7 ku2 oe7 kiaN5, chit chiah poaN3 koe-kiaN2 te7 it oah8-tang7, pi2 i e5 hiaN-ti7 khah phaiN2. Long2 bo5 iau3-kin2 poaN3 hang7, iah8 put-lun7 ta2-loh8 I ai3 khi3, chiu7 khi3. I kiaN5 chin7 ho2 khoaN3, “chhiak8,” “chhiak8,” chin7 kin2. 
  U7 chit8 jit8 chit chiah soe3 chiah poaN3 koe-kiaN2 kong2, “Lau7-bu2, goa2 beh khi3 kiaN-siaN5, lai5 kiN3 ong5 ! Li2 chhiaN2 !”
  Chit e5 kho2-lin5 e5 koe-bu2, eng7 chin choe7 hoat-tou7 kim3-chi2 i m7-thang chiah gong7, chong2-si7 soe3 chiah poaN3 koe-kiaN2 choe3 i chhio3, kong2, “Goa2 beh khi3 kiN3 ong5. Goa2 tiam3 chia siuN cheng7.” I chiu7 chhiak8, chhiak8 tui3 chhan5-nih8 khi3. 
  I khi3 bo5 joa7 hng7 chiu7 kau3 ti7 chit8 tiau5 soe3 tiau5 khoe. Chit tiau5 khoe hou7 ia2-chhau2 that-teh chin7 chham2. 
  Chui2 soe3 siaN kong2, “soe3 chiah poaN3 koe-kiaN2, goa2 si7 hou7 chiah-e5 ia2-chhau2 keh-teh boe7 tin2-tang7, goa2 chha-put-to beh liau2-khi3, in-ui7 bo5 sou2-chai7 thang lau5, chhiaN2 eng7 li2 e5 chhui3-chiam, lai5 pang-chan7 goa2 sak chiah-e5 tek-a2 kap ia2-chhau2 khi3.” 
  Soe3 chiah poaN3 koe-kiaN2 kong2, “Heh ! Goa2 boe7 thang hou7 li2 cho5-chak ; goa2 si7 beh khi3 kiaN-siaN5 kiN3 ong5 !” I bo5 thiaN khoe sou2 kiu5 e5, choe3 i khi3, chhiak8, chhiak8. 
  Koh khi3 chit8 te3-a2, soe3 chiah poaN3 koe-kiaN2 kau3 ti7 he2 e5 sou2-chai7, u7 koa2 tam5 e5 chha5 teh kek hun, chin kan-khou2. 
  He2 chiu7 kong2, “Soe3 chiah poaN3 koe-kiaN2, li2 tu2 hu3 si5 lai5 kiu3 goa2. Goa2 in-ui7 bo5 khong-khi3 chha-put-to beh si2. Goa2 kiu5 li2 eng7 sit8, ka7 goa2 iat8 cheh.” 
  Soe3 chiah poaN3 koe-kiaN2 kong2, “Hng2 ! Goa2 boe7 thang hou7 li2 cho5-chak. Goa2 beh khi3 kiaN-siaN5 lai5 kiN3 ong5.” I chiu7 chhio3, chhio3 khi3, chhiak8, chhiak8. 
  I khi3 chhiak8, chhiak8 iau2 hng7, iah8 kun7 ti7 kiaN-siaN5, kau3 ti7 chit8 tui e5 chhiu7-a2, ti7 hia hong kek kau3 moa2-moa2. Hong hng-hng hau2, kiu5 ai3 thoat-li7. 
  Hong kong2, “Soe3 chiah poaN3 koe-kiaN2, li2 tu2-tu2-a2 ho2 lai5 pang-chan7 goa2. Li2 na7 oe7 sak chiah-e5 ki kap hioh8 khi3 piN-a2, goa2 chiu7 oe7 chhoan2-khui3 ; pang-chan7 goa2, khah kin2.” 
  Soe3 chiah poaN3 koe-kiaN2 kong2, “Heh ! Goa2 bo5 si5 thang kap li2 tiN5. Goa2 beh khi3 kiaN-siaN5, lai5 kiN3 ong5.” I chiu7 khi3, chhiak8, chhiak8 hou7 hong khi3 kek si2. 
  Koh chit8 tiap8-a2 ku2 i kau3 kiaN-siaN5 ti7 Ong5-kiong. Chit e5 soe3 chiah poaN3 koe-kiaN2 chhiak8, chhiak8 tui3 kou3 mng5 e5 peng hia thiau3 ke3-khi3, iah8 koh chhiak8 ke3 ge5-mng5. Chong2-si7 hit si5 i tui3 chau3-kha thang-a2 ke3, chu2-chiah8 e5 tham3 chhut-lai5 iah8 khoaN3-kiN3. 
  I chiu7 kong2, “Tu2-tu2 chit e5 thang choe3 ong5 e5 png7-tng3. Goa2 teh khiam3-eng7 chit8 chiah koe.” 
  I chiu7 tui3 i e5 sit8 liah8 lai5, hiat ti7 teh hiaN5 e5 te5-kou2 chui2. 
  Chui2 im ke3 soe3 chiah poaN3 koe-kiaN2 e5 mng5, kau3 i e5 thau5-khak, jip8 ti7 i e5 bak8-chiu, chin7 chham2 kau3-kek8. 
  Soe3 chiah poaN3 koe-kiaN2 chiu7 toa7 siaN kio3, “Chui2 ah, m7-thang im-tioh8 goa2 ! Khah loh8-khi3, m7-thang chiuN7 kau3 chiah koaiN5 !” 
  Chong2-si7 chui2 kong2, “Soe3 chiah poaN3 koe-kiaN2 ! Soe3 chiah poaN3 koe-kiaN2 ! Goa2 teh kan-khou2 e5 si5, li2 tou bo5 beh pang-chan7 goa2.” Chiu7 choe3 i na2 khah koaiN5. 
  TaN chui2 chiam7-chiam7 sio, na2 sio, hui-siong5 e5 sio. Soe3 chiah poaN3 koe-kiaN2 toa7 siaN kio3, “M7-thang sio kau3 chiah thng3. He2 ah ! Li2 si7 beh ka7 goa2 sio-si2 ! M7-thang ouh !” 
  Chong2-si7 he2 kong2, “Soe3 chiah poaN3 koe-kiaN2 ! Soe3 chiah poaN3 koe-kiaN2 ! goa2 teh kan-khou2 e5 si5, li2 tou m7 pang-chan7 goa2 !” Iah8 choe3 i na2 khah sio. 
  Tu2-tu2 hit si5 soe3 chiah poaN3 koe-kiaN2, siuN7 i teh beh kek-si2, chu2-chiah8 e5 hian koa3 khi2-lai5, lai5 khoaN3 chit chiah koe. I chiu7 kong2, “Chham2 lah ! chit chiah koe boe7 chiah8 tit, i2-keng piN3 choe3 he2-thoaN3.” I chiu7 tui3 soe3 chiah poaN3 koe-kiaN2 e5 kha liah8 khi2-lai5, hiat tui3 thang-a2 chhut-khi3. 
  Ti7 khong-tiong tu2-tioh8 hong kng2 khi3, pi2 chhiu7 khah koaiN5. Hou7 i tit8-tit8 seh8 kau3 chin7 hin5, i siuN7 i oe7 si2, chiu7 kong2, “M7-thang ka7 goa2 chhe kau3 an2-ni. Hong-a2 ; hou7 goa2 loh8-khi3.” 
  Hong kong2, “Soe3 chiah poaN3 koe-kiaN2 !Soe3 chiah poaN3 koe-kiaN2 ! goa2 teh kan-khou2 e5 si5, li2 tou bo5 beh pang-chan7 goa2.” 
  Hong chiu7 tit8-tit8 chhe kau3 ti7 le2-pai3-tng5 cheng-lau5 e5 teng2-bin7, he7 i ti7 hia kau3 chin7 tiau5. 
  I chiu7 khia7 hia kau3 kin-a2-jit8, chi2-u7 chit8 lui2 bak8-chiu, chit8 ki kha. Iah8 boe7 oe7 koh “chhiak8”. chong2-si7 i oe7 ban7-ban7 tng2, hong chhe e5 si5, chiu7 eng7 i e5 thau5 ng3 i lai5 thiaN hong kong2 sim2-mih8 ? 
  (1)Mng7. PoaN3 koe-kiaN2 kheng2 pang-chan7 tu2-tioh8 kan-khou2 e5 a2 m7 kheng2 ? I kou3-ki2 m7 kheng2 pang-chan7 pat8 mih8. 
  (2)PoaN3 koe-kiaN2 au7-lai5 tu2-tioh8 kan-khou2, kiu5 pang-chan7 u7 tit-tioh8 a2 bo5 ? Bo5, pat8 mih8 ia7 m7 kheng2 pang-chan7 i. 
  Seng3-keng kong2, “Lin2 ai3 lang5 chaiN2-iuN7 khoan2-thai7 lin2, lin2 ia7 tioh8 an2-ni khoan2-thai7 lang5.” 
</CL>
<HL>

鄉社e5老鼠kap城nih8 e5老鼠 
Bat有一隻細隻老鼠企ti7鄉社，請一隻城nih8 e5細隻老鼠來做伊e5人客。Hit時城nih8 e5細隻老鼠坐落去食，伊真奇怪看見鄉社e5老鼠無別物thang 食，只有大麥kap五穀。 
伊講，「實在，你所食e5攏無好！你著看我怎樣teh食！我逐日有逐號e5好物thang食。你著來kap我toa3，來看企ti7城nih8是偌好。」 
這隻鄉社e5細隻老鼠chin7歡喜，koh幾日就去城nih8來探伊e5朋友。 
這隻城nih8 e5老鼠，chhoa7鄉社e5老鼠到頭一個所在來看，伊所toa3灶腳e5櫥。到第一低e5架仔，ti7幾若個瓷khaN e5後面有一個大紙袋袋赤色e5糖。這隻細隻城nih8 e5老鼠tui3袋仔咬一空，請伊e5朋友家己tam看teh。 
這兩隻細隻老鼠仔tam koh tam，亦這隻鄉社e5老鼠，想伊一世人m7 bat食一項物chiah好味素。伊tu2-tu2 teh想城nih8 e5老鼠chin7好命，忽然間門開「piang7」一下，亦一個煮食e5來提麵粉。 
這隻城nih8 e5老鼠仔細聲講，「走！」In 就趕緊走到ti7 in所入來e5空。這隻鄉社e5細隻老鼠走離了iau2 teh gi7-gi7-chun3，總是這隻城nih8 e5細隻老鼠講，「無代誌！伊laim5-piN會去，咱才koh出去。」煮食去了後，就關門，in 暗靜輕輕仔koh出來，亦城nih8 e5老鼠koh hou7伊看淡薄新e5物。伊chhoa7這隻鄉社e5老鼠到ti7頂層架仔e5角，有一大kan e5李仔干開teh。In 出力tioh、拖，就一粒李仔乾lak落來ti7 架仔，才來食伊。這個比赤糖較好食。這隻細隻鄉社e5老鼠chin7愛這個味，食到boe7 thang趕緊落去。總是tu2-tu2 teh食e5中間，門khiak8-khiak8，亦一聲明明大聲“tauh8”一下。 
這隻鄉社e5老鼠講，「He甚物？」城nih8 e5老鼠細細聲講，「Chhih！」亦做伊趕緊走入空。鄉社e5老鼠m7免講，伊亦知照伊所會e5緊te3伊走。In走離e5時，城nih8 e5老鼠講，「He是老貓；伊是ti7城nih8第一gau5咬老鼠；設使伊若咬著你，你就了去。」 
這隻細隻鄉社e5老鼠講，「這個真hou7人thang驚。今咱m7-thang koh去櫥nih8！」 
這隻城nih8 e5老鼠講，「Boe7 ouh，我beh chhoa7你到地陷，有koh較好e5物ti7 hia。」所以城nih8 e5老鼠chhoa7伊e5細漢朋友落地陷樓梯入一個大櫥有濟濟格。Ti7 chiah-e5 架仔有幾若甕e5牛奶油，亦有牛奶餅，有e5 ti7架仔內，有e5 ti7外面。Ti7頂面有吊幾若koaN7煙腸，亦有芳芳e5蘋果下ti7桶nih8。味真好chheng3到鄉社e5老鼠e5頭殼。伊走去架仔這位食一塊牛奶餅，hit位食一嘴牛奶油，到伊看見有一塊koh較油真好味e5牛奶餅，ti7一個奇怪、細細e5架仔ti7一個角。伊tu2-tu2 teh-beh chhun伊e5嘴去ti7牛奶餅，城nih8 e5老鼠看見講，「M7-thang、m7-thang！Hit個是活tauh。」 
細隻鄉社e5老鼠停起來講，「甚物是活tauh！」細隻城nih8 e5老鼠講，「Hit號是活tauh。你e5嘴齒若khap8著牛奶餅e5時就有物tui3你e5頭殼teh落來，亦你會死。」 
細隻鄉社e5老鼠看活tauh，看這個牛奶餅，亦看城nih8 e5細隻老鼠，就講，「請莫得koah-siau3我，我想我beh倒去。我beh食大麥kap五穀平平安安，較好食赤色糖，李仔乾kap牛奶餅，逐時驚到beh死。」 
所以這隻細隻鄉社e5老鼠倒去in兜，亦歸世人tiam3 ti7 hia。 
(1)問。鄉社老鼠kap城內老鼠，ta2-loh8一隻較有好物thang食？城內老鼠。 
(2)Ta2-loh8一隻較安心？鄉社老鼠。 
聖經講，「食穿夠額著知足，設使圖謀好額，入ti7引誘迷惑，纏著羅網，沉沒ti7無理有害e5私慾，到尾的確沉淪。」提摩太前書6 章9 節。 
兔兄創治鯨魚kap象 
有一日細隻兔兄走tui3山nih8過，chiauh-chiauh，hit時伊看見鯨魚kap象相kap講話。細隻兔兄仆teh來聽in teh講甚物。 
今beh講in 所講e5： 
鯨魚講，「象兄，你是ti7礁地第一大e5物。我是海nih8第一大e5物。咱若來相合，就會出在咱e5意思來管世間攏總e5物。」 
象就講，「Chin7好！Chin7好！這個是合我e5意思，咱thang an2-ni做。」 
細隻兔兄就笑，笑講，「In管我boe7著。」伊就走去提一條真長koh勇e5索，kap伊e5大鼓，亦收這個鼓ti7遠遠e5細欉樹仔。後來就去海墘到鯨魚hia。 
伊講，「Eh，費神thang疼勇e5鯨魚先生，請你施恩惠ti7我？我e5牛粘ti7塗be5，離chia一里路e5四分一e5遠。我puih8伊boe7 thang 出來。總是你是真有力，真好心，亦我好膽倚靠你幫贊我。」 
鯨魚真歡喜伊chiah好禮，liam5-piN講，「好。」 
兔就講，「Houh！我beh縛一頭，我長e5索仔連ti7你，亦beh走去縛hit頭ti7我e5牛，我創便e5時，beh扑我e5大鼓。你若聽見著真出力tioh，因為牛是tiau5 ti7 真深e5塗be5。」 
鯨魚講，「Hngh！伊若tiau5 到ti7角nih8，我亦beh拖伊出來。」 
細隻兔兄縛這個索仔尾ti7鯨魚，就走，chiauh，chiauh，到ti7象e5所在。 
伊就kap伊叩頭，講，「Eh，費神，有力好心e5象，請你施恩惠hou7我。」 
象講，「啥代？」 
細隻兔兄講，「我e5牛粘ti7塗be5，離chia一里路e5四分一e5遠，亦我puih8伊boe7 thang出來。你若beh好心幫贊我，你自然會。」 
象就慷慨講，「Beh ouh，的確beh。」 
細隻兔兄講，「Houh，我beh縛一頭長e5索仔ti7你e5鼻，亦hit頭ti7我e5牛。我tu2-tu2 縛an5 e5時，beh扑我e5鼓。你若聽見著照你所會e5出力puih8，因為我e5牛是chin7重。」 
象講，「M7免驚，我會puih8二十隻牛。」 
兔chin7有禮應講，「我亦決斷你會。獨獨的確起頭著輕輕，才那久那出力，到拖伊出來。」 
伊就縛這頭索仔ti7象e5鼻到an5-an5，走入樹仔，亦坐落去來扑大鼓。 
鯨魚就puih8，象亦來puih8，ti7一tiap8仔久索仔an5到boe7會koh chhun較長。象講，「這隻非常重e5牛，總是我beh拖伊。」伊就chhih8伊前腳ti7地nih8，亦真出力拖伊。 
鯨魚講：「Aih ah！Hit隻牛粘到hiah tiau5。」伊就摔伊e5尾落去水nih8，亦chin7出力拖伊。 
伊較出力拖，象koh較出力拖。Tu2-tu2 hit時鯨魚看見伊家己teh-beh到ti7地nih8。這個緣故是因為象企真在，來抵tng伊。亦緊緊拖淡薄仔，索仔轉一lin3 ti7伊e5鼻。 
總是hit時鯨魚看見伊家己teh-beh到地nih8，伊chin7氣這隻牛，亦代先鑽伊e5頭落去海底。He是koh拖一個！象hou7伊tioh開伊e5腳那來到ti7海邊e5水墘。伊是真受氣，將所有e5力chhih8家己an5 an5，亦照所會koh拖。Ti7這擺e5 tioh，鯨魚就koh出水。 
伊講，「是誰teh拖我？」Hit時兩個攏看見別人所縛e5索。 
象大聲講，「我beh將你來做牛thit-tho5。」 
鯨魚受氣講，「我beh hou7你知創治我是無便宜。」伊就koh puih8。總是這擺索斷，鯨魚chhia-pa-lin3-tau2，亦象兄hou3 tui3後面去。 
Tui3 an2-ni in兩人真見笑，無koh 相kap講話。所以hit個代誌煞去。 
亦細隻兔兄坐tiam3樹仔，笑、笑，koh笑。 
(1)問。鯨魚kap象怎樣hou7兔騙去？因為自高愛展有力。 
聖經講，「心志驕傲放肆e5，後來的確跋倒。」箴言16章18節。 
細隻半雞子 
Bat有一隻西班牙雞母，孵幾若隻sui2-sui2細隻雞子。伊看見一隻koh一隻，tui3卵殼出來，真膨真軟，就真歡喜，總是第四隻出殼e5時，只有一枝腳，一個翼，一蕊目珠，就是半隻雞子。雞母m7知beh怎樣做？伊驚了會mih8代，就出力保護伊無受害。總是無偌久會行，這隻半雞子第一活動，比伊e5兄弟較歹。攏無要緊半項，亦不論ta2-loh8伊ai3去，就去。伊行真好看，「chhiak8」，「chhiak8」，真緊。 
有一日這隻細隻半雞子講，「老母，我beh去京城，來見王！ 你請！」 
這個可憐e5雞母，用真濟法度禁止伊m7-thang chiah憨，總是細隻半雞子做伊笑，講，「我beh去見王。我tiam3 chia siuN靜。」伊就chhiak8，chhiak8 tui3 田nih8 去。 
伊去無偌遠就到ti7一條細條溪。這條溪hou7野草that-teh真慘。 
水細聲講，「細隻半雞子，我是hou7 chiah-e5野草keh-teh be7振動，我差不多beh了去，因為無所在thang流，請用你e5嘴尖，來幫贊我sak chiah-e5竹仔kap野草去。」 
細隻半雞子講，「Heh！我be7 thang hou7你cho5-chak；我是beh去京城見王！」伊無聽溪所求e5，做伊去，chhiak8，chhiak8。 
Koh去一te3仔，細隻半雞子到ti7火e5所在，有寡tam5 e5 柴teh激薰，真艱苦。 
火就講，「細隻半雞子，你tu2赴時來救我。我因為無空氣差不多beh死。我求你用翼，ka7我iat8 cheh。」 
細隻半雞子講，「Hng2！我boe7 thang hou7你cho5-chak。我beh去京城來見王。」伊就笑、笑去，chhiak8，chhiak8。 
伊去chhiak8，chhiak8 iau2遠，亦近ti7京城，到ti7一堆e5樹仔，ti7 hia風kek到滿滿。風hng hng哮，求ai3脫離。 
風講，「細隻半雞子，你tu2-tu2仔好來幫贊--我。你若會sak chiah-e5枝kap葉去邊仔，我就會喘氣；幫贊我，較緊。」 
細隻半雞子講，「Heh！我無時thang kap你纏。我beh去京城，來見王。」伊就去，chhiak8，chhiak8 hou7風去kek死。 
Koh一tiap8仔久伊到京城ti7王宮。這個細隻半雞子chhiak8，chhiak8 tui3顧門e5兵hia跳過去，亦koh chhiak8過衙門。總是hit時伊tui3灶腳窗仔過，煮食e5探出來亦看見。 
伊就講，「Tu2-tu2這個thang做王e5飯頓。我teh欠用一隻雞。」 
伊就tui3伊e5翼掠來，hiat ti7 teh hiaN5 e5茶kou2水。 
水淹過細隻半雞子e5毛，到伊e5頭殼，入ti7伊e5目珠，chin7慘到極。 
細隻半雞子就大聲叫，「水ah，m7-thang淹著我！較落去，m7-thang上到chiah懸！」 
總是水講，「細隻半雞子！ 細隻半雞子！我teh艱苦e5時，你都無beh幫贊我。」就做伊na2 較懸。 
今水漸漸燒，那燒，非常e5燒。細隻半雞子大聲叫，「M7-thang 燒到chiah 燙。火ah！你是beh ka7我燒死！M7-thang ouh！」 
總是火講，「細隻半雞子！細隻半雞子！我teh艱苦e5時，你都m7幫贊我。」亦做伊那較燒。 
Tu2-tu2 hit時細隻半雞子，想伊teh-beh kek死，煮食e5掀蓋起來，來看這隻雞。伊就講，「慘lah！這隻雞be7食tit，已經變做火炭。」伊就tui3細隻半雞子e5腳掠起來，hiat tui3窗仔出去。 
Ti7空中tu2著風捲去，比樹較懸。Hou7伊直直seh8到真暈，伊想伊會死，就講，「M7-thang ka7我吹到an2-ni。風a2，hou7我落去。」 
風講，「細隻半雞子！ 細隻半雞子！ 我teh艱苦e5時，你都無beh幫贊我。」 
風就直直吹到ti7禮拜堂鐘樓e5頂面，下伊ti7 hia到chin7 tiau5。 
伊就企hia 到今仔日，只有一蕊目珠，一枝腳。亦boe7會koh「chhiak8」。總是伊會慢慢轉，風吹e5時，就用伊e5頭向伊來聽風講甚物？ 
(1 )問。半雞子肯幫贊tu2著艱苦e5抑m7肯？伊顧己m7肯幫贊別物。 
(2)半雞子後來tu2著艱苦，求幫贊有得著抑無？無，別物也m7肯幫贊伊。 
聖經講，「Lin2 ai3人怎樣款待lin2，lin2也著an2-ni 款待人。」 
</HL>