<CL>
  Soe3 Chiah Thou3 E5 Kou3-Su7 
  (khiam3 p1~2) 
  chhe7 to3 ; chong2-si7 i e5 iu-bun7 e5 siaN hou7 kui2-na7 chiah chhek-chiau2-a2 iu2 thiaN-kiN3. In pe-lai5 chin7 ti3-i3 kiu5 i ka-ki7 chhut-lat8 leng3-khui. 
  Bou2 Sian-siN theh8 chit8 e5 thou5-thai lai5, ai3 tui3 Pi2-tek e5 teng2-bin7 lai5 hip-loh8-khi3. Chong2-si7 Pi2-tek tu2-tu2 ti7 hit si5 leng3-khui i e5 saN liam5 ti7 bang7-nih8. I chiu7 chau2 kau3 toe2 ke-si e5 chhu3-a2, thiau3-jip8 chit8 e5 ak-hoe thang2. Siat-su2 na7 bo5 chui2 ti7 lai7-bin7, chiu7 chin7 ho2-se3 bih. 
  Bou2 Sian-siN siuN7 Pi2-tek tek-khak bih ti7 chhu3-a2-lai7 e5 bou2 sou2-chai7, kiam2-chhai2 si7 ti7 hoe-khaN e7-toe2. I chiu7 soe3-ji7 chit8 e5 chit8 e5 hian khi2-lai5, khoaN3. 
  Koh chit8 tiap8-a2 ku2 Pi2-tek phah-kha-chhiuN3, Bou2 Sian-siN chiu7 koaN2-kin2 jip i, iah8 beh eng7 i e5 kha lai5 tah8 i. I chiu7 thiau3 tui3 thang-a2 chhut-khi3, chhia-to2 saN khaN hoe. 
  Chit e5 thang-a2 si7 siuN soe3, sou2-i2 Bou2 Sian-siN boe7 tit-ke3, iah8 i chau2 sian7 m7-ai3 jip, chiu7 to3-khi3 choe3 i e5 kang. 
  Pi2-tek che7-teh hioh-khun3, i haN7-haN7 chhoan2, koh kiaN kau3 gi7-gi7-chun3, long2 bo5 siuN7 tioh8 tui3 ta2-loh8 chit8 tiau5 lou7 to3-khi3. Koh i si7 chin7 tam5, in-ui7 i u7 jip8-khi3 hit e5 ak-hoe-thang2. 
  Koh chit8 tiap8-a2 ku2, i chiu7 kiaN5-lai5, kiaN5-khi3, ban7-ban7 tong7, un5-a2 kiaN5 si3-koe3 khoaN3. 
  I chhe7-tioh8 chit8 e5 mng5 ti7 piah-nih8, chong2-si7 so2-teh, iah8 bo5 khang thang hou7 chit8 chiah pui5 e5 soe3 chiah thou3-a2 soeh tui3 e7-toe2 jip8-khi3. 
  Chit8 chiah lau7 niau2-chhu2-a2 chau2-jip8 chau2-chhut, ke3 chit e5 chioh8 hou7-teng7, ka7 tau7-a2 kau3 chhiu7-na5 in tau. Pi2-tek mng7 i tui3 ta2-loh8 thang kau3 toa7 mng5, chong2-si7 i e5 chhui3 u7 toa7 liap8 tau7-a2 ti7-teh boe7 in3. I chiu7 ka7 i io5-thau5. Pi2-tek soa3 hau2. 
  I chiu7 chhi3-khoaN3 beh chhe7 lou7 tit8-tit8 tui3 hoe-hng5 ke3-khi3, chong2-si7 i na2 ku2 na2 loan7. Koh chit8 tiap8-a2 ku2 i kau3 ti7 chit8 e5 tham5-a2, si7 Bou2 Sian-siN teh iuN2 chui2 e5 sou2-chai7. Chit8 chiah peh8 niau teh khoaN3 koa2 kim-hi5, che7 kau3 tiaN7-tiaN7-tiaN7, chi2-u7 u7 si5 I e5 be2 io5 cheh, hian2-beng5 i si7 oah8 e5. Pi2-tek siuN7 khah ho2 i tioh8 chau2 m7-thang kap i kong2, in-ui7 i bat tui3 i e5 ke3-pak hiaN-ti7 thiaN-kiN3 niau e5 tai7-chi3. 
  I koh to3-tng2 ng3 hit keng chhu3-a2, chong2-si7 hut-jian5-kan i thiaN-kiN3 ti5-thau5 siaN chin7 kun7 ti7 i, siak8-siak8-siak8. Pi2-tek koaN2-kin2 chau2 ti7 chhiu7-a2 kha. Chong2-si7 tiap8-a2-ku2 chhin-chhiuN7 bo5 tai7-chi3, i chiu7 chhut-lai5 peh-chiuN7 ti7 thou5-chhia thau khoaN3 ke3-khi3. Tai7-seng i khoaN3-kiN3 Bou2 Sian-siN teh kut8 chhang. I e5 ka-chiah ng3 Pi2-tek, au7-lai5 khoaN3-kiN3 ti7 hit peng5 si7 toa7 mng5. 
  Pi2-tek khin-khin-a2 loh8 chhia, chiau3 I sou2 oe7 e5 kin2 chau2 tit8-tit8 tui3 ke2-chi2 chhiu7-a2 au7-bin7 khi3. 
  Bou2 Sian-siN khoaN3-kiN3 i ti7 hoe-hng5 kak, chong2-si7 Pi2-tek bo5 iau3-kin2. I nng3 tui3 mng5-e7 ke3-khi3, iah8 lou7-be2 peng5-an chhut hoe-hng5 jip8 ti7 chhiu7-na5. 
  Bou2 Sian-siN tiau3 Pi2-tek e5 soe3 nia2 saN kap oe5 choe3 ke2-lang5 lai5 kiaN chiau2-a2. Pi2-tek long2 bo5 theng5 kha, a2-si7 khoaN3 au7-bin7, kau3 i kau3 in tau ti7 toa7 chang5 e5 sam-chhiu7. 
  I chin7 sian7 sou2-i2 i phiah8 loh8-khi3 ti7 thou3-khang e5 thou5-kha, ti7 chin7 ho2 koh nng2 e5 soa-teng2, bak8-chiu khoeh-khi3. I e5 bu2 bo5 eng5 teh chu2-chiah8. I teh siuN7 m7 chai Pi2-tek e5 saN chaiN2-iuN7. Si7 ti7 nng7 le2-pai3 ku2 e5 tiong-kan Pi2-tek u7 sit-loh8 te7 ji7 nia2 e5 saN kap oe5. 
  Chin7 kho2-sioh chit e5-hng Pi2-tek bo5 sim2-mih8 peng5-an. 
  I e5 lau7-bu2 hou7 i khi3 khun3, iah8 hou7 I chiah8 chit8 thiap ioh8. 
  Chong2-si7 Put8-si, Mou5-si, kap Mi5-be2 ti7 e5-hng tng3 thang chiah8 mi7-pau, gu5-leng kap hou2-m7. 
  Mng7: Pi2-tek m7 thiaN lau7-bu2 e5 ka3-si7 u7 tu2-tioh8 sim2-mih8 kan-khou2 ? 
  (1) Hiam2 hou7 lang5 liah8-khi3. 
  (2) Sit-loh8 i e5 saN kap oe5. 
  (3) Ti3-kau3 phoa3-piN7. 
  (4) Bo5 thang chiah8 e5-hng e5 ho2 tng3. 
  Seng3-keng kong2, “Tioh8 thiaN lau7-pe7 e5 ka3-si7, m7-thang khi3-sak lau7-bu2 e5 chi2-kau3.” Chin-gian5 1 chiuN 8 chat. 
  Chit8 Te3 Hun5 
  Ti7 he7-thiN chit8 cha2-khi2 chin7 joah8, u7 chit8 te3 soe3 te3 hun5 tui3 hai2-nih8 khi2-lai5, iah8 khin-khin-a2 phu5, hoaN-hoaN hi2-hi2, keng-ke3 ti7 chheng e5 thiN. 
  Li7-khui ti7 chit8 e5 in-ui7 khong3-han7, ti3-kau3 chhiah-chhiah ta-ta pha-hng e5 toe7 chin7 hng7, chit te3 soe3 te3 hun5 oe7 khoaN3-kiN3 chiah-e5 kho2-lin5 e5 lang5 ti7 toe7-nih8 teh choe3 kang kan-khou2, ti7 chiah-e5 chin7 joah8 e5 chhan5, hit si5 i ka-ki7 phu5 ti7 cha2-khi2 si5 bi5-bi5 e5 hong, chia, hia, bo5 khoaN3-kiN3 poaN3 hang7. 
  I chiu7 siuN7, “Aih8 ! goa2 m7 chai oe7 pang-chan7 chiah-e5 e7-toe2 kho2-lin5 e5 lang5 ; hou7 in choe3 kang khah khoai3, a2-si7 hou7 iau e5 lang5 thang chiah8, chhui3-ta e5 lang5 thang lim boe7 ?”
  Tui3 chit si5 chit8 te3 hun5 na2 ku2 na2 khah toa7, hou7 i e5 sim koh khah toa7 ng3-bang7 oe7 tam7-poh8-a2 pang-chan7 toe7-nih8 e5 lang5. 
  Ti7 toe7-nih8 na2 ku2 na2 joah8 ; chit e5 jit8 sio kau3 chin7 hiong5, sou2-i2 lang5 tui3 hit e5 jit8-soaN3 e5 sio kau3 hun7-khi3 ; tu2-tu2 chhin-chhiuN7 beh joah8 si2, chong2-si7 in kou-put-chiong tioh8 choe3 kang, in-ui7 in chin7 song3-hiong. U7 si5 in khia7 teh kiah8-thau5 khoaN3 hun5, chhin-chhiuN7 teh kiu5 kong2, “Aih8 ah ! li2 oe7 pang-chan7 gun2 boe7.” 
  Hun5 in3 kong2, “Beh ouh ; goa2 beh pang-chan7 lin2.” I chiu7 khin-khin-a2 loh8-lai5 khah kun7 ti7 toe7-nih8. 
  I teh loh8 e5 si5 hut-jian5-kan ki3 tit chit8 hang7 tai7-chi3, chiu7-si7 i ti7 soe3-soe3 e5 si5, u7 thiaN-kiN3 kong2 hun5 na7 siuN kun7 ti7 toe7-nih8 oe7 si2. I ki3 tit chit e5 e5 si5, chiu7 m7 kaN2 khah loh8-lai5, tng2-khi3, ti7 bi5-bi5 e5 hong, siuN7 koh siuN7. 
  Kau3 lou7-be2 i chiu7 khia7 teh chin7 tiaN7, ho2 taN2 kiau-kiah8 kong2, “Lin2 toe7-nih8 e5 lang5 ah ! bo5 lun7 tu2-tioh8 chaiN2-iuN7 goa2 beh pang-chan7 lin2.” 
  Chit e5 su-siuN2 hou7 i hut-jian5-kan hui-siong5 toa7 koh u7 lat8. I m7 bat siuN7 tioh8 oe7 chiah toa7. 
  Chhin-chhiuN7 chit8 e5 u7 koan5 oe7 kang3 hok-khi3 e5 thiN-sai3 khia7 ti7 toe7-chiuN7, kiah8-thau5, thi2-khui i e5 sit8 keng-ke3 chhan5-nih8 kap chhiu7-na5. 
  I si7 chin7 toa7, chin7 ui-hong, sou2-i2 lang5 kap oah8-mih8 khoaN3-kiN3 i, keng3 koh ui3. Chiah-e5 chhiu7 kap chhau2-a2 phak ti7 i e5 bin7-cheng5 ; chong2-si7 long2-chong2 e5 oah8-mih8 chai i si7 ho2 e5 i3-su3. 
  Hun5 chiu7 koh kong2, “Si7 ah, goa2 beh pang-chan7 lin2 ; lin2 tioh8 chiap-lap8 goa2 ; goa2 beh eng7 goa2 e5 siN3-mia7 hou7 lin2.” 
  I kong2 chit ku3 oe7 e5 si5, u7 chin7 kng chio3 chhut-lai5, lui5 e5 siaN moa2 thiN khu7-khu7 hau2, hun5 moa2-moa2 e5 thiaN3 kong2 boe7 chhut ; i loh8-khi3 kau3 ti7 toe7-nih8, pang3-sak i e5 siN3-mia7 chiah choe3 chit8 chun7 hok-khi3 kiu3-mia7 e5 hou7. 
  Hit chun7 hou7, si7 hun5 toa7 e5 sou2 choe3, chiu7-si7 i u7 si2, chong2-si7 si7 choe3 i e5 eng5-kng. Keng-ke3 long2-chong2 e5 thou2-toe7 hou7 sou2 u7 loh8 kau3 e5 sou2-chai7 u7 chit8 e5 ho2 khoaN3 e5 kheng7 chhut-hian7 iah8 long2-chong2 thiN-nih8 e5 kng-soaN3 u7 hian2-chhut i e5 sek ; chiu7-si7 lou7-be2 chit8 hang7 e5 thiaN3 i sou2 hian3 e5. 
  Bo5 joa7 ku2 chiu7 bo5 khi3, chong2-si7 tui3 hit-tiap8 liau2-au7 chiah-e5 u7 hou7 hun5 kiu3 e5 lang5 kap oah8-mih8 ki3-tit i e5 un-tian2 ti7 in e5 sim kau3 ku2-ku2. 
  (1)Mng7. Hun5 siuN7 beh li7-ek lang5 chiu7 chaiN2-iuN7 ? Chiu7 ka-ki7 na2 piN3 na2 toa7. 
  (2)Hun5 chaiN2-iuN7 chiah oe7 li7-ek lang5 ? Kam-goan7 khek-ki2. 
  (3) Hun5 ka-ki7 tit-tioh8 sim2-mih8 ? Hou7 i kiu3 e5 lang5 kap oah8-mih8, ku2-ku2 ki3-tit i e5 un-tian2. 
  Seng3-keng kong2, “M7-thang toaN-toaN kou3 ka-ki7 e5 tai7-chi3, ia7 tioh8 kou3 pat8 lang5 e5 tai7-chi3. ” Hui-lip8-pi2 2 chiuN 4 chat. 
  Koh kong2, “U7 chit8 ku3 oe7 thang sin3 thang o-lo2, chiu7-si7 Ki-tok Ia5-sou lim5-kau3 se3-kan kiu3 u7 choe7 e5 lang5.” The5-mou5-thai3 chian5 1 chiuN 15 chat. 
  Soe3 Chiah Ang5 Koe Bu2 
  Chit8 chiah soe3 chiah-e5 ang5 koe bu2 kap I e5 koe-a2 ti7 chhan5-nih8, I chhe7 tioh8 chit8 liap8 sio2 beh8. 
  Chiu7 mng7 kong2, “Chi7-chui7 beh chai chit liap8 sio2 beh8? ” 
  Go5 chiu7 kong2, “Goa2 m7.” 
  Ah iah8 kong2, “Goa2 m7.” 
  Chit chiah soe3 chiah ang5 koe bu2 kong2, “Goa2 chiu7 beh, ” iah8 I khi3 chai chit liap8 sio2 beh8. 
  Chit chang5 beh8 sek8 e5 si5,I mng7 kong2, “Chi7-chui7 beh theh8 chiah-e5 beh8 kau3 bo7-nih8?” 
  Go5 chiu7 kong2, “Goa2 m7.” 
  Ah iah8 kong2, “Goa2 m7.” 
  Chit chiah ang5 koe bu2 kong2, “Goa2 chiu7 beh,” iah8 I theh8 chiah-e5 beh8 khi3 ti7 bo7-nih8. 
  Au7-lai5 theh8 mi7-hun2 to3-lai5 I mng7 kong2, “Chi7-chui7 beh eng7 chit e5 mi7-hun2, choe3 mi7-pau? ” 
  Go5 chiu7 kong2, “Goa2 m7.” 
  Ah iah8 kong2, “Goa2 m7.” 
  Chit chiah soe3 chiah-e5 ang5 koe bu2 kong2, “Goa2 chiu7 beh. ” 
  Mi7-pau sio ho2 e5 si5, I mng7 kong2, “Chi7-chui7 beh chiah8 chit e5 mi7-pau? ” 
  Go5 chiu7 kong2, “Goa2 beh.” 
  Ah iah8 kong2, “Goa2 beh.” 
  Chit chiah soe3 chiah ang5 koe-bu2 kong2 “Bo5, lin2 bo5 thang chiah8. Goa2 beh ka-ki7 chiah8, Tok8, tok8 !” I chiu7 kio3 i e5 koe-a2 lai5 pang-chan7 i chiah8. 
  (1)Mng7. Ang5 Koe-bu2 chaiN2-iuN7 thang tit-tioh8 mi7-pau ? U7 cheng3 beh8, bo7 choe3 mi7-hun2, ia7 sio mi7-pau.
  (2)Go5 kap ah chaiN2-iuN7 bo5 thang chiah8 mi7-pau ? In-ui7 pin5-toaN7 m7-ai3 choe3 kang. 
  Seng3-keng kong2, “Na7 u7 lang5 m7 kheng2 choe3 kang chiu7 m7-thang chiah8 png7.” 
</CL>
<HL>

細隻兔e5故事 
(欠p1~2) 
chhe7 to3 ； 總是伊e5憂悶e5聲 hou7幾若隻粟鳥仔iu2聽見。In 飛來chin7致意求伊家己出力leng3開。 
某先生提一個塗篩來，ai3 tui3 彼得e5頂面來翕落去。總是彼得tu2-tu2 ti7 hit時leng3開伊e5衫粘ti7網nih8。伊就走到toe2 ke-si e5厝仔，跳入一個沃花桶。設使若無水ti7內面，就真好勢bih。 
某先生想彼得的確bih ti7厝仔內e5某所在，kiam2-chhai2 是ti7花khaN下底。伊就細膩一個一個掀起來，看。 
Koh一tiap8仔久彼得扑kha-chhiuN3，某先生就緊趕jip伊，亦beh用伊e5腳來踏伊。伊就跳tui3窗仔出去，chhia倒三khaN花。 
這個窗仔是siuN細，所以某先生be7得過，亦伊走sian7 m7-ai3 jip，就倒去做伊e5工。 
彼得坐teh歇睏，伊haN7-haN7 喘，koh驚到gi7-gi7-chun3，攏無想著tui3 ta2-loh8一條路倒去。Koh伊是真tam5，因為伊有入去hit個沃花桶。 
Koh一tiap8仔久，伊就行來，行去，慢慢tong7，勻仔行四界看。 
伊chhe7著一個門ti7壁nih8，總是鎖teh，亦無空thang hou7一隻肥e5細隻兔仔soeh tui3下底入去。 
一隻老老鼠仔走入走出，過這個石戶碇，咬豆仔到樹林in 兜。彼得問伊tui3 ta2-loh8 thang到大門，總是伊e5嘴有大粒豆仔ti7-teh boe7應。伊就ka7 伊搖頭。彼得煞哮。 
伊就試看beh chhe7路直直tui3花園過去，總是伊那久那亂。Koh一tiap8仔久伊到ti7一個潭仔，是某--先生teh舀水e5所在。一隻白貓teh看寡金魚，坐到tiaN7-tiaN7-tiaN7，只有有時伊e5尾搖cheh，顯明伊是活e5。彼得想較好伊著走m7-thang kap伊講，因為伊bat tui3 伊e5過腹兄弟聽見貓e5代誌。 
伊koh倒轉向hit間厝仔，總是忽然間伊聽見鋤頭聲chin7近ti7伊，siak8-siak8-siak8。彼得趕緊走ti7樹仔腳。總是tiap8仔久親像無代誌，伊就出來peh上ti7塗車偷看過去。代先伊看見某先生teh掘蔥。伊e5 ka-chiah向彼得，後來看見ti7 hit爿是大門。 
彼得輕輕仔落車，照伊所會e5緊走直直tui3果子樹仔後面去。 
某先生看見伊ti7花園角，總是彼得無要緊。伊nng3 tui3門下過去，亦路尾平安出花園入ti7樹林。 
某先生吊彼得e5細領衫kap鞋做假人來驚鳥仔。彼得攏無停腳，抑是看後面，到伊到in兜ti7大欉e5衫樹。 
伊chin7 sian7所以伊phiah8落去ti7兔空e5塗腳，ti7 chin7好koh軟e5沙頂，目珠瞌去。伊e5母無閒teh煮食。伊teh想m7知彼得e5衫怎樣。是ti7兩禮拜久e5中間彼得有失落第2領e5衫kap鞋。 
真可惜這e5昏彼得無甚物平安。 
伊e5老母hou7伊去睏，亦hou7伊食一帖藥。 
總是Put8-si，Mou5-si，kap Mi5-be2 ti7 e5昏頓thang食麵包、牛奶kap hou2-m7。 
問：彼得m7聽老母e5教示有tu2著甚物艱苦？ 
(1)險hou7人掠去。 
(2)失落伊e5衫kap鞋。 
(3)致到破病。 
(4)無thang食e5昏 e5好頓。 
聖經講，「著聽老父e5教示，m7-thang 棄sak老母e5指教。」箴言1 章8 節。 
一塊雲 
Ti7 夏天一早起chin7熱，有一塊細塊雲tui3海nih8起來，亦輕輕仔浮，歡歡喜喜，經過ti7清e5天。 
離開ti7一個因為曠亢，致到赤赤礁礁拋荒e5地chin7遠，這塊細塊雲會看見chiah-e5可憐e5人ti7地nih8 teh做工艱苦，ti7 chiah-e5 chin7熱e5田，hit時伊家己浮ti7早起時微微e5風，chia、hia，無看見半項。 
伊就想，「Aih8！我m7知會幫贊chiah-e5下底可憐e5人；hou7 in 做工較快，抑是hou7枵e5人thang食，嘴礁e5人thang lim boe7？」 
Tui3這時一塊雲那久那較大，hou7伊e5心koh較大向望會淡薄仔幫贊地nih8 e5人。 
Ti7地nih8 那久那熱；這個日燒到chin7雄，所以人tui3 hit個日線e5燒到暈去，tu2-tu2親像beh熱死，總是in姑不chiong著做工，因為in chin7散hiong。有時in企teh kiah8頭看雲，親像teh求講，「Aih8 ah！你會幫贊阮boe7。」 
雲應講，「Beh ouh；我beh 幫贊lin2。」伊就輕輕仔落來較近ti7地nih8。 
伊teh落e5時忽然間記得一項代誌，就是伊ti7細細e5時，有聽見講雲若siuN近ti7地nih8會死。伊記得這個e5時，就m7敢較落來，轉去，ti7微微e5風，想koh想。 
到路尾伊就企teh chin7 tiaN7，好膽kiau-kiah8講，「Lin2地nih8 e5人ah！無論tu2著怎樣我beh幫贊lin2。」 
這個思想hou7伊忽然間非常大koh有力。伊m7 bat想著會chiah大。 
親像一個有權會降福氣e5天使企ti7地上，kiah8頭、thi2開伊e5翼經過田nih8 kap樹林。 
伊是chin7大，chin7威風，所以人kap活物看見伊，敬koh畏。Chiah-e5樹kap草仔仆ti7伊e5面前；總是攏總e5活物知伊是好e5意思。 
雲就koh講，「是ah，我beh幫贊lin2；lin2著接納我，我beh用我e5性命hou7 lin2。」 
伊講這句話e5時，有chin7光照出來，雷e5聲滿天khu7-khu7哮，雲滿滿e5痛講be7出；伊落去到ti7地nih8，放sak伊e5性命才做一陣福氣救命e5雨。 
Hit陣雨，是雲toa7 e5所做，就是伊有死，總是是做伊e5榮光。經過攏總e5土地hou7所有落到e5所在有一個好看e5虹出現亦攏總天nih8 e5光線有顯出伊e5色；就是路尾一項e5疼伊所獻e5。 
無偌久就無去，總是tui3 hit-tiap8了後chiah-e5有hou7雲救e5人kap活物記得伊e5恩典ti7 in e5心到久久。 
(1)問。雲想beh利益人就怎樣？就家己那變那大。 
(2)雲怎樣才會利益人？甘願克己。 
(3)雲家己得著甚物？Hou7伊救e5人kap活物，久久記得伊e5恩典。 
聖經講，「M7 thang單單顧家己e5代誌，亦著顧別人e5代誌。」腓利比2章4節。 
Koh講，「有一句話thang信thang o-lo2，就是基督耶穌臨到世間救有罪e5人。」提摩太前1章15節。 
細隻紅雞母 
一隻細隻e5紅雞母kap伊e5雞仔ti7田nih8，伊chhoe7著一粒小麥。 
就問講，「是誰beh栽這粒小麥？」 
鵝就講，「我m7。」 
鴨亦講，「我m7。」 
這隻細隻紅雞母講，「我就beh，」亦伊去栽這粒小麥。 
這欉麥熟e5時，伊問講，「是誰beh 提chiah-e5麥到磨nih8？」 
鵝就講，「我m7。」 
鴨亦講，「我m7。」 
這隻紅雞母講，「我就beh。」亦伊提chiah-e5麥去ti7磨nih8。 
後來提麵粉倒來伊問講，「是誰beh 用這個麵粉，做麵包？」 
鵝就講，「我m7。」 
鴨亦講，「我m7。」 
這隻細隻e5紅雞母講，「我就beh。」 
麵包燒好e5時，伊問講，「是誰beh食這個麵包？」 
鵝就講，「我beh。」 
鴨亦講，「我beh。」 
這隻細隻紅雞母講「無，lin2無thang食。我beh家己食，Tok8，tok8！」伊就叫伊e5雞仔來幫贊伊食。 
(1)問。紅雞母怎樣thang 得著麵包？有種麥，磨做麵粉，也燒麵包。 
(2)鵝kap鴨怎樣無thang食麵包？因為貧憚m7-ai3做工。 
聖經講，「若有人m7肯做工就m7 thang食飯。」 
</HL>