<CL>
  Choe3-au7, Cheng3-ki5 iau2-si7 peh--khi2-lih, ka7 lang5 long2 kio3 chhenn2 liau2-au7, beh ui3 lau5-teng2 loh8--lai5 e5 si5, ou-ian it-tit8 chheng3 tui3 i phinn7-khang jip8--khi3, hai7 i bak8-sai2 it-tit8 lau5, kiann5 kau3 sann lau5 e5 si5 i2-keng kiann5 be7 loh8--khi3-a, kam2-kak ka-ti7 to7 beh si2 ti7 chia--a. M7-koh Cheng3-ki5 iau2-si7 kho3 i3-chi3-lek8 keng kau3 lau5-kha, hoe2 ma7 hou7 koann2--lai5 e5 siau-hong5-tui7 phah hoa--a. 
  Hit-pai2 liau2-au7, in si3 e5 kam2-cheng5 koh khah ho2--a, Cheng3-ki5 tiann7-tiann7 kong2 in si7 “senn-si2 chi kau”, ki5-thann lang5 long2 jin7-ui5 an2-ne kong2 ke-bo2-phoe5 e7 lak kui thou5-kha, m7-koh Cheng3-ki5 soah kam2-kak chin un-loan2, in-ui7 i ti7 hiah kin2-kip e5 si5-chun7, khoann3-tioh8 Cheng Chun3 e5 leng2-cheng7 kap Sio2-ng5 e5 sian7-liong5, chit chiong2 peng5-iu2 chin han2-tit u7. 
  Cheng3-ki5 choan2-hak8 e5 si5 si7 ko-ji7, lai5 Tai5-pak thak8-chheh tu2-ho2 si7 beh seng ko-sann, ma7-si7 beh lian5-kho2 e5 cheng5 chit8 tang. Chit tang, Cheng3-ki5 pian3 kah ke chin bat tai7-chi3, tak8 kang long2 thak8 kah chin oann3 chiah khun3, ma7 tiann7-tiann7 theh8-tioh8 in pan e5 te7 it mia5. I chin-chiann3 beh phah-piann3 kho2 tai7-hak8. 
  Chit-chun7, Cheng3-ki5 soah ma7 khai-si2 teh koan-sim cheng3-ti7--a. I khai-si2 tui3 chit-ma2 e5 cheng3-hu2 put-boan2, jin7-ui5 in koh hu2-pai7 koh ou-se. I ma7 bo5 jin7-ui5 hoan2-tui3-phai3--e5 u7 joa7 ho2, in m7-bat beh ka7 in e5 chu2-tiunn kong2 chheng-chho2. Cheng3-ki5 pheng5-lun7 e5 chu-sin3 tai7-pou7-hun7 si7 ui3 tian7-si7 kap po3-choa2 khoann3--lai5-e5. I ma7 tiann7-tiann7 kap Cheng Chun3 in tho2-lun7, liau2-au7, Cheng Chun3 long2 kam2-kak: “Cheng3-ki5 siunn kek8-toan--a.” 
  To7 ti7 lian5-kho2 cheng5 nng7 ko3-goeh8, tui3-hoann7 Tiong-kok e5 hak8-seng khai-si2 chip8-hoe7, beh iau-kiu5 bin5-chu2. Tiong-kok e5 hak8-seng ti7 Thian-an-mng5 kong2-tiunn5 ju2 chip8 ju2 che7, Cheng3-ki5 ma7 kam2-kak ka-ti7 seng-khu lai7-te2 u7 chit8 chiong2 khi3 kiong7 beh chheng3--khi2-lai5, i chiok chu3-i3 chit kiann7 tai7-chi3 e5 hoat-tian2, tiann7-tiann7 an2-ne chheh soah thak8 bo5 siann2 e7 loh8. 
  Tiong-kok hak8-seng phoe-phoann3『官倒』, iau-kiu5 sit8-heng5 chin-chiann3 e5 sia7-hoe7 chu2-gi7, in na2 chhiunn3-koa na2 lau5 bak8-sai2, hou7-siong mouh cho3-hoe2, kui phian3 ang5-ki3-ki3 e5 ki5-a2, ka7 Thian-an-mng5 kong2-tiunn5 chiam3 kah bat8-chiu3-chiu3, na2-chhiunn7 si7......kek-beng7, tioh8! Si7 kek-beng7, hiah-e5 hak8-seng beh iong7 in e5 senn3-mia7 kap jiat8-cheng5, in2-tong7 kek-beng7 e5 hong-tiau. 
  Tai5-oan5 e5 tian7-si7-tai5 it-tit8 teh po3-to7 chit hang7 tai7-chi3, Cheng3-ki5 e5 sim-cheng5 ma7 kui kang toe3 tian7-si7 sin-bun5 teh khi2-khi2 loh8-loh8. Chiann5 put-heng7, Tiong-kok hak8-seng e5 jiat8-cheng5, soah hou7 chian3-chhia e5 lian2-a2 kauh--koe3-khi3, 6 goeh8 chhe 4, Tiong-hoa5 Jin5-bin5 Kiong7-ho5-kok cheng3-hu2 phai3 kun-tui7 tin3-ap, lang5 ka7 kio3 cho3『六四天安門事件』. 
  Cheng3-ki5 pang--khi3-a. I bo5 siong-sin3 keng3-jian5 u7 cheng3-hu2 e7 iong7 ki-koan-chheng3 sau3-sia7 ka-ti7 e5 hak8-seng. 6 goeh8 chhe 4 hit kang, i hau2 kui kang. Liau2-au7, Cheng3-ki5 hit kui2 kang long2 gong7-sin5 gong7-sin5, thau5-khak lai7 chin loan7, Cheng Chun3 in long2 chiann5 hoan5-lo2 i e7 cho3 chhut siann2-mih gong7 tai7-chi3 chhut--lai5, it-tit8 teh ka7 an-ui3. Li7 lian5-kho2 chhun chit8 ko3-goeh8, Cheng3-ki5 soah siann2-mih chheh to thak8 be7 loh8 sim. 
  Chit-chun7, i hiong5-hiong5 siunn7-tioh8 chin che7 tai7-chi3: Si7 an2-choann2 e7 an2-ne? Lan2 e5 cheng3-hu2 m7-si7 tiann7-tiann7 kong2 beh『反攻大陸, 解救同胞』? Si7 an2-choann2 chit-e5 cheng3-hu2 chiah hu2-pai7 koh chiah bu5-leng5? Si7 an2-choann2 kok-ka u7 chu-keh pak-toat8 jin5-bin5 e5 senn3-mia7? Kok-ka si7 ui7-tioh8 thai5-lang5 lai5 chun5-chai7--e5? Thak8-chheh beh chhong3 siann2? Si7 ui7-tioh8 beh eng5-hoa5 hu3-kui3? Si7 ui7-tioh8 e7-tang3 chiam3 koan5-ui7 lai5 chau-that ke7-chan3 e5 lo5-tong7-chia2? Cheng3-ki5 thau5-khak lai7 put-toan7 teh siunn7, ma7 it-tit8 ka7 chiah-e5 siunn7-hoat sia2--loh8-lai5. 
  Boe2--a2, Cheng3-ki5 in pe7-bo2 chai-iann2 i u7 tam7-poh8-a2 koai3-koai3, siunn7 beh kio3 i tng2 chhu3 toa3, m7-koh Cheng3-ki5 ka7 ki7-choat. Chit chun7 e5 Cheng3-ki5 sim-koann lai7 chin kek8-tong7, siann2-mih lang5 e5 oe7 ma7 thiann be7 jip8--khi3. Choe3-au7, i cho3 chit8 e5 koat-teng7. Cheng3-ki5 ka7 kau3-kho-su pak8 cho3 chit8 khun5, theh8 khi3 ke-a2-lou7 be7 hou7 siu phainn2-tang5 ku7-sia7--e5, i soan2 chit8 e5 thau3-cha2 li7-khui, bo5 kap Cheng Chun3 in sio-si5, i koat-teng7 beh iong7 ka-ti7 e5 khui3-lat8 kai2-pian3 sia7-hoe7. 7--goeh8, siam5-a2 khai-si2 teh kio3. 
  (TGB Thong-sin3 te7 55 ki5, 2004 ni5 4 goeh8) 
</CL>
<HL>

最後，正旗iau2是peh--起-lih，ka7人long2叫醒了後，beh ui3樓頂落--來e5時，烏煙一直chheng3 tui3 i鼻孔入--去，害i目屎一直流，行到3樓e5時已經行be7落--去-a，感覺ka-ti7 to7 beh死ti7 chia--a。 M7-koh正旗iau2是靠意志力keng到樓腳，火ma7 hou7趕--來e5消防隊phah hoa--a。 
Hit-pai2了後，in 4 e5感情koh khah好--a，正旗tiann7-tiann7講in是「生死之交」，其他人long2認為an2-ne講雞母皮e7 lak kui塗腳，m7-koh正旗soah感覺真溫暖，因為i ti7 hiah緊急e5時chun7，看tioh8鍾俊e5冷靜kap小黃e5善良，chit種朋友真罕得有。 
正旗轉學e5時是高二，來台北讀冊tu2好是beh升高三，ma7是beh聯考e5前1冬。 Chit冬，正旗變kah ke真bat tai7-chi3，tak8工long2讀kah真晚chiah睏，ma7 tiann7-tiann7 theh8-tioh8 in班e5第1名。 I真正beh phah拚考大學。 
Chit-chun7，正旗soah ma7開始teh關心政治--a。 I開始對chit-ma2 e5政府不滿，認為in koh腐敗koh ou-se。 I ma7無認為反對派--e5有joa7好，in m7-bat beh ka7 in e5主張講清楚。 正旗評論e5資訊大部份是ui3電視kap報紙看--來-e5。 I ma7 tiann7-tiann7 kap鍾俊 in討論，了後，鍾俊long2感覺：「正旗siunn 極端--a。」 
To7 ti7聯考前2個月，對岸中國e5學生開始集會，beh要求民主。 中國e5學生ti7天安門廣場愈集愈che7，正旗ma7感覺ka-ti7身軀內底有1種氣kiong7 beh chheng3--起-來，i chiok注意chit件tai7-chi3 e5發展，tiann7-tiann7 an2-ne冊soah讀無siann2 e7落。 
中國學生批判『官倒』，要求實行真正e5社會主義，in na2唱歌na2流目屎，互相mouh cho3-hoe2，kui遍紅ki3-ki3 e5旗a2，ka7天安門廣場佔kah密chiu3-chiu3，na2像是…革命，tioh8！ 是革命，hiah-e5學生beh用in e5性命kap熱情，引動革命e5風潮。 
台灣e5電視台一直teh報導chit項tai7-chi3，正旗e5心情ma7 kui工toe3電視新聞teh起起落落。 Chiann5不幸，中國學生e5熱情，soah hou7戰車e5 lian2-a2 kauh--過-去，6月初4，中華人民共和國政府派軍隊鎮壓，人ka7叫做『六四天安門事件』。 
正旗崩--去-a。 I無相信竟然有政府e7用機關槍掃射ka-ti7 e5學生。 6月初4 hit工，i hau2 kui工。 了後，正旗hit kui2工long2 gong7神gong7神，頭殼內真亂，鍾俊in long2 chiann5煩惱i e7做出siann2-mih gong7 tai7-chi3出--來，一直teh ka7安慰。 離聯考chhun 1個月，正旗soah siann2-mih冊to讀be7落心。 
Chit-chun7，i hiong5-hiong5想tioh8真che7 tai7-chi3： 是an2-choann2 e7 an2-ne？ Lan2 e5政府m7是tiann7-tiann7講beh『反攻大陸，解救同胞』？ 是an2-choann2 chit-e5政府chiah腐敗koh chiah無能？ 是an2-choann2國家有資格剝奪人民e5性命？ 國家是為tioh8 thai5人來存在--e5？ 讀冊beh chhong3 siann2？ 是為tioh8 beh榮華富貴？ 是為tioh8 e7-tang3佔koan5位來蹧躂低層e5勞動者？ 正旗頭殼內不斷teh想，ma7一直ka7 chiah-e5想法寫--落-來。 
尾--a2，正旗in pe7母知iann2 i有tam7-poh8-a2怪怪，想beh叫i tng2厝toa3，m7-koh正旗ka7拒絕。 Chit-chun7 e5正旗心肝內真激動，siann2-mih人e5話ma7聽be7入--去。 最後，i做1 e5決定。 正旗ka7教科書縛做1綑，theh8去街a2路賣hou7收phainn2銅舊錫--e5，i選1 e5透早離開，無kap鍾俊in sio辭，i決定beh用ka-ti7 e5 khui3力改變社會。 7--月，蟬a2開始teh叫。 
(TGB通訊第55期，2004年4月) 
</HL>