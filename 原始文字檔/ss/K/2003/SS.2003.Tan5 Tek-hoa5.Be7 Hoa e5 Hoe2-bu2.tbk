<CL>
  “Na7 bo5 keng-koe3 su-siong2 khe2-beng5, Tai5-oan5 kang-lang5 bo5 kho2-leng5 hoan-sin!” Ti7 Toa7-tiu7-tiaN5 teng5-a2-kha, Kian3-kiong5 hiaN tu2 kiN3-bin7 tioh8 an2-ne ka7 goan2 kiong5-tiau7. Thau5-cheng5 bo5 joa7 hng7 hia, chiaN5-pah e5 lo5-tong7-chia2 kap un7-tong7 kang-chok-chia2 teh poaN heng5-tong7-kiok8, kin-a2-jit8 in chiuN7 ke-thau5, beh khong3-gi7 chu-pun2-ka kap cheng3-hu2 cho3-hoe2 pak-siah kang-lang5. 
  Ti7 lou7-piN khoaN3 1-e7-a2, goan2 tioh8 li7-khui hia, Kian3-kiong5 hiaN chio goan2 kau3 hu3-kin7 1-e5 peng5-iu2 hia chiah8-te5 khai-kang2; goan2 kin-a2-jit8 kap i sio-iok, beh thiaN i e5 kou3-su7. 
  Ti7 chhau2-te7 sou2-chai7 phaiN2 than3-chiah8, ko-chit chhim2 chhut-giap8, Kian3-kiong5 hiaN tioh8 li7-khui Ka-gi7, lai5 Tai5-pak Tiong-ho5 “Kok-che3-pai5” chiah8 thau5-lou7. Chit8 goeh8-jit8 sin-sui2 chiah 9 pah khou, than3--e5 tu2-tu2-a2 thang koe3-jit8. The3-ngou2 liau2-au7, peng5-iu2 in2 i kau3 Chhiu7-na5-a2 “Lam5-a Sok-ka” e5 ni2-cheng2-chhiuN2, sin-sui2 u7 khah koan5--tam7-poh8-a2, khiam7-tng5 ngeh-tou7, chiah khai-si2 u7 thang khiam7 koa2 chiN5. 
  Ti7 ni2-cheng2-chhiuN2, i kut-lat8 cho3, jin7-chin oh8, koe3 bo5 kui2-tang, goa7-khau2 cho3 kang7-tou5 e5 peng5-iu2 chhiaN3 i khi3 ka7 hoaN7 kang-tiuN5, sui-bong2 kui-bou5 bo5 “Lam5-a” hiah toa7, m7-ku2 chit-e5 chhiang3-suh tu2-ho2 hou7 i liau2-kai2 an2-choaN2 keng-eng5 koan2-li2. Boe2--a2, i ka-ki7 chhut-lai5 chhong3-giap8, soe3 1-te3 te7, eng7 thih-phiaN2 tah 1-keng kang-tiuN5, tioh8 an2-ne khai-si2 cho3 thau5-ke. 
  Hit-chun7, tong2-goa7 un7-tong7 tng teh khi2-pong7, i tiaN7-tiaN7 khang-khoe3 pang3--leh, chong5 khi3 thiaN tong2-goa7 cheng3-kian3-tiuN5. Hou7 “Kou3-bin7-thang2” chau-that e5 Tai5-oan5-lang5, sim-koaN-te2 e5 ut-chut be7-su ti7 hia chhoe7-tioh8 chhut-lou7. 90 ni5-tai7 chhou-ki5, lian5 tai7-hak8-seng to che7 be7 tiau5--ah, Tai5-pak ke-thau5 tak8-put-si5 long2 chhiang5-chhiang5-kun2, i e7-sai2 kong2 tak8-tiuN5 to kiaN5 kah kau3, kui sim-koaN choan5-si7 Tai5-oan5-lang5 chhut-thau5-thiN e5 ng3-bang7. 
  Tong2-goa7 cheng3-ti7 un7-tong7 thiau-chian3 “Kou3-bin7-thang2--e5”, ka7 Tai5-oan5 e5 sia7-hoe7-lat8 in2-tong7--khi2--lai5, kang-lang5 e5 i3-sek tit-tioh8 khe2-hoat, ma7 m7 kam-goan7 ke3-siok8 hou7 lang5 thun2. Kian3-kiong5 hiaN e5 ki3-ti3 chin chhim-khek: ti7 “Lam5-a” tiaN7-tiaN7 to bo5 me5 bo5 jit8 ka-pan teh the3 thau5-ke than3-chiN5, ni2-liau7 koh chiaN5 tok8, chin che7 tong5-su7 sin-the2 long2 an2-ne hai7-hai7--khi3, na7 be7 kham-tit cho3 sui5 tioh8 e7 hou7 lang5 si5 thau5-lou7. Ka-ki7 chhut-lai5 cho3 liau2-au7, ma7 bo5 khah ho2-khang. E7 ki3-tit khan-chhiu2 seN gin2-a2 cheng5 1 kang, kang7-khoan2 khut ti7 kang-tiuN5 piaN3-si3 cho3; gin2-a2 koh se3-han3 e5 si5, tiaN7 ma7 ku ti7 ki-khi3 piN--a2 sia2 siok-te5, u7-si5-a2 khang-khoe3 teh koaN2, bo5 eng5 tng2 chhu3, 1 ke-hoe2-a2 tioh8 chiN tiam3 kang-tiuN5 au7-piah eng7 kam-chiah-pan tah e5 pang5-keng hioh-khun3. I e5 “kai-kip i3-sek” tauh8-tauh8-a2 teh heng5-seng5. 
  Koh bo5 joa7 ku2, “Lam5-a Sok-ka” e5 tong5-su7 chou kang-hoe7 beh cheng-chhu2 lo5-tong7-koan5, i ma7 tng2 khi3 tau3 sio-thin7, sim-lai7 ki5-thai7 lo5-kang thoan5-kiat e5 lek8-liong7 e7-tang3 kai2-pian3 lo5-tong7-chia2 e5 un7-mia7. Ki5-thaN sou2-chai7 kang-lang5 e5 khong3-cheng-tiuN5, i kang7-khoan2 koan-sim tau3 chhut-lat8. M7-ku2 chham-u2 ku2--lai5, i hoat-hian7 kang-lang5 un7-tong7 chong2--si7 chha 1-khui3, tek8-piat8 si7 na7 tu2-tioh8 soan2-ki2, kang-hoe7 lai7-te2 ui7-tioh8 chi-chhi5 bo5 kang7 lang5 soa3 khi2 phui3-bin7, si7 chin si5-siong5 hoat-seng--e5, “Tai5-oan5 kang-lang5 un7-tong7 e5 se3 na2 e7 peh be7 khi2--lai5?” Chit-e5 bun7-te5 Kian3-kiong5 hiaN it-tit8 khng3 ti7 sim-lai7 teh mng7 ka-ki7. 
  I khai-si2 chhoe7 chheh thak8, ma7 si3-ke3 chhoe7 thak8-chheh-lang5 tho2-lun7 chheng2-kau3, koh it-tit8 hoan2-seng2 ka-ki7 20-30 tang lo5-tong7 seng-oah8 e5 keng-giam7. Koe3-khi3 ti7 kang-tiuN5, kang-lang5 hiaN-ti7 su-te2-ha7 koh khah kan3-kiau7, ti7 chu2-koan2 bin7-thau5-cheng5, u7 kui2-e5 thau5-khak taN e7 koan5--e5? Ui7-tioh8 than3 tam7-poh8-a2 ka-pan-hui3, chiaN5 che7 tong5-su7 kam2 m7-si7 long2 piaN3-si3 phou5 chhiuN2-tiuN2 kap nia2-pan? It-poaN kang-lang5 long2 chin jin7-mia7, koh khah kan-khou2 koh khah bo5 hap8-li2, chhui3-khi2-kin ka7--teh keng--loh8-khi3, bo5, beh to2 tho2 chiah8-png7-chiN5? In kan-taN e7-tang3 pek gin2-a2 piaN3-mia7 thak8-chheh, khoaN3 u7 chai5-tiau7 thak8 khah koan5--teh, thoat-li5 cho3-kang-a2 kai-kip--bo5, kong2 beh kai2-sian7 lo5-tong7 tiau5-kiaN7, beh oah8 kah khah u7 phin2-chit--teh, in siuN7 to m7-kaN2 siuN7, tiam7-tiam7 chiap-siu7 cho3-kang-a2-lang5 e5 mia7. 
  Kiam2 m7-si7 u7 chin che7 un7-tong7 thoan5-the2 teh koan-sim lo5-tong7-chia2 e5 chhu3-keng2? Than2-peh8 kong2, Kian3-kiong5 hiaN jin7-ui7 in tai7-pou7-hun7--e5 long2 ku-ku pih-pih, u7--e5 si7 teh sng3 li7-ek, u7--e5 chhoan3 siuN7 to-si7 Group se3-lek8 e5 “tau3-cheng”, u7--e5 si2-lang5-chheh mouh tiau5-tiau5, koh u7--e5 eng7 ka-ki7 kou3-chit e5 chu2-koan teh jin7-teng7 chit-e5 se3-kai3. 
  Koh chai3 kong2, kang-hoe7 kan3-pou7 chiah khah u7 ki-hoe7 chih-chiap i3-sek kap su-siong2, tai7-to-sou3 lo5-tong7-chia2 kin-pun2 bo5 hoat-tou7 li2-kai2 thiu-siong3 su-kho2, koh khah bian2 kong2 beh liau2-kai2 hiah-e5 thak8-chheh-lang5 kong2 e5 li2-lun7. Tian-to3 si7 soan2-ki2 na7 kau3, soan2-ki2 jiat8-phut-phut. Soan2-ki2 soah, hiah-e5 khau2-ho7 ma7 tak8-pai2 long2 pian3-cho3 pat8-a2-phio3, m7-ku2 lo5-tong7 kun5-chiong3 kiam2 u7 in hoat-tou7? 
  Kian3-kiong5 hiaN kong2 ka-ki7 sng3 ho2-un7, cho3 thau5-ke si5-kan khah chu7-iu5, than3 u7-kau3 chiah8 tioh8 ho2, khan-chhiu2 koh jin7-tong5--i, chiah u7 chai5-tiau7 khai chin che7 si5-kan ka7 chheh tauh8-tauh8-a2 thak8 kah bat, koh put-si5 tng2 “Lam5-a” chhoa7 kang-hoe7 hiaN-ti7 tho2-lun7, ka7 in kou2-bu2. 
 Kong2 kau3 lou7-boe2, Kian3-kiong5 hiaN iau2 si7 it-tit8 kiong5-tiau7 Tai5-oan5 kang-lang5 su-iau3 su-siong2 khe2-beng5, lan2 long2 tioh8 ke3-siok8 ui7 bi7-lai5 e5 sin sia7-hoe7 phah-piaN3, be7-tang3 hong3-khi3! 
  (Tai5-oan5-ji7 chap8-chi3 te7 15 ki5, 2003 ni5 3 geh8) 
</CL>
<HL>

「若無經過思想啟明，台灣工人無可能翻身！」Ti7 大稻埕亭仔腳，建強兄tu2 見面就an2-ne ka7 阮強調。頭前無偌遠hia，成百e5 勞動者kap 運動工作者teh 搬行動劇，今仔日in 上街頭，beh 抗議資本家kap 政府做伙剝削工人。
Ti7 路邊看一下仔，阮就離開hia，建強兄招阮到附近一個朋友hia 食茶開講；阮今仔日kap 伊相約，beh 聽伊e5 故事。
Ti7 草地所在歹趁食，高職chhim2出業，建強兄就離開嘉義，來台北中和「國際牌」食頭路。一月日薪水才9百箍，趁--e5 tu2-tu2-a2 thang 過日。退伍了後，朋友引伊到樹林仔「南亞塑膠」e5 染整廠，薪水有較懸--淡-薄-仔，儉腸ngeh肚，才開始有thang 儉寡錢。
Ti7染整廠，伊kut力做，認真學，過無幾冬，外口做共途e5朋友倩伊去ka7 hoann7工場，雖罔規模無「南亞」hiah大，m7-ku2 這個chhiang3-suh tu2好hou7 伊了解an2-choann2經營管理。尾--仔，伊家己出來創業，稅一塊地，用鐵片tah一間工場，就an2-ne開始做頭家。
Hit陣，黨外運動tng teh 起pong7，伊定定工課放--leh，chong5去聽黨外政見場。Hou7「顧面桶」蹧踢e5 台灣人，心肝底e5鬱卒be7-su ti7 hia chhoe7著出路。90年代初期，連大學生都坐be7 tiau5--ah，台北街頭逐不時攏chhiang5-chhiang5滾，伊會使講逐場都行kah到，歸心肝全是台灣人出頭天e5 向望。
黨外政治運動挑戰「顧面桶--e5 」，ka7台灣e5社會力引動--起--來，工人e5意識得著啟發，ma7 m7甘願繼續hou7人thun2。建強兄e5記持真深刻：ti7「南亞」定定都無暝無日加班teh替頭家趁錢，染料koh 誠毒，真濟同事身體攏an2-ne害害--去，若be7堪tit做隨就會hou7人辭頭路。家己出來做了後，ma7無較好空。會記得牽手生囡仔前一工，共款khut ti7工場拚勢做；囡仔koh細漢e5時，定ma7 ku ti7機器邊--仔寫宿題，有時仔工課teh趕，無閒轉厝，一家伙仔就chinn tiam3工場後壁用甘蔗pan tah e5房間歇睏。伊e5「階級意識」tauh8-tauh8仔teh形成。
Koh無偌久，「南亞塑膠」e5 同事組工會beh爭取勞動權，伊ma7轉去鬥相thin7，心內期待勞工團結e5力量會當改變勞動者e5運命。其他所在工人e5抗爭場，伊共款關心鬥出力。M7-ku2參與久--來，伊發現工人運動總--是差一氣，特別是若tu2著選舉，工會內底為著支持無共人續起phui3面，是真時常發生--e5，「台灣工人運動e5勢哪會peh be7起--來？」這個問題建強兄一直囥ti7 心內teh 問家己。
伊開始chhoe7 冊讀，ma7 四界chhoe7 讀冊人討論請教，koh 一直反省家己20-30冬勞動生活e5經驗。過去ti7工場，工人兄弟私底下koh 較kan3-kiau7，ti7主管面頭前，有幾個頭殼擔會懸--e5？為著趁淡薄仔加班費，誠濟同事kam2 m7是攏拚死phou5廠長kap領班？一般工人攏真認命，koh較艱苦koh 較無合理，嘴齒根咬--teh keng7--落-去，無，beh to2討食飯錢？In kan-tann會當迫囡仔拚命讀冊，看有才調讀較懸--teh，脫離做工仔階級--無，講beh改善勞動條件，beh活kah較有品質--teh，in想都m7-kann2想，恬恬接受做工仔人e5命。
Kiam2 m7是有真濟運動團體teh關心勞動者e5處境？坦白講，建強兄認為in大部份--e5 攏ku-ku pih-pih，有--e5是teh算利益，有--e5 chhoan3 想都是Group勢力e5鬥爭，有--e5死人冊mouh tiau5-tiau5，koh 有--e5 用家己固執e5主觀teh認定這個世界。
Koh 再講，工會幹部才較有機會chih接意識kap思想，大多數勞動者根本無法度理解抽象思考，koh較免講beh了解hiah-e5讀冊人講e5理論。顛倒是選舉若到，選舉熱phut-phut。選舉煞，hiah-e5口號ma7逐擺攏變做芭仔票，m7-ku2 勞動群眾kiam2有in法度？ 
建強兄講家己算好運，做頭家時間較自由，趁有夠食就好，牽手koh認同--伊，才有才調開真濟時間ka7 冊tauh8-tauh8-a2 讀kah bat，koh不時轉「南亞」chhoa7工會兄弟討論，ka7 in鼓舞。
講到路尾，建強兄iau2 是一直強調台灣工人需要思想啟明，咱攏著繼續為未來e5 新社會扑拚，be7當放棄！ 
(台灣字雜誌第15期，2003年3月) 
</HL>