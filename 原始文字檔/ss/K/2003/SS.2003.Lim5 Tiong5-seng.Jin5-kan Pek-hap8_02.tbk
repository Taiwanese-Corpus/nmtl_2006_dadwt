<CL>
  “Li2 tng2--lai5-a? I5......kin-a2-jit8 hak8-hau7 chiah cha2 pang3-oh8--ou?” Ma-ma tng ti7 chau3-kha chu2-chhai3, khoann3-tioh8 Cheng3-ki5 tng2--lai5, chin chhin-chhiat teh ka7 mng7. 
  “Hmh!” Cheng3-ki5 chhin3-chhai2 pian chit8 e5 li2-iu5: “Kin-a2-jit8 bo5 siong7 hu2-to7-kho3, sou2-i2 khah cha2 tng2--lai5.” Kong2 soah, sui5 chau2 jip8-khi3 pang5-keng, ka7 mng5 koainn--leh. 
  “Ouh! Lin2 pa-pa kin-a2-jit8 am3-si5 beh tng2--lai5, li2 e7-sai2 ka7 teng2-pai2 hak8-hau7 oe8-tou5 tit-chiong2 e5 chok-phin2 theh8 hou7 i khoann3, i it-teng7 e7 chin hoann-hi2.” 
  Cheng3-ki5 sim-lai7 kiann chit8 tio5. Pa-pa ui3 i kok-hau7-a2 4 ni5 khai-si2, to7 in-ui7 khang-khoe3 e5 koan-he7, tiann7 ti7 Hoa-lian cho3 hai2-hoann7 e5 kang-teng5, keh chit8 goeh8-jit8 chiah tng2-lai5 3~4 kang-a2, i2-cha2 i na7 tng2--lai5, pe7-a2-kiann2 long2 u7 kong2 u7 chhio3, chu7-chiong5 khi3 thak8 kok-tiong liau2-au7, khai-si2 kap Ong5 Ki5 hit-koa2 peng5-iu2 tau3-tin7, seng5-chek ma7 na2 lai5 na2 bai2, tiann7-tiann7 koh e7 chhut chong7-hong2, peng5-siong5-si5-a2 ma-ma koh koan2 i be7-tiau5, sou2-i2 tak8-pai2 pa-pa tng2--lai5 long2 e7 chhoe7 i sng3-siau3, m7-chiah pe7-a2-kiann2 e5 koan-he7 pian3 kah chin bo5 ho2, kinn3-bin7 m7-si7 hong5 me7 to7-si7 hong5 phah. 
  Cheng3-ki5 kam2-kak pa-pa bo5 ai3--i. 
  In-ui7 e7 kiann, Cheng3-ki5 it-tit8 tiam3 ti7 pang5-keng lai7-te2 bo5 chhut--lai5. Am3-tng3 chiah8 pa2, lau5 ti7 hak8-hau7『晚自習』e5 che-che ma7 tng2--lai5-a. Cheng3-ki5 hoat-hian7 che-che bin7-sek chin ki5-koai3, koh e7 ka7 ma-ma khiu2 khi3 pinn--a2 kong2 se3-siann-oe7, i sim-lai7 siunn7 kong2 “chham2--a”, beh piak-khang--a, chit-pai2 un2 si2--e5, choann-a2 koh chau2 jip8-khi3 pang5-keng bih. 
  10 tiam2 cho2-iu7, pa-pa tng2--lai5-a, ka7 ma-ma thng7--koe3 e5 chhai3 chiah8-chiah8--leh, liau2-au7, ka7 Cheng3-ki5 kio3 lai5 thiann--nih. 
  Cheng3-ki5 in chhu3 si7 sann lau5 e5 kong-u2, chhu3-lai7 ka-ku7 chin kan2-tan, kheh-thiann tiong-ng khng3 sin5-beng5 kap chou2-sian pai5-ui7, koh u7 chit8 tai5 tu2 be2 bo5 joa7 ju2 e5 tian7-si7, hun2-peh8 e5 piah-teng2, che-che kap ka-ti7 kok-hau7-a2 ham7 kok-tiong e5 chiong2-chng7 tah kah kui-phian3, iau2-boe7 kap Ong5 Ki5 in tau3-tin7 chhit-tho5 chin3-cheng5, Cheng3-ki5 e5 seng5-chek it-tit8 be7-bai2. 
  Ou kah e7 hoat-kng e5 phoe5-hu, ju2 hong5 kam2-siu7 tioh8 pa-pa giam5-siok e5 gan2-sin5, tng5-ki5 ti7 jit8-thau5 e7-kha cho3 khang-khoe3, pa-pa e5 phoe5-hu phak8 kah koh ou koh kim. 
  “Li2 kong2, e-pou li2 chau2 khi3 toh?” 
  Cheng3-ki5 thau5 ann3-ann3: “Bo5.” I thau khoann3 pinn--a2 e5 che-che, che-che na2 bo5 tai7-chi3--leh, ti7 leng7-goa7 chit8 keng pang5-keng lai7-te2 teh khoann3 chheh, chun2-pi7 ko-tiong lian5-kho2. 
  “Siann2-mih bo5? Li2 e-pou kam2 u7 ti7 hak8-hau7?” Ma-ma e5 siann lioh8-a2 chhoah-chhoah. 
  “Li2 si7 an2-choann2 beh thau-chau2-oh8? Li2 kong2, li2 kam2 u7 kap lang5 oan-ke sio-phah?” Pa-pa giam5-le7 e5 siann, hou7 Cheng3-ki5 kiann kah m7-kann2 in3. 
  “Lai5! Sann thng3 loh8-lai5 hou7 ma-ma khoann3.” Ma-ma chhun-chhiu2 beh ka7 Cheng3-ki5 e5 liu2-a2 thau2--khui, Cheng3-ki5 liong3--chit8-e7, iau2-si7 hong5 khoann3-tioh8 heng-kham2 e5 geng5-hoeh. 
  “Ah! Nah e7 an2-ne? Tau3-te2 hoat-seng siann2-mih tai7-chi3?” Ma-ma chin m7-kam teh siong3 Cheng3-ki5 e5 siong, bak8-khou tauh8-tauh8-a2 tam5--khi2-lai5. 
  “Li2 tau3-te2 si7 an2-choann2 beh kap lang5 sio-phah? Si2 gin2-a2, li2 kioh-si7 m7 kong2-oe7 to7 e7-sai2 chun2-soah si7--bo5?” Pa-pa koh chit8-pai2 chin siunn7-khi3 ka7 pek-mng7. 
  “It-teng7 si7 kap Ong5 Ki5 oh8 cho3 phainn2, chit-e5 gin2-a2 i2-cha2 to be7 an2-ne--leh......” Ma-ma it-tit8 jin7-ui5 Cheng3-ki5 si7 koai gin2-a2. 
  “Oeh! Li2 nah long2 m7 kong2-oe7?” Pa-pa ju2 siunn7-khi3--a, Cheng3-ki5 chai-iann2 pa-pa hoeh-ap koan5, ma7 m7-kann2 jia2 i siunn7-khi3, m7-koh pa-pa an2-ne ka7 pek, soah hou7 i ju2 kin2-tiunn. 
  “Si7 m7-si7 hit-e5 Ong5 Ki5 ?” Pa-pa bin7 seh8 hiong3 ma-ma: “In tau tian7-oe7 kui2 hoan? Goa2 kha3 tian7-oe7 ka7 in pe7-bo2 kong2.” 
  Cheng3-ki5 chit8 thiann-tioh8 pa-pa beh kha3 tian7-oe7 khi3 Ong5 Ki5 in tau, kui-e5 lang5 thiau3--khi2-lai5, hoah kong2: “Li2 siunn7 beh chhong3 siann2? Li2 mai3 tak8-pai2 tng2--lai5 to siunn7 beh ka7 goa2 me7!” I siunn7 beh iong7 chit pou7 lai5 choan2-i5 pa-pa e5 chu3-i3. 
  “Li2 kong2 siann2-mih? Cho3 m7-tioh8 tai7-chi3 koh kong2 chit chiong2 oe7!” Pa-pa kui-e5 bin7 tiunn3 ang5--khi2-lai5, siang-chhiu2 kun5-thau5-bo2 tenn7 kah an5-an5-an5. 
  “To7-si7 an2-ne, tak8-pai2 tng2--lai5 to beh ka7 goa2 me7, peng5-siong5-si5-a2 koh bo5 teh ka7 goa2 koan-sim.” Cheng3-ki5 kam2-kak chin ui2-khut, pat8-lang5 e5 pa-pa tak8 kang long2 e7 tng2 chhu3, ka-ti7 e5 pa-pa soah chit8 goeh8-jit8 chiah tng2-lai5 2~3 kang, chhu3--nih kan-tann u7 ma-ma kap che-che nng7 e5 cha-bou2, chin che7 i u7 chhu3-bi7--e5, ma-ma kap che-che long2 bo5 siann2 chhu3-bi7. I tiann7-tiann7 kam2-kak kap Ong5 Ki5 in kong2 ng5-sek chhio3-oe7, khoann3 A phinn3 ke khah u7 i3-su3, m7-koh pe7-bo2 soah jin7-ui5 Ong5 Ki5 si7 put-tat-put-chhit e5 chhit-tho5 gin2-a2. 
  “Li2 kong2 siann2-mih? Goa2 bo5 hoat-tou7 tng2--lai5, ma7-si7 ui7-tioh8 chiah8 thau5-lou7 chhi7 lin2, na7 bo5, lin2 beh an2-choann2 u7 png7 thang chiah8?” Pa-pa cheng3-keng siunn7-khi3--a, i siunn7 kong2, tak8 kang ti7 Hoa-lian sian3 hai2-hong, phak8 jit8-thau5, cho3 chhou-tang7 e5 khang-khoe3, long2 si7 ui7-tioh8 chit-e5 ke, tak8-pai2 koh tioh8 hou7 hiah-e5 goa7-seng2-khiunn e5 chu2-koan2 tiau, i long2 jim2--loh8-lai5 bo5-ai3 ke3-kau3, to7-si7 ui7-tioh8 beh than3 he tam7-poh8-a2 sin-sui2 lai5 ui5-chhi5 in chit-e5 ka-teng5, chit-ma2 in kiann2 keng3-jian5 tng i e5 bin7 kong2 chit chiong2 oe7. 
  “Than3 siann2-mih chinn5? Goa2 lian5 leng5-iong7-chinn5 to bo5, lang5......” Cheng3-ki5 kam2-kak ka-ti7 kong2 kah u7 koa2 chhiau-koe3, m7-koh oe7 to i2-keng kong2 chhut chhui3--a. 
  Pa-pa sim-lai7 chit8 chun7 ka2-thiann3, si7 a7, ti7 chit-e5 si5-tai7, cho3-kang-a2 chit8 goeh8-jit8 than3--tioh8 e5 chinn5 kek8-ke thang ui5-chhi5 chhu3--nih e5 khai-siau nia5, chhu3--nih hit tai5 chhai2-sek tian7-si7, koh si7 gin2-a2 khoann3-tioh8 pat8-lang5 tau u7, it-chai3 ka7 ai-kiu5, i chiah ka7 ou-peh8 tian7-si7 oann7-tiau7, ui7-tioh8 be2 chit tai5 chhai2-sek tian7-si7, i chhui3-khi2-kin ka7--leh, ke ka-pan kui2-na7 le2-pai3, chiah u7 thang be2--e5, nah koh u7 siann2-mih chinn5 thang hou7 gin2-a2 cho3 leng5-iong7-chinn5? 
  “Li2 chit-e5 gin2-a2, goa2 khoann3, bo5 hou7 li2 chit8-koa2 ka3-si7 be7-sai2--chit!” Pa-pa soa3-chhiu2 sa chit8 ki sann-keng-a2 to7 tui3 Cheng3-ki5 seng-khu sut--loh8-khi3, Cheng3-ki5 kam2-kak phoe5-hu thiann3 kah beh lih--khui-a, bak8-sai2 sui5 lian3--chhut-lai5, koh na2 si3-ke3 siam2 pa-pa chhiu2--nih e5 sann-keng-a2. 
  “Ah, mai3 an2-ne--lah! Cheng3-ki5, kin2 ka7 pa-pa hoe7 sit-le2!” Ma-ma bak8-sai2 na2 tih na2 beh chou2-tong3 liah8-kong5 e5 pa-pa, che-che ma7 chau2 chhut-lai5 khou2-khng3: “Pa5--a2, mai3 an2-ne--lah! Pa5--a2!” M7-koh pa-pa chhiu2--nih e5 sann-keng-a2 iau2-si7 it-tit8 tui3 Cheng3-ki5 seng-khu sut--loh8-khi3. 
  Cheng3-ki5 tong3 be7-tiau5--a, chau2 jip8-khi3 pang5-keng lai7, ka7 mng5 so2--khi2-lai5, pa-pa chhut-lat8 long3 kui2-e7-a2 mng5, long3 be7 khui, kong-kek8 chiah theng5--loh8-lai5. 
  Chit me5, Cheng3-ki5 thiann-tioh8 pe7-bo2 ti7 in pang5-keng--nih kong2 chin ku2 e5 oe7, ka-ti7 bak8-sai2 lau5--leh lau5--leh chiah khun3--khi3. 
  (TGB Thong-sin3 te7 51 ki5, 2003 ni5 12 goeh8) 
</CL>
<HL>

「Li2 tng2--來-a？ I5… 今a2日學校chiah早放學--ou？」Ma-ma tng ti7灶腳煮菜，看tioh8正旗tng2--來，真親切teh ka7問。
「Hmh！」正旗chhin3-chhai2編1 e5理由：「今a2日無上輔導課，所以khah早tng2--來。」講soah，隨走入去房間，ka7門關--leh。
「Ouh！ Lin2 pa-pa今a2日暗時beh tng2--來，li2 e7-sai2 ka7頂pai2學校畫圖得獎e5作品theh8 hou7 i看，i一定e7真歡喜。」 
正旗心內驚1 tio5。Pa-pa ui3 i國校a2 4年開始，to7因為khang-khoe3 e5關係，tiann7 ti7花蓮做海岸e5工程，隔1月日chiah tng2來3~4工a2，以早i若tng2--來，pe7-a2-kiann2 long2有講有笑，自從去讀國中了後，開始kap王奇hit-koa2朋友tau3-tin7，成績ma7 na2來na2 bai2，tiann7-tiann7 koh e7出狀況，平常時a2 ma-ma koh管i be7-tiau5，所以tak8-pai2 pa-pa tng2--來long2 e7 chhoe7 i算siau3，m7-chiah pe7-a2-kiann2 e5關係變kah真無好，見面m7是hong5罵to7是hong5 phah。
正旗感覺pa-pa無愛--i。
因為e7驚，正旗一直tiam3 ti7房間內底無出--來。暗頓食飽，留ti7學校『晚自習』e5姊姊ma7 tng2--來-a。正旗發現姊姊面色真奇怪，koh e7 ka7 ma-ma khiu2去邊--a2講細聲話，i心內想講「慘--a」，beh piak-khang--a，chit-pai2穩死--e5，choann-a2 koh走入去房間bih。
10點左右，pa-pa tng2--來-a，ka7 ma-ma thng7--過e5菜食食--leh，了後，ka7 正旗叫來廳--nih。
正旗in厝是3樓e5公寓，厝內傢俱真簡單，客廳中央khng3神明kap祖先牌位，koh有1台tu2買無joa7久e5電視，粉白e5壁頂，姊姊kap ka-ti7國校a2 ham7國中e5獎狀貼kah kui-phian3，iau2-boe7 kap王奇in tau3-tin7 chhit-tho5 chin3前，正旗e5成績一直be7-bai2。
烏kah e7發光e5皮膚，愈hong5感受tioh8 pa-pa嚴肅e5眼神，長期ti7日頭e7-kha做khang-khoe3，pa-pa e5皮膚曝kah koh烏koh金。
「Li2講，e-pou li2走去toh？」 
正旗頭ann3-ann3：「無。」I偷看邊--a2 e5姊姊，姊姊na2無tai7-chi3--leh，ti7另外1間房間內底teh看冊，準備高中聯考。
「Siann2-mih無？ Li2 e-pou kam2有ti7學校？」Ma-ma e5聲lioh8-a2 chhoah-chhoah。
「Li2是an2-choann2 beh偷走學？ Li2講，li2 kam2有kap人oan-ke sio-phah？」Pa-pa嚴厲e5聲，hou7正旗驚kah m7敢應。
「來！ 衫thng3落來hou7 ma-ma看。」Ma-ma chhun手beh ka7正旗e5 liu2-a2 thau2--開，正旗liong3--1-e7，iau2是hong5看tioh8胸坎e5 geng5血。
「Ah！ Nah e7 an2-ne？ 到底發生siann2-mih tai7-chi3？」Ma-ma真m7甘teh相正旗e5傷，目khou tauh8-tauh8-a2 tam5--起-來。
「Li2到底是an2-choann2 beh kap人sio-phah？ 死gin2-a2，li2 kioh是m7講話to7 e7-sai2準soah是--無？」Pa-pa koh 1-pai2真siunn7-khi3 ka7逼問。
「一定是kap王奇學做phainn2，chit-e5 gin2-a2以早to be7 an2-ne--leh…」Ma-ma一直認為正旗是乖gin2-a2。
「Oeh！ Li2 nah long2 m7講話？」Pa-pa愈siunn7-khi3--a，正旗知iann2 pa-pa血壓koan5，ma7 m7敢惹i siunn7-khi3，m7-koh pa-pa an2-ne ka7逼，soah hou7 i愈緊張。
「是m7是hit-e5王奇？」Pa-pa面seh8向ma-ma：「In tau電話幾番？ Goa2 kha3電話ka7 in pe7母講。」 
正旗chit8聽tioh8 pa-pa beh kha3電話去王奇in tau，kui-e5人跳--起-來，hoah講：「Li2想beh chhong3 siann2？ Li2 mai3 tak8-pai2 tng2--來to想beh ka7 goa2罵！」I想beh用chit步來轉移pa-pa e5注意。
「Li2講siann2-mih？ 做m7-tioh8 tai7-chi3 koh講chit種話！」Pa-pa kui-e5面脹紅--起-來，雙手拳頭母tenn7 kah an5-an5-an5。
「To7是an2-ne，tak8-pai2 tng2--來to beh ka7 goa2罵，平常時a2 koh無teh ka7 goa2關心。」正旗感覺真委屈，別人e5 pa-pa tak8工long2 e7 tng2厝，ka-ti7 e5 pa-pa soah 1月日chiah tng2來2~3工，厝--nih kan-tann有ma-ma kap姊姊2 e5 cha-bou2，真che7 i有趣味--e5，ma-ma kap姊姊long2無siann2趣味。I tiann7-tiann7感覺kap王奇in講黃色笑話，看A片ke khah有意思，m7-koh pe7母soah認為王奇是不tat不chhit e5 chhit-tho5 gin2-a2。
「Li2講siann2-mih？ Goa2無法tou7 tng2--來，ma7是為tioh8食頭路飼lin2，若無，lin2 beh an2-choann2有飯thang食？」Pa-pa正經siunn7-khi3--a，i想講，tak8工ti7花蓮sian3海風，曝日頭，做粗重e5 khang-khoe3，long2是為tioh8 chit-e5家，tak8-pai2 koh tioh8 hou7 hiah-e5外省腔e5主管刁，i long2忍--落-來無愛計較，to7是為tioh8 beh than3 he tam7-poh8-a2薪水來維持in chit-e5家庭，chit-ma2 in kiann2竟然tng i e5面講chit種話。
「Than3 siann2-mih錢？ Goa2連零用錢to無，人…」正旗感覺ka-ti7講kah有koa2超過，m7-koh話to已經講出嘴--a。
Pa-pa心內1陣絞疼，是a7，ti7 chit-e5時代，做工a2 1月日than3--tioh8 e5錢極ke thang維持厝--nih e5開銷nia5，厝--nih hit台彩色電視，koh是gin2-a2看tioh8別人tau有，一再ka7哀求，i chiah ka7烏白電視換掉，為tioh8買chit台彩色電視，i嘴齒根咬--leh，ke加班kui2-na7禮拜，chiah有thang買--e5，nah koh有siann2-mih錢thang hou7 gin2-a2做零用錢？ 
「Li2 chit-e5 gin2-a2，goa2看，無hou7 li2 1-koa2教示be7-sai2--chit！」Pa-pa續手sa 1枝衫keng-a2 to7 tui3正旗身軀sut--落-去，正旗感覺皮膚疼kah beh lih--開-a，目屎隨lian3--出-來，koh na2 si3-ke3閃pa-pa手--nih e5衫keng-a2。
「Ah，mai3 an2-ne--lah！ 正旗，緊ka7 pa-pa會失禮！」Ma-ma目屎na2滴na2 beh阻擋liah8狂e5 pa-pa，姊姊ma7走出來苦勸：「Pa5--a2，mai3 an2-ne--lah！ Pa5--a2！」M7-koh pa-pa手--nih e5衫keng-a2 iau2是一直tui3正旗身軀sut--落-去。
正旗擋be7-tiau5--a，走入去房間內，ka7門鎖--起-來，pa-pa出力long3 kui2-e7-a2門，long3 be7開，攻擊chiah停--落-來。
Chit暝，正旗聽tioh8 pe7母ti7 in房間--nih講真久e5話，ka-ti7目屎流--leh流--leh chiah睏--去。
(TGB通訊第51期，2003年12月) 
</HL>