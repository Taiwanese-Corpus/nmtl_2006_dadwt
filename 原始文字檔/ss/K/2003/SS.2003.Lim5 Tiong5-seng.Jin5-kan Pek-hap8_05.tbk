<CL>
  Sim-sin5 khah tiann7 liau2-au7, Cheng3-ki5 chau2 tng2-khi3 kau3-sek, khoann3-tioh8 Tang2--e5 tng teh kap cha-bou2 gin2-a2 kong2-sng2-chhio3. 
  Cheng3-ki5 chiann5 be7-song2, kio3 Tang2--e5 koe3-lai5 me7--kui2-ku3, boe2--a2 siunn7-siunn7--leh, si7 ka-ti7 ui7-tioh8 beh kek toa7-pan7 lai5 liau5 chit thoann, bian2 oan3-than3 pat8-lang5, to7 bo5 koh kong2 siann2--a. 
  Keng-koe3 chit kiann7 tai7-chi3 liau2-au7, Cheng3-ki5 kam2-kak chit khoan2 seng-oah8 chin ia3-sian7--a, siunn7 beh cho3 chit8-koa2 kai2-pian3, m7-koh lang5 na7 hong5 teng7-heng5, to7 chiok phainn2 koh khi3 kai2-pian3 pat8-lang5 tui3 ka-ti7 e5 in3-siong2, koh-chai3 kong2, Cheng3-ki5 e5 koat-sim ma7 bo5-kau3, soa3--loh8-lai5 e5 jit8-chi2, kang7-khoan2 put-si5 teh oan-ke, sio-phah, ui-hiap8, the3 lang5 chhut-thau5. 
  Thak8 ko-tiong chit toann7 si5-kan, i ma7 tiann7 khi3 chhoe7 Sim2 Leng5-sin3, Sim2--e5 kap ki5-thann lang5 kang7-khoan2, ma7-si7 thak8 ko-chit, koh si7 hong-pheng5 bo5 kai3 ho2 e5 ko-chit. Sou2-ui7 hong-pheng5 bo5 ho2, si7 kong2 seng-hak8-lut8 ke7, su-chu bai2, hak8-seng long2 ai3 ti7 goa7-khau2 jia2 su7-hui hit khoan2--e5. 
  Chit kang, Sim2--e5 chhoa7 Cheng3-ki5 khi3 chham-ka chit8 e5 su-jin5 chu7-hoe7. 
  He si7 Chheng--a2 kap chit8-tin7 te7-thau5 lou5-moa5 e5 chu7-hoe7, tak8-e5 lang5 bin7 khoann3--lai5 long2 phainn2-chheng3-chheng3, chhiunn7 tian7-iann2 lai7-te2 phainn2-lang5 e5 kak-sek. 
  In chai-iann2 Cheng3-ki5 si7 Sim2 Leng5-sin3 e5 peng5-iu2 e5 si5, to7 chiann5 sio-loh8 kap i sio-chioh-mng7. 
  “Lai5 lai5 lai5, lim-chiu2, m7 lim to7-si7 boai3 hou7 goa2 bin7-chu2.” 
  In-ui7 ke-kiam2 u7 ti7 goa7-khau2 teh chau2-chong5, chit khoan2 tiunn5-bin7 Cheng3-ki5 ma7 be7 chhenn-sou, m7-koh tui3-hong e5 thai3-tou7 hou7 i bo5 kai3 song2-khoai3. 
  In ui3 chai2-khi2 lim kau3 am3-si5, it-tit8 lim kau3 Cheng3-ki5 thau5-khak gong5-gong5 e5 si5, Sim2--e5 chiah poe5 i tng2 chhu3. 
  Ti7 lou7--nih, Cheng3-ki5 tong3 be7-tiau5 ti7 tian7-hoe2-thiau7-a2-kha thou3 kui2-na7-pai2. 
  “Li2 kam2 koh ho2-se3 ho2-se3?” Sim2 Leng5-sin3 na2 tah Cheng3-ki5 e5 kah-chiah-phiann na2 mng7: “Tioh8--lah, li2 kam2 sek8-sai7 Ah-ong5?” 
  “Ah-ong5? M7-bat thiann--koe3.” 
  “I si7 Thian-to7-beng5 e5 hu3-tong5-chu2, goa2 cheng5 chit8-cham7-a2 bat khi3 chhoe7 i, i kong2 chin him-siong2--goa2.” 
  “Li2 kong2 siann2? Li2......an2-ne hak8-hau7 e5 kho3-giap8 beh an2-choann2?” Cheng3-ki5 chhoah chit8 tio5. 
  “Hoainn5-tit8 koh thak8 ma7 bo5 siann2 chhu3-bi7--a, put-ju5 pa2-ak si5-kan, ho2-ho2-a2 sng2--chit8-e7.” 
  Cheng3-ki5 m7-chai beh koh kong2 siann2, kui lou7 to7 long2 tiam7-tiam7 bo5 koh chhut-siann. 
  I sim-lai7 chin tiunn-tu5, i siunn7 kong2, na7 koh an2-ne loh8--khi3, m7-tann7 sio2-ti7, hoan7-se3 lian5 i ka-ti7 to e7 ju2 bak ju2 chhim, choe3-au7 e7 chhoe7 bo5 hoe5-thau5-lou7. 
  Sui-bong2 an2-ne siunn7, m7-koh i sim-lai7 bo5 cho3 siann2-mih koat-teng7, it-tit8 kau3 au7--lai5 thiann-tioh8 nng7 e5 siau-sit. 
  Te7 it kiann7 si7, goan5-pun2 ti7 kok-tiong hong5 the3-hak8 e5 Ong5 Ki5, choan2 kau3 ki5-thann kok-tiong liau2-au7 to7 chu7-pok8-chu7-khi3, khai-si2 toe3 lang5 teh kiann5 ou-sia7-hoe7, chit8-pai2 teh ka7 lang5『勒索』e5 si5, gia5 chheng3 khi3 chit8 e5 toa7 seng-li2-lang5 chhut chinn5 khi2 e5 toa7-lau5 kang-te7 ka7 lang5 ui-hiap8, goan5-pun2 kan-tann si7 hiong3 khong-khi3 khui-chheng3 beh kang5 heh-kiann, siunn7 be7 kau3 soah toann7-tioh8 chit8 e5 kang-lang5, hit-e5 kang-lang5 tong-tiunn5 si2--khi3, Ong5 Ki5 hong5 thong-chip8, to5 khi3 lam5-pou7. 
  Thiann kong2 hit-e5 kang-lang5 u7 nng7 e5 se3-han3 cha-bou2-kiann2. 
  Te7 ji7 kiann7 si7, Chheng--a2 in-ui7 tiann7-tiann7 phian3 kang7 chng thau-chau2-chhu3 e5 cha-bou2 gin2-a2 e5 kam2-cheng5, tong5-ki bo5 joa7 ku2 to7 ka7 lang5 be7 khi3 Tai5-pak, in2-khi2 chin che7 lang5 put-boan2, cheng5 kui2 kang ti7 Ke-lang5 Kiat-siong5 toa7-lau5 lau5-kha, hou7 lang5 gia5 to-a2 ui3 sim-chong7 tuh8 si2. 
  Thiann kong2, hiah-e5 cha-bou2 gin2-a2 u7--e5 kan-tann 13 hoe3. 
  Cheng3-ki5 koat-teng7 beh kiat-sok chit chiong2 seng-oah8. 
  Hit-chun7 i e5 kong-kho3 m7-si7 kai3 ho2, u7 kui2-na7 kho su-iau3 pou2 kho2, m7-koh i long2 thiau kou3-i3 boai3 thak8-chheh, siunn7 beh hong5 the3-hak8, thang choan2 khi3 ki5-thann hak8-hau7 . 
  In pe7-bo2 chai-iann2 Cheng3-ki5 e5 cheng5-heng5 liau2-au7, ka7 me7--kui2-ku3-a, m7-koh ma7 bo5 i hoat, ma7-si7 tioh8 khi3 ka7 pan7 choan2-hak8 e5 tai7-chi3. 
  Cheng3-ki5 to7 an2-ne sun7-se3 li7-khui hiah-e5 lang5, choan2 khi3 kau3 Tai5-pak e5 hak8-hau7, ti7 goa7-khau2 soe3-chhu3 toa3, ma7 sng3 si7 li7-khui chhu3--a. Cheng3-ki5 sou2-u7 e5 koan-he7 long2 tioh8-ai3 teng5-sin lai5--koe3. 
  Cheng3-ki5 iau2 sng3 ho2-un7, poann--khi3 bo5 joa7 ku2, to7 u7 ki5-thann e5 chhu3-kha chu2-tong7 lai5 kap i sek8-sai7. Hit-e5 lang5 kio3 cho3 Cheng Chun3, si7 cho3 chui2-tian7--e5, thiann kong2 u7 sin chhu3-kha lai5 toa3, to7 chin hoann-hi2 khi3 ka7 long3-mng5. 
  Cheng3-ki5 khoann3-tioh8 Cheng Chun3 liau2-au7, sim-lai7 chin giau-gi5: “Sia7-hoe7 jin5-su7 tai7-khai3 long2 m7-si7 siann2-mih ho2-lang5......” Kan2-tan kap i chio-hou--kui2-ku3 liau2-au7, to7 kin2 ka7 pang5-keng-mng5 koainn--khi2-lai5. 
  M7-koh chit-e5 Cheng Chun3 sian-senn sit8-chai7 chin jiat8-sim, tak8-pai2 long2 e7 kap Cheng3-ki5 sio-chioh-mng7, ma7 chin koan-sim i e5 seng-oah8, koh tiann7 chhiann2 Cheng3-ki5 khi3 i pang5-keng lim-te5, khai-kang2. 
  Si5-kan ku2--lai5, nng7 e5 lang5 ju2 lai5 ju2 sio-loh8, boe2--a2 koh ke kau chit8 e5 chhu3-kha peng5-iu2. 
  Chit-e5 chhu3-kha si7 sang3-phoe--e5, kio3 cho3 Ko Gi5-seng3, chin tiau-tit8, tak8 kang thau3-cha2 khi2-chhng5 long2 e7 thiann-tioh8 i pang5-keng thoan5 lai5 Tai5-gi2 liu5-heng5-koa e5 im-gak8-siann. Si7 Cheng Chun3 seng chau2 khi3 kap chit-e5 Ko--sian-senn sio-chioh-mng7, in chiah sio-loh8--khi2-lai5-e5. 
  In sann e5 tak8 kang siong7-pan, siong7-kho3 tng2--lai5 long2 e7 cho3-hoe2 khai-kang2, siann2-mih to e7-tang3 kang2, m7-koh it-teng7 be7 khiam3 ng5-sek chhio3-oe7. Au7--lai5 koh u7 chit8 e5 Tai7-tong5 Kang-hak8-inn7 e5 hak8-seng ka-jip8 in e5 chu7-hoe7, kio3 cho3 Sio2-ng5. 
  Chit8-pai2 joah8--lang5 am3-si5, si3 e5 lang5 cho3-hoe2 ti7 Cheng Chun3 pang5-keng teh khai-kang2. 
  Cheng Chun3 thiau-kang phiak se3-pha tian7-hoe2, hou7 khi3-hun kam2-kak chin iu-cheng7, lang5 ma7 toe3 leh song2-khoai3--khi2-lai5, e7-tang3 than2-peh8 kong2 sim-lai7-oe7. 
  Chit-chun7, Cheng3-ki5 khoann3-tioh8 Cheng Chun3 chiann3-chhiu2 e5 tiong-chainn2 bo5--khi3-a, i chhoah chit8 tio5: “Cheng......li2 e5 cheng2-thau5-a2......” 
  Cheng Chun3 ka7 ka-ti7 e5 cheng2-thau5-a2 khoann3--chit8-e7, chhio3-chhio3 kong2: “Li2 kong2 chit ki si7--bo5? Bo5 siann2--lah, khi3 hou7 ke-khi3 teh tng7--e5.” 
  “Siann2?” Ki5-thann lang5 ma7 long2 kiann chit8 tio5. 
  Cheng3-ki5 chai-iann2 kang-tiunn5 u7 chin che7 ke-khi3, chin gui5-hiam2, chhiunn7 Chin3-eng5 kang-giap8-khu ma7 tiann7 hoat-seng chit chiong2 tai7-chi3, m7-koh thiann-tioh8 Cheng Chun3 an2-ne kong2, sim-thau5 iau2-si7 e7 sng, choann-a2 ka7 mng7: “Kam2 si7 phong-phu2-le2-suh?” Phong-phu2-le2-suh si7 Jit8-pun2-mia5, si7 kong2 chit8 chiong2 kiong5-lek8 ka-ap e5 ke-khi3. 
  “Si7 ah, chhut-lai5 cho3 tai7-chi3 bo5 joa7 ku2 to7 tu2--tioh8-a, ma7 bo5 hoat-tou7.” 
  “Hit-chun7 kam2 e7 chin thiann3?” Sio2-ng5 chhiunn2 leh mng7. 
  “Chin ki5-koai3, tu2 hong5 teh--tioh8 e5 si5 bo5 siann2-mih kam2-kak, it-tit8 tan2 kau3 hou7 lang5 sang3 khi3 kau3 penn7-inn7, ma-ma lai5 ka7 goa2 khoann3 e5 si5, kui-e5 bak8-sai2 chiah lian3--chhut-lai5.” 
  Cheng3-ki5 kam2-kak Cheng Chun3 chin kian-kiong5, ma7 kam2-kak Tai5-oan5 cho3-kang-a2-lang5 chin khou2-lian5. 
  M7-koh, Cheng Chun3 chit-e5 lang5 chin lok8-koan, ma7 bo5 kah-i3 kam2-siong e5 khi3-hun, sui5 koh ka7 khi3-hun bu2 kah chin hoann-hi2. 
  Chha-put-to hoan-tiam2--a, Cheng Chun3 hiong5-hiong5 chin cheng3-keng teh mng7: “Lin2 kam2 u7 phinn7-tioh8 siann2-mih bi7?” 
  Cheng3-ki5 in sann e5 hou7-siong siong3--chit8-e7, koh phinn7-phinn7--leh, kong2: “Bo5 ah, siann2-mih bi7?” 
  “Na2-chhiunn7 si7 tian7-soann3 sio--khi3 e5 bi7, goa2 khoann3--chit8-e7.” Cheng Chun3 kiam2-cha chhah sio-koan3 e5 tian7-soann3, bo5 siann2 bun7-te5. 
  Cheng3-ki5 chiah teh siunn7 kong2 si7 Cheng Chun3 siunn bin2-kam2--a, Cheng Chun3 i2-keng chau2 khi3 lau5-boe2-teng2 e5『陽台』kiam2-cha. 
  “Hai7--a! Hai7--a! Hoe2-sio-chhu3--a!” Cheng Chun3 chau2--tng2-lai5 e5 si5, na2 chong5 na2 hiu, Cheng3-ki5 in long2 kiann--tioh8. 
  “Beh an2-choann2? M7-bat tu2 koe3 chit chiong2 tai7-chi3......” Cheng3-ki5 sim-lai7 soah kin2-tiunn--khi2-lai5. 
  “Kin2 khi3 lau5-kha long3 ki5-thann lang5 e5 pang5-keng-mng5.” Cheng Chun3 ka7 the5-chhenn2, in chiah hiong5-hiong5 cheng-sin5, kin2 khai-si2 heng5-tong7. 
  In kui2-e5 chau2 khi3 lau5-kha, u7--e5 kha3 tian7-oe7, u7--e5 ka7 lang5 long3-mng5, Sio2-ng5 soah toa7-toa7-siann teh hoah: “Chham2--a, lan2 lau5-teng2--e5 bo5 kio3--tioh8!” Kong2 soah, koh chhong2-pong7 chau2--khi2-lih. 
  Cheng3-ki5 ma7 toe3 leh beh khi2--lih, m7-koh ti7 lau5-thui-khau2 i tiuN-tu5 chit8 bio2. Bo5, e7-sai2 kong2 lian5 chit8 bio2 to bo5. 
  Cheng3-ki5 sim-koann-thau5 phu5-chhut nng7 chiong2 oan5-choan5 bo5-kang5 e5 soan2-tek: peh--khi2-lih, kho2-leng5 to7 bo5 ki-hoe7 loh8--lai5-a, kam2 e7 hong5 sio si2 ti7 lai7-te2? Boai3 khi2--lih, teng2-koan5 koh teh khun3--e5, hoan7-se3 be7-hu3 chau2 to7 oah8-oah8 hong5 chak--si2 iah-si7 sio--si2. 
  Che bo5-kau3 chit8 bio2 e5 si5-kan, tui3 Cheng3-ki5 san2-seng chiann5 toa7 e5 chhiong-kek8, sim7-chi3 eng2-hiong2 i bi7-lai5 e5 jin5-seng. 
  (TGB Thong-sin3 te7 54 ki5, 2004 ni5 3 goeh8) 
</CL>
<HL>

心神khah tiann7了後，正旗走tng2去教室，看tioh8董--e5 tng teh kap cha-bou2 gin2-a2講sng2笑。
正旗chiann5 be7爽，叫董--e5過來罵--kui2-句，尾--a2想想--leh，是ka-ti7為tioh8 beh kek大pan7來liau5 chit thoann，免怨嘆別人，to7無koh講siann2--a。
經過chit件tai7-chi3了後，正旗感覺chit款生活真ia3-sian7--a，想beh做chit8-koa2改變，m7-koh人若hong5定型，to7 chiok phainn2 koh去改變別人對ka-ti7 e5印象，koh再講，正旗e5決心ma7無夠，續--落-來e5日子，kang7款不時teh oan-ke，sio-phah，威脅，替人出頭。
讀高中chit段時間，i ma7 tiann7去chhoe7沈能信，沈--e5 kap其他人kang7款，ma7是讀高職，koh是風評無kai3好e5高職。所謂風評無好，是講升學率ke7，師資bai2，學生long2 ai3 ti7外口惹是非hit款--e5。
Chit工，沈--e5 chhoa7正旗去參加1 e5私人聚會。
He是青--a2 kap 1-tin7地頭lou5-moa5 e5聚會，tak8-e5人面看--來long2 phainn2-chheng3-chheng3，像電影內底phainn2人e5角色。
In知iann2正旗是沈能信e5朋友e5時，to7 chiann5燒loh8 kap i sio借問。
「來來來，lim酒，m7 lim to7是boai3 hou7 goa2面子。」 
因為加減有ti7外口teh走chong5，chit款場面正旗ma7 be7生疏，m7-koh對方e5態度hou7 i無kai3爽快。
In ui3 chai2起lim到暗時，一直lim到正旗頭殼gong5-gong5 e5時，沈--e5 chiah陪i tng2厝。
Ti7路--nih，正旗擋be7-tiau5 ti7電火柱a2腳吐kui2-na7-pai2。
「Li2 kam2 koh好勢好勢？」沈能信na2 tah正旗e5 kah-chiah-phiann na2問：「Tioh8--lah，li2 kam2熟sai7鴨王？」 
「鴨王？ M7-bat聽--過。」 
「I是天道盟e5副堂主，goa2前1-cham7-a2 bat去chhoe7 i，i講真欣賞--goa2。」 
「Li2講siann2？ Li2… an2-ne學校e5課業beh an2-choann2？」正旗chhoah 1 tio5。
「橫直koh讀ma7無siann2趣味--a，不如把握時間，好好a2 sng2--1-e7。」 
正旗m7知beh koh講siann2，kui路to7 long2 tiam7-tiam7無koh出聲。
I心內真tiunn-tu5，i想講，若koh an2-ne落--去，m7-tann7小弟，hoan7-se3連i ka-ti7 to e7愈bak愈深，最後e7 chhoe7無回頭路。
雖bong2 an2-ne想，m7-koh i心內無做siann2-mih決定，一直到後--來聽tioh8 2 e5消息。
第1件是，原本ti7國中hong5退學e5王奇，轉到其他國中了後to7自暴自棄，開始toe3人teh行黑社會，1-pai2 teh ka7人『勒索』e5時，gia5槍去1 e5大seng-li2人出錢起e5大樓工地ka7人威脅，原本kan-tann是向空氣開槍beh kang5嚇驚，想be7到soah彈tioh8 1 e5工人，hit-e5工人當場死--去，王奇hong5通緝，逃去南部。
聽講hit-e5工人有2 e5細han3 cha-bou2-kiann2。
第2件是，青--a2因為tiann7-tiann7騙kang7庄偷走厝e5 cha-bou2 gin2-a2 e5感情，同居無joa7久to7 ka7人賣去台北，引起真che7人不滿，前kui2工ti7基隆吉祥大樓樓腳，hou7人gia5刀a2 ui3心臟tuh8死。
聽講，hiah-e5 cha-bou2 gin2-a2有--e5 kan-tann 13歲。
正旗決定beh結束chit種生活。
Hit-chun7 i e5功課m7是kai3好，有kui2-na7科需要補考，m7-koh i long2 thiau故意boai3讀冊，想beh hong5退學，thang轉去其他學校。
In pe7母知iann2正旗e5情形了後，ka7罵--kui2-句-a，m7-koh ma7無i法，ma7是tioh8去ka7辦轉學e5 tai7-chi3。
正旗to7 an2-ne順勢離開hiah-e5人，轉去到台北e5學校，ti7外口稅厝toa3，ma7算是離開厝--a。正旗所有e5關係long2 tioh8-ai3重新來--過。
正旗iau2算好運，搬--去無joa7久，to7有其他e5厝腳主動來kap i熟sai7。Hit-e5人叫做鍾俊，是做水電--e5，聽講有新厝腳來toa3，to7真歡喜去ka7 long3門。
正旗看tioh8鍾俊了後，心內真giau疑：「社會人士大概long2 m7是siann2-mih好人…」簡單kap i招呼--kui2-句了後，to7緊ka7房間門關--起-來。
M7-koh chit-e5鍾俊先生實在真熱心，tak8-pai2 long2 e7 kap正旗sio借問，ma7真關心i e5生活，koh tiann7請正旗去i房間lim茶，開講。
時間久--來，2 e5人愈來愈燒loh8，尾--a2 koh ke交1 e5厝kha朋友。
Chit-e5厝腳是送phoe--e5，叫做高宜勝，真tiau直，tak8工透早起床long2 e7聽tioh8 i房間傳來台語流行歌e5音樂聲。是鍾俊先走去kap chit-e5高--先-生sio借問，in chiah燒loh8--起-來-e5。
In 3 e5 tak8工上班，上課tng2--來long2 e7 cho3-hoe2開講，siann2-mih to e7-tang3 kang2，m7-koh一定be7欠黃色笑話。後--來koh有1 e5大同工學院e5學生加入in e5聚會，叫做小黃。
1-pai2熱--人暗時，4 e5人cho3-hoe2 ti7鍾俊房間teh開講。
鍾俊thiau工phiak細pha電火，hou7氣氛感覺真幽靜，人ma7 toe3 leh爽快--起-來，e7-tang3坦白講心內話。
Chit-chun7，正旗看tioh8鍾俊正手e5中指無--去-a，i chhoah 1 tio5：「鍾… li2 e5 cheng2頭a2…」 
鍾俊ka7 ka-ti7 e5 cheng2頭a2看--1-e7，笑笑講：「Li2講chit支是--無？ 無siann2--lah，去hou7機器壓斷--e5。」 
「Siann2？」其他人ma7 long2驚1 tio5。
正旗知iann2工場有真che7機器，真危險，像振榮工業區ma7 tiann7發生chit種tai7-chi3，m7-koh聽tioh8鍾俊an2-ne講，心頭iau2是e7酸，choann-a2 ka7問：「Kam2是碰普累斯？」碰普累斯是日本名，是講1種強力加壓e5機器。
「是ah，出來做tai7-chi3無joa7久to7 tu2--tioh8-a，ma7無法tou7。」 
「Hit-chun7 kam2 e7真疼？」小黃搶leh問。
「真奇怪，tu2 hong5壓--tioh8 e5時無siann2-mih感覺，一直等到hou7人送去到病院，ma-ma來ka7 goa2看e5時，kui-e5目屎chiah lian3--出-來。」 
正旗感覺鍾俊真堅強，ma7感覺台灣做工a2人真可憐。
M7-koh，鍾俊chit-e5人真樂觀，ma7 無kah意感傷e5氣氛，隨koh ka7氣氛bu2 kah真歡喜。
差不多翻點--a，鍾俊hiong5-hiong5真正經teh問：「Lin2 kam2有phinn7-tioh8 siann2-mih味？」 
正旗in 3 e5互相相--1-e7，koh phinn7-phinn7--leh，講：「無ah，siann2-mih味？」 
「Na2像是電線燒--去e5味，goa2看--1-e7。」鍾俊檢查插燒罐e5電線，無siann2問題。
正旗chiah teh想講是鍾俊siunn敏感--a，鍾俊已經走去樓尾頂e5『陽台』檢查。
「害--a！ 害--a！ 火燒厝--a！」鍾俊走--tng2-來e5 時，na2 chong5 na2 hiu，正旗in long2驚--tioh8。
「Beh an2-choann2？ M7-bat tu2過chit種tai7-chi3…」正旗心內soah緊張--起-來。
「緊去樓腳long3其他人e5房間門。」鍾俊ka7提醒，in chiah hiong5-hiong5 cheng-sin5，緊開始行動。
In kui2-e5走去樓腳，有--e5 kha3電話，有--e5 ka7人long3門，小黃soah大大聲teh hoah：「慘--a，lan2樓頂--e5無叫--tioh8！」講soah，koh chhong2-pong7走--起-lih。
正旗ma7 toe3 leh beh起--lih，m7-koh ti7樓梯口i tiuN-tu5 1秒。無，e7-sai2講連1秒to無。
正旗心肝頭浮出2種完全無kang5 e5選擇： peh--起-lih，可能to7無機會落--來-a，kam2 e7 hong5燒死ti7內底？ Boai3起--lih，頂koan5 koh teh睏--e5，hoan7-se3 be7赴走to7活活hong5 chak--死iah是燒--死。
Che無夠1秒e5時間，對正旗產生chiann5大e5衝擊，甚至影響i未來e5人生。
(TGB通訊第54期，2004年3月) 
</HL>