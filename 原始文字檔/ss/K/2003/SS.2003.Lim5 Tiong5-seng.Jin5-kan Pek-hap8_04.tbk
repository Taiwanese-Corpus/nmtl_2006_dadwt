<CL>
  Ong5 Ki5 in kap Cheng3-ki5 hun-khui liau2-au7, keng2 chit8 kang am3-thau5-a2 chau2 khi3 chhi7-khu e5 Tiong-cheng3 Kok-tiong chhoe7 hun3-to7 chu2-jim7 in kiann2, ka7 phah kah poann3-sio2-si2, chiann3-lui2 bak8-chiu koh hiam2-a2 chhenn-me5. 
  Keng3-chhat-kiok8 siau3-lian5-chou--e5 si3-ke3 teh tham3 siau-sit, m7-koh long2 chhoe7 bo5 soann-soh iah-si7 cheng3-ki3, chit kiann7 an3 choann-a2 an2-ne chun2-soah. Ong5 Ki5 ma7 cheng3-sek choan2 kau3 leng7-goa7 chit8 e5 sia7-khu e5 kok-tiong khi3 thak8, koh lai5 kap Cheng3-ki5 to7 khah han2-tit lian5-lok8--a, Cheng3-ki5 chit-ma2 khah chiap8 kap Sim2 Leng5-sin3 cho3-hoe2, chhun e5 si5-kan long2 teh chun2-pi7 lian5-kho2. 
  Lian5-kho2 cheng5 sann ko3-goeh8, Sim2 Leng5-sin3 iok Cheng3-ki5 chhut--lai5, an3-sng3 am3-si5 beh ho2-ho2-a2 lai5 siau2--chit8-tiunn5. Cheng3-ki5 kian3-gi7 chhoe7 Tan5 Bun5-pin chhut--lai5, nng7 e5 to7 sio-chio kiann5 khi3 Tan5 Bun5-pin in tau, kiann5 kau3 in mng5-kha-khau2, soah thiann-tioh8 lai7-te2 u7 chit8 chun7 chit8 chun7 teh hau2 e5 siann. 
  Tan5 Bun5-pin khoann3-tioh8 Sim2 Leng5-sin3 kap Cheng3-ki5 lai5 kau3 in mng5-chhui3, ka7 chhiu2-thau5 ka-kang e5 tian7-soann3 khng3--leh, ka7 seng-khu pinn teh hau2 e5 ma-ma khoann3--chit8-e7, tauh8-tauh8-a2 kiann5--chhut-lai5. 
  “Goan2 a-hiann e-pou khi3 Ke-lang5-ho5 sng2 chui2, soah khi3 tu7--si2, goa2 ai3 ka7 chhu3--nih tau3-sann-kang7, hoan7-se3 bo5 hoat-tou7 kho2 lian5-kho2--a.” 
  Sim2 Leng5-sin3 kap Cheng3-ki5 thiann-tioh8 chit-e5 siau-sit, gang7-gang7 khia7 ti7 hia, koe3 u7 chit8-khun2-a2, chiah bok chhut kui2 ku3 an-ui3 e5 oe7, kong2 soah, tiam7-tiam7-a2 li7-khui, ti7 am3-am3 e5 ke-a2-lou7 so5--leh so5--leh. 
  “Ho2--lah, lan2 lai5 khi3 chhoe7 Chheng--a2.” Chheng--a2 si7 sia7-khu--nih e5 kak-thau5, sia7-khu e5 lang5 long2 e7 kiann--i, mia5-siann chin bai2, Sim2 Leng5-sin3 m7-chai tang-si5 khai-si2 kap in teh tau3-tin7. 
  “An2-ne kam2 ho2?” 
  “U7 siann2 bo5 ho2--e5? Kiann5--lah, in tng teh phah moa5-chhiok neh!” 
  Sim2 Leng5-sin3 chhoa7 Cheng3-ki5 lai5 kau3 chit8 keng ji7 lau5 e5 kong-u2, lai7-te2 bo5 siann2 thang-kng, ou-ou am3-am3, long2 si7 chiah8-hun e5 ian-bu7. Cheng3-ki5 khoann3-tioh8 si3 e5 lang5 ui5 cho3 chit8 toh, tng teh phah moa5-chhiok, ki5-tiong chit8 e5 thng3-pak-theh, kah-chiah-phiann long2 chhiah-ji7. 
  “Hmh, li2 lai5--a-ou, che7--chit8-e7, tan2--leh thai5 hun2-chiau2 lai5 chiah8.” 
  “Siann2-mih hun2-chiau2-a2?” Cheng3-ki5 oa2-kin7 Sim2 Leng5-sin3, se3-se3-siann ka7 mng7. 
  “To7-si7 in khi3 thau liah8 pat8-lang5 chhi7 e5 hun2-chiau2-a2, chu2 moa5-iu5 chin ho2-chiah8--ou!” 
  To7 an2-ne, Cheng3-ki5 ti7 Chheng--a2 in chhu3 chiah8 bo5 siann2 ho2-chiah8 e5 hun2-chiau2-bah, chiah8 kah chin put-an, chiah8 soah, sim-koann-thau5 ngai7-gioh8 ngai7-gioh8 choann-a2 tng2 chhu3. 
  Au7--lai5 Cheng3-ki5 chhoe7 Sim2 Leng5-sin3 tam5, khng3 i m7-thang koh kap Chheng--a2 in hit phang7 lang5 tau3-tin7 khah ho2. Sim2 Leng5-sin3 ka7 kong2, Chheng--a2 ki5-sit8 ma7 chin khou2-lian5, pa-pa cho3 chheng-kiat-tui7 hong5 long3--si2, ma-ma ka7 lang5 se2-sann than3 sou2-hui3 tou7 jit8-chi2, Chheng--a2 bo5 lang5 koan2, m7-chiah e7 pian3 phainn2. 
  Cheng3-ki5 m7-chai beh an2-choann2 ka7 in3. 
  Joah8--lang5 e5 lian5-kho2 kiat-sok liau2-au7, Cheng3-ki5 chau2 khi3 chhoe7 Ng5 Siok-cheng . 
  Siok-cheng chheng7 chit8 su joah8--lang5 e5 iunn5-chong, ti3 chit8 teng2 chah8 jit8-thau5 e5 bo7-a2, sim-cheng5 khin-song2 kap Cheng3-ki5 ti7 khe-pinn san3-pou7. 
  “Li2 kam2 chai? Goa2 kong2--e5 bo5 m7-tioh8, goa2 chin-chiann3 kho2 be7 tioh8 lu2-tiong, ha ha......” Siok-cheng bak8-chiu nih--leh nih--leh: “Goa2 siunn7, goa2 e7-sai2 kho2 seng2-lip8 ko-chit, thiann kong2 ma7 be7-bai2, li7 chhu3 koh kin7......” 
  “Siok-cheng .” Cheng3-ki5 chin cheng3-keng ka7 kong2: “Li2 sim-lai7 kam2 be7 kan-khou2?” 
  “Kan-khou2? Be7--lah, hoainn5-tit8 chheh thak8 be7 iann5--lang5, to7-si7 an2-ne mah.” 
  “Kam2 kong2 chheh thak8 be7 iann5--lang5, to7 chu3-teng7 ai3 hou7 lang5 tah8 ti7 kha-te2?” Cheng3-ki5 bin7-sek bo5-sin5 bo5-sin5, khoann3 tui3 tng beh loh8-soann e5 jit8-thau5. 
  “Cheng3-ki5 , li2 chiok ki5-koai3 neh! Goa2 thiann bo5 li2 teh kong2 siann2. Tioh8--lah, li2 kam2 kho2 u7 tiau5? Kam2 beh khi3 thak8?” 
  “Tiau5 si7 u7 tiau5, m7-koh seng5-chek bo5 ho2, goa2 siunn7 beh khi3 thak8 bi2-kang-kho, goa2 khah ai3 oe7-tou5, tek8-piat8 si7 oe7 bang3-kah, goa2 siunn7 beh cho3 oe7 bang3-kah te7 it liu5 e5 lang5.” 
  “Chin--e5-ou? An2-ne chiok ho2 neh.” 
  Cheng3-ki5 sim-lai7 teh siunn7, kam2 u7 kho2-leng5 tak8 kang long2 kap Siok-cheng tau3-tin7. M7-koh i bo5 siunn7-tioh8 kong2, in-ui7 i ka-ti7 bo5 chu3-i3, koh nng7 e5 lang5 hak8-hau7 bo5 kang7 keng, seng-oah8 e5 ku7-li5 soah ju2 lai5 ju2 hng7, tauh8-tauh8-a2 nng7 e5 lang5 lian5-lok8, chu7-hoe7 e5 ki-hoe7 ju2 lai5 ju2 chio2, koh Siok-cheng chai-iann2 i kap chit8-koa2 lou5-moa5 kiann5 chin oa2, kap i to7 tauh8-tauh8-a2 sou-oan2--khi3-a. 
  Khi3 thak8 ko-tiong liau2-au7, in-ui7 hak8-hau7 li7 chhu3 u7 chit8 chat, Cheng3-ki5 tak8 kang chin cha2 tioh8-ai3 khi2-chhng5, poann5 nng7 pan chhia kau3 hak8-hau7, pang3-oh8 tng2 kau3 chhu3 ma7 long2 chin oann3--a, kap chhu3--nih e5 lang5 chih-chiap ma7 ju2 lai5 ju2 chio2, Cheng3-ki5 hiong5-hiong5 kam2-kak chin thiong3. 
  Ma7 in-ui7 chhu3--nih e5 lang5 chit-ma2 khah bo5 ki-hoe7 chhap Cheng3-ki5 e5 tai7-chi3, i ti7 hak8-hau7 e5 seng-oah8 ma7 khai-si2 hong--khi2-lai5, kap kok-tiong e5 si5 pi2--khi2-lai5 soah ju2 hong3-tong7, kui kang kiat-tong2-seng5-kun5, kap lang5 sio-chenn3. Tai7-pou7-hun7 tong5-oh8 long2 kiann jia2 tai7-chi3, to7 khah bo5-ai3 kap Cheng3-ki5 kau-chhap, piau2-bin7 siong7 koh ka2-na2 chin ka7 chun-tiong7, hou7 Cheng3-ki5 kioh-si7 ka-ti7 si7 in pan e5 lau2-toa7, soah khai-si2 hiang2-siu7 ui-koan5 chah--lai5 e5 ho2--chhu3, chhiunn7 chhin3-chhai2 ka7 tong5-oh8 khui-chhui3 iah-si7 sio2-khoa2 ui-hiap8--chit8-e7, to7 e7 u7 chinn5 thang khai. 
  Tong-jian5, chit khoan2 seng-oah8 ui5-chhi5 bo5 ku2. 
  U7 chit8-pai2, i ui7 beh kek toa7-pan7 cho3 lau2-toa7, the3 ka-ti7 pan e5 tong5-oh8 chhut-thau5 kai2-koat tai7-chi3, soah hou7 lang5 kio3 chhut-khi3 kau3-sek. 
  “Chhoe7 goa2 chhong3 siann2?” 
  “Li2 lai5 to7 chai.” 
  In2 i chhut--lai5 e5 lang5 chhoa7 i khi3 hak8-hau7 e5 sit8-sip8 kang-tiunn5, hit-e5 sou2-chai7 khoann3--khi2-lai5 chin phian-phiah, si3 peng5 tun2 chiann5 che7 thih-kun3-a2. 
  Cheng3-ki5 khoann3-tioh8 chit8 e5 sann-ni5-a2--e5 teh tan2--i, kiann5 oa2 e5 si5 i chiah ti3-kak bo5 siann2 tioh8, ki5-thann lang5 liok8-liok8-siok8-siok8 ui3 pinn--a2 kiann5--chhut-lai5, chhiu2--nih long2 giah8 thih-kun3-a2. 
  Chit siann hai7--a, in lang5 chiah che7, be7-sai2 kap in nge7-piann3, beh chau2 koh be7-hu3--a, na7 chhu2-li2 bo5 ho2-se3......, Cheng3-ki5 sim-koann-te2 chiok kin2-tiunn--e5. 
  “Thiann kong2 li2 chin hiau-pai, it-ni5--e5 si7 li2 teh chhoa7--e5 si7--bo5?” Chhoa7-thau5--e5 khui-chhui3 ka7 mng7. 
  “Li2 siunn7 beh kong2 siann2 to7 kin2 kong2, bian2 koh a-m2 a-peh kong2 chit8 tui.” Cheng3-ki5 sim-lai7 siunn7 kong2 hoainn5-tit8 siam2 be7 khi3--a, kui-khi3 khah khi3-phek--leh, chhiunn7 cha-pou-kiann2 an2-ne kap in piann3 khoann3-mai7. 
  “Hmh! U7-iann2 si7 kioh-siau3.” Chhoa7-thau5--e5 kong2: “Thiann kong2 li2 beh the3 lin2 pan--e5 kai2-koat tai7-chi3, chin tu2-ho2, kap i u7 bun7-te5 ai3 kai2-koat--e5 to7-si7 goan2 se3-han3--e5.” 
  Tang2--e5 si7 Cheng3-ki5 in kang7 pan e5 tong5-oh8, choe3-kin7 i jia2-tioh8 hak8-hau7 lai7-te2 chit8 e5 sio2 kak-thau5, chau2 lai5 kap Cheng3-ki5 chham-siong5, Cheng3-ki5 bo5 kho2-lu7 to7 tap-eng3 beh ka7 thin7, siunn7 be7 kau3 soah an2-ne lai5 jia2-tioh8 ma5-hoan5. 
  Ki5-sit8 Cheng3-ki5 kap Tang2--e5 kau-cheng5 bo5 joa7 chhim, i kan-tann si7 chit8-si5 chhau3-phui3 chiah tap-eng3 beh ka7 thin7, na7 ui7-tioh8 chit chiong2 tai7-chi3 hong5 bok sit8-chai7 chin be7-ho5. 
  “Goan5-lai5 si7 an2-ne, goa2 chai-iann2--a, m7-koh li2 na7 beh tam5-phoann3, an2-ne ma7 siunn bo5 seng5-i3--a.” Cheng3-ki5 teh siunn7, tui3-hong ki3-jian5 siunn7 beh kai2-koat tai7-chi3, ka-ti7 koh si7 te7 sann chia2, in eng3-tong be7 tah8 nge7, koh-chai3 kong2 in ma7 m7-chai ka-ti7 bakuh u7 nge7--bo5, choann-a2 koh ka7 chhiang3 chit8 ku3: “Li2 kong2 siann2?” 
  Pinn--a2 e5 lang5 hou7 i e5 oe7 kek--tioh8, siunn7 beh tang7-chhiu2, m7-koh sui5 hou7 chhoa7-thau5--e5 tong3--leh: “Goan2 m7-si7 chiam-tui3 li2 lai5--e5, goa2 chit-ma2 ka7 oe7 kong2 hou7 chheng-chho2, goan2 se3-han3--e5 ti7 hak8-hau7 na7 chhut siann2-mih tai7-chi3, li2 to7 chham2--a, chai--bo5?” 
  “Ti7 hak8-hau7 goa2 e7-tang3 po2-cheng3, m7-koh na7 ti7 goa7-khau2 chhut tai7-chi3, goa2 to7 bo5 hoat-tou7--a.” 
  “Kiann5, lai5 chau2.” 30 kui2-e5 lang5 ka7 thih-kun3-a2 phiann--leh, kiann5 chhut sit8-sip8 kang-tiunn5, lau5 Cheng3-ki5 chit8 e5 lang5 khia7 ti7 hia. 
  Cheng3-ki5 chhoan2 chit8 e7 toa7-khui3, kui-e5 lang5 na2 hi--khi3 kang7-khoan2. 
  (TGB Thong-sin3 te7 53 ki5, 2004 ni5 2 goeh8) 
</CL>
<HL>

王奇in kap正旗分開了後，keng2 1工暗頭a2走去市區e5中正國中chhoe7訓導主任in kiann2，ka7 phah kah半sio2死，正lui2目chiu koh險a2 chhenn-me5。
警察局少年組--e5 si3-ke3 teh探消息，m7-koh long2 chhoe7無線索iah是證據，chit件案choann-a2 an2-ne準soah。王奇ma7正式轉到另外1 e5社區e5國中去讀，koh來kap正旗to7 khah罕得聯絡--a，正旗chit-ma2 khah chiap8 kap沈能信cho3-hoe2，chhun e5時間long2 teh準備聯考。
聯考前3個月，沈能信約正旗出--來，按算暗時beh好好a2來siau2--1-場。正旗建議chhoe7陳文賓出--來，2 e5 to7 sio招行去陳文賓in tau，行到in門腳口，soah聽tioh8內底有1陣1陣teh hau2 e5聲。
陳文賓看tioh8沈能信kap正旗來到in門嘴，ka7手頭加工e5電線khng3--leh，ka7身軀邊teh hau2 e5 ma-ma看--1-e7，tauh8-tauh8-a2行--出-來。
「Goan2 a兄e-pou去基隆河sng2水，soah去tu7--死，goa2 ai3 ka7厝--nih tau3-sann-kang7，hoan7-se3無法tou7考聯考--a。」 
沈能信kap正旗聽tioh8 chit-e5消息，gang7-gang7 khia7 ti7 hia，過有1-khun2-a2，chiah bok出kui2句安慰e5話，講soah，tiam7-tiam7-a2離開，ti7暗暗e5街a2路so5--leh so5--leh。
「好--lah，lan2來去chhoe7青--a2。」青--a2是社區--nih e5角頭，社區e5人long2 e7驚--i，名聲真bai2，沈能信m7知tang時開始kap in teh tau3-tin7。
「An2-ne kam2好？」 
「有siann2無好--e5？ 行--lah，in tng teh phah麻雀neh！」 
沈能信chhoa7正旗來到1間2樓e5公寓，內底無siann2通光，烏烏暗暗，long2是食薰e5煙霧。正旗看tioh8 4 e5人圍做1桌，tng teh phah麻雀，其中1 e5 thng3腹theh，kah-chiah-phiann long2 chhiah字。
「Hmh，li2來--a-ou，坐--1-e7，等--leh thai5粉鳥來食。」 
「Siann2-mih粉鳥a2？」正旗oa2近沈能信，細細聲ka7問。
「To7是in去偷liah8別人飼e5粉鳥a2，煮麻油真好食--ou！」 
To7 an2-ne，正旗ti7青--a2 in厝食無siann2好食e5粉鳥肉，食kah真不安，食soah，心肝頭ngai7-gioh8 ngai7-gioh8 choann-a2 tng2厝。
後--來正旗chhoe7沈能信談，勸i m7-thang koh kap青--a2 in hit phang7人tau3-tin7 khah好。沈能信ka7講，青--a2其實ma7真可憐，pa-pa做清潔隊hong5 long3--死，ma-ma ka7人洗衫than3所費度日子，青--a2無人管，m7-chiah e7變phainn2。
正旗m7知beh an2-choann2 ka7應。
熱--人e5聯考結束了後，正旗走去chhoe7黃淑貞。
淑貞穿1 su熱--人e5洋裝，戴1頂chah8日頭e5帽a2，心情輕爽kap正旗ti7溪邊散步。
「Li2 kam2知？ Goa2講--e5無m7-tioh8，goa2真正考be7 tioh8女中，ha ha…」淑貞目chiu nih--leh nih--leh：「Goa2想，goa2 e7-sai2考省立高職，聽講ma7 be7-bai2，離厝koh近…」 
「淑貞。」正旗真正經ka7講：「Li2心內kam2 be7艱苦？」 
「艱苦？ Be7--lah，橫直冊讀be7贏--人，to7是an2-ne mah。」 
「Kam2講冊讀be7贏--人，to7注定ai3 hou7人踏ti7腳底？」正旗面色無神無神，看tui3 tng beh落山e5日頭。
「正旗，li2 chiok奇怪neh！ Goa2聽無li2 teh講siann2。Tioh8--lah，li2 kam2考有tiau5？ Kam2 beh去讀？」 
「Tiau5是有tiau5，m7-koh成績無好，goa2想beh去讀美工科，goa2 khah愛畫圖，特別是畫bang3-kah，goa2想beh做畫bang3-kah第1流e5人。」 
「真--e5-ou？ An2-ne chiok好neh。」 
正旗心內teh想，kam2有可能tak8工long2 kap淑貞tau3-tin7。M7-koh i無想tioh8講，因為i ka-ti7無注意，koh 2 e5人學校無kang7間，生活e5距離soah愈來愈hng7，tauh8-tauh8-a2 2 e5人聯絡，聚會e5機會愈來愈chio2，koh淑貞知iann2 i kap 1-koa2 lou5-moa5行真oa2，kap i to7 tauh8-tauh8-a2疏遠--去-a。
去讀高中了後，因為學校離厝有1 chat，正旗tak8工真早tioh8-ai3起床，poann5 2班車到學校，放學tng2到厝ma7 long2真oann3--a，kap厝--nih e5人chih接ma7愈來愈chio2，正旗hiong5-hiong5感覺真thiong3。
Ma7因為厝--nih e5人chit-ma2 khah無機會chhap正旗e5 tai7-chi3，i ti7學校e5生活ma7開始hong--起-來，kap國中e5時比--起-來soah愈放蕩，kui工結黨成群，kap人sio-chenn3。大部份同學long2驚惹tai7-chi3，to7 khah無愛kap正旗交chhap，表面上koh ka2-na2真ka7尊重，hou7正旗kioh是ka-ti7是in班e5老大，soah開始享受威權chah--來e5好--處，像chhin3-chhai2 ka7同學開嘴iah是sio2-khoa2威脅--1-e7，to7 e7有錢thang khai。
當然，chit款生活維持無久。
有1-pai2，i為beh kek大pan7做老大，替ka-ti7班e5同學出頭解決tai7-chi3，soah hou7人叫出去教室。
「Chhoe7 goa2 chhong3 siann2？」 
「Li2來to7知。」 
引i出--來e5人chhoa7 i去學校e5實習工場，hit-e5所在看--起-來真偏僻，4 peng5 tun2 chiann5 che7鐵棍a2。
正旗看tioh8 1 e5 3年a2--e5 teh等--i，行oa2 e5時i chiah ti3覺無siann2 tioh8，其他人陸陸續續ui3邊--a2行--出-來，手--nih long2 giah8鐵棍a2。
Chit聲害--a，in人chiah che7，be7-sai2 kap in硬拚，beh走koh be7赴--a，若處理無好勢…，正旗心肝底chiok緊張--e5。
「聽講li2真hiau-pai，1年--e5是li2 teh chhoa7--e5是--無？」Chhoa7頭--e5開嘴ka7問。
「Li2想beh講siann2 to7緊講，免koh a-m2 a伯講1堆。」正旗心內想講橫直閃be7去--a，kui-khi3 khah 氣魄--leh，像cha-pou-kiann2 an2-ne kap in拚看mai7。
「Hmh！ 有iann2是kioh-siau3。」Chhoa7頭--e5講：「聽講li2 beh替lin2班--e5解決tai7-chi3，真tu2好，kap i有問題ai3解決--e5 to7是goan2細han3--e5。」 
董--e5是正旗in kang7班e5同學，最近i惹tioh8學校內底1 e5小角頭，走來kap正旗參詳，正旗無考慮to7答應beh ka7 thin7，想be7到soah an2-ne來惹tioh8麻煩。
其實正旗kap董--e5交情無joa7深，i kan-tann是1時臭屁chiah答應beh ka7 thin7，若為tioh8 chit種tai7-chi3 hong5 bok實在真be7-ho5。
「原來是an2-ne，goa2知iann2--a，m7-koh li2若beh談判，an2-ne ma7 siunn無誠意--a。」正旗teh想，對方既然想beh解決tai7-chi3，ka-ti7 koh是第3者，in應當be7踏硬，koh再講in ma7 m7知ka-ti7 bakuh有硬--無，choann-a2 koh ka7 chhiang3 1句：「Li2講siann2？」 
邊--a2 e5人hou7 i e5話kek--tioh8，想beh動手，m7-koh隨hou7 chhoa7頭--e5擋--leh：「Goan2 m7是針對li2來--e5，goa2 chit-ma2 ka7話講hou7清楚，goan2細han3--e5 ti7學校若出siann2-mih tai7-chi3，li2 to7慘--a，知--無？」 
「Ti7學校goa2 e7-tang3保證，m7-koh若ti7外口出tai7-chi3，goa2 to7無法tou7--a。」 
「行，來走。」30 kui2-e5人ka7鐵棍a2 phiann--leh，行出實習工場，留正旗1 e5人khia7 ti7 hia。
正旗喘1 e7大khui3，kui-e5人na2虛--去kang7款。
(TGB通訊第53期，2004年2月) 
</HL>