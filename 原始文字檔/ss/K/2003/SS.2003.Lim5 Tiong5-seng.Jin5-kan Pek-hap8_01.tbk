<CL>
  Na7-si7 senn3-mia7 e5 hoe2-chhenn pok8-hoat si7 sun3-kan--e5<BR>An2-ne li2 tioh8-ai3 pa2-ak ki-hoe7<BR>Ka7 leng5-hun5 sio hou7 li7-li7-li7 
  Poann3-me5, bong5-bu7--nih na2 sio2-khoa2-a2 thau3-lam7『催淚瓦斯』e5 bi7. 
  Tai5-pak ke-thau5, chioh8-thau5, po-le5, khi3-iu5-kan-a2 si3-soann3 ti7 thou5-kha, ng5-ng5 e5 lou7-teng chhio7--leh, u7 chin sian7 chin thiam2 e5 kam2-kak. Ti7『綺夢酒廊』oat-kak e5 hang7-a2 lai7, hinn7-khang pinn thoan5 lai5 cha-pou-lang5 chiann5 kip e5 chhoan2-khui3-siann. 
  Ti-koann-sek e5 hoeh ui3 cha-pou-lang5 e5 chhiu2-kut it-tit8 puh--chhut-lai5, sun7 chhiu2-kut tih loh8 thou5-kha, tauh8-tauh8-a2 chek cho3 chit8 e5 khut-a2. Khoann3 e7 chhut--lai5, khang-chhui3 chin thiann3, cha-pou-lang5 kiong5-pek ka-ti7 jim2--leh, piann3-se3 beh hou7 ka-ti7 po2-chhi5 chheng-chhenn2, m7-koh tu2-chiah piann3-mia7 chong5 e5 chhoan2-khui3-siann soah bo5 hoat-tou7 theng5--loh8-lai5, sui5-si5 u7 kho2-leng5 hou7 lang5 hoat-hian7 ka-ti7 chit-ma2 e5 sou2-chai7. 
  Na7 bo5 leng5-hun5, to7 be7 bu2 kau3 chit-ma2 chit khoan2 te7-pou7, cha-pou-lang5 an2-ne teh siunn7. 
  Hoeh tauh8-tauh8-a2 kian--khi2-lai5, chhoan2-khui3 ma7 khai-si2 cheng3-siong5--a. Kui2 tai5 keng3-pi7-chhia siu2--koe3, bong5-bu7--nih e5『催淚瓦斯』hou7 hainn3 tin2-tang7. 
  Tai7-chi3 si7 an2-choann2 hoat-seng--e5? 
  Ki5-sit8, i cha2 to7 chai-iann2 tap-an3--a. 
  1985 ni5 e5 Liong5-tai5 sia7-khu, e-pou-si5 e5 jit8-thau5 un-loan2 kah hou7 lang5 chin chheng-song2. 
  Sia7-khu e5 lang5 tai7-pou7-hun7 long2 khi3 keh chit8 tiau5 Ke-lang5-ho5 e5 Chin3-eng5 kang-giap8-khu siong7-pan, ke-a2 khoann3--lai5 chin khong3-khoah, lang5 ma7 toe3 leh lan2--loh8-lai5, lian5 lou7-pinn koe2-chi2-tann3 e5 thau5-ke-niu5 ma7 chioh ki-hoe7 ti7『陽傘』e7-kha tuh-ku. 
  M7-koh u7 chit8-koa2 lang5 soah jiat8-phut-phut. Tai7-khai3 u7 5~6 e5 thau-chau2-oh8 e5 kok-tiong-seng kiann5 cho3-hoe2, na2 chit8-tin7 bo5 kut-thau5 e5 lang5 ti7 ke-a2 loan7 hainn3, put-si5 koh iong7 khin-phu5 e5 khau2-khui3 teh khoe lou7--nih e5 siau3-lian5 sio2-chia2. 
  “Oeh, an2-ne loan7 hainn3 na7 hou7 hun3-to7 chu2-jim7 chang--tioh8 beh an2-choann2?” Ki5-tiong chit8 e5 kio3 cho3 “Cheng3-ki5”--e5 an2-ne kong2, khoann3--lai5 u7 tam7-poh8-a2 kin2-tiunn, che hoan7-se3 si7 i te7-it-pai2 toe3 tak8-e5 thau-chau2-oh8. 
  “Aih-ioh, beh chhut-lai5 sng2 to7 mai3 kiann, na7 bo5, lan2 khi3 A-seng3 in chhu3 khui e5 tian7-tong7-keng, an2-ne chong2 be7 koh hong5 liah8--tioh8-lah!” Chit8 e5 han3-chhau2 khah e2, m7-koh chin cheng-kong e5 lang5 an2-ne in3, i kio3 cho3 “Ong5 Ki5”. 
  The5-gi7 sui5 tit-tioh8 ki5-thann lang5 e5 chan3-tong5, in kui-tin7 chhoa7--leh kiann5 jip8-khi3 chit8 keng kam2-a2-tiam3, chit keng tiam3 in-ui7『便利商店』e5 keng7-cheng chiah kai2 cho3 tian7-tong7-keng. In kui2-e5 ka7 lan7-san--e5 oann7 ho2-se3, heng3-phut-phut che7 ti7 tian7-tong7-ki-a2 thau5-cheng5 sng2--khi2-lai5. 
  Ti7 chit chiong2 tiunn5-hap8, Cheng3-ki5 tiann7-tiann7 be7 toe3 leh phah tian7-tong7, chhu3--nih m7-bat hou7 i『零用錢』, i kan-tann khia7 ti7 pinn--a2 khoann3. Hiong5-hiong5, i hoat-hian7 kang7 pan e5 Sim2 Leng5-sin3 ma7 che7 ti7 tiam3--nih teh phah tian7-tong7. 
  Cheng3-ki5 chin hoann-hi2, chau2 khi3 i pinn--a2: “A-ti7-a2, li2 ma7 thau-chau2 lan2 to7-su e5 kho3--ou?” A-ti7-a2 si7 Sim2 Leng5-sin3 e5 sio2-mia5. 
  Sim2 Leng5-sin3 giah8-thau5 khoann3-tioh8 Cheng3-ki5, bin7-a2 u7 tam7-poh8-a2 phainn2-se3 e5 chhio3-iong5: “Hoainn5-tit8 tu5-khi3 sou3-hak8, goa2 ma7 bo5 chit8 kho e7 khoann3--tit, siong7 a-po5-a2 e5 kho3 m7-si7 kang7-khoan2 ai3 hong5 phah, put-ju5 chau2 chhut-lai5 chhit-tho5.” Soa3--loh8 koh mng7: “Li2 si7 an2-choann2 boai3 cho3-hoe2 sng2?” 
  “Ouh, bo5 iau3-kin2--lah, goa2 bo5 siann2 ai3 sng2 tian7-tong7.” 
  “Phian3--lang5, Cheng3-ki5 si7 bo5 chinn5 thang sng2, nouh, bo5 iau3-kin2, goa2 chhiann2--li2, chit-koa2 Money sa--khi3.” M7-chai siann2-mih si5-chun7, Ong5 Ki5 oa2-kin7 in nng7 lang5, chhiu2--nih tenn7 kui2-na7-e5 gin5-kak-a2. 
  “Ka7 li2 kong2 goa2 boai3 sng2 mah......” Cheng3-ki5 oe7 iau2-boe7 kong2 soah, to7 u7 chit8 e5 sann-a2 phoa3-phoa3 e5 kok-tiong-seng chhiong--jip8-lai5, toa7-siann jiang2: “Hai7--a! Keh-piah-chng Kai3-siu7 Kok-tiong e5 lang5 chau2--lai5, khoann3-tioh8 lang5 to7 phah!” 
  Tak8-e5 gang7--chit8-e7. Siau3-lian5 gin2-a2 oah8-tang7 e5 tiunn5-sou2 long2 u7 pun te7-poann5--e5, ka-ti7 e5 te7-poann5 kio3 cho3 “lan2 chng”, ki5-thann--e5 kio3 cho3 “in hit chng--e5”, sui-bong2 u7 si5-a2 e7 in-ui7 khoann3 be7-song2, iah-si7 ui7-tioh8 sio-chenn teh jiok cha-bou2 gin2-a2 lai5 sio-phah, m7-koh long2 be7 chhim-mng5-tah8-hou7 kau3 tui3-hong e5 te7-poann5. Kai3-siu7 Kok-tiong chit-tin7 lang5 chong5--lai5, cheng3-keng hou7 in chin i3-goa7. 
  “Kan2! Nah e7-sai2 hou7 in chiah hiau-pai! Ke-si chhoan5-chhoan5--leh, toe3 goa2 kiann5!” Ong5 Ki5 tai7-seng hoah-siann, cheng3-lang5 choann-a2 ui3 tiam3--nih piah pinn sin5-beng5-toh-kha, sa chit8 khun2 iong7 po3-choa2 pau--leh e5 thih-kun3-a2 kap ia2-kiu5 ba2-tah, chhiong chhut-khi3 ke-a2. 
  Cheng3-ki5 ma7 soa3-chhiu2 sa chit8 ki, m7-koh i e5 chhiu2 lioh8-a2 e7 chhoah, beh sio-phah, i iau2-si7 chhai3-chiau2-a2, m7-koh i iu5-goan5 jin7-ui5 po2-hou7 ka-ti7 chng e5 heng5-ui5 si7 tioh8--e5. 
  Chiah kiann5 chhut tiam3-a2 bo5 kui2 pou7, to7 u7 5~6 e5 lang5 chhiu2 giah8 ke-si, tui3 in chia chhiong--koe3-lai5. In si7 sia7-khu--nih leng7-goa7 chit8 phoe chhit-tho5 gin2-a2, tai7-pou7-hun7 long2 bo5 thak8 kok-tiong iah-si7 thak8 kau3 chit8-poann3 to7 bo5 koh thak8--e5, in-ui7 tiann7-tiann7 un ti7 sia7-khu--nih e5 tong7-kiu5-keng kap tian7-tong7-keng, kap Ong5 Ki5 in chit-tin7--e5 long2 chin sek8. 
  “Lin2 ma7 thiann-tioh8 siau-sit--a-ou? U7 khoann3-tioh8 lang5--bo5?” Chhoa7-thau5 e5 Chheng--a2 thau5 khi-khi teh mng7. 
  “Bo5--lah! Si3-ke3 chhoe7 khoann3-mai7 chiah koh kong2--lah!” Ong5 Ki5 in3--tng2-khi3, kui-tin7 jin5-ma2 to7 khai-si2 ti7 sia7-khu--nih seh8, lou7-pinn tann3-a2 kap tiam3-a2 e5 thau5-ke khoann3-tioh8 chit chiong2 cheng5-heng5, sim-lai7 ke-kiam2 liau2-kai2 hoat-seng siann2-mih tai7-chi3, long2 tong3 cho3 bo5 khoann3--tioh8, iah-si7 kin2 siam2--khui, ke2-iann2 teh bo5-eng5. Chit-chun7, Cheng3-ki5 hiong5-hiong5 kam2-kak ka-ti7 na2 tioh8-che, sim-koann inn2-a2 u7 chit8 chiong2 ki5-koai3 koh kan-khou2 e5 kam2-kak. 
  “Ti7 hia! Ah! In tng teh bok 2 ni5 4 pan e5 A-pin.” 
  Cheng3-ki5 sun7 hoat-hian7 e5 lang5 e5 chhiu2-se3 khoann3--koe3-khi3, hong5 phah--e5 si7 hak8-hau7 pang3-gu5-pan e5 Tan5 Bun5-pin, in3-siong2 tiong, A-pin lang5 chin ho2, chin tiam7 koh chin iu2-hau3, tiann7 ka7 chhu3--nih tau3 cho3 ka-kang, be7-tang3 kap in cho3-hoe2 chhit-tho5. Chit-ma2 i hong5 phah to2 ti7 thou5-kha teh lian3. 
  Tak8-e5 khoann3--tioh8 kin2 chhiong--koe3-khi3, nng7 peng5 khai-si2 phah--khi2-lai5. Tui3-hong jin5-sou3 kap ka-ti7 chit-peng5 chha-put-to, ma7 long2 u7 chah thih-kun3-a2 chit lui7 e5 ke-si. Na2 teh sio-kiat, Cheng3-ki5 sim-lai7 na2 teh kiann-hiann5, chin kiann ka-ti7 hou7 lang5 phah--si2, in-ui7 sit-sin5 soah hou7 tui3-hong e5 kun3-a2 bok kui2-na7 e7. 
  Pi! Pi! Pi!『不要再打了!』Hng7-hng7 e5 sou2-chai7, hun3-to7 chu2-jim7 pak-tou2 toa7-khian toa7-khian, chit8 khou thui5-thui5 toe3 ti7 sia7-khu ki5-thann lang5 kha-chhng au7, na2 pun5 pi-a2 na2 chau2--koe3-lai5. 
  Nng7 peng5 jin5-ma2 thiann-tioh8 pi-a2-siann, sio-phah sui5 theng5--loh8-lai5, sui5 lang5 soann3--khi3, tann2-ma2-ka-lou7 si7 chit8 tah chit8 tah e5 hoeh-jiah. 
  Cheng3-ki5 iong7 chhiu2 ka7 hong5 phah tioh8-siong e5 khang-chhui3 om--leh, chiah8-lat8 chiah8-lat8 chau2 tng2 chhu3--nih, i sim-lai7 teh siunn7, che choat8-tui3 be7-tang3 hou7 ma-ma chai-iann2, na7 bo5, to7 chham2--a. 
  (TGB Thong-sin3 te7 50 ki5, 2003 ni5 11 goeh8)
</CL>
<HL>

若是性命e5火星爆發是瞬間--e5<BR>An2-ne li2 tioh8-ai3把握機會<BR>Ka7靈魂燒hou7 li7-li7-li7 
半暝，濛霧--nih na2 sio2-khoa2-a2 thau3-lam7『催淚瓦斯』e5味。
台北街頭，石頭，玻璃，汽油kan-a2 si3散ti7塗腳，黃黃e5路燈chhio7--leh，有真sian7真thiam2 e5感覺。Ti7『綺夢酒廊』oat角e5巷a2內，耳孔邊傳來cha-pou人chiann5急e5喘khui3聲。
豬肝色e5血ui3 cha-pou人e5手骨一直puh--出-來，順手骨滴落塗kha，tauh8-tauh8-a2積做1 e5窟a2。看e7出--來，孔chhui3真疼，cha-pou人強迫ka-ti7忍--leh，拚勢beh hou7 ka-ti7保持清醒，m7-koh tu2-chiah拚命chong5 e5喘khui3聲soah無法tou7停--落-來，隨時有可能hou7人發現ka-ti7 chit-ma2 e5所在。
若無靈魂，to7 be7 bu2到chit-ma2 chit款地步，cha-pou人an2-ne teh想。
血tauh8-tauh8-a2 kian--起-來，喘khui3 ma7開始正常--a。Kui2台警備車siu2--過，濛霧--nih e5『催淚瓦斯』hou7 hainn3 tin2動。
Tai7-chi3是an2-choann2發生--e5？ 
其實，i早to7知iann2答案--a。
1985年e5龍台社區，e-pou時e5日頭溫暖kah hou7人真清爽。
社區e5人大部份long2去隔1條基隆河e5振榮工業區上班，街a2看--來真曠闊，人ma7 toe3 leh lan2--落-來，連路邊果子擔e5頭家娘ma7借機會ti7『陽傘』e7-kha tuh-ku。
M7-koh有1-koa2人soah熱phut-phut。大概有5~6 e5偷走oh8 e5國中生行cho3-hoe2，na2 1-tin7無骨頭e5人ti7街a2亂hainn3，不時koh用輕浮e5口氣teh khoe路--nih e5少年小姐。
「Oeh，an2-ne亂hainn3若hou7訓導主任chang--tioh8 beh an2-choann2？」其中1 e5叫做「正旗」--e5 an2-ne講，看--來有tam7-poh8-a2緊張，che hoan7-se3是i第1-pai2 toe3 tak8-e5偷走學。
「Aih-ioh，beh出來sng2 to7 mai3驚，若無，lan2去A勝in厝開e5電動間，an2-ne總be7 koh hong5 liah8--tioh8-lah！」1 e5 han3草khah矮，m7-koh真精光e5人an2-ne應，i叫做「王奇」。
提議隨得tioh8其他人e5贊同，in kui-tin7 chhoa7--leh行入去1間kam2-a2店，chit間店因為『便利商店』e5競爭chiah改做電動間。In kui2-e5 ka7 lan7-san--e5換好勢，興phut-phut坐ti7電動機a2頭前sng2--起-來。
Ti7 chit種場合，正旗tiann7-tiann7 be7 toe3 leh phah電動，厝--nih m7-bat hou7 i『零用錢』，i kan-tann khia7 ti7邊--a2看。Hiong5-hiong5，i發現kang7班e5沈能信ma7坐ti7店--nih teh phah電動。
正旗真歡喜，走去i邊--a2：「A弟a2，li2 ma7偷走lan2導師e5課--ou？」A弟a2是沈能信e5小名。
沈能信giah8頭看tioh8正旗，面a2有tam7-poh8-a2 phainn2-se3 e5笑容：「橫直除去數學，goa2 ma7無1科e7看--得，上a婆a2 e5課m7是kang7款ai3 hong5 phah，不如走出來chhit-tho5。」續--落koh問：「Li2是an2-choann2 boai3 cho3-hoe2 sng2？」 
「Ouh，無要緊--lah，goa2無siann2愛sng2電動。」 
「騙--人，正旗是無錢thang sng2，nouh，無要緊，goa2請--li2，chit-koa2 Money sa--去。」M7知siann2-mih時chun7，王奇oa2近in 2人，手--nih tenn7 kui2-na7-e5銀角a2。
「Ka7 li2講goa2 boai3 sng2 mah…」正旗話iau2-boe7講soah，to7有1 e5衫a2破破e5國中生衝--入-來，大聲嚷：「害--a！ 隔壁庄介壽國中e5人走--來，看tioh8人to7 phah！」 
Tak8-e5 gang7--1-e7。少年gin2-a2活動e5場所long2有分地盤--e5，ka-ti7 e5地盤叫做「lan2庄」，其他--e5叫做「in hit 庄--e5」，雖bong2有時a2 e7因為看be7爽，iah是為tioh8 sio-chenn teh jiok cha-bou2 gin2-a2來sio-phah，m7-koh long2 be7侵門踏戶到對方e5地盤。介壽國中chit-tin7人chong5--來，正經hou7 in真意外。
「Kan2！ Nah e7-sai2 hou7 in chiah hiau-pai！ Ke-si chhoan5-chhoan5--leh，toe3 goa2行！」王奇tai7先hoah聲，眾人choann-a2 ui3店--nih壁邊神明桌kha，sa 1 khun2用報紙包--leh e5鐵棍a2 kap野球ba2-tah，衝出去街a2。
正旗ma7續手sa 1枝，m7-koh i e5手lioh8-a2 e7 chhoah，beh sio-phah，i iau2是菜鳥a2，m7-koh i猶原認為保護ka-ti7庄e5行為是tioh8--e5。
Chiah行出店a2無kui2步，to7有5~6 e5人手giah8 ke-si，tui3 in chia衝--過-來。In是社區--nih另外1 phoe chhit-tho5 gin2-a2，大部份long2無讀國中iah是讀到1半to7無koh讀--e5，因為tiann7-tiann7 un ti7社區--nih e5撞球間kap電動間，kap王奇in chit-tin7--e5 long2真熟。
「Lin2 ma7 聽tioh8消息--a-ou？ 有看tioh8人--無？」Chhoa7頭e5青--a2頭khi-khi teh問。
「無--lah！ Si3-ke3 chhoe7看mai7 chiah koh講--lah！」王奇應--tng2-去，kui-tin7人馬to7開始ti7社區--nih seh8，路邊擔a2 kap店a2 e5頭家看tioh8 chit種情形，心內ke減了解發生siann2-mih tai7-chi3，long2當做無看--tioh8，iah是緊閃--開，假iann2 teh無eng5。Chit-chun7，正旗hiong5-hiong5感覺ka-ti7 na2 tioh8-che，心肝inn2-a2有1種奇怪koh艱苦e5感覺。
「Ti7 hia！ Ah！ In tng teh bok 2年4班e5 A賓。」 
正旗順發現e5人e5手勢看--過-去，hong5 phah--e5是學校放牛班e5陳文賓，印象中，A賓人真好，真tiam7 koh真有孝，tiann7 ka7厝--nih tau3做加工，be7-tang3 kap in cho3-hoe2 chhit-tho5。Chit-ma2 i hong5 phah倒ti7塗kha teh lian3。
Tak8-e5看--tioh8緊衝--過-去，2 peng5開始phah--起-來。對方人數kap ka-ti7 chit-peng5差不多，ma7 long2有chah鐵棍a2 chit類e5 ke-si。Na2 teh sio-kiat，正旗心內na2 teh驚惶，真驚ka-ti7 hou7人phah--死，因為失神soah hou7對方e5棍a2 bok kui2-na7 e7。
Pi！ Pi！ Pi！『 不要再打了！』Hng7-hng7 e5所在，訓導主任腹tou2大khian大khian，1 khou thui5-thui5 toe3 ti7社區其他人kha-chhng後，na2 pun5 pi-a2 na2走--過-來。
2 peng5人馬聽tioh8 pi-a2聲，sio-phah隨停--落-來，隨人散--去，tann2-ma2-ka路是1 tah 1 tah e5血跡。
正旗用手ka7 hong5 phah tioh8傷e5孔chhui3 om--leh，食力食力走tng2厝--nih，i心內teh想，che絕對be7-tang3 hou7 ma-ma知iann2，若無，to7慘--a。
(TGB通訊第50期，2003年11月)
</HL>