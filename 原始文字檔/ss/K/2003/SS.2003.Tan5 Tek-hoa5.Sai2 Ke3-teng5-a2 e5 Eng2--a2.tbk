<CL>
  “An2-ne kam2 u7 kong-peN5?” Eng2--a2 hiong5-hiong5 toa7-toa7-siaN hoah--chhut-lai5. 
  Ti7 Liong5-san-si7 bio7-tiaN5, Eng2--a2 kap 1-tin7 lang5 teh pian7, chiah-e5 lang5 peng5-siong5-si5 to tiaN7 ti7 chia khai-kang2 pho3-tau7, chin che7 si7 u7-lou7 bo5-chhu3 e5 lo5-han3-kha-a2, in si7 chheN-ki5-a2 e5 si2-tiong-phio3. “Lan2 1991 to7 tok8-lip8--ah, bo5, si7 teh kong2 siaN2 siau2-oe7? 96 ni5 m7-si7 koh kio3 lan2 ai3 tng3 hou7--in Tai5-oan5 chiah e7 tok8-lip8? Oe7 long2 ku3-chai7 in teh kong2--e5?” Eng2--a2 u7 chhui3 kong2 kah bo5 noa7, kiong7-kiong7 beh khi2-phui3-bin7. 
  Eng2--a2 teh sai2 ke3-teng5-a2, kap 2,3 tang cheng5 pi2--khi2-lai5, peN5-peN5 chau2 10 tiam2-cheng, than3--e5 soa3 kiam2 chheng goa7 khou, “cheng3-tong2 lun5-the3” liau2-au7, “chai7-ia2-tong2” it-tit8 iong7 “keng-che3 pian3 bai2” teh kong-kek hoaN7 cheng3-koan5 e5 Tai5-oan5-tong2, sui-bong2 tui3 Tai5-oan5-tong2 ju2 lai5 ju2 chhe3-sim, m7-ku2 i bo5 an2-ne tioh8 kheng2-teng7 hiah-e5 “chai7-ia2-tong2”. 
  “Chu7 u7 tau5-phio3-koan5 khai-si2, goa2 long2 be7-gian3 tng3 hou7 Kou3-bin7-thang2--e5!” Se3-han3 put-si5 to thiaN si7-toa7 teh chhoh Kou3-bin7-thang2--e5, cho3-peng hit 3 tang, koh hou7 hiah-e5 lau7-ou7-a2 chau-that, “Kou3-bin7-thang2--e5 ka7 lan2 Tai5-oan5-lang5 sng2-tng7 kah an2-ne, bo5 ka7 peng2 na2 sng3 si7 lang5!” 
  Se3-han3 ui3 Au7-lang5 poaN lai5 Tai5-pak Hang5-chiu-lam5-lou7, kui-phian3 pang-a2-chhu3 long2 E7-kang2 lai5 Tai5-pak tho2 seng-oah8 e5 Tai5-oan5-lang5, khoan5-keng2 bai2 kah be7 kong2--tit, bo5 ek8-keng-a2 ma7 bo5 pian7-sou2, gin2-a2-lang5 long2 ti7 chhu3-goa7 lou7-piN se2 sin-khu. 
  “Li2 e5 hak8-hui3 e7-tang3 be2 kui2 kin bah?” tiaN7-tiaN7 to an2-ne ka7 khau, joah8--lang5 na7 chun7 tian7-hong chhoe, it-teng7 hou7 lau7-bo2 siah kui kang. In lau7-pe7 teh tah8 3-lian2-chhia, lau7-bo2 50, 60 hoe3--ah koh teh cho3 lu2-kang, sui-bong2 thak8--e5 si7 hit-chun7 chin chhut-mia5 e5 ko-tiong, m7-ku2 chai-iaN2 chhu3--nih8 bo5 chiN5, bo5 ki-hoe7 chiuN7 tai7-hak8, tioh8 an2-ne sng2 3 tang. 
  Chhim2 the3-ngou2 i tioh8 kiat-hun, in chhu3 ma7 poaN khi3 Sin-chng. I ti7 Sin3-gi7-khu cho3 giap8-bu7, thau3-cha2 8 tiam2 kau3 kong-si, am3-si5 8 tiam2-poaN3 chiah u7 thang ha7-pan. In chhu3 kau3 kong-si tioh8 khai 1 tiam2-cheng, chin kin2 ka-teng5 tioh8 chhut bun7-te5. In bou2 oan3 i kui kang ti7 goa7-khau2, tng2 kau3 chhu3 tioh8 si7 khun3. Ang-a2-bou2 kam2-cheng5 ju2 lai5 ju2 bai2, 2 e5 put-si5 to teh oan-ke. Chhu3--nih8 chit-khoan2 khi3-hun hou7 i chiaN5 chak, kui-khi3 khi3 chau2-chun5, khah bian2 ang-a2-bou2 tak8-kang kiN3-bin7 to phaiN2 bin7-chhiuN. 
  Peng5-iu2 siau7-kai3 i khi3 Ke-lang5. “Chin che7 lang5 long2 kioh-si7 tho2-hai2 chiaN5 ho2-than3. Bo5-iaN2--lah, kan-khou2 kah beh si2, chiN5 ma7 bo5-iaN2 than3 khah u7. Chun2 u7, kan-khou2-chiN5 ma7 lau5 be7 ku2--lah......” Kong2-tioh8 chau2-chun5 e5 jit8-chi2, Eng2--a2 tioh8 moa2-pak sim-sng. 1-choa7 chhut--khi3 tioh8 3 goeh8-jit8 chiah u7 tng2--lai5, hit-choa7 si7 khi3 Pak-hai2-to7 liah8 jiu5-hi5. Chun5 chhut-hai2 chau2 poaN3 ko3 goeh8 chiah kau3-ui7, koh lai5 si7 siong7 kan-khou2--e5, bang7-a2 loh8--khi3, khi2--lai5, liah8, khioh, sang3 leng2-tong3-khou3, loh8 leng2-tong3-chhng...... 1-kang chiah khun3 2 tiam2-cheng. 
  3 goeh8-jit8 au7 chun5 tng2-lai5 Ke-lang5, i pun-tioh8 5 ban7 khou. 1-choa7 tng2--lai5, kui-chiah chun5 chun5-oan5 pun bo5 kau3 4 siaN5, chhun--e5 long2 chun5-kong-si--e5. Chun5-oan5 e5 pou7-hun7 ma7 m7-si7 tak8-e5 kong-pun, chun5-tiuN2 pun 5 hun7, lun5-ki-tiuN2 kap tian7-po3-oan5 pun 3 hun7, Eng2--a2 kong2 chun5-tiuN2 in cho3 kah chin sang2-se3, kou3 chhut-chhui3 na7-tiaN7 tian-to3 pun khah che7, tho2-hai2--e5 long2 ka7 kio3-cho3 “chiah8-pui5--e5”; toa7-chhia, ji7-chhia, 3-chhia kap hi5-lo-tiuN2 pun 2 hun7, ki5-thaN chun5-oan5 kan-taN pun-tioh8 1-hun7.
  Boe2--a2 koh ti7 Ko-hiong5 chau2 1-choa7, hit-choa7 khi3 liah8 sam3-bah, chhut-hai2 2, 3 le2-pai3, hi5-a2 liah8 siuN che7, chun5 chih-chat be7 tiau5, chun5-tiuN2 soan-pou3 khi3-chun5, in loh8 kiu3-seng-chun5 bo5 joa7 ku2, chun5 tioh8 tim5--khi3-ah, kui chun5 liah8--tioh8 e5 sam3-bah ma7 long2 liau2-liau2--khi3. Chit-choa7 tng2--lai5 1-sian2 to bo5 than3--tioh8, i choaN7-a2 bo5 ai3 koh khi3 tho2-hai2--ah. 
  Tho2-hai2 kam2 u7-iaN2 than3 bo5 siaN2? Eng2--a2 kong2, 1-choa7 chhut--khi3 tioh8 kui2-na7 goeh8-jit8 chiah u7 tng2--lai5, in chhut-hai2 chin3-cheng5, long2 tioh8 seng ka7 chun5-kong-si chioh an-ka-hui3, ma7 tioh8 chioh koa2 sou2-hui3 be2 chit kui2 ko3 goeh8 ti7 chun5--nih8 su-iau3 e5 mih8-kiaN7. Pun chiN5 e5 si5, chun5-kong-si chiah ka7 chioh--e5 khau3--khi2-lai5, sit8-che3 pun--tioh8-e5 tioh8 chhun bo5 kui2-sian2--ah. Tho2-hai2-lang5 1-choa7 tng2--lai5, tioh8-ai3 ti7 kang2-piN tan2 u7 sit-thau5 chiah koh chhut-hai2, chhiuN7 Ko-hiong5-kang2 kang2-piN eng2-chun7 long2 si7 liang5-chui2-keng, tho2-hai2-lang5 long2 kui-tin7 ti7 hia na2 tan2 sit-thau5 na2 chiah8-chiu2 poah8-kiau2. Bo5 2, 3 chhiu2, chiN5 tioh8 khai ta--ah, chhut-hai2 chin3-cheng5 chiah koh ka7 chun5-kong-si chioh, kan-khou2-chiN5 long2 lau5 be7 ku2, kan-taN 1-choa7 1-choa7 chhut--khi3, chiN5 si7 ju2 khiam3 ju2 che7. 
  Li7-khui Ko-hiong5 liau2-au7, Eng2--a2 tioh8 tng2 Tai5-pak sang3 ga2-suh. 1 goeh8-jit8 kan-taN hioh 2 kang, 1-kang cho3 12 tiam2-cheng. Sin-sui2 bo5 koan5, m7-ku2 i chin kut-lat8 cho3, keng-li2 koh tui3 i be7-bai2, kho3 1-koa2 goa7-lou7-a2 seng-oah8 ma7 sng3 e7 koe3--tit. 2 tang au7, i siuN7 kong2 ni5-hoe3 ma7 u7--ah, ga2-suh chit-tou5 cho3 be7 ku2-tng5, chiah kai2-tou5 khi3 sai2 ke3-teng5-a2, si5-kan khah chu7-iu5, ma7 be7 hiah kan-khou2. 
  Na2 chau2-chhia na2 thiaN la-jih-ouh cho3 gi7-niu7, soa3 khi3 chun7-tioh8 te7-ha7-tian7-tai5, i koh seh8 to3-tng2 lai5 siuN7 koe3-khi3 si7 an2-choaN2 hou7 lang5 chau-that--e5, soa3 ju2 thiaN ju2 soa3-phah. Boe2--a2 u7 1-tin7 cho3 un7-tong7--e5, tak8 le2-pai3 6 ti7 Tai5-pak chhi7-cheng3-hu2 pan7 “chhi7-bin5 kang2-tai5”, i chin kam2-sim, chau2 khi3 cho3 gi7-kang tau3-saN-kang7, tioh8 an2-ne khai-si2 chham-u2 un7-tong7 e5 su7-kang. 
  96 ni5 ni5-tiong, Eng2--a2 thiaN lang5 kiau7 kong2 Kan-tau7 1-keng te7-ha7-tian7-tai5 kui-kang teh phoe chheN-ki5-a2 kap Tok8-phai3, i siuN7 kong2 si7 siaN2-mih8 chheN-bin7 liau5-ge5--e5, houN3-hian5 ka7 chun7 lai5 thiaN, hit-chun7 Tai5-oan5-lang5 teh siau2 kap Kou3-bin7-thang2--e5 piaN3 chong2-thong2-ui7, hit-tai5--e5 soa3 phoe kong2 soan2-ki2 chit-ho7 lou7-soaN3 tian-to3 si7 teh chhut-be7 Tai5-oan5-lang5 un7-tong7. I ju2 thiaN ju2 jin7-ui5 u7 to7-li2, chu2-tong7 chau2 khi3 ka7 kia3-hu3, soa3 choaN7-a2 tiau5--teh, koh hou7 lang5 kou2-le7 chiuN7-soaN3 cho3 chiat-bok8, ma7 bat tau3-tin7 ti7 Liong5-san-si7 kong-khai ian2-kang2. I chhoe7-tioh8 ka-ki7 e5 chu7-sin3 kap chun-giam5, ma7 koat-chi3 beh it-tit8 ka7 un7-tong7 cho3--loh8-khi3. Chham-u2 hit-e5 tian7-tai5, hou7 i choan2-pian3 chiaN5 che7. 
  Tian7-tai5 boe2--a2 hou7 lang5 chhau--khi3, chau2-chhia koh ju2 lai5 ju2 phaiN2 than3, m7-ku2 i bo5 sit-chi3, it-tit8 ka-ki7 thak8-chheh, ma7 put-si5 teh kap hiah-e5 tian7-tai5 sek8-sai7 e5 ki-chan5 hiaN-ti7 lian5-lok8. I chai-iaN2 chit-ma2 se3-bin7 bai2, in chit-tin7 hiaN-ti7 chit-ma2 bo5 chai5-tiau7 cho3 siaN2, m7-ku2 iau2 si7 tioh8 ke3-siok8 chun2-pi7, cha2-ban7 koh tioh8 chhut-lai5 piaN3. 
  “Goa2 u7 chu7-kak, tek8-piat8 si7 koe3-khi3 kan-khou2--koe3, chai-iaN2 ka-ti7 na7 bo5 piaN3, au7-pai2 e5 lang5 beh an2-choaN2?” Eng2--a2 sim-lai7 it-tit8 an2-ne teh ka7 ka-ti7 kou2-bu2. 
 (Tai5-oan5-ji7 chap8-chi3 te7 15 ki5, 2003 ni5 3 geh8)
</CL>
<HL>

「An2-ne kam2有公平？」永--仔雄雄大大聲喝--出-來。
Ti7 龍山寺廟埕，永--仔kap一陣人teh 辯，chiah-e5 人平常時都定ti7 chia開講pho3-tau7，真濟是有路無厝e5 羅漢腳仔，in是青旗仔e5 死忠票。「咱1991就獨立--ah，無，是teh 講啥痟話？96年m7是koh 叫咱ai3當hou7--in台灣才會獨立？話攏ku3-chai7 in teh 講--e5？」永--仔有嘴講kah 無瀾，kiong7-kiong7 beh起phui3面。
永--仔teh駛計程仔，kap兩、三冬前比--起-來，平平走10點鐘，趁--e5續減千外箍，「政黨輪替」了後，「在野黨」一直用「經濟變bai2」teh攻擊hoann7政權e5台灣黨，雖罔tui3台灣黨愈來愈chhe3心，m7-ku2伊無an2-ne就肯定hiah-e5 「在野黨」。
「自有投票權開始，我攏be7-gian3當hou7顧面桶--e5！」細漢不時都聽序大teh chhoh 顧面桶--e5，做兵hit三冬，koh hou7 hiah-e5老芋仔蹧踢，「顧面桶--e5 ka7咱台灣人sng2-tng7 kah an2-ne，無ka7 peng2哪算是人！」 
細漢ui3 後龍搬來台北杭州南路，歸遍枋仔厝攏下港來台北討生活e5台灣人，環境bai2 kah be7講--tit，無浴間仔ma7無便所，囡仔人攏ti7厝外路邊洗身軀。
「你e5學費會當買幾斤肉？」定定都an2-ne ka7 khau，熱--人若chun7電風吹，一定hou7老母siah歸工。In老父teh 踏三輪車，老母50、60歲--ah koh teh 做女工，雖罔讀--e5 是hit陣真出名e5高中，m7-ku2知影厝--nih8無錢，無機會上大學，就an2-ne sng2 三冬。
Chhim2退伍伊就結婚，in厝ma7搬去新莊。伊ti7信義區做業務，透早8點到公司，暗時8點半才有thang下班。In厝到公司著開1點鐘，真緊家庭就出問題。In某怨伊歸工ti7外口，轉到厝就是睏。翁仔某感情愈來愈bai2，兩個不時都teh 冤家。厝--nih8 這款氣氛hou7伊誠chak，歸氣去走船，較免翁仔某逐工見面都歹面chhiunn。
朋友紹介伊去基隆。「真濟人攏kioh是討海誠好趁。無影--lah，艱苦kah beh死，錢ma7無影趁較有。準有，艱苦錢ma7留be7久--lah …」講著走船e5日子，永--仔就滿腹心酸。一choa7 出--去著三月日才有轉--來，hit-choa7 是去北海道掠魷魚。船出海走半個月才到位，koh 來是上艱苦--e5，網仔落--去，起--來，掠，拾，送冷凍庫，落冷凍倉…一工才睏2點鐘。
三月日後船轉來基隆，伊分著5萬箍。一choa7轉--來，歸隻船船員分無到四成，chhun--e5攏船公司--e5。船員e5部分ma7 m7是逐個公分，船長分五分，輪機長kap電報員分三分，永--仔講船長in做kah真sang2-se3，kou3出嘴na7-tiann7顛倒分較濟，討海--e5攏ka7叫做「食肥--e5」；大車、二車、三車kap漁撈長分二分，其他船員kan-tann分著一份。
尾--仔koh ti7 高雄走一choa7，hit-choa7去掠sam3-bah，出海二、三禮拜，魚仔掠siunn濟，船chih-chat be7 tiau5，船長宣布棄船，in 落救生船無偌久，船就沈--去-ah，歸船掠--著e5 sam3-bah ma7攏了了--去。這choa7轉來一sian2都無趁--著，伊choann7-a2 無ai3 koh去討海--ah。
討海kam2 有影趁無啥？永--仔講，一choa7 出--去著幾若月日才有轉--來，in出海進前，攏著先ka7船公司借安家費，ma7著借寡所費買這幾個月ti7船--nih8需要e5物件。分錢e5時，船公司才ka7借--e5扣--起-來，實際分--著e5就chhun無幾sian2--ah。討海人一choa7轉--來，著ai3 ti7 港邊等有穡頭才koh出海，像高雄港港邊往陣攏是涼水間，討海人攏歸陣ti7 hia那等穡頭那食酒poah8-kiau2。無二、三手，錢就開礁--ah，出海進前才koh ka7船公司借，艱苦錢攏留be7久，kan-tann 一choa7一choa7出--去，錢是愈欠愈濟。
離開高雄了後，永--仔就轉台北送瓦斯。一月日kan-tann 歇兩工，一工做12點鐘。薪水無懸，m7-ku2伊真骨力做，經理koh對伊be7-bai2，靠一寡外路仔生活ma7算會過--tit。兩冬後，伊想講年歲ma7有--ah，瓦斯這途做be7久長，才改途去駛計程仔，時間較自由，ma7 be7 hiah艱苦。
那走車那聽la-jih-ouh做gi7-niu7，續去chun7著地下電台，伊koh seh8倒轉來想過去是an2-choann2 hou7人蹧踢--e5，續愈聽愈續phah。尾--仔有一陣做運動--e5，逐禮拜六ti7 台北市政府辦「市民講台」，伊真感心，走去做義工鬥相工，就an2-ne 開始參與運動e5 事工。
96年年中，永--仔聽人kiau7講干豆一間地下電台歸工teh 批青旗仔kap獨派，伊想講是啥物青面獠牙--e5，好玄ka7 chun7來聽，hit 陣台灣人teh痟kap顧面桶--e5拚總統位，hit台--e5 續批講選舉這號路線顛倒是teh出賣台灣人運動。伊愈聽愈認為有道理，主動走去ka7寄附，續choann7-a2 tiau5--teh，koh hou7人鼓勵上線做節目，ma7 bat鬥陣ti7 龍山寺公開演講。伊chhoe7 著家己e5自信kap尊嚴，ma7決志beh一直ka7運動做--落-去。參與hit個電台，hou7伊轉變誠濟。
電台尾--仔hou7人抄--去，走車koh愈來愈歹趁，m7-ku2伊無失志，一直家己讀冊，ma7不時teh kap hiah-e5電台熟悉e5基層兄弟連絡。伊知影chit-ma2世面bai2，in 這陣兄弟chit-ma2無才調做啥，m7-ku2 iau2是著繼續準備，早慢koh 著出來拚。
「我有自覺，特別是過去艱苦--過，知影家己若無拚，後擺e5 人beh an2-choann2？」永--仔心內一直an2-ne teh ka7家己鼓舞。
(台灣字雜誌第15期，2003年3月) 
</HL>