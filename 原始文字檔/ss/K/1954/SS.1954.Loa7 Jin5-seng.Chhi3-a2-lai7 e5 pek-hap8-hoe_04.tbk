<CL>
  7 
  IV. Loan5-ai3 kap kiat-hun. 
  1. Sim2-mih8 kio3-choe3 “Loan5-ai3”? 
  Hun-in si7 Siong7-te3 sou2 phoe3-hap8, lam5 toa7 ai3 chhoa7, lu2 toa7 ai3-ke3, tui3 an2-ni chiah e7 chiaN5-ke chiaN5-sek. Lam5 lu2 kiat-hun ki3-jian5 si7 jin5-seng pit-jian5 e5 su7, tak8-lang5 khoaN3 choe3 eng-kai chin7 e5 jin5-lun5, (tu5 sin-the2 phoa3-siuN3, kap tek8-piat8 iu2-sou2-kam2, m7-ke3 m7-chhoa7 e5 lang5 i2-goa7). Na7-si7 an2-ni loan5-ai3 chiu7 chaiN2-iuN7? 
  “Loan5-ai3” chit ku3 oe7 hong-kian3 su-siuN2 e5 lang5 thiaN liau2 chin ai3-chhio3, chin khoaN3-khin, sim7-chi3 u7 lang5 siuN7 choe3 chin kian3-siau3, u7 e5 soa3 siuN7 choe3 put-eng-kai kong2, si7 choe7-ok. Sit8-chai7 si7 toa7 chho3-gou7. Tai7-khai3 si7 in-ui7 lang5 bo5 beng5-pek8 loan5-ai3 si7 sim2-mih8 chiah an2-ni. Ki5-sit8 loan5-ai3 che-si7 hu-hu7 iN7-seng3 e5 tiong-kan pit-jian5 tioh8 u7 e5 su7, na7 bo5, hu-hu7 e5 koan-he7 si7 be7-tit thang seng5-lip8. 
  Lan2 na7 thak8 Chhong3-se3-ki3 te7 2 chiuN, lan2 u7 thak8 tioh8 hu7-jin5-lang5 si7 tui3 ta-pou-lang5 chhut. A-tong kong2 “Chit e5 si7 goa2 kut-lai7 e5 kut, bah-lai7 e5 bah, beh chheng choe3 cha-bou2-lang5, in-ui7 i si7 tui3 ta-pou-lang5 theh8 chhut.” Chong2-si7 au7-tai7 e5 ta-pou-lang5 si7 tui3 cha-bou2-lang5 chhut. An2-ni hu-hu7 pun2 si7 chit8-the2, lu2 tui3 lam5 chhut, lam5 tui3 lu2 chhut, si7 put-kho2 hun-li7 e5 chit8-the2. An2-ni li2 kio3 i be7 saN-loan5 be7 saN-ai3, a2-si7 kong2 m7-thang saN-loan5 m7-thang saN-ai3 che si7 tian-to3 gek8-seng3. Na2 chhin-chhiuN7 khip thih li2 kio3 i mai3 khip thih, che si7 put-kho2-leng5, a2-si7 kio3 chi2-lam5-chiam m7-thang pi2 lam5-peng5, che ia7-si7 chin ui5-lan5 e5 su7. Chhin-chhiuN7 an2-ni li2 kio3 lu2 m7-thang loan5 lam5, lam5 m7-thang ai3 lu2, che ia7-si7 chin gek8 chu7-jian5 e5 thian-seng3. Chiau3 Bi2-kok seng3 e5 hak8-chia2(性學) e5 gian2-kiu3 eN-a2 chiu7 u7 seng3 e5 i3-sek, chha-put-to tui3 2, 3 hoe3 khi2 chiu7 chin beng5-hian2. Sek kap chiah8 che si7 lang5 e5 chu7-jian5 thian-seng3. Tui3 seng3 e5 bun7-te5 lam5--e5 tai7-seng hoat-tat8, ......, kau3 40 goa7 hoe3 e5 si5 ....... Khiok ia7 u7 chhi5-siok8 ....... Lu2--e5 ......, chong2-si7 beh ....... Au7-lai5 kau3 ...... chiu7 ia3-sian7 khi3. Lu2--e5 tui3 seng3-iok8 e5 iau3-kiu5 u7 chiu-ki5-seng3 chiu7-si7 ...... e5 si5. Chiu7-si7 ui7-tioh8 thoan5-cheng2 lai5 ....... Lam5--e5 m7-si7, lam5--e5 si7 chin hong3-su3, sui5-sui5 pian7-pian7 khoaN3 tioh8 sim2-mih8, thiaN-kiN3, ...... chiu7 tong7-khi2 iok8-cheng3. Lu2--e5 thiaN3 tiong7-hu si7 chin khoah, chiu7-si7 tui3 che7-che7 hong-bin7 lai5 thiaN3 tiong7-hu. Lam5--e5 thiaN3 lu2--e5, si7 chiong ...... iau3-kiu5 choe3 tiong-sim, ...... na7 be7 ho5, bo5 chheng3-i3, tak8-hang7 to loan7 liau2-liau2. Lu2--e5 tui3 chit-hang7 khah u7 thun-lun2, na7 chu7-thau5 bo5 ke3, mai3 phah-chhiN2--i, it-seng kho2-i2 choe3 kou-niu5, khiok u7 si5 sim-seng3 e7 piN3 khah kip, tui3 sin-the2 bo5 sim2-mih8 kau3 goa7 toa7 e5 eng2-hiong2. Lam5--e5 khah oh-lun2, in-ui7 tui3 lam5-seng3 ......, chu7-jian5 e7 iau3-kiu5 ......, na7 m7-si7 chin sin7-tiong7, chu7-che3, chiu7 ai3 poah8-to2, jin5-keh e5 siu-iong2 chiu7-si7 chai7 ti7 chia. 
  Tui3 an2-ni ka7 i khoaN3, tui3 seng-li2-hak8 siong7 e5 lip8-tiuN5 lam5-lu2 nng7-e5 iN7-seng3, siong kiu5-ai3, kiu5-hap8 che ia7-si7 chin chu7-jian5, tui3 an2-ni bi2-moa2 e5 jin5-seng, liong5-ho2 e5 ka-teng5 seng5-lip8, cheng2-chok8 tit-tioh8 liu5-thoan5. Sou2-i2 Seng3-keng kong2: 
  “Li2 beh kan-khou2 siN-kiaN2, li2 beh loan5-bou7 li2 e5 tiong7-hu, i beh koan2-hat li2.” (Chhong3 3:16) 
  “An2-ni tiong7-hu tioh8 thiaN3 i e5 hu7-jin5-lang5 chhin-chhiuN7 ka-ki7 e5 sin-the2. ThiaN3 ka-ki7 e5 hu7-jin5-lang5 chiu7-si7 thiaN3 ka-ki7.”(I2-hut-sou2 5:28) 
  Tioh8 saN-thiaN3 kau3 sim2-mih8 theng5-tou7? Tioh8 thiaN3 kau3 hou7-siong7 hian3-chhut ka-ti7 e5 siN3-mia7 lai5 kiat-hap8 chiaN5-choe3 chit8-the2 chin7 it-seng. Na7-si7 lam5 tioh8 tiong7-gi7 , lu2 tioh8 tiong7-chiat. ChaiN2-iuN7 an2-ni kong2? Lan2 lai5 seng kong2 “Loan5-ai3” si7 sim2-mih8? 
  “Loan5” si7 loan5-bou7, “Ai3” si7 thiaN3-sioh, chiu7-si7 hu7-jin5-lang5 loan5-bou7 i e5 tiong7-hu, ta-pou-lang5 thiaN3-sioh i e5 hu7-jin5-lang5. An2-ni kio3-choe3 loan5-ai3. Loan5-ai3 tioh8 u7 nng7 e5 lam5-lu2 iN7-seng3 chiah e7 seng5-lip8. Kan-ta chit8 e5 be7 seng5-lip8, ia7 nng7 e5 na7 long2 tong5-seng3 chiu7-si7 peN5-peN5 cha-pou--e5, peN5-peN5 cha-bou2--e5, an2-ni si7 tong5-seng3-ai3, si7 pian3-thai3 e5 ai3, m7-si7 loan5-ai3. 
  Koh loan5-ai3 m7-na7 si7 tioh8 u7 lam5, lu2 nng7-e5 iN7-seng3 chiah e7 seng5-lip8, koh tioh8 u7 leng5, jiok8 e5 it-ti3 chiah-e5 seng5-lip8. 
  Kho2-pi2 chia u7 nng7 e5 lam5, lu2 iN7-seng3 choe3 chin ho2 e5 peng5-iu2 lai5 kau-poe5, hit e5 chhin-bit8 u7 poaN5-koe3 peng5-siong5 e5 chhin-bit8. Chong2-si7 m7-bat u7 jiok8-the2 e5 koan-he7, kau3 boe2 kiam2-chhai2 jin7 choe3 hiaN, moai7, an2-ni ia7-si7 iu5-goan5 si7 iu2-gi5-tek e5 kau-poe5, iu2-gi5-tek e5 saN-thiaN3. Be7 thang kong2 in nng7-lang5 u7 loan5-ai3. 
  Koh kho2-pi2 chia u7 nng7 e5 lam5, lu2 iN7-seng3, in u7 tang5-chhng5, chong2-si7 in e5 sim m7-si7 chhut tui3 saN-thiaN3, ......, a2-si7 ti7 hoa-ke liu2-hang7 e5 boe7 chhio3. Sui-jian5 u7 jiok8-the2 e5 it-ti3, cheng-sin5 thiaN3-sim bo5 it-ti3, an2-ni ia7 m7-si7 loan5-ai3. 
  Chin e5 loan5-ai3 si7 cheng-sin5, jiok8-the2 long2-chong2 it-ti3, choe3 ho2 chiu7-si7 leng5-beng7, chiu7-si7 sin3-giong2 ia7 it-ti3. Che si7 lan2 sin3-chia2, kap se3-siok8 lang5 e5 hun-piat. Chhin-chhiuN7 chit8 e5 kim-lou5 u7 saN-ki kha tu2-leh. M7-na7 lang5 kap lang5 koh tiam3 ti7 Sin5, Sin5 e5 thiaN3 koan3-chhoan3 ti7 lang5 kap lang5 e5 tiong-kan lai5 seng5-lip8. Chit-khoan2 e5 hu-hu7-ai3 chiu7 chin-chiaN3 e7 eng2-oan2 kian-kou3. 
  TaN loan5-ai3 ki3-jian5 si7 an2-ni, “M7-si7 hu-hu7 e5 tiong-kan chiu7 bo5 loan5-ai3 thang kong2 a2 m7-si7?” “Si7.” Chheng-lian5-lang5 boe7-chhoa7, boe7-ke3 chiu7 sio loan5-ai3, che si7 chho3-gou7 a2 m7-si7? Si7. Kiam2-chhai2 si7 poaN5-koe3 iu2-gi5-ai3, lai5 jip8 ti7 iN7-seng3 e5 kiu5-ai3 kai-toaN7. Chong2-si7 m7-thang kong2 si7 loan5-ai3. Hit e5 kau-poe5 tek-khak tioh8 chi2 i5 le2, bu5-sia5. Na7-si7 kau3 chit e5 theng5-tou7 tioh8 chu3-i3. 
  Lam5-lu2 iN7-seng3 khi2-thau5 saN-bat. 
  Chiap8-chiap8 chiap-chhiok chiu7 tui3 saN-bat seN-khi2 kam2-cheng5 iu2-ai3. 
  Tui3 iu2-ai3 chiu7 seN-chhut saN pang-chan7, saN hong7-su7. 
  Kau3 chia si7 iu2-cheng5, iu2-gi5 e5 kau-poe5. 
  Au7-lai5 seN-khi2 chit8-khoan2 put-kho2 su-gi7 e5 ai3 e5 khip-in2-lat8, na2 chiap kin7 chiu7 piN3 choe3 cheng5-tau5 i3-hap8. 
  Na7 saN-kiN3 chin hoaN-hi2, khah-ku2 bo5 saN-kiN3 chin sim-bun7. Chin him-bou7 kin2 ai3 koh saN-kiN3, chhoe7 ki-hoe7, cho3 ki-hoe7, saN-oan nng7-tng2 ai3 saN-kiN3. KiN3 tioh8 chin hoaN-hi2, m7-kam pun-khui, hin7 saN-kiN3 siuN-ban7, hin7 pun-khui siuN-kin2. SaN-kiN3 e5 si5 sim hoaN-hi2, sim chhiang2, bin7 ang5, sim7-chi3 e7 na2-chun2 hoat-jiat8, beh pun-khui soa3 iu-bun7 soa3 hau2. Na7 kau3 chit e5 theng5-tou7 i2-keng m7-si7 kan2-tan e5 iu2-gi5-ai3. Chiu7-si7 thong-siok8 kio3-choe3 “Loan5-ai3”. Kau3 chia tioh8 chu3-i3. Tioh8 kian-koat, tioh8 chhim-siuN7, tioh8 ki5-to2. Na7 chhim-chhim siuN7 liau2 tioh8 ka7 pe7-bo2 kong2, hek8-chia2 tui3 tiong2-poe3 e5 ti-ki2 lai5 chham-siong5. Na7 chai chit e5 su7 bo5 hap8, chiu7 tioh8 kin2-tiuN. Ia7 m7-thang bo5 kong2, bo5 kong2 chiu7 kiaN-liau2 e7 pian3-choe3 su-thong, kan-im5. 
  Lang5 eng-kai tioh8 u7 chhu3-su7, bo5 chhu3-su7 loan7-lai5, an2-ni si7 “loan7-ai3” loan7-loan7 ai3, m7-si7 loan5-ai3. U7-si5 tui3 ti7 bo5 teng7-seng3 soa3 piN3 choe3 saN-kak loan5-ai3. Chiu7-si7 chit8 e5 lu2 siang7 chit8-si5 ai3 nng7 e5 lam5, a2-si7 chit8 e5 lam5 siang7 chit8 si5 ai3 nng7 e5 lu2, a2-si7 loan7-loan7 chhap. Che long2 si7 tui3 ai3-cheng5 e5 bo5 kin2-sin7 siok8-be7 e5 sou2-ti3. Thou2-oe7 kong2 in2-khi2 “Kau5 ka7-kau5,” a2-si7 saN-chhoa7 khi3 si2, che long2 si7 chin toa7 e5 chho3-gou7. Choe3 chheng-lian5 tek-khak m7-thang ham7-loh8 ti7 bo5 chhu3-su7 e5 sou2 ui7-chi “sia5-loan5.” Choe3 pe7-bo2 e5 m7-si7 kim3-chi2 lam5-lu2 e5 kau-gi5, si7 ai3 ka7 i sian7-to7. Thoe3 in chhoe7 ho2 e5 tang5-phoaN7, lan2 tioh8 choe3 si7-se3 e5 leng2-to7-chia2, in si7 chhin-chhiuN7 chai7-tiuN5 teh keng3-ki e5 lang5, lan2 tiam3 piN-a2 khoaN3, thoe3 in tau3 siuN7, an2-choaN2 chiah e7 chau2 ti7 si3-chiaN3 e5 lou7. 
  Iu-seng3 loat-pai7, keng2 thau5-tui3 che ia7-si7 chit8 hang7 iu-seng3 loat-pai7 e5 keng3-cheng. CheN iaN5--e5 chiu7 seng ke3, keng3-cheng iaN5--e5 chiu7 seng chhoa7. U7 e5 loh8 tiuN5 loan7 chong5, tek8-piat8 ang-bou2 si7 chhin-chhiuN7 nng7-lang5 pak8 saN-kha e5 tau3-chau2, it-tan3 keng2 m7-tioh8 kaN5, chau2 liau2 kha-pou7 be7 ho5, chau2-chau2 phak-phak loh8-khi3, u7 e5 soa3 phui3-bin7 chau2 bo5 kau3-boe2 chiu7 thau2-khui, chit8 lang5 liu chit8 lou7. Che si7 chin sit-pai7 thang kian3-siau3 e5 un7-tong7-oan5. PoaN3-lou7 li5-hun ia7-si7 an2-ni. 
  Chhin-ai3 e5 chheng-lian5 hiaN-ti7, lin2 tui3 lu2-seng3 na7 m7-si7 u7 an3-sng3 beh chhoa7 i choe3 bou2. M7-thang siuN chhin-bit8, tioh8 ti7 iu2-gi5 e5 sou2-chai7 theng5 pou7. Chhin-ai3 e5 chheng-lian5 chi2-moai7 sio2-chia2. Lin2 na7 bo5 an3-sng3 beh chiong bou2-kun choe3 li2 e5 tiong7-hu, li2 m7-thang kap lam5-seng3 siuN chhin-bit8. Tioh8 ti7 iu2-gi5 e5 ui7 theng5-pou7, koh chin3-khi3 li2 chiu7 toa7 khek-khui. 
  Sio2-chia2 li2 si7 khia7 ti7 “Seng5-siu7” e5 lip8-tiuN5, lam5--e5 thau-chiah8, liau2-au7 chhui3 chhit-chhit-leh, teN3 m7-chai. Li2--neh, li2 po2-kui3 e5 le2-choa2, chhu3-lu2 e5 chun-kui3, eng5-kng, khoa-khau2, thang hian3 hou7 li2 e5 tiong7-hu choe3 po2-kui3 eng5-u7 e5 le2-mih8 sit-loh8 lah. Kiam2-chhai2 ui7-tioh8 an2-ni li2 e5 heng7-un7 long2-chong2 sit-loh8. Bo5 tiuN-ti5-a2 chu-thai am3-kiat, giat8-cheng2 puh-ge5, li2 chiu7 chin kai-si2. 
  Sou2-i2 chheng-lian5 hiaN-ti7, chheng-lian5 chi2-moai7 tioh8 ti7 sin3-giong2-nih toa7-toa7 chiat-che3, kin2-sin7 lan2 e5 phin2-tek. M7-si7 hu, hu7 m7-thang kong2 loan5-ai3. Na7 kau-poe5 kau3 ti7 poaN5-koe3 iu2-gi5 tioh8 chu3-i3, tioh8 ka7 pe7-bo2 kong2, m7-thang am3-chiN7, bo5 tiat8-su7.（異性之愛，發乎感情，應止於禮，禮者敬也，互相尊重人格，不亂為是). 
  ChaiN2-iuN7 kong2 lam5 tiong7 gi7, lu2 tiong7 chiat.. Ia5-sou chai7-se3 e5 si5, u7 lang5 chiong hian7-tiuN5 kiaN5 kan-im5 e5 lang5 liah8 lai5 kiN3 Ia5-sou, khoaN3 tioh8 chaiN2-iuN7 pan7? Ia5-sou khi2-thau5 m7-chhap, tiam7-tiam7, bin5-chiong3 tit8-tit8 mng7, put-tek-i2 I chiu7 eng7 chhiu2-cheng2-thau5-a2 sia2-ji7 ti7 thou5-kha, koh tit8-tit8 mng7 kou-put-chiong Ia5-sou chiah khui-chhui3 lai5 in3. ChaiN2-iuN7 Ia5-sou thai2 bo5 chin iong2-iok8 lai5 chhap chit chan5 tai7-chi3? In-ui7 chit chan5 su7 thang kong2 si7 tui7-loh8 e5 lang5 e5 chu7-jian5-seng3. Na7 m7-si7 teng5-thau5-siN, chu7-kak tioh8 siu2-ki2, keng3-jian5 seng3-kiat. Li2 tui3 im5-loan7 e5 lang5 lai5 kong2 si7 ong2-jian5. Koh kong2 khi2--lai5 ia7-si7 kian3-siau3 su7. Koh si7 bo5 kong-to7, in-ui7 im5-loan7 m7-si7 chit8 e5 e7 seng5-lip8, tek-khak ai3 nng7 e5. Kan-ta liah8 lu2--e5 lai5, lam5--e5 pang3 i khi3, che-si7 tiong7 lam5 kheng lu2. Sou2-i2 Ia5-sou tiam7-tiam7. Ia5-sou e5 i3-su3 lu2--e5 tioh8 tiong7 chiat. 
  Cheng-chiat si7 hu7-lu2 e5 seN3-mia7 sio-siang7, na7 u7 cheng-chiat, put-lun7 i si7 ho2-giah8, san3, gau5, han-ban7, lau7, siau3-lian5, sui2, bai2, chai7-sek-lu2, boe7-ke3, ke3-liau2 choe3 lang5 e5 bou2, a2-si7 lau7-bu2, chiu2-koaN2, lau7-po5 lah to si7 chin po2-poe3. In-ui7 i u7 siu2 cheng-chiat. Na7 bo5 cheng-chiat i si7 sui2 kau3 na2-chun2 goat8-li2-siong5-ngou5, gau5 kau3 e7 poe-thiN to si7 hou7 lang5 iam3-chian7, chhau3-mih8. I e7 hou7 pe7-bo2 iu-bun7, e7 hou7 peng5-iu2 khoaN3-khin, e7 hou7 tiong7-hu hiat-kak8, e7 hou7 kiaN2-ji5 put-hau3--i, e7 hou7 sia7-hoe7 e5 lang5 ku7-choat8, phui3-noa7. Chi2-moai7-ah! Li2 tioh8 ki3-tit li2 e5 po2-poe3 chiu7-si7 siu2 cheng-chiat. Na7 sit-loh8 cheng-chiat li2 chiu7 bo5 tat8-chiN5. 
  HiaN-ti7 ah! Lam5--e5 tioh8 siu2 cheng5-gi7. M7-thang bo5 cheng5 bo5 gi7. Lu2-seng3 chiong i te7-it po2-kui3 e5 thiaN3 hian3 hou7 li2, li2 chiah poe7--i, bo5 cheng5 poe7 gi7, li2 sit8-chai7 pi2 khim5-siu3 khah si2. (KhoaN3 hun2-chiau2 e5 ai3-cheng5). I te7-it po2-poe3 e5 jiok8-the2, sim-sin5, seN3-mia7 long2 hian3 hou7 li2. It-seng it-si3 beh kau-tai3 li2, li2 chiah koh poe7--i, hou7 lu2-seng3 sit-loh8 i e5 sim, sin ti7 li2, hou7 i chian5-tou5 ou-am3, chau2-thau5 bo5 lou7. Hou7 i e5 sin-the2 sim-sin5 siu7 tang7 e5 siong-hun5, hek8-chia2 ti3-kau3 chu7 an2-ni tui7-loh8, a2-si7 chu7-pou7, chu7-khi3, li2 sit8-chai7 chek-tek kai-si2. 
  Ia5-sou chaiN2-iuN7 chu2-tiuN im5-loan7 chiu7 thang li5-hun. In-ui7 kan-im5 chiu7-si7 hu-hu7 thiaN3 e5 cheng5-hun7, thiaN3 e5 ian5, liu2-toa3 i2-keng tng7-khi3 lah. Hu-hu7 e5 saN-thiaN3 si7 ka-teng5 e5 tiong-sim, liu2-toa3. Tiong-sim i2-keng pheng-hoai7, liu2-toa3 i2-keng tng7, sit8-chai7 bo5 tat8-chiN5. Hu-hu7 e5 kiat-hap8 si7 chu3-tiong7 ti7 sun5-kiat, chiu7-si7 lu2 cheng-chiat, lam5 cheng5-gi7 e5 seng-oah8. Sou2-i2 bi2-moa2 e5 hu-hu7 seng-oah8 si7 lam5-lu2 ai3 kiong7-tong5 hu7-chek. Be7 eng7-tit kok-lang5 ka-ti7 hong3-su3. Lu2--e5 si7 tiong7-hu e5, lam5--e5 si7 hu7-jin5-lang5 e5. Tai7-ke u7 hou7-siong7 koan2-sok e5 koan5-li7. Khah-siong5 lang5 si7 siuN7 lu2 e5 kap lang5 su-thong, ang5-heng7 chhut-chiuN5 tioh8 ai3 siu7 li5-ian5. Lam5--e5 khi3 chhoe7 sin e5 hoaN-hi2, ia7 bo5 siu7 chek-pi7. Che-si7 tiong7-lam5 kheng-lu2, pian3-thai3 e5 lam5-lu2 che3-tou7. Lam5, lu2 si7 peng5-teng2, kiong7-tong5 hu7-chek, kiong7-tong5 koan2-sok. Lai5 saN-kap po2-siu2, cheng-chin3 hu-hu7-kan seng3-kiat, saN-thiaN3 e5 seng-oah8. Na7 pho3-hoai7 chit e5 kui-chun2 long2 si7 im5-loan7. Siong7-te3 eng2 bo5 chiok-hok. 
  8 
  B. Lam5-lu2 seng3 e5 chhiong2-tong7. 
  Lam5-lu2 seng3 e5 chhiong2-tong7, che-si7 kian7-khong-the2 e5 lam5 lu2 jiok8-the2 seng-li2-tek seng5-sek8(kau3-sek8 na2 koe2-chi2 pa2-chui2 kau3-hun) e5 chu7-jian5 hian7-siong7. Lam5 chiong-cheng5 , lu2 su-chhun . Lam5-lu2 kau3 hit si5 put-lun7 jiok8-the2, siaN-im, su-siuN2 long2 e7 keng-koe3 tong-jian5 e5 it-tai7 pian3-hoa3. Che m7-si7 choe7-ok, ia7 m7-si7 pian3-thai3, ia7 m7-si7 thang kian3-siau3 e5 su7. Chu7-jian5 m7-thang che3-chi2, chong2-si7 tioh8 sian7-to7. Hou7 i hoat-tat8 ti7 cheng3-kui e5 lou7, lai5 kiat ho2 e5 seng5-ko2. 
  Lam5 chiong-cheng5, lu2 su-chhun, put-ti put-kak e7 ai3 saN chiap-kin7. Tui3 sek8-sai7 chiu7 chin3-jip8 iu2-gi5, tui3 iu2-gi5 chiu7 chin3-kau3 tong5-cheng5. Tui3 tong5-cheng5 chiu7 chin3-kau3 ai3-bou7, kiu5-ai3. Tui3 ai3-bou7 chiu7 seN-chhut saN pang-chan7, saN po2-hou7. Kau3-boe2 chiu7 seN-khi2 kam-goan7 ui7 i hi-seng, chun-keng3 e5 sim, ai3 choe3-hoe2, thiaN3 e5 tok8-chiam3, kiat-hun. 
  Cha-pou--e5 u7 cha-pou e5 iong2-kam2, khong2-khai3 e5 khi3-khai3. Lu2--e5 u7 lu2 e5 ui3-siau2-le2, sai-nai, iu-bi2 e5 piau2-cheng5. Tui3 chia ai3-cheng5 chiu7 puh-iN2, chiu7 seN-chhut kiu5-ai3, kiat-hun e5 su7-sit8. Tui3 kiat-hun chiu7 chiaN5-choe3 ka-teng5, u7 pe7 kiaN2, bo2 kiaN2 e5 thiaN3 seN-chhut. Chiu7 u7 ka-teng5 seng-oah8, ka-teng5 kau3-iok8 e5 pit-iau3, ti7 hia seN-khi2 hiaN-ti7, chi2-moai7 e5 ho5-bok8, kiaN2-ji5 hau3-sun7 e5 lun5-li2. Au7-lai5 chiu7 seN-chhut peng5-iu2 sia7-hoe7 e5 to7-tek, chiu7 heng5-seng5 kok-ka u7 kun-sin5 e5 gi7-bu7 koan5-li7. Kau3 boe2 chiu7 seN-chhut kok-che3 e5 kau-gi5, seN chhut se3-kai3 tai7-tong5 e5 lian5-beng5. Tui3 an2-ni jin5-lui7 e5 bun5-hoa3, san2-giap8, si-koa, lek8-su2 tit8-tit8 ian2-pian3 chhoan-liu5 put-sek e5 chiap-soa3 loh8 khi3. 
  Ju5-ko2 kong2 “Loan5-ai3” be7 eng7-tit. Chiu7 ai3 tai7-seng choat8-tng7 lam5-lu2 e5 tong7-cheng5. Ki3-jian5 lam5-lu2 tiong2-seng5, jiok8-the2 seng-li2-tek seng5-sek8 chu7-jian5 e7 tong7-cheng5, ki3-jian5 e7 tong7-cheng5 chu7-jian5 iN7-seng3 lam5-lu2 e7 tam7-khi2 ai3-cheng5. Che thong-siok8 chiu7-si7 kio3 choe3 loan5-ai3. Na7-si7 an2-ni loan5-ai3 si7 lam5-lu2-kan pit-jian5 e5 hian7-siong7. Na7-bo5 loan5-ai3 chiu7 kiat-hun put-leng5 seng5-lip8. Tui3 an2-ni lang5 kap lang5 e5 tiong-kan chiu7 piN3 choe3 kou-so3, bo5 liau5, na2 ki-khi3, bo5 chhio3, bo5 khau3, bo5 bak8-sai2, bo5 si-koa, bo5 seN-thoaN3. Na7 an2-ni “Loan5-ai3” si7 chi3-siong7 a2-m7-si7? Ti7 chia lang5-lang5 tioh8 chun2-chat, tioh8 siu-iong2, tioh8 u7 chiam5-siu chu7-che3. M7-si7 lam7-sam2 chiong chit e5 sin5-seng3, iau3-kin2 e5 to7-tek khoaN3 choe3 peng5-siong5, chhou-siok8 loan7-lai5 chiu7 chin kian3-siau3. Ai3-cheng5 siok8-be7, eng7 chit e5 sun7-seng3 ho2 e5 phin2-tek lai5 eng7 ti7 gek8-seng3, tham, kian3-siau3 e5 heng5-ui5, chiu7 pi2 sim2-mih8 to khah chhau3. 
  ThiaN lang5 kong2 Loan5-ai3 si7 chi3-siong7, chiu7 kiaN5 bu5-thi2 e5 su7 che-si7 chin kai-si2. Lam5-lu2 e5 kau-poe5 choe3 iu2-gi5 si7-thang. Sui-jian5 si7 tiaN7-hun liau2 e5 bi7-hun-hu, bi7-hun-chhe to7 m7-thang. 
  1. Kiam2-chhai2 ui7-tioh8 m7 eng3 chit e5 iau-kiu5 chiu7 ti3-kau2 hun-in phoa3-lih8. Bo5 iau3-kin2, hou7 i phoa3-lih8, ia7 m7-thang kiaN5 kian3-siau3 hoan7-choe7 e5 su7. 
  Hi-pek-lai5 13:4 “Hun-in lang5-lang5 tioh8 chun-tiong7, chhng5 bo5 la5-sam5; in-ui7 su-thong kiaN5-im5 e5 lang5, Siong7-te3 beh sim2-phoaN3 i.” 
  2. M7-si7 kong2 moa2-chhui3 kong2 “Ai3”; hian3 li2 e5 cheng5-chho, lang5 kiam2 chiu7 chin-chiaN3 e7 ai3--li2? Che bo5 tek-khak. Kiam2-chhai2 lang5 si7 tui3 hoe-sim ka7 li2 chhai2-khi3, jian5-au7 kui-lui2 hoe long2 ka7-li2 hiat-kak8. Li2 khi3 thak8 2 Sat-bo2-ni2 13:7-29 khoaN3-mai7. Am3-lun3 teh loan5 Ap-sa-liong5 e5 sio2-moai7 ThaN-ma2, eng7 chhian hong pek-ke3 ai3 kah be7-tit tit-tioh8. It-tan3 tit-tioh8, moa2-chiok i e5 sim-goan7, chiu7 ka7 i hiat-kak8. Chit-khoan2 su7 ti7 sia5-im5 e5 hian7-se3 bo5 hi-han2. 
  3. Lu2-seng3 eng3-kai tioh8 hian2-beng5 li2 e5 cheng-kiat8, toan3-jian5 ku7-choat8. Tui3 an2-ni tui3-hong e5 lam5-seng3 e7 it-hoat keng3-bou7 li2 e5 phin2-tek. Siat-su2 ui7-tioh8 li2 e5 ku7-choat8 chiu7 siu7-khi3, beh hoe3 chhin, goa2 siuN7 leng7-kho2, hoe3-chhin khah ho2. In-ui7 hit khoan2 lam5-seng3 si7 bo5 chu7-che3, bo5 beng5-long2, tham-iok8 e5 lang5. Kin-tu2 li2 ke3--i ia7 bo5 toa7 lou7-eng7. 
  C. “Tang5-pang5” 
  Ti7 Ma2-thai3 1:25 u7 chit-ku3 “tang5-pang5” e5 oe7. Chit-ku3 tui3 cha2 kau3-taN hoan-ek8 seng3-keng e5 lang5 liah8 choe3 chin oh ek8 e5 khoan2. In-ui7 u7 ek8-choe3 chin che3 khoan2 e5 ji7. 
  1. Ku7 lo5-ma2-ji7 ek8; ek8 choe3 “Seng5-chhin”. 
  2. Peh8-oe7 bun5 kok-gu2; ek8-choe3 “tang5-pang5”. 
  3. Han3-bun5 bun5-li2; ek8-choe3 “tong5-sek”（男以女為室，女以男為家） 
  4. Ku7 Jit8-pun2-bun5; ek8-choe3 “床(XX)=同 (XX) =” “tang5 chhng5”. 
  5. Sin Jit8-pun2-bun5; ek8-choe3 “相知”(sio-bat, sio chai-iaN2). 
  6. Eng-gu2 khim-teng7 ek8; ek8-choe3 “Knew her”(bat i). “Tang5-pang5” Chiu7-si7 lam5-lu2 chiaN5-choe3 chit8-the2. 
  Ti7 1 Lim5 6:16-18. 
  “A3-si7 lin2 m7-chai kap chhiong-ki lian5-hap8 e5, si7 kap i choe3 chit8-the2? In-ui7 kong2, Nng7-e5 beh chiaN5-choe3 chit8-the2. Tok8-tok8 kap Chu2 lian5-hap8 e5 si7 chit8 e5 sin5. Tioh8 siam2-pi7 im5-heng7. Lang5 sou2 hoan7 tak8-hang7 e5 choe7 long2 si7 seng-khu goa7 e5; na7-si7 kiaN5 kan-im5 e5 si7 hoan7-choe7 kau3 ti7 ka-ki7 e5 seng-khu.” 
  Ang-bou2 e5 koan-he7. Chhong3-se3-ki3 2:24-25 
  “Sou2-i2 lang5 beh li7-khui i e5 pe7-bu2, kiat-lian5 i e5 bou2, in chiu7 chiaN5-choe3 chit8-the2. Ang-bou2 nng7-lang5 piN5-piN5 thng3-pak-theh (kok-gu2 ek8-choe3 “chhiah-sin lou7-the2”) ia7 bo5 kian3-siau3.” 
  Ti7 chia sou2-i2 ek8-choe3 “Sio-bat, Sio chai-iaN2” sit8-chai7 e5 lian5-hap8 sio-bat. Tui3 chia tit-tioh8 hu-hu7-kan chin e5 sio li2-kai2, saN an-ui3, sio-lo7 e5 thiaN3 cheng5. Ti7 hia u7 hoaN-hi2, u7 thiaN3-cheng5, u7 ui3 siau2-le2, u7 an-ui3, chit e5 thiaN3 o3-biau2 ah! Che chiu7-si7 jiok8-the2-tek8 ka-teng5 thiaN3 e5 liu2-toa3. Tui3 an2-ni hu-hu7 saN kiat-lian5, seN kiaN2 seN sun lai5 ke-thiN “Jin5-seng e5 heng7-hok.” Oan5-chiaN5 Sin5 e5 chiok-hok. Chiong chit8 e5 choe3 chhou-siok8, choe3 gek8-seng3, im5-loan7, sia5-ok, hih-hiauh lai5 kun2-chhio3. Pho3-hoai7 ka-teng5, hu2-hoa3 sia7-hoe7, gui5-hai7 kok-ka, chit e5 choe7 m7-si7 sio2-khoa2. Sou2-i2 Seng3-keng kong2 lang5-lang5 e5 “chhng5 tioh8 chheng-khi3, bo5 la5-sam5”. 
  Thang kiaN e5 keng2-ko3!! 
  “Sou2-i2 chiau3 in sim-lai7 e5 su-iok8, Siong7-te3 kau-hu3 in ti7 bo5 chheng-khi3, hou7 in e5 seng-khu saN leng5-jiok8; in-ui7 an2-ni Siong7-te3 kau-hu3 in ti7 kian3-siau3 e5 cheng5; in e5 hu7-jin5-lang5 eng7 sun7-seng3 e5 lou7-eng7 piN3 choe3 gek8-seng3 e5 lou7-eng7, saN i3-ai3, iok8-hoe2 tong7-sim, ta-pou kap ta-pou kiaN5 bo5 cheng3-keng e5 su7; ti7 in pun2-sin siu7 in e5 chha-biu7 sou2 eng3-kai tu2-tioh8 e5 po3-eng3.”(Lo5-ma2 1:24-27). 
  “Na7-si7 hiah e5 ..... im5-loan7 e5, ..... in e5 hun7-giah8 si7 ti7 hit e5 eng7 he2 kap jiu5-ng5 teh sio e5 Ou5; chit e5 chiu7-si7 te7 ji7 pai2 e5 si2”(khe2-si7-liok8 21:8). 
  HiaN-ti7, chi2-moai7, chheng-lian5 lam5-lu2, lan2 tioh8 se3-ji7 m7-thang siu7 be5-hek8. Chit8-e7 sit-chiok e7 tu2-tioh8 chhian-kou2-hin7, hoan2-hoe2 put-kip8 e5 kan-khou2. Im5-loan7, kou2-hap8; ( bo5 chek-jim7, chhin3-chhai2 e5 choe3-hoe2) , su-thong, che m7-na7 sin-the2, chiu7 sim-sin5, phin2-tek, leng5-seng3 long2 siu7-siong. M7-na7 jin5-keh tui7-loh8, si7 e7 hou7 Siong7-te3 chiu3-chou2, tioh8 siu7 sim2-phoaN3. Lan2 tioh8 chun-siu2 Siong7-te3 e5 oe7. Siok8-gu2 kong2 “Ban7-ok im5 ui5 siu2”, chit hang7 tai7-chi3 loan7, ban7-su7 long2 loan7 liau2-liau2. 
  Tui3 ka-ti7 e5 hu7-jin5-lang5, tui3 ka-ti7 e5 tiong7-hu kiu5 seng3 e5 an-ui3, boan2-chiok u7 choe7 a2 bo5? Bo5. Chong2-si7 ia7 m7-thang koe3-thau5, Koe3-thau5 ia7-si7 e7 hai7 tioh8 sin-the2, su7-giap8. Kiam2-chhai2 soa3 be7 seng-iok8 chu2-lu2, sou2-i2 sui-jian5 bo5 choe7, iau2-ku2 tioh8 chun2-chat. Sian-siN li2 tek-khak m7-thang hou7 ian-chi, phang-chui2, tiu5 toan7, koan5-kia7-a2 e5, Sou2 ui7-chi jiok8-the2 e5 khiok-soaN3-bi2, io5-io5 pai2-pai2 a-na2 to-chu e5 mi7-thai3 sou2 be5. 
  Sio2-chia2 li2 tek-khak m7-thang hou7 chai5, se3, li7 e5 lat8 sou2 khip-in2. Tioh8 khia7-khi2-chai7 choe3 sin3-giong2 e5 tai7-tiong7-hu. Ti7 sin3, ng3-bang7, jin5-ai3 lai5 keng2 li2 e5 phit-phoe3. Seng3-iok8 si7 lang5 sou2 ai3, chong2-si7 m7-thang liah8 hit hang7 choe3 tui3-siong7, choe3 kiat-hun i5-it e5 bok8-tek8. kiat-hun na7 chiu7 theng5-chi2 ti7 hia, li2 kho2-leng5 e7 ia3-sian7, au7-lai5 hek8-chia2 e7 phoa3-lih8. A2-si7 ai3 oaN7 sin bi7, sin e5 hoaN-hi2, sin e5 thit-tho5, liah8 seng3 choe3 chit8 khoan2 e5 iu5-hi3. Kai-si2, chit e5 chho3-gou7 toa7 ah? Ang-bou2 e5 kiat-hap8 tu5 jiok8-the2 seng3 e5 kiat-hap8 iau2 u7 khah iau3-kin2 e5 liu2-toa3 chiu7 si7 tang5 sin3, tang5 ng3-bang7, tang5 jin5-ai3. Tui3 chiah-e5 chiah-e7 hou7 Ki-tok-tou5 e5 ka-teng5 tit-tioh8 chin e5 bi2-moa2. Se3-siok8 lang5 e5 ka-teng5 chiu7-si7 chi2-u7 ti7 jiok8-the2 e5 cheng5-iok8, kap keng-che3 e5 long5-poe7 siong-i, a2-si7 tui3 ji5-lu2 ti7 hit tiong-kan lai5 choe3 lian5-he5 e5 liu2-toa3, chong2-kong2 long2 si7 siok8 se3-kan su7 e5 lian5-he5. Bo5 siok8 sin5, siok8 teng2-bin7 e5 lian5-he5. Sou2-i2 siok8-se3 e5 lian5-he5 na7 tng7-khi3, ka-teng5 ang-bou2 e5 koan-he7 chiu7 oa2-kai2 pheng-lih8 khi3. 
  Na7 chin-chiaN3 ti7 Sin3-giong2, ng3-bang7, jin5-ai3 lai5 kiat-hap8 e5 hu-hu7. Sui-jian5 hu-hu7 kan u7 chit8 e5 sin-the2 loan2-jiok8, ti3-kau3 be7 boan2-chiok siong-hong seng3 e5 khoai3-lok8, a2-si7 kim-chiN5 pho3-san2, san3-chhiah, koh nng7-lang5 e5 tiong-kan bo5 kiaN2-ji5. Seng3 e5 khoai3-lok8 bo5, chiN5, seng-oah8 e5 sou2-kho3 ia7 bo5, ia7 bo5 kiaN2, chiau3-khoaN3 in nng7-e5 e7 li7-khui. Bo5 tek-khak, na7 ti7 Sin3-giong2, u7 tang5 pou7-tiau e5 ng3-bang7, koh u7 ti7 Chu2 e5 thiaN3 lai5 ak-chhiu2, hit tui3 hu-hu7 beh hoaN-hi2 ti7 teng2-bin7 e5 hoaN-hi2, jim2-siu7 it-chhe3 e5 thong3-khou2, khou2-tou3 lai5 chin7 in hu-hu7 bi2-moa2 e5 seng-oah8. Sou2-i2 chin e5 hu-hu7 ai3-cheng5 e5 eng2-kou3, na7 m7-si7 ti7 Sin3-giong2 it-ti3 si7 put-kho2-leng5, m7-si7 kong2 hoe7-goa7 e5 lang5 chiu7 bo5 hu-hu7 pek-lian5 kai-lo2 e5 lang5, ia7-si7 u7, chong2-si7 hit e5 lai7-bin7-tek e5 sim-cheng5, thiaN3 e5 lip8-chiok-tiam2 bo5 sio-tang5. Na7-si7 Ki-tok-tou5 kiat-hun e5 si5 sin-long5, sin-hu7, nng7 e5 khan-chhiu2, ia7 bok8-su hoaN7-chhiu2 ti7 hit teng2-bin7 lai5 ki5-to2 chiok-hok, hit e5 o3-biau7, i3-gi7 toa7 ah! 
</CL>
<HL>

7 
四、戀愛kap結婚。 
1、甚物叫做「戀愛」？ 
婚姻是上帝所配合，男大ai3娶、女大ai3嫁，tui3 an2-ni 才會成家成室。男女結婚既然是人生必然e5 事，逐人看做應該盡e5人倫，（除身體破siuN3，kap特別有所感，m7嫁 m7娶e5人以外）。若是an2-ni 戀愛就怎樣？ 
「戀愛」這句話封建思想e5 人聽了真愛笑、真看輕，甚至有人想做真見笑，有e5 煞想做不應該講，是罪惡。實在是大錯誤。大概是因為人無明白戀愛是甚物才an2-ni。其實戀愛che 是夫婦異性e5 中間必然著有e5 事；若無，夫婦e5 關係是be7 得thang 成立。 
咱若讀創世紀第2章，咱有讀著婦人人是tui3 查甫人出。亞當講「這個是我骨內e5 骨，肉內e5 肉，beh 稱做查某人，因為伊是tui3 查甫人提出。」總是後代e5 查甫人是tui3 查某人出。An2-ni 夫婦本是一體，女tui3 男出、男tui3 女出，是不可分離e5 一體。An2-ni 你叫伊be7 相戀be7 相愛；抑是講m7-thang 相戀m7-thang 相愛che 是顛倒逆性。那親像吸鐵你叫伊mai3 吸鐵，che 是不可能；抑是叫指南針m7-thang 比南爿，che 也是真為難e5 事。親像an2-ni你叫女 m7-thang 戀男，男m7-thang 愛女，che 也是真逆自然e5 天性。照米國性e5 學者（性學）e5 研究嬰仔就有性e5 意識，差不多tui3 兩、三歲起就真明顯。色kap食che 是人e5 自然天性。Tui3 性e5 問題男--e5 代先發達，…，到40偌歲e5 時… 卻也有持續… 女--e5 …，總是beh … 後來到…就厭sian7去。女--e5 tui3 性慾e5 要求有週期性就是…e5 時。就是為著傳種來… 男--e5 m7 是，男--e5 是真放肆，隨隨便便看著甚物，聽見，…就動起慾性。女--e5 疼丈夫是真闊，就是tui3 濟濟方面來疼丈夫。男--e5 疼女--e5，是將…要求做中心，…若be7 和，無稱意，逐項都亂了了。女--e5 tui3 這項較有吞忍，若自頭無嫁，mai3 扑醒--伊，一生可以做姑娘，卻有時心性會變較急，tui3 身體無甚物到偌大e5 影響。男--e5 較oh忍，因為tui3 男性…，自然會要求…，若m7 是真慎重、自制，就ai3跋倒，人格e5 修養就是在ti7 chia。 
Tui3 an2-ni ka7 伊看，tui3 生理學上e5 立場男女兩個異性，相求愛、求合che 也是真自然；tui3 an2-ni 美滿e5 人生，良好e5 家庭成立，種族得著流傳。所以聖經講： 
「你beh艱苦生子，你beh戀慕你e5丈夫，伊beh管轄你。」（創3：16） 
「An2-ni 丈夫著疼伊e5 婦人人親像家己e5 身體。疼家己e5 婦人人就是疼家己。」（以弗所 5：28） 
著相疼到甚物程度？著疼到互相獻出家己e5 性命來結合成做一體盡一生。但是男著重義，女著重節。怎樣an2-ni 講？咱來先講「戀愛」是甚物？ 
「戀」是戀慕；「愛」是疼惜，就是婦人人戀慕伊e5 丈夫，查甫人疼惜伊e5 婦人人。An2-ni 叫做戀愛。戀愛著有兩個男女異性才會成立。Kan-ta一個be7 成立，也兩個若攏同性就是平平查甫--e5，平平查某--e5，an2-ni 是同性愛，是變態e5 愛，m7 是戀愛。 
Koh 戀愛m7-na7 是著有男、女兩個異性才會成立，koh 著有靈、肉e5 一致才會成立。 
可比chia 有兩個男、女異性做真好e5 朋友來交陪，hit個親密有poaN5過平常e5 親密。總是m7-bat 有肉體e5 關係，到尾kiam2-chhai2 認做兄、妹，an2-ni 也是猶原是友誼的e5 交陪，友誼的e5 相疼。Be7 thang 講in 兩人有戀愛。 
Koh可比chia 有兩個男、女異性，in 有同床，總是in e5 心m7 是出tui3 相疼，…，抑是ti7 花街柳巷e5 賣笑。雖然有肉體e5 一致，精神疼心無一致，an2-ni 也m7 是戀愛。 
真e5 戀愛是精神、肉體攏總一致，最好就是靈命，就是信仰也一致。Che 是咱信者，kap世俗人e5 分別。親像一個金爐有三支腳tu2-leh。M7-na7 人kap人koh tiam3 ti7 神，神e5 疼貫串ti7 人kap人e5 中間來成立。這款e5 夫婦愛就真正會永遠堅固。 
今戀愛既然是an2-ni：「M7 是夫婦e5 中間就無戀愛thang 講抑m7 是？」「是。」青年人未娶、未嫁就相戀愛，che 是錯誤抑m7 是？是。Kiam2-chhai2 是poaN5過友誼愛，來入ti7 異性e5 求愛階段。總是m7-thang 講是戀愛，hit 個交陪的確著止於禮、無邪。但是到這個程度著注意。 
男女異性起頭相bat。 
捷捷接觸就tui3 相bat 生起感情友愛。 
Tui3 友愛就生出相幫贊、相奉事。 
到chia 是友情、友誼e5 交陪。 
後來生起一款不可思議e5 愛e5 吸引力，那接近就變做情投意合。 
若相見真歡喜，較久無相見真心悶。真欣慕緊愛koh 相見，chhoe7 機會、做機會，三彎兩轉ai3相見。見著真歡喜，m7 甘分開，恨相見siuN慢、恨分開siuN緊。相見e5 時心歡喜、心chhiang2、面紅，甚至會那準發熱；beh 分開煞憂悶煞哮。若到這個程度已經m7 是簡單e5 友誼愛。就是通俗叫做「戀愛」。到chia 著注意。著堅決，著深想、著祈禱。若深深想了著ka7 父母講，或者tui3 長輩e5 知己來參詳。若知這個事無合，就著緊張。也m7-thang 無講，無講就驚了會變做私通、姦淫。 
人應該著有次序，無次序亂來，an2-ni 是「亂愛」亂亂愛，m7 是戀愛。有時tui3 ti7無定性煞變做三角戀愛。就是一個女siang7 一時愛兩個男；抑是一個男siang7 一時愛兩個女；抑是亂亂chhap。Che 攏是tui3 愛情e5 無謹慎俗賣e5 所致。土話講引起「猴咬猴」，抑是相chhoa7 去死，che 攏是真大e5 錯誤。做青年的確m7-thang 陷落ti7 無次序e5 所謂之「邪戀」。做父母e5 m7 是禁止男女e5 交誼，是愛ka7 伊善導。替in chhoe7 好e5 同伴，咱著做序細e5 領導者，in 是親像在場teh 競技e5 人，咱tiam3 邊仔看，替in 鬥想，an2-choaN2 才會走ti7 四正e5 路。 
優勝劣敗，揀頭對che 也是一項優勝劣敗e5 競爭。爭贏--e5 就先嫁，競爭贏--e5 就先娶。有e5 落場亂chong5，特別翁某是親像兩人縛三腳e5 鬥走，一旦揀m7著kaN5，走了腳步be7 和，走走仆仆落去，有e5 煞phui3面走無到尾就thau2 開，一人溜一路。Che 是真失敗thang 見笑e5 運動員。半路離婚也是an2-ni。 
親愛e5 青年兄弟，lin2 對女性若m7 是有按算beh 娶伊做某。M7-thang siuN親密，著ti7 友誼e5 所在停步。親愛e5 青年姊妹小姐。Lin2 若無按算beh 將某君做你e5 丈夫，你m7-thang kap男性siuN親密。著ti7 友誼e5 位停步，koh 進去你就大克虧。 
小姐你是企ti7 「承受」e5 立場，男--e5 偷食，了後嘴拭拭leh，teN3 m7 知。你--neh，你寶貴e5 le2-choa2，處女e5 尊貴、榮光、誇口，thang 獻hou7 你e5 丈夫做寶貴榮譽e5 禮物失落lah。Kiam2-chhai2 為著an2-ni你e5 幸運攏總失落。無張持仔珠胎暗結，孽種puh 芽，你就真該死。 
所以青年兄弟，青年姊妹著ti7 信仰nih 大大節制、謹慎咱e5 品德。M7 是夫、婦m7-thang 講戀愛。若交陪到ti7 poaN5過友誼著注意，著ka7 父母講，m7-thang 暗chiN7，無秩序。（異性之愛，發乎感情，應止於禮，禮者敬也，互相尊重人格，不亂為是）。 
怎樣講男重義、女重節。耶穌在世e5 時，有人將現場行姦淫e5 人掠來見耶穌，看著怎樣辦？耶穌起頭m7-chhap，恬恬，民眾直直問，不得已伊就用手指頭仔寫字ti7 塗腳；koh 直直問姑不chiong 耶穌才開嘴來應。怎樣耶穌thai2 無真踴躍來chhap 這層代誌？因為這層事thang 講是墮落e5 人e5 自然性。若m7是重頭生，自覺著守矩，竟然聖潔。理對淫亂e5 人來講是枉然。Koh 講起--來也是見笑事。Koh 是無公道，因為淫亂m7 是一個會成立，的確ai3兩個。Kan-ta掠女--e5 來，男--e5 放伊去，che 是重男輕女。所以耶穌恬恬。耶穌e5 意思女--e5 著重節。 
貞節是婦女e5 性命相像，若有貞節，不論伊是好額、散；gau5、han-ban7；老、少年；sui2、bai2；在室女、未嫁；嫁了做人e5 某、抑是老母；守寡、老婆lah 都是真寶貝。因為伊有守貞節。若無貞節伊是sui2 到那準月裡嫦娥，gau5 到會飛天都是hou7 人厭賤、臭物。伊會hou7 父母憂悶，會hou7 朋友看輕，會hou7 丈夫hiat-kak8，會hou7 子兒不孝--伊，會hou7 社會e5 人拒絕，phui3瀾。姊妹ah！你著記得你e5 寶貝就是守貞節。若失落貞節你就無值錢。 
兄弟ah！男--e5 著守情義。M7-thang 無情無義。女性將伊第一寶貴e5 疼獻hou7 你，你chiah背--伊，無情背義，你實在比禽獸較死。（看粉鳥e5 愛情）。伊第一寶貝e5 肉體、心神、性命攏獻hou7 你。一生一世beh 交代你，你才koh 背--伊，hou7 女性失落伊e5 心、身ti7 你；hou7 伊前途烏暗，走頭無路。Hou7 伊e5 身體心神受重e5 傷痕，或者致到自an2-ni 墮落，抑是自暴，自棄，你實在即得該死。 
耶穌怎樣主張淫亂就thang 離婚。因為姦淫就是夫婦疼e5 情分、疼e5 緣，紐帶已經斷去lah。夫婦e5 相疼是家庭e5 中心、紐帶。中心已經pheng壞，紐帶已經斷，實在無值錢。夫婦e5 結合是注重ti7 純潔，就是女貞節、男情義e5 生活。所以美滿e5 夫婦生活是男女ai3共同負責。Be7用tit各人家己放肆。女--e5 是丈夫e5，男--e5 是婦人人e5。大家有互相管束e5 權利。較常人是想女e5 kap人私通、紅杏出牆著ai3受離緣。男--e5 去chhoe7 新e5 歡喜，也無受責備。Che 是重男輕女，變態e5 男女制度。男、女是平等，共同負責、共同管束。來相kap保守，增進夫婦間聖潔、相疼e5 生活。若破壞這個規準攏是淫亂。上帝永無祝福。 
8 
B. 男女性e5 chhiong2動。 
男女性e5 chhiong2動，這是健康體e5 男女肉體生理的成熟（到熟若果子飽水到分）e5 自然現象。男鍾情、女思春。男女到hit 時不論肉體、聲音、思想攏會經過當然e5 一大變化。Che m7 是罪惡，也m7 是變態，也m7 是thang 見笑e5 事。自然m7-thang 制止，總是著善導。Hou7 伊發達ti7 正歸e5 路，來結好e5 成果。 
男鍾情、女思春，不知不覺會愛相接近。Tui3 熟悉就進入友誼，tui3 友誼就進到同情。Tui3 同情就進到愛慕、求愛。Tui3 愛慕就生出相幫贊、相保護。到尾就生起甘願為伊犧牲、尊敬e5 心，愛做伙，疼 e5 獨占，結婚。 
查甫--e5 有查甫e5 勇敢、慷慨e5 氣概。女--e5 有女e5 ui3-siau2-le2、sai-nai、優美e5 表情。Tui3 chia愛情就puh-iN2，就生出求愛、結婚e5 事實。Tui3 結婚就成做 家庭，有父子、母子e5 疼生出。就有家庭生活、家庭教育e5 必要，ti7 hia 生起兄弟、姊妹e5 和睦，子兒孝順e5 倫理。後來就生出朋友社會e5 道德，就形成國家有君臣e5 義務權利。到尾就生出國際e5 交誼，生出世界大同e5 聯盟。Tui3 an2-ni人類e5 文化、產業、詩歌、歷史直直演變川流不息e5 接續落去。 
如果講「戀愛」be7用tit。就ai3代先絕斷男女e5 動情。既然男女長成，肉體生理的成熟自然會動情；既然會動情自然異性男女會動起愛情。Che 通俗就是叫做戀愛。但是an2-ni 戀愛是男女間必然e5 現象。若無戀愛就結婚不能成立。Tui3 an2-ni人kap人e5 中間就變做枯燥、無聊，若機器，無笑、無哭、無目屎，無詩歌，無生湠。若an2-ni「戀愛」是至上抑m7 是？Ti7 chia 人人著撙節、著修養、著有潛修自制。M7 是lam7-sam2將這個神聖、要緊e5 道德看做平常，粗俗亂來就真見笑。愛情俗賣，用這個順性好e5 品德來用ti7 逆性、貪、見笑e5 行為，就比甚物都較臭。 
聽人講戀愛是至上，就行無恥e5 事che 是真該死。男女e5 交陪做友誼是thang。雖然是訂婚了e5 未婚夫、未婚妻都m7-thang。 
1、Kiam2-chhai2 為著m7 應這個要求就致到婚姻破裂。無要緊，hou7 伊破裂，也m7-thang 行見笑犯罪e5 事。 
希伯來 13：4 「婚姻人人著尊重，床無la5-sam5；因為私通行淫e5 人，上帝beh 審判伊。」 
2、M7 是講滿嘴講「愛」；獻你e5 情操，人kiam2 就真正會愛--你？Che 無的確。Kiam2-chhai2 人是tui3 花心ka7 你採去，然後歸蕊花攏ka7 你hiat-kak8。你去讀2撒母耳13：7-29看覓。暗嫩teh 戀押沙龍e5 小妹他瑪，用千方百計愛kah be7-tit得著。一旦得著，滿足伊e5 心願，就ka7 伊hiat-kak8。這款事ti7 邪淫e5 現世無稀罕。
3、女性應該著顯明你e5 貞潔，斷然拒絕。Tui3 an2-ni對方e5 男性會一發敬慕你e5 品德。設使為著你e5 拒絕就受氣，beh 廢親，我想寧可，廢親較好。因為hit 款男性是無自制、無明朗，貪欲e5 人。根tu2你嫁--伊也無大路用。 
C、「同房」 
Ti7 馬太 1：25有這句「同房」e5 話。這句tui3 早到今翻譯聖經e5 人掠做真oh譯e5 款。因為有譯做真濟款e5 字。 
1、 舊羅馬字譯，譯做「成親」。 
2、 白話文國語，譯做「同房」。 
3、 漢文文理，譯做「同室」（男以女為室，女以男為家）
4、 舊日本文，譯做「床（XX） ＝同（XX）＝」「同床」。 
5、 新日本文，譯做「相知 」（相bat，相知影）。 
6、 英語欽定譯，譯做「Knew her」（bat 伊）。「同房」就是男女成做一體。 
Ti7 1林6：16-18。 
「A3是lin2 m7 知kap充飢連合e5，是kap伊做一體？因為講，兩個beh 成做一體。獨獨kap主連合e5 是一個神。著閃避淫行。人所犯逐項e5 罪攏是身軀外e5；但是行姦淫e5 是犯罪到ti7 家己e5 身軀。」 
翁某e5 關係。創世紀 2：24-25 
「所以人beh 離開伊e5 父母，結連伊e5 某，in 就成做一體。翁某兩人平平thng3-pak-theh（國語譯做「赤身露體」）也無見笑。」 
Ti7 chia 所以譯做「相bat、相知影」實在e5 連合相bat。Tui3 chia 得著夫婦間真e5 相理解、相安慰、燒lo7 e5 疼情。Ti7 hia 有歡喜、有疼情，有ui3 siau2-le2、有安慰，這個疼奧妙ah！Che 就是肉體的家庭疼e5 紐帶。Tui3 an2-ni 夫婦相結連，生子生孫來加添「人生e5 幸福。」完成神e5 祝福。將一個最粗俗、最逆性，淫亂、邪惡、hih-hiauh 來kun2 笑。破壞家庭、腐化社會、危害國家，這個罪m7 是小可。所以聖經講人人e5「床著清氣，無la5-sam5」。 
Thang 驚e5 警告！！ 
「所以照in 心內e5 私慾，上帝交付in ti7 無清氣，hou7 in e5 身軀相凌辱；因為an2-ni 上帝交付in ti7 見笑e5 情；in e5 婦人人用順性e5 路用變做逆性e5 路用，相意愛，慾火動心，查甫kap查甫行無正經e5 事；ti7 in 本身受in e5 差謬所應該tu2著e5 報應。」（羅馬 1：24-27）。 
「但是hiah e5 …淫亂e5，…in e5 份額是ti7 hit個用火kap硫磺teh 燒e5 壺；這個就是第二擺e5 死」（啟示錄 21：8）。 
兄弟、姊妹、青年男女，咱著細膩m7-thang 受迷惑。一下失足會tu2著千古恨，反悔不及e5 艱苦。淫亂、苟合；（無責任，chhin3-chhai2 e5 做伙）、私通，che m7 若身體，就心神、品德、靈性攏受傷。M7 若人格墮落，是會hou7 上帝咒詛，著受審判。咱著遵守上帝e5 話。俗語講「萬惡淫為首」，這項代誌亂，萬事攏亂了了。 
Tui3 家己e5 婦人人，tui3 家己e5 丈夫求性e5 安慰，滿足有罪抑無？無。總是也m7-thang 過頭，過頭也是會害著身體、事業。Kiam2-chhai2 煞be7 生育子女，所以雖然無罪，iau2-ku2著撙節。先生你的確m7-thang hou7 胭脂、芳水、綢緞、懸kia7仔e5，所謂之肉體e5 曲線美，搖搖擺擺阿娜多姿e5 媚態所迷。 
小姐你的確m7-thang hou7 財、勢、利 e5 力所吸引。著企起在做信仰e5 大丈夫。Ti7 信、向望、仁愛來揀你e5 匹配。性慾是人所愛，總是m7-thang 掠hit項做對象，做結婚唯一e5 目的。結婚若就停止ti7 hia，你可能會厭sian7，後來或者會破裂。抑是愛換新味，新e5 歡喜、新e5 thit-tho5，掠性做一款e5 遊戲。該死，這個錯誤大ah？翁某e5 結合除肉體性e5 結合iau2 有較要緊e5 紐帶就是同信、同向望、同仁愛。Tui3 chiah-e5 才會hou7 基督徒e5 家庭得著真e5 美滿。世俗人e5 家庭就是只有ti7 肉體e5 情慾，kap經濟e5 狼狽相依，抑是tui3 兒女ti7 hit中間來做聯繫e5 紐帶，總講攏是屬世間事e5 聯繫。無屬神，屬頂面e5 聯繫。所以俗世e5 聯繫若斷去，家庭翁某e5 關係就瓦解pheng裂去。 
若真正ti7 信仰、向望、仁愛來結合e5 夫婦。雖然夫婦間有一個身體軟弱，致到be7 滿足雙方性e5 快樂；抑是金錢破產、散赤，koh 兩人e5 中間無子兒。性e5 快樂無，錢、生活e5 所靠也無；也無子，照看in 兩個 會離開。無的確，若ti7 信仰，有同步調e5 向望，koh 有ti7 主e5 疼來握手，hit 對夫婦beh 歡喜ti7 頂面e5 歡喜，忍受一切e5 痛苦、苦妒來盡in 夫婦美滿e5 生活。所以真e5 夫婦愛情e5 永固，若m7 是ti7 信仰一致是不可能，m7 是講會外e5 人就無夫婦百年偕老e5 人，也是有，總是hit 個內面的e5 心情，疼e5 立足點無相同。但是基督徒結婚e5 時新郎、新婦，兩個牽手，也牧師hoaN7手ti7 hit頂面來祈禱祝福，hit 個奧妙，意義大ah！ 
</HL>