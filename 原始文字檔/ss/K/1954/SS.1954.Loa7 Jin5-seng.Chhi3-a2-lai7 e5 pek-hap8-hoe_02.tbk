<CL>
  3 
  Si5-kan chin khoai3-koe3 liam-piN keh 3, 4 goeh8-jit8. Lim5 tiuN2-lo2 chit8 ke lau7 siau3-lian5 long2 me5-jit8 niau-niau bang7, bang7 khoaN3 u7 siau-sit a2-bo5? In-ui7 ti7 oa2 goeh8-goa7 jit8 cheng5, siang7 chit8-me5 thong-ke long2 bin5-bang7 phaiN2-bang7. Tek8-piat8 Soat-mui5 bin5-bang7 Teng-liong5 to3-lai5 kap i saN-si5, hit e5 bin7-iong5 chin phaiN2-khoaN3, Soat-mui5 chhun-chhiu2 beh khan--i e5 si5 hut-jian5 soa3 bo5 khi3, hit-me5 thong-me5 long2 bo5 khun3, kio3 sio2-kou khi2-lai5, tian7-hoe2 choan7-toh8 nng7 lang5 che7 teh sio khoaN3 kau3 thiN-kng. Sim-tiong kam2-kak chap8-ji7-ban7-hun e5 thong3-khou2. Tai7-khai3 hit-am3 chiu7-si7 Teng-liong5 sit-su7 hit-me5. Tui3 hit-si5 khi2 in put-si5 giau-gi5 lun7 Teng-liong5 e5 su7 si7 hiong che7, kiat chio2. Sou2-i2 bang7 khoaN3 u7 sim2-mih8 siau-sit e5 sim it-hoat chhiat. Nng7-lau7 bak8-chiu hoe-hoe na7 khoaN3 chit8 e5 lang5 tui3 mng5-khau2 koe3, a2-si7 lang5-kheh lai5, siong5-siong5 gou7-jin7 choe3 theh8 iu5-pian7--e5 lai5 kap lang5 saN-chioh mng7. KiN3 lang5 kiN3 mng7 Teng-liong5 e5 siau-sit. Che ia7-si7 bok8-koai3 chi2-u7 chit e5 hau7-siN, koh tai7-hak8 tu2 pit8-giap8, ia7 tu2 kiat-hun. Koh khah hou7 lang5 siong-sim--e5, chiu7-si7 chin ho2 kha-chhiu2, Soat-mui5 chiaN3-chiaN3 si7 jip8-mng5-hi2. I2-keng u7 sin iok 4 goeh8 jit8 lah. Pak-tou2 tek8-piat8 toa7 e5, u7 lang5 kong2 poh-kaN2 e7 siang-seN, na7 bo5 4 goeh8-jit8 an2-choaN2 pak-tou2 e7 hiah toa7. KhoaN3 an2-ni na7 ban7-it u7 iaN2 sit-su7 khoaN3 beh chaiN2-iuN7? Soat-mui5 pak-tou2-lai7 e5 eN-a2 na7 chhut-si3 soa3 m7-bat khoaN3 lau7-pe7, ia7 chit e5 tng siau3-lian5 e5 ma-ma beh an2-choaN2 lai5 chiuN2 chit e5 chhut-si3 chiu7 m7-chai lau7-pe7 e5 kiaN2. Sit8-chai7 siuN7-liau2 hou7 lang5 be7 kim3-tit e7 sim-sng. M7-na7 lau7 Lim5 tiuN2-lo2 in hu-hu7, chiu7 lian5 Ong5 Bok8-su in nng7 hu-hu7 to ia7-si7 be7 kong2-tit e5 khoa3-sim, sou2-i2 saN-oan si3-oat to-si7 tiaN7 khi3 ka7 i khoaN3-khoaN3 leh. Soat-mui5 chu7 tui3 chai ka-ti7 u7 sin liau2-au7 chit8-bin7 si7 it-hoat ke-thiN i e5 su-liam7 tiong7-hu. San2-ki5 na2-kin7 su-liam7 tiong7-hu e5 sim na2-chhiat. Chit8-sim siuN7 lim5-phun5 e5 si5, si7 thau5 chhiuN7-a2-kiaN2, kau3-si5 hu-kun bo5 ti7 sin-piN m7-chai beh chaiN2-iuN7? Na7 ban7-it, in-ui7 seN iaN5 ke-chiu2 phang, seN su si3-phiN3 pang. Koh pak-tou2 hui-siong5 toa7 e5, seng-san2 e5 si5, chit8-tiau5 seN3-mia7 si7 chhin-chhiuN7 hong chian5 e5 teng-hoe2. Siat-su2…! Hu-kun bo5 ti7 sin-piN kau3-si5, m7 chai beh chaiN2-iuN7? Na7 seN iaN5, tiong7-hu ti7 sin-piN m7-chai goa7 hoaN-hi2. Ia7 hit-si5 m7-chai beh ka7 eN-a2 ho7 choe3 sim2-mih8 mia5? Hu-kun beh chhut-hoat e5 si5 m7-chai i u7 sin, in-ui7 koh kui2-jit8-a2 chiah u7 moa2 chit8 goeh8-jit8. Hit-si5 m7-chai, kau3 i chhut-hoat liau2 chiah tiaN7 siuN7 beh thou3, chhui3 chhin3 be7 chiah8. Ka-ki7 bo5 hit e5 keng-giam7 m7-bat, ia7 m7-kaN2 kong2. Sio2-kou choe3-hoe2 tiam3, si7 cha-bou2 gin2-na2-lang5 ia7 m7-bat, long2 si7 ka7 i ke2-soeh choe3 a-so2 hoan5-lo2 be7 chiah8. Si7 kau3 chin ku2 lah Ong5 Bok8-su-niu5 lai5 khoaN3 tioh8, chiah ka7 ta-ke (chheN-m2) kong2, au7-lai5 chiah thiah chap8-saN-bi7, an-thai-im2 lai5 hou7 i chiah8. Sio2-kou chai in so2-so2 ai3 chiah8 sng, sou2-i2 na7 khi3 le2-pai3 e5 si5 tui3 ke-nih koe3 chiu7 kio3 chhe-eng7 e5 cha-bou2 gin2-na2 Sou3-lan5-ah be2 sim2-mih8 li2-a2-kiam5 lah, a2-si7 boe5-a2-koaN to3-lai5 pun in so2-so2 chiah8. Na7 khoaN3 in so2-so2 sim iu-bun7 teh lau5 bak8-sai2, i chiu7 khi3 kheh-thiaN toaN5 kng3-khim5, toaN5 io-kiaN2-koa. U7-si5 soa3 chhiuN3, in so2-so2 put-ti put-kak u7 si5 bak8-sai2 kam5 ti7 bak8-kiN5, chhui3 soa3 chhio3 chhut--lai5. Koh Soat-mui5 ia7 kui2-hun chai thai-kau3 e5 eng2-hiong2 chiu7 chin7 sou2 e7 m7-ai3 hoan5-lo2, siong5-siong5 kap sio2-kou toaN5-khim5 chhiuN3-koa, gim5-si, u7 si5 khi3 au7-piah kam-a2-hng5 san3-pou7. U7-si5 tau3 chhi7 ke, ah, tau3 khoan2 ti-chhai3 lai5 be7 ki3-tit iu-bun7 e5 su7. 
  Kong2 Teng-liong5 si2, Khun-hong eng7 to ka7 i khek e5 ki3-ho7 kek8-ki5 kan2-tan, chiu7-si7 sip8-ji7-ke3 e5 ki3-ho7. In-ui7 Khun-hong chai Teng-liong5 si7 Ki-tok-tou5. Ti7 toa7-oh8 choe3-hoe2 chit8-ni5, tai7-ke kam2-cheng5 chin ho2, ia7 bat hou7 Teng-liong5 chio i khi3 hu3 Ki-tok-kau3 e5 chheng-lian5-hoe7. Sou2-i2 sui-jian5 m7-si7 Ki-tok-tou5 na7-si7 tui3 Ki-tok-kau3 e5 su7 to-siau2 u7 li2-kai2 sou2-i2 chiah e7 eng7 to ka7 i khek sip8-ji7-ke3 e5 ki3-ho7. Liau2-au7 in chiu7 koh chhut-hoat, in-ui7 me5-jit8 kiam heng5, chiu7 hou7 hoan-a2 jiok boe7 tioh8. Tui3 hit-si5 in m7-kaN2 koh ti7 soaN-lai7 be2-hoe3 tit8-tit8 kau3 ti7 tou-chhi7. Au7-lai5 kau3 chit8 e5 siaN5 kio3-choe3 Ka-ni2-kok-tap (XXXXX), chiu7 chiong in e5 be2-phit long2 be7 tiau7, kap ti7 soaN-lai7 sou2 be2 e5 siu3-phoe5 ia7 it-chin7 be7. Ti7 hia pan7-hoe3, chiu7 che7-chun5 lai5 Giong2-kong, Pin-nng5-su7, hui-tui3, Sin-ka-pho, tui3 Hiong-kang2 lai5 chiuN7-liok8. M7-kaN2 koh tui3 goan5-lou7 to3-khi3. Ia7 tui3 hit pai2 liau2-au7 in hit tui7 chiu7 kai2-san3 m7-kaN2 koh choe3 hit ho7 seng-li2. Khun-hong chiN5 ia7 i2-keng than3 koe3 chhiu2. U7 chit8-jit8 toa3 tam7-poh8 le2-mih8, theh8 Teng-liong5 e5 thau5-mng5 kap i ka7 i ka khi2--lai5 e5 nng7 liap8 tang5 liu2-a2, eng7 tiu5-a2-pou3 ka7 i pau ho2 se3, soa3 eng7 chit8 e5 kheh-a2 ka7 i te2-leh beh theh8 lai5 hou7 in e5 pe7-bo2. Ia7 i thoe3 Teng-liong5 be7 hit-chiah be2, kap ka7 i khoan2 choe3-hoe2, kap iau2 ti7 heng5-li2 pau-ko2-lai7 iau2-boe7 eng7 khi3 e5 chiN5, long2 khui chheng-toaN khoan2 ho2-se3, it-gou7 it-chap8 chin beng5-pek8 beh lai5 sng3 hou7 Lim5 tiuN2-lo2. 
  Tu2 jip8-mng5 e5 si5,goa7-bin7 e5 kou3-mng5 e5 tng5 kang-a2 kin2 chau2 lai5 po3. Kong2 u7 chit8 e5 lang5-kheh seN choe3 chin chheng-siu3, u7 le2-mau7 e5 chheng-lian5 beh lai5 chhoe7 lau7 thau5-ke. Lim5 tiuN2-lo2 chiu7 chhut-lai5, chit8-e7 khoaN3 na2-chun2 chin bin7-sek8, ki5-sit8 long2 m7-bat saN-kiN3-bin7, na7 si7 in-ui7 Khun-hong e5 bin7 chhau3-tu2-kham2 kui2-hun u7 kap Teng-liong5 siang7-khoan2 e5 sou2-chai7, tek8-piat8 e7-kok chiam-chiam, bak8-chiu toa7-toa7 lui2, bak8-bai5 chin toa7-choa7, sin-the2 chin-iong2, ke Teng-liong5 nng7 hoe3, sou2-i2 hong2-hut chin sio-siang7. Tai7-ke ak-chhiu2 sio mng7 seN3-mia5 chiu7 che7-loh8. Khun-hong chiu7 kio3 Lim5 tiuN2-lo2 choe3 Lim5 siok-hu7, i ia7 ka-ti7 kai3-siau7 si7 seN3 Tan5 mia5 Khun-hong. Lim5 tiuN2-lo2 chiu7 mng7 i kin-a2-jit8 lai5 e5 iau3-su7. I chiu7 kong2 i si7 leng7-long5 Teng-liong5 e5 hak8-iu2, Lim5 tiuN2-lo2 chit8 e7 thiaN-kiN3 an2-ni hian2-beng5 10 hun e5 chhin-bit8, kin2 kio3 Hui7-bi2 phang5-te5 lai5 chhiaN2 ko-ko e5 hak8-heng. Hui7-bi2 kap so2-so2 bih ti7 kheh-thiaN e5 pin5-au7 teh thau-thiaN oe7, tui3 pin5-phang7 khoaN3 chit e5 chheng-lian5 hong2-hut kap A-ko beh siang7-bin7, sou2-i2 kak-tit hui-siong5 e5 ai3-bou7. Hui7-bi2 kin2 chau2 jip8 khi3 ka7 A-bu2 kong2 “Ma-mah, ti7 kheh-thiaN chit8 e5 chheng-lian5 lai5 tham3 pa-pah. Hit e5 lang5 e5 bin7 chiok-seng5 goan2 ko-ko, koh kong2 si7 goan2 ko-ko e5 hak8-iu2, ia7 pa-pah kio3-goa2 lai5 phau3-te5.” Lim5 tiuN2-lo2-niu5 chit8 e7 thiaN-kiN3 an2-ni ti7 chau3-kha teh peh thou5-tau7, si7-kin2 pang3-leh, saN-pou7 choe3 nng7-pou7 lap chau2-lai5 kau3 thiaN-nih, chit8 e7 chiu7 chau2 oa2-khi3, mng7 Lim5 tiuN2-lo2 kong2 chit ui7 sian-siN bat lan2 Teng-liong5 si7 bo5? TiuN2-lo2 in3 si7. TiuN2-lo2-niu5 taN-thau5 siong5-se3 khoaN3 Khun-hong, chin-chiaN3 u7 iaN2 na2 Hui7-bi2 sou2 kong2 chiok-seng5 Teng-liong5 e5 bin7, put-ko3 hi7-a2 pi2 Teng-liong5 khah toa7 tui3, ia7 khah chhau3-lau7 tam7-poh8. Tu2 teh kong2 e5 si5 Hui7-bi2 phang5-te5 lai5, chiu7 siang-chhiu2 phang5 hou7 Khun-hong, Khun-hong chin kheh-khi3 khia7 khi2-lai5 ia7 eng7 siang-chhiu2 chiap te5. Sim-lai7 am3-am3 teh siuN7, sit8-chai7 si7 chin sui2, leng2-li7, koh hoat8-phoat, le2-gi5 toan-chong, tai7-toan7 e5 lu2-chu2. Chit8-si5 khia7 leh soa3 be7 ki3-tit koh che7 loh8 khi3, bak8-chiu khoaN3 Hui7-bi2 bo5-nih. Hui7-bi2 khoaN3 Khun-hong hiah-nih chu3-bak8 teh khoaN3 i, soa3 kak-tit chin phaiN2-se3 bin7 soa3 chhih loh8-khi3. M7-ku2 koh chit8-bin7 ia7 si7 chin ai3 khoaN3 chit e5 chheng-lian5 e5 bin7, in-ui7 an2-choaN2 hiah seng5 A-ko e5 bin7, sou2-i2 ho2 taN2 koh giah8-thau5 eng7 bak8-boe2 ka7 i khoaN3-mai7, bo5 phah-sng3 hit e5 chheng-lian5 iau2 si7 bak8-chiu bo5 nih-bak8 bo5 tng2-lun5 e5 teh khoaN3 i, hit-si5 Hui7-bi2 soa3 kian3-siau3 bin7 ang5, bin7 hoat-chhut sio-hong7 chhui3 bun2-chhio3, chiu7 an2-ni oat tui3 pin5-au7 jip8-khi3, koh kap in A-so2 khia7 ti7 hia thiaN oe7. Khun-hong khoaN3 Hui7-bi2 bin7 ang5 bun2-chhio3 hit-si5 e5 sim-cheng5 chin-chiaN3 u7 bi5-biau7 be7 hiau2 kong2 e5 in3-siong7. Lim5 tiuN2-lo2 chiu7 koh mng7 kong2 Teng-liong5 e5 kin7-hong2 m7-chai i chai a2-bo5? Khun-hong chiah lau2-sit8 ka7 i kong2, i chiu7-si7 kap Teng-liong5 choe3-hoe2 khi3 choe3 tui7-siong e5 peng5-iu2. Boe7 chhut-hoat-cheng5 kong3-tian7 lai5 hou7 Teng-liong5 e5 chiu7-si7 i. 
  Pin5-au7 nng7 hiaN-so2 sio2-kou chit8 e7 thiaN an2-ni kong2 be7 ki3-tit it-chhe3, chiu7 an2-ni chong5 chhut-lai5 khia7 ti7 ma-ma e5 au7-bin7, eng7 bak8-chiu kim-kim siong3 Khun-hong e5 bin7. Au7-lai5 tiuN2-lo2 chiu7 mng7 kong2 li2 to3-lai5 na7-si7 Teng-liong5 thai2 bo5 to3-lai5? Khun-hong chit8-si5 soa3 be7-hiau2 in3 in-ui7 khoaN3 tong5-siong7 nng7-ui7 pe7-bo2 chiah lau7, ia7 Teng-liong5 e5 thai3-thai3 pak-tou2 hiah toa7 e5, chiu7 aN3-thau5 thou2 chit8 e7 toa7-khui3. Se3-se3 siaN kong2 “Teng-liong5 kun i2-keng koe3-sin lah,” hit e5 siaN-im chin se3, siaN boe2 e7 chhoah. Lim5 tiuN2-lo2 thiaN chit8 e7 pang3-siaN toa7 khau3. TiuN2-lo2-niu5 chu7 an2-ni khau3 chit8 ku3 “Goa2 khou2-ah,” chiu7 tiam7-tiam7 lek loh8-khi3. Hui7-bi2 ia7 khau3 kau3 be7 tng2-siaN, Soat-mui5 chu7 an2-ni un ti7 thou5-kha bin7 phak ti7 piah-nih, siaN-siaN ku3-ku3 “A-hu-ah! Goa2 taN beh chaiN2-iuN7 ah? A-hu-ah! Goa2 taN beh chaiN2-iuN7 ah!!” Khah liam7 ia7-si7 chit ku3, in-ui7 i i3-sek chian5-tou5 ban7-su7 hiu-i3. It-chhe3 e5 kng-beng5, heng7-hok, tiN-bit8, bi2-moa2, li2-siong2 e5 ka-teng5 i2-keng hun2-chhui3 khi3 lah. Ah! I pak-tou2 te2 e5 kiaN2 bo5 pe7 lah. M7-bat lau7-pe7 e5 kiaN2 li2 si7 ho5-teng2 e5 kho2-lin5 ah? Ah! Chhan3-lan7 e5 chheng-chhun bo5 khi3 lah, it-chhe3 e5 it-chhe3 ou-am3 lah. Goa2 e5 kiaN3-tai5, goa2 e5 sin-niu5-saN, kap sou2 pi7-pan7 e5 hoa3-chong-phin2 bo5 lou7-eng7 lah. Bo5 sou2 thiaN3 e5 thang khoaN3-kou3 goa2 lah. “Ah! A-hu ah! TaN beh chaiN2-iuN7 ah!!” Lim5 tiuN2-lo2 khoaN3 tiuN2-lo2-niu5 hun7-khi3 kin2-kin2 chiong tiuN2-lo2-niu5 ka7 i pho7 ti7 sa-hoat tng5 phong3-i2 hou7 i to2 tit8-tit8 an-cheng7. Khun-hong koaN2-kin2 chau2 tui3 au7-boe2 khi3 chiuN7 chit8 poah8 leng2-chui2 un3 bin7-kin lai5 tau3-u3. Hui7-bi2 ia7 peh khi2--lai5 kin2 chau2-khi3 lau5-teng2 thin5 chit8-poe pho5-to5-chiu2 lai5, chiu7 eng7 se3 te5-si5 ka7 i koan3. Theng5 chit8-e7-a2 chiu7 cheng-sin5, khoaN3 tiong7-hu, Hui7-bi2, Khun-hong long2 ti7 sin-piN, Soat-mui5 khoaN3 ta-ke an2-ni ia7 peh khi2--lai5 chhit bak8-sai2 lai5 an-ui3 ta-ke. Chit8-si5 soa3 na2 kak-tit chit8-ke thoan5-iN5 e5 khoan2-sit. Chhit-chhian5 peh-chhian5 soa3 hong5-hun am3, Khun-hong ia7 chiu7 saN-si5 beh to3-khi3. Na7-si7 Lim5 tiuN2-lo2 kap tiuN2-lo2-niu5 long2 kek8-lek8 ka7 i ban2-liu5. Hit-me5-hng chiu7 tiam3 ti7 in hia hou7 in chhiaN2. Chiah8 pa2 in chiu7 ka-teng5 le2-pai3. Tai7-ke chin iu-bun7, Ong5 Bok8-su in hu-hu7 thiaN chit e5 siau-sit ia7 lai5, koh ke-a2-lai7 kui2-na7 e5 tng-chit hoe7-iu2 ia7 lai5 saN an-ui3. Soa3 na2 khui tui-to7 hoe7. Ti7 hit e5 sek tiong Khun-hong chin siong5-se3 kong2-khi2 hit e5 keng-koe3, soa3 chiong thau5-mng5 kap liu2-a2, kap sou2 u7 e5 chiN5, i2-kip8 chheng-toaN long2 theh8 chhut-lai5 hou7 in khoaN3. Tai7-ke chin iu-bun7, chong2-si7 Ong5 Bok8-su khou2-khng3 tai7-ke tioh8 ti7 Chu2 lai5 siu7 an-ui3. Tai7-ke sui-bong2 iu-bun7 iau2-ku2 bo5 koe3-thau5, chiu7 gim5-si ki5-to2 soaN3-hoe7. 
  Na7-si7 Lim5 tiuN2-lo2, kap tiuN2-lo2-niu5 chhim-chhim kam2-kek Khun-hong e5 ho2-i3, koh choe3 lang5 tiong-hou7, sou2-i2 soa3 u7 chit e5 ian5, na2-chun2 ai3 jin7 i choe3 gi7-chu2 e5 khoan2, chong2-si7 m7-kaN2 sui5-pian7 khui-chhui3, chiu7 tit8-tit8 ka7 i lau5, na7-si7 Hui7-bi2 khoaN3 pe7-bo2 e5 ho2-i3, koh khoaN3 Khun-hong e5 khoan2 chu7-jian5 ia7 seN-khi2 ai3-bou7 e5 sim, sou2-i2 tng-ti7 Khun-hong tiam3 ti7 in tau e5 si5, u7 na2 chhin-chhiuN7 hiaN-moai7 e5 chhin-bit8. Chong2-si7 su7-su7 se3-ji7, m7-kaN2 hih-hiauh, tek8-piat8 lan2 si7 sin3 Chu2 e5 lang5, sou2-i2 chin tai7-hong, sin7-tiong7, u7 le2-mau7 e5 saN kau-poe5, na7-si7 nng7 e5 chheng-lian5 tai7-ke sim-lai7 u7 chit8 e5 kong2 be7 chhut e5 ho2-kam2 che si7 su7-sit8. 
  4 
  Khun-hong ti7 Lim5 tiuN2-lo2 in tau bak8-chit8-nih soa3 toa3 5, 6 jit8, in-ui7 in chin hoaN-hi2 i tiam3 leh. Khun-hong tiam3 liau2 ia7 chin u7 chhu3-bi7, in-ui7 u7 Hui7-bi2 thang choe3 phoaN7 kong2 oe7. In ia7 chin sin3-iong7 i, sou2-i2 in nng7 e5 chheng-lian5 tiaN7 chhoa7-chhut chhoa7-jip8. U7 si5 khi3 soaN-nih ban2 pek-hap8-hoe. U7-si5 khi3 khe-a2 tio3-hi5, oan2-ju5 hiaN moai7 e5 chhin-bit8. Tan7-si7 in nng7-lang5 e5 sim-keng2 bo5 tu2-tu2 siang7-khoan2. Chit8 e5 si7 teh siuN7 khah-hng7 khah-chhim e5 tai7-chi3, si7 iu2-i3-tek e5 kau-poe5. Chit8 e5 si7 ui7 su-liam7 ko-ko, si7 sun5-kiat e5 iu2-gi5 na7-tiaN7. Pai3 6 lah, Khun-hong chiu7 siuN7 beh to3-khi3 chiu7 kap in saN-si5. Bo5 phah-sng3 Lim5 TiuN2-lo2-niu5 soa3 koh siuN7 khi2 Teng-liong5 lai5 pi-siong, ui7-tioh8 an2-ni tai7-ke soa3 koh kiong5 lau5 i bin5-a2-jit8 tai7-ke thang choe3-hoe2 khi3 le2-pai3. Khun-hong khoaN3 in e5 chhin-chhiat, chiu7 koh tiam3 leh. Bin5-a2-jit8 tai7-ke chiu7 chhoa7-chhoa7 khi3 le2-pai3. Nng7 hiaN-so2 sio2-kou hu7-tam ka3 Iu3-ti7-kho. A-so2 toaN5 khim5, Hui7-bi2 chhoa7 hak8-seng iu5-hi3 chhiuN3-koa. Bo5 chit8-hang7 bo5 m7 chhim-chhim in2-khi2 Khun-hong to-tai7 e5 chu3-i3 kap su-liam7. Le2-pai3 soah tai7-ke ui5 oa2 lai5 ka7 tiuN2-lo2-niu5 ai-siong an-ui3. Ki5-sit8 chiah e5 su7 si7 ke-thiN choe3 lau7-bu2 e5 lang5 e5 siong-sim, chit8-si5 tiuN2-lo2-niu5 sim-chong7 soa3 koh bo5 lat8 beh to2 loh8-khi3. Tai7-khai3 si7 lang5 ui5 siuN-che7, ia7 kong2 siuN-che7 oe7, koh chin siong-sim. Soat-mui5 kap Hui7-bi2 khoaN3 ma-mah bin7 tng2-sek tit8-tit8 beh be7-kou3-tit, kin2 ka7 i chhah jip8-khi3 Bok8-su e5 pang5 hioh-khun3. Au7-lai5 put-chi2 khah song2-khoai3 chiah hou7 Hui7-bi2 kap Khun-hong chit8 lang5 thiaN7 chit8 peng5, un5-un5-a2 kiaN5 to3-khi3. Pai3-tng5 ti7 ke-a2-thau5, Lim5 tiuN2-lo2 in chhu3 khah ti7 ke-a2-boe2, chiam2-jian5 u7 kui2-na7 pah-pou7 e5 hng7. Chit8 lang5 thiaN7 chit8-peng5 soa3 chhin-chhiuN7 chin-chiaN3 e5 hiaN-moai7 e5 kam2-kak. Lau7 tiuN2-lo2 kap sim-pu7 Soat-mui5 toe3 ti7 sin-piN ban7-ban7 kiaN5 kau3 chhu3. Tai7-ke chin siu7 an-ui3. Tui3 an2-ni Khun-hong iu7-koh ke tiam3 hia kui2-na7-jit8. 
  U7 chit8-jit8 koat-teng7 bin5-a2-jit8 beh to3-khi3, chiu7 koh choe3-hoe2 khi3 ban2 pek-hap8-hoe, kau3 ti7 soaN-nih e5 toa7 chhiu7 kha, u7 chit8-te3 toa7 chioh8 chheng-khi3 chheng-khi3, Khun-hong chiu7 chiong i ka-ti7 e5 chhiu2-kin-a2 thi2-khui chhu ti7 chioh8-thau5 teng2, khan Hui7-bi2 e5 chhiu2 chhiaN2 i che7. Hui7-bi2 chiu7 che7, i ka-ti7 ia7 che7 ti7 Hui7-bi2 e5 sin-piN. Hian2-chhut ban7-hun e5 chhin-chhiat chhio3-iong5 e5 bin7 tui3 Hui7-bi2 kong2 “Hui7-bi2 sio2-chia2, goa2 tui3 li2 chin sit-le2, goa2 siuN7 beh tui3 li2 kong2 chit8-ku3 oe7, na7-si7 chin tiu-tu5 kong2 long2 be7 chhut--lai5, m7-chai...... m7-chai...... ?” Hui7-bi2 khoaN3 i thun-thun thou3-thou3 i-ni ng3-nngh8, chiu7 ho2-i3 ka7 i kong2 “Beh thai2 u7 sim2-mih8 sit-le2, li2 lai5, goan2 chin siu7 an-ui3, chin hoaN-hi2 li2 e5 pang-bang5, goan2 eng-kai ka7 li2 seh-sia7, na2-li2 u7 sit-le2 e5 sou2-chai7.” “M7-si7 an2-ni lah, si7 goa2 chit-si5 beh ka7 li2 kong2 chit8 ku3 oe7, tui3 li2 khah sit-le2, goa2 si7 ng3-bang7 li2 m7-thang siu7-khi3.” “Be7-be7, chhiaN2 li2 kong2, bo5-lun7 li2 kong2 sim2-mih8 goa2 to be7 siu7-khi3, chhiaN2 li2 an-sim.” Tui3 an2-ni Khun-hong chiu7 chin an-sim, khan Hui7-bi2 e5 chhiu2 khi2-lai5 chim, ia7 ka7 i kong2 “Hui7 moai7-moai7 goa2 sit8-chai7 chin thiaN3 li2, goa2 ng3-bang7 e7-tit eng2-oan2 thiaN3--li2.......” Hui7-bi2 thiaN chit ku3 oe7 sim hut-jian5 kam2-kak chin kin2-tiong, tan7-si7 bo5 chek-si5 in3--i, chiu7 aN3-io eng7 cheng2-thau5-a2 oe7 ti7 thou5-kha e5 thou5-soa teng2, oe7 chit8 boe2 hi5, Khun-hong khoaN3 hit e5 hi5 e5 tou5, sim chin hoaN-hi2, i e5 i3-su3 si7 kong2 Hui7-bi2 in2--i, piau2-si7 nng7-lang5 saN tek-i3 si7 chhin-chhiuN7 hi5 tit-tioh8 chui2 e5 hoaN-hi2. Ki5-sit8 m7-si7, na7-si7 Khun-hong bo5 beng5 hit e5 i3-su3, chiu7 koh tit8-tit8 kong2 chin che7 ho2-i3 e5 oe7. Ti3-kau3 Hui7-bi2 put-tek-i2 chiu7 koh aN3-io eng7 cheng2-thau5-a2 oe7 sip8-ji7-ke3 e5 ki3-ho7. Hit-si5 i chiah hut-jian5 hiau2-ngou7, chai Hui7-bi2 oe7 “Hi5,” oe7 “Sip8-ji7-ke3” long2 si7 piau2-hian7 i si7 Ki-tok-tou5. Bo5 sui5-pian7 beh kap bi7-sin3-chia2 kiat-hun. Na7-si7 Khun-hong e5 sim si7 chin-chhiat e5 kiu5-ai3. Kou-put-chiong Hui7-bi2 chiu7 theng5-sin khi2--lai5 eng7 chin giam5-siok tai7-hong e5 khoan2-sit, lau2-lau2 sit8-sit8 ka7 i kong2. 
  “Khun-hong-ko, chin to-sia7 li2 e5 ho2-i3. Na7-si7 li2, goa2 e5 kau-poe5, goa2 si7 chun-keng3 li2 choe3 goa2 e5 ko-ko e5 hak8-heng, kam2-sia7 li2 koe3-khi3 tui3 goan2 A-ko e5 ho2-i3. Na7-si7 khah chhim e5 su7, chit si5 goa2 bo5 teh siuN7. 
  1. Goa2 si7 chit8 e5 soaN-lai7 e5 cha-bou2 gin2-na2, goa2 m7-kaN2 siuN7 sim2-mih8, goa2 chai goa2 be7 kham-tit. 
  2. Lun7 khah chhim e5 su7, goa2 tioh8 chun-tiong7 pe7-bo2. Goa2 e5 pe7-bo2 boe7 tang5-i3 e5 i2-cheng5, goa2 be7-tit seng kap li2 iok-sok sim2-mih8. 
  3. U7 chit8-hang7 ui5-lan5 e5 su7, chiu7-si7 goan2 si7 Ki-tok-tou5. Li2, goa2 sin3-giong2 pou7-tiau bo5 it-ti3, chiong-lai5 ui7 chit e5 su7 un2-tang3 u7 kan-khou2. 
  Sou2-i2 goa2 chhiaN2 Khun-hong-ko chhim-siuN7. Goa2 siuN7 lan2 e5 chhin-bit8, kau3 ti7 iu2-gi5 e5 theng5-tou7 chiu7 ho2. Goa2 ia7 hoaN-hi2 li2 an-ui3 goa2 e5 pe7-bo2, sou2-i2 chhim-chhim ka7 li2 seh-sia7. 
  Khun-hong khoaN3 tioh8 Hui7-bi2 e5 tai7-hong, cheng-kiat it-hoat kam2-hok8. Soa3 kam2-kak beh ban2 sui2 e5 mui5-kai3 m7-si7 sui5-pian7 kho2-khi, u7 i lai7-lai7 e5 chhi3. M7-na7 m7-kaN2 siu7-khi3 soa3 it-hoat hian2-beng5 i e5 un-khun5, ho2-i3 lai5 kou-chiaN5 Hui7-bi2. Ti7 bu5-i3 e5 tiong-kan, hut-jian5 pho7 Hui7-bi2 lai5 chim--i. Hui7-bi2 chin siu7-khi3 chiu7 an2-ni khia7 khi2--lai5, tiam7-tiam7 oat to3-khi3. To3-khi3 kau3-chhu3 jip8-khi3 pang5-nih mng5 koaiN-leh, phak ti7 i peng5-si5 teh thak8-chheh sia2-ji7 e5 toh-a2 lau5 bak8-sai2. I e5 sim chin kan-khou2, ka-ti7 kiam2-tiam2 i e5 heng5-ui5, tai7-khai3 si7 tui3 siuN7 su-liam7 ko-ko, sim bo5-liau5 khang-hi, hut-jian5 tit-tioh8 iN7-seng3 lam5 peng5-iu2, chhin-chhiuN7 hiaN-ko e5 khoan2-sit, chiu7 soa3 sit-loh8 kin2-sin7, bo5 kheh-khi3 e5 heng5-tong7, phah-sng3 si7 tui3 an2-ni e5 siu7 gou7-hoe7. Kin-ni5 Hui7-bi2 si7 21 hoe3, Khun-hong si7 27 hoe3, tai7-ke boe7 chhoa7, boe7 ke3. Nng7 e5 chheng-lian5 choe3-hoe2, bo5 siu7 koan2-sok, hong2-hut bo5 gi5-gou7 e5 si5, chiu7 an-cheng5 chhin-chhiuN7 thiau-phi5 e5 chok-giat8 gin2-na2 thau chau2-jip8 khi3 sim-pang5-nih, ki3-jian5 hou7 i thau-chau2-jip8--khi3, chin-chiaN3 si7 oh-tit koaN2 chhut-khi3. Hui7-bi2 chhim-chhim thong3-hoe2 i ka-ti7 choe3 sin3 Chu2 e5 lu2-chu2, bo5 kau3-giah8 kin2-sin7 lai5 siu7 lam5 peng5-iu2 e5 gou7-hoe7. I ka-ti7 chu7-chek, ia7 kam2-kak siu7 chin toa7 e5 bu2-jiok8. 
  Khun-hong siu7 si-ai3 (ai3-cheng5 beh hou7--lang5) e5 ku7-choat8, chit8-si5 kam2-kak bu5-beng5-hoe2 toa7-toh8. M7-chai siu7-khi3 an2-choaN2, soa3 chu7-pou7 chu7-khi3 e5 khoan2-sit, khia7 tiam3 hia gang7-gang7 khoaN3 Hui7-bi2 chau2 loh8 soaN bo5 saN-si5 choe3 i khi3 e5 poe7-iaN2, hou7-chu. Ti7 thiaN3-e5 lai7-bin7 khoaN3 sim2-mih8, thiaN sim2-mih8 to sui2. Chit8-sim khi3 Hui7-bi2 choe3 i khi3, chit8-sim soa3 kam2-poe7 Hui7-bi2 e5 jin5-keh e5 ko-kiat, u7 chi3-khi3. Tui3 pe7-bu2 iu2-hau3, tui3 chong-kau3 tiong-sit8. Tui3 iu2-gi5-ai3, kap loan5-ai3 u7 hun-beng5, sin5-seng3 put-kho2 chhim-hoan7. SiuN7-lai5 siuN7-khi3, koh si7 lai5 lang5-tau choe3 lang5-kheh, soa3 m7-kaN2 siu7-khi3. Chong2-si7 chin pai7-heng3, chin sit-i3, ka-ti7 chit8 e5 bo5-liau5 bo5-liau5 tui3 soaN-teng2 un5-un5-a2 tong7 loh8--lai5. Soa3 bo5 ban2 hoe, pun2 si7 siuN7 ban2 tam7-poh8 to3-khi3 thang sang3 peng5-iu2, taN lian7 tha-tu2-a2 ti7 lou7-nih beh lai5 kap Hui7-bi2 choe3-hoe2 ban2 e5 kui2-lui2-a2 ia7 thiah-thiah phaiN2 hiat-kak8 tiam3 lou7-piN. To3-khi3 kau3 Lim5 tiuN2-lo2 tau chin bo5-i3. So5-khi3 kheh-thiaN ka-ti7 chit8 e5 tiam7-tiam7 che7, chin phaiN2-se3 theh8 sin-bun5 om-bin7, na2-chun2 khun3-khi3 e5 khoan2-sit. 
  Hit-am3 chiah8-png7 Hui7-bi2 ia7 kak-tit chin phaiN2-se3, in-ui7 tui3 lai5 lan2-tau e5 lang5-kheh, hiah ho2-i3 ka7 lang5 lau5, ku7-choat8 e5 si5 m7 chai piau2-ian2 liau2 e7 siuN koe3 hoe2 a2-be7? M7-ku2 si7 chhut tui3 bu5-sia5 thian-chin e5 pun2-sim. Sim ka-ti7 chu7-sin3 si7 tioh8. In-ui7 sun5-kiat, cheng3-keng tek-khak m7-thang kap siok8-hoa3, chha-put-to, ma2-ma2 hu-hu saN hun7-chap8. Chong2-si7 lang5-kheh iau2 ti7 lan2 tau, ia7-si7 ai3 piau2-si7 ho2-i3. Khun-hong khoaN3 Hui7-bi2 ti7 chiah8 am3-tng3 peng5-jian5 piau2-si7 ho2-i3, chiu7 chin siu7 an-ui3. Keh chai2-khi2 chiu7 saN-si5 to3-khi3. An2-ni thau5-boe2 tiam3 Lim5 tiuN2-lo2-tau oa2 chiaN5-chap8-jit8. Lim5 tiuN2-lo2 chit8 ke ia7 ko2-jian5 toa7-toa5 siu7 an-ui3. 
  Kong2 Khun-hong to-si7 toa7-oh8 pit8-giap8, koh siong-tong e5 ka-teng5. Ka-ti7 su7-giap8 ia7 seng5-kong, an2-choaN2 e7 kau3 27 hoe3 iau2-boe7 chhoa7, che si7 chit8 e5 chin-chhim e5 goan5-in, bo5 kong2 lin2 long2 m7-chai. Goan5-in si7 Khun-hong e5 lau7-pe7 cha2-si5 choe3 koaN se3-ka-te2, na7-si7 kho2-sioh cha2-si2. Lau7-bu2 si7 chit8 e5 bu2-koaN chin u7 se3-lek8 e5 chiong-kun thoan5-tiuN2 e5 sio2-moai7. Tiong7-hu si2 liau2 chiu7 chiuN2 chheng-koaN2, chi2-u7 chiuN2 chit-e5 Khun-hong, si7 kim--e5, gin5--e5, po2-poe3 ni-ni, na2-chun2 ou7-hioh8 phang5 chin-chu lai5 chiuN2 chit e5 kiaN2. Ia7 chu7-se3 ui7 Khun-hong io chit8 e5 sim-pu7-a2. M7-si7 ui7 bo5 chiN5 lai5 io, si7 ui7 ai3 u7 phoaN7, ai3 chit8 tui3 kiaN2 khah nau7-jiat8. Chit e5 sim-pu7-a2 ia7-si7 siong-tong e5 mng5-hong e5 chhian-kim, tai7-ke si7 se3-kau e5 peng5-iu2. Kau3 toa7-han3 ia7 u7 khi3 thak8 lu2-chu2 ko-tiong. SeN-choe3 ia7-si7 chin sui2, chin u7 ta-ke-ian5. Chhut-si3 chiu7-si7 pai3-put8-a2 lang5, ta-ke si7 jiat8-sim e5 chhai3-kou, sou2-i2 kin-sui5 ta-ke sio-hiuN liam7-keng, pai3-put8 tak8-hang7 to chin koan3-si3. Chhai3-iu2 lai5-ong2 ia7 e7-chu2 chhai3-toh. Siong5-siong5 kin ta-ke khi3 sui5-hiuN. Ni5-cheh chhoe-koe2 pak8-chang3, hau3 mng5-khau2, pan7 seng-le2, tian7-chiu2, poah8-poe ku3 li2 kong2 kiaN7-kiaN7 to e7. It-hoat tit ta-ke thiaN3. Kin-ni5 26 hoe3 lah, chu7 kui2-na7-ni5 cheng5 in ta-ke chiu7 beh ka7 i choe3 toa7-lang5, na7-si7 m7-chai an2-choaN2 e7 bo5 Khun-hong e5 ian5. Sim-pu7-a2 e5 mia5 seN3 Li2 mia5 Siu3-chhun, khi3 hou7 khoaN3-mia7-e5 khoaN3, ka7 i thiah ji7-sou3 kong2 “Li2”, Li2 si7 li2-a2, tho5-li2 put-gian5 ha7 chu7 seng5 ke , i3-su3 si7 kong2 tho5-a2, li2-a2 kau3 si5 na7 sek8 m7-bian2 hou-kio3, lang5 chu7-jian5 e7 lai5 chhin-kin7, e7-bin7 bo5 lou7 ia7 e7 piN3 u7 lou7. “Siu3” si7 siu3-khi3, chhut-lui7 poat8-chui7, tok8-chhut bo5 lang5 e7-tit kap i pi2 ui5-chi “Siu3.” “Chhun” si7 chhun-thiN, ban7-but8 to hian2-chhut eng5-hian2, puh-ge5 thou3-iN2 bou7-seng7, chhun ni5-ni5 chhun, ban7-lian5 to-si7 chhun. Sou2-i2 Li2 Siu3-chhun chit e5 cha-bou2 gin2-na2 si7 chiok ho2 mia7. Chai7 ka im3 pe7-bo2, chhut-mng5 im3 ang-sai3, lian7 kiaN2-sun. Tan5--ka e7 hoat-chai5 tou si7 tui3 chit e5 cha-bou2 gin2-na2 e5 sou2-ti3. Koh si7 kap ta-ke tang5-sim liam7-keng, le2-hut8 chiah u7 kin-a2-jit8 Tan5--ka e5 ang5-un7. Ta-ke it-hoat thiaN3--i, eng7 chhian-hong pek-ke3 ka3 i tioh8 an2-choaN2 lai5 tho2-ho2 Khun-hong. Na7-si7 bo5-lun7 an2-choaN2 choe3 Khun-hong to bo5 sim-sek, lang5 na7 lai5 po3 chhin-chiaN5 in lau7-bu2 tak8-e5 to ka7-lang5 si5, u7 e5 hou7 i hian7 siau-tok8, sou2-i2 soa3 bo5 lang5 kaN2 khi3 kong2 chhin-chiaN5, chit8-ni5 koe3 chit8-ni5, Khun-hong e7 khi3 goa7-kok choe3 tui7-siong goan5-in ia7 si7 ui7-tioh8 an2-ni, to bo5 ai3 tiam3 chhu3-nih kap Siu3-chhun saN kiN3-bin7. Chit-chan5-su7 si7 chit e5 ka-teng5 chin toa7 e5 gam5. Chit-pai2 Khun-hong ka-ti7 hoat-kian3 tioh8 i sim-ai3 e5 lu2 peng5-iu2, sit8-chai7 si7 pang3 be7-li7. Na7-si7 Hui7-bi2 kian-chhi5 sin3-giong2, chiau3 khoaN3 chit e5 chhin-chiaN5 si7 u7 siong-tong e5 khun3-lan5. Khun-hong to3-khi3 chek-si5 sia2 phoe lai5 kiu5-chhin. 
</CL>
<HL>

3 
時間真快過liam-piN 隔三、四月日。林長老一家老少年攏暝日niau-niau望，望看有消息抑無？因為ti7 倚月外日前，像一暝通家攏眠夢歹夢。特別雪梅眠夢登龍倒來kap伊相辭，hit個面容真歹看，雪梅伸手beh 牽--伊e5 時忽然煞無去，hit 暝通暝攏無睏，叫小姑起來，電火choan7-toh8兩人坐teh 相看到天光。心中感覺十二萬分e5 痛苦。大概hit 暗就是登龍失事hit 暝。Tui3 hit 時起in 不時蟯疑論登龍e5 事是凶濟，吉少。所以望看有甚物消息e5 心一發切。兩老目珠花花若看1 個人tui3 門口過，抑是人客來，常常誤認做提郵便--e5 來kap人相借問。見人見問登龍e5 消息。Che 也是莫怪只有這個後生，koh大學tu2畢業，也tu結婚。Koh 較hou7 人傷心--e5，就是真好腳手，雪梅正正是入門喜。已經有身約四月日lah。腹肚特別大e5，有人講poh-kaN2會雙生，若無四月日an2-choaN2 腹肚會hiah 大！看an2-ni若萬一有影失事看beh怎樣？雪梅腹肚內e5 嬰仔若出世煞m7-bat 看老父，也這個當少年e5 媽媽，beh an2-choaN2 來守這個出世就m7 知老父e5 子。實在想了hou7 人be7 禁得會心酸。M7 若老林長老in 夫婦，就連王牧師in 兩夫婦都也是be7 講得e5 掛心，所以三彎四越都是定去ka7 伊看看leh。雪梅自tui3 知家己有身了後一面是一發加添伊e5 思念丈夫。產期那近思念丈夫e5 心那切。一心想臨盆e5 時，是頭chhiuN7 仔子，到時夫君無ti7 身邊m7 知beh 怎樣？若萬一，因為生贏雞酒芳，生輸四片枋。Koh 腹肚非常大個，生產e5 時，1 條性命是親像風前e5 燈火。設使......！夫君無ti7 身邊到時，m7 知beh 怎樣？若生贏，丈夫ti7 身邊m7 知偌歡喜。也hit 時m7 知beh ka7 嬰仔號做甚物名？夫君beh 出發e5 時m7 知伊有身，因為koh 幾日仔才有滿一月日。Hit 時m7 知，到伊出發了才定想beh 吐，嘴凊be7 食。家己無hit 個 經驗m7-bat，也m7 敢講。小姑做伙tiam3，是查某囡仔人也m7-bat，攏是ka7 伊解說做阿嫂煩惱be7 食。是到真久lah王牧師娘來看著，才ka7 ta-ke（親姆）講，後來才拆十三味，安胎飲來hou7 伊食。小姑知in 嫂嫂愛食酸，所以若去禮拜e5 時tui3 街nih過就叫差用e5 查某囡仔素蘭仔買甚物李仔鹹lah，抑是梅仔干倒來分in嫂嫂食。若看in嫂嫂心憂悶teh流目屎，伊就去客廳彈鋼琴，彈io子歌。有時續唱，in 嫂嫂不知不覺有時目屎含ti7 目墘，嘴煞笑出--來。Koh 雪梅也幾分知胎教e5 影響就盡所會m7 愛煩惱，常常kap 小姑彈琴唱歌、吟詩，有時去後壁柑仔園散步。有時鬥飼雞、鴨，鬥款豬菜來be7 記得憂悶e5 事。 
講登龍死，昆芳用刀ka7 伊刻e5 記號極其簡單，就是十字架e5 記號。因為昆芳知登龍是基督徒。Ti7 大學做伙1 年，逐家感情真好，也bat hou7 登龍招伊去赴基督教e5 青年會。所以雖然m7 是基督徒但是tui3 基督教e5 事多少有理解所以才會用刀ka7 伊刻十字架e5 記號。了後in 就koh 出發，因為暝日兼行，就hou7 蕃仔jiok boe7 著。Tui3 hit時in m7 敢koh ti7 山內買貨直直到ti7 都市。後來到1 個城叫做加爾各答 （XXXXX），就將in e5 馬匹攏賣掉，kap ti7 山內所買e5 獸皮也一盡賣。Ti7 hia 辦貨，就坐船來仰光、檳榔嶼、Hui-tui3、新加坡，tui3 香港來上陸。M7 敢koh tui3 原路倒去。也tui3 hit擺了後in hit 隊就解散m7 敢koh 做hit 號生理。昆芳錢也已經趁過手。有1 日帶淡薄禮物，提登龍e5 頭毛kap 伊ka7 伊鉸起--來e5 兩粒銅鈕仔，用綢仔布ka7 伊包好勢，續用1 個kheh 仔ka7 伊te2-leh beh 提來hou7 in e5 父母。也伊替登龍賣hit 隻馬，kap ka7 伊款做伙，kap iau2 ti7 行李包裹內iau2-boe7 用去e5 錢，攏開清單款好勢，一五一十真明白beh 來算hou7 林長老。 
Tu2入門e5 時，外面e5 顧門e5 長工仔緊走來報。講有1 個人客生做真清秀，有禮貌e5 青年beh 來chhoe7 老頭家。林長老就出來，一下看若準真面熟，其實攏m7-bat 相見面，但是因為昆芳e5 面chhau3-tu-kham2 幾分有kap 登龍像款e5 所在，特別下kok 尖尖，目珠大大蕊，目眉真大choa7，身體真勇，加登龍兩歲，所以彷彿真相像。逐家握手相問姓名就坐落。昆芳就叫林長老做林叔父，伊也家己介紹是姓陳名昆芳。林長老就問伊今仔日來e5 要事。伊就講伊是令郎登龍e5 學兄，林長老一下聽見an2-ni顯明10分e5 親密，緊叫惠美捧茶來請哥哥e5 學友。惠美kap 嫂嫂bih ti7 客廳e5 屏後teh 偷聽話，tui3 屏縫看這個青年彷彿kap 阿哥beh 像面，所以覺得非常e5 愛慕。惠美緊走入去ka7 阿母講「媽媽，ti7 客廳1 個青年來探爸爸。Hit 個人e5 面足成阮哥哥，koh 講是阮哥哥e5 學友，也爸爸叫我來泡茶。」林長老娘一下聽見an2-ni ti7 灶腳teh 擘土豆，si7緊放leh，三步做兩步lap走來到廳nih，一下就走倚去，問林長老講這位先生bat 咱登龍是無？長老應是。長老娘taN頭詳細看昆芳，真正有影若惠美所講足成登龍e5 面，不過耳仔比登龍較大對，也較臭老淡薄。Tu2 teh 講e5 時惠美捧茶來，就雙手捧hou7 昆芳，昆芳真客氣企起來也用雙手接茶。心內暗暗teh 想，實在是真sui2、伶俐，koh 活潑，禮儀端莊，tai7-toan7 e5 女子。一時企leh煞be7 記得koh 坐落去，目珠看惠美無nih。惠美看昆芳hiah-nih 注目teh 看伊，煞覺得真歹勢面煞chhih落去。M7-ku2 koh 一面也是真愛看這個青年e5 面，因為an2-choaN2 hiah 成阿哥e5 面，所以好膽koh giah8頭用目尾ka7 伊看覓無扑算hit 個青年iau2 是目珠無nih 目，無轉lun5 e5 teh 看伊，hit 時惠美煞見笑面紅，面發出燒hong7嘴bun2 笑，就an2-ni 越tui3 屏後入去，koh kap in 阿嫂企ti7 hia聽話。昆芳看惠美面紅bun2 笑hit 時e5 心情真正有微妙be7 曉講e5 印象。林長老就koh 問講登龍e5 近況m7 知伊知抑無？昆芳才老實ka7 伊講，伊就是kap 登龍做伙去做隊商e5 朋友。Boe7出發前摃電來hou7 登龍e5 就是伊。 
屏後兩兄嫂小姑一下聽an2-ni 講be7 記得一切，就an2-ni chong5出來企ti7 媽媽e5 後面，用目珠金金siong3 昆芳e5 面。後來長老就問講你倒來但是登龍thai2無倒來？昆芳一時煞be7 曉應因為看堂上兩位父母chiah老，也登龍e5 太太腹肚hiah大e5，就aN3 頭吐一下大khui3。細細聲講「登龍君已經過身lah，」hit 個聲音真細，聲尾會chhoah。林長老聽一下放聲大哭。長老娘自an2-ni 哭一句「我苦ah，」就恬恬lek落去。惠美也哭到be7 轉聲，雪梅自an2-ni un ti7 塗腳面仆ti7 壁nih，聲聲句句「阿夫ah！我今beh 怎樣ah？阿夫ah！我今beh 怎樣ah！！」較唸也是這句，因為伊意識前途萬事休矣。一切e5 光明、幸福、甜蜜、美滿、理想e5 家庭已經粉碎去lah。Ah！伊腹肚底e5 子無父lah。M7-bat 老父e5 子你是何等e5 可憐ah？Ah！燦爛e5 青春無去lah，一切e5 一切烏暗lah。我e5 鏡臺，我e5 新娘衫，kap 所備辦e5 化妝品無路用lah。無所疼e5 thang 看顧我lah。「Ah！阿夫ah！今beh 怎樣ah！！」林長老看長老娘暈去緊緊將長老娘ka7 伊抱ti7 沙發長phong3 椅hou7 伊倒直直安靜。昆芳趕緊走tui3 後尾去上一poah8 冷水un3 面巾來鬥u3。惠美也peh起--來緊走去樓頂thin5一杯葡萄酒來，就用細茶匙ka7 伊灌。停一下仔就精神，看丈夫、惠美、昆芳攏ti7 身邊，雪梅看ta-ke an2-ni也peh起--來拭目屎來安慰ta-ke。一時煞那覺得一家團圓e5 款式。七延八延煞黃昏暗，昆芳也就相辭beh 倒去。但是林長老kap 長老娘攏極力ka7 伊挽留。Hit 暝昏就tiam3 ti7 in hia hou7 in請。食飽in 就家庭禮拜。逐家真憂悶，王牧師in 夫婦聽這個消息也來，koh 街仔內幾若個當職會友也來相安慰。煞若開追悼會。Ti7 hit個式中昆芳真詳細講起hit個經過，續將頭毛kap 鈕仔，kap 所有e5 錢，以及清單攏提出來hou7 in 看。逐家真憂悶，總是王牧師苦勸逐家著ti7 主來受安慰。逐家雖罔憂悶iau2-ku2 無過頭，就吟詩祈禱散會。 
但是林長老，kap 長老娘深深感激昆芳e5 好意，koh 做人忠厚，所以煞有這個緣，那準愛認伊做義子e5 款，總是m7 敢隨便開嘴，就直直ka7 伊留，但是惠美看父母e5 好意，koh 看昆芳e5 款自然也生起愛慕e5 心，所以當ti7 昆芳tiam3 ti7 in 兜e5 時，有那親像兄妹e5 親密。總是事事細膩，m7 敢hih-hiauh，特別咱是信主e5 人，所以真大方、慎重，有禮貌e5 相交陪，但是兩個青年逐家心內有一個講be7出e5 好感che 是事實。 
4 
昆芳ti7 林長老in 兜目一nih 煞toa3 五、六日，因為in 真歡喜伊tiam3 leh。昆芳tiam3 了也真有趣味，因為有惠美thang 做伴講話。In 也真信用伊，所以in 兩個青年定chhoa7 出chhoa7 入。有時去山nih 挽百合花。有時去溪仔釣魚，宛如兄妹e5 親密。但是in 兩人e5 心境無tu2-tu2像款。1 個是teh 想較遠較深e5 代誌，是有意的e5 交陪。1 個是為思念哥哥，是純潔e5 友誼na7-tiaN7。拜六lah，昆芳就想beh 倒去就kap in 相辭。無扑算林長老娘煞koh 想起登龍來悲傷，為著an2-ni逐家煞koh 強留伊明仔日逐家thang 做伙去禮拜。昆芳看in e5 親切，就koh tiam3 leh。明仔日逐家就chhoa7-chhoa7 去禮拜。兩兄嫂小姑負擔教幼稚科。阿嫂彈琴，惠美chhoa7 學生遊戲唱歌。無1 項無m7 深深引起昆芳to-tai7 e5 注意kap 思念。禮拜煞逐家圍倚來ka7 長老娘哀傷安慰。其實chiah e5 事是加添做老母e5 人e5 傷心，一時長老娘心臟煞koh 無力beh 倒落去。大概是人圍siuN濟，也講siuN濟話，koh 真傷心。雪梅kap 惠美看媽媽面轉色直直beh be7 顧得，緊ka7 伊chhah入去牧師e5 房歇睏。後來不止較爽快才hou7 惠美kap 昆芳一人thiaN7 一爿，勻勻仔行倒去。拜堂ti7 街仔頭，林長老in 厝較ti7 街仔尾，chiam2 然有幾若百步e5 遠。一人thiaN7 一爿煞親像真正e5 兄妹e5 感覺。老長老kap 新婦雪梅toe3 ti7身邊慢慢行到厝。逐家真受安慰。Tui3 an2-ni昆芳又koh 加tiam3 hia 幾若日。 
有1 日決定明仔日beh 倒去，就koh 做伙去挽百合花，到ti7 山nih e5 大樹腳，有1 塊大石清氣清氣，昆芳就將伊家己e5 手巾仔thi2 開chhu ti7 石頭頂，牽惠美e5 手請伊坐。惠美就坐，伊家己也坐ti7 惠美e5 身邊。顯出萬分e5 親切笑容e5 面對惠美講「惠美小姐，我對你真失禮，我想beh 對你講1 句話，但是真躊躇講攏be7 出--來，m7 知… m7 知… ？」惠美看伊吞吞吐吐i-ni ng3-nngh8，就好意ka7 伊講「Beh thai2有甚物失禮，你來，阮真受安慰，真歡喜你e5 幫忙，阮應該ka7 你說謝，那你有失禮e5 所在。」「M7 是an2-ni lah，是我這時beh ka7 你講1句話，對你較失禮，我是向望你m7-thang 受氣。」「Be7-be7，請你講，無論你講甚物我都be7 受氣，請你安心。」Tui3 an2-ni昆芳就真安心，牽惠美e5 手起來chim，也ka7 伊講「惠妹妹我實在真疼你，我向望會得永遠疼--你…」惠美聽這句話心忽然感覺真緊張，但是無即時應--伊，就aN3 腰用指頭仔畫ti7 塗腳e5 塗砂頂，畫一尾魚，昆芳看hit個魚e5 圖，心真歡喜，伊e5 意思是講惠美in2--伊，表示兩人相得意是親像魚得著水e5 歡喜。其實m7 是，但是昆芳無明hit個意思，就koh 直直講真濟好意e5 話。致到惠美不得已就koh aN3 腰用指頭仔畫十字架e5 記號。Hit 時伊才忽然曉悟，知惠美畫「魚」、畫「十字架」攏是表現伊是基督徒。無隨便beh kap 未信者結婚。但是昆芳e5 心是真切e5 求愛。姑不chiong 惠美就theng5身起--來用真嚴肅大方e5 款式，老老實實ka7 伊講。 
「昆芳哥，真多謝你e5 好意。但是你我e5 交陪我是尊敬你做我e5 哥哥e5 學兄，感謝你過去對阮阿哥e5 好意。若是較深e5 事，這時我無teh 想。 
1、我是一個山內e5 查某囡仔，我m7敢想甚物，我知我be7 kham-tit。 
2、論較深e5 事，我著尊重父母。我e5 父母未同意e5 以前，我be7 得先kap 你約束甚物。 
3、有1 項為難e5 事，就是阮是基督徒。你、我信仰步調無一致，將來為這個事穩當有艱苦。 
所以我請昆芳哥深想。我想咱e5 親密，到ti7 友誼e5 程度就好。我也歡喜你安慰我e5 父母，所以深深ka7 你說謝。
昆芳看著惠美e5 大方、貞潔一發感服。續感覺beh 挽sui2 e5 玫瑰m7 是隨便可欺，有伊利利 e5 刺。M7-na7 m7 敢受氣續一發顯明伊e5 殷懃，好意來kou-chiaN5 惠美。Ti7 無意e5中間，忽然抱惠美來chim--伊。惠美真受氣就an2-ni 企起--來，恬恬越倒去。倒去到厝入去房nih門關leh，仆ti7 伊平時teh 讀冊寫字e5 桌仔流目屎。伊e5 心真艱苦，家己檢點伊e5 行為，大概是tui3 siuN思念哥哥，心無聊空虛，忽然得著異性男朋友，親像兄哥e5 款式，就煞失落謹慎，無客氣e5 行動，扑算是tui3 an2-ni e5 受誤會。今年惠美是21歲，昆芳是27歲，大家未娶、未嫁。兩個青年做伙，無受管束，彷彿無疑誤e5 時，就安靜親像調皮e5 作孽囡仔偷走入去心房nih，既然hou7 伊偷走入--去，真正是oh得趕出去。惠美深深痛悔伊家己做信主e5 女子，無夠額謹慎來受男朋友e5 誤會。伊家己自責，也感覺受真大e5 侮辱。 
昆芳受施愛（愛情beh hou7--人）e5 拒絕，一時感覺無名火大toh8。M7 知受氣an2-choaN2，煞自暴自棄e5 款式，企tiam3 hia憨憨看惠美走落山無相辭做伊去e5 背影、後姿。Ti7 疼e5 內面看甚物、聽甚物都sui2。一心氣惠美做伊去，一心煞感佩惠美e5 人格e5 高潔、有志氣。對父母有孝，對宗教忠實。對友誼愛，kap戀愛有分明，神聖不可侵犯。想來想去，koh 是來人兜做人客，煞m7 敢受氣。總是真敗興，真失意，家己1 個無聊無聊tui3 山頂勻勻仔tong7 落--來。煞無挽花，本是想挽淡薄倒去thang 送朋友，今連頭tu2仔ti7 路nih beh 來kap惠美做伙挽e5 幾蕊仔也拆拆歹hiat-kak8 tiam3 路邊。倒去到林長老兜真無意。趖去客廳家己一個恬恬坐，真歹勢提新聞om 面，那準睏去e5 款式。 
Hit 暗食飯惠美也覺得真歹勢，因為tui3 來咱兜e5 人客，hiah 好意ka7 人留，拒絕e5 時m7 知表演了會siuN過火抑be7？M7-ku2 是出tui3 無邪天真e5 本心。心家己自信是tioh8。因為純潔、正經的確m7-thang kap俗化、差不多、馬馬虎虎相混雜。總是人客iau2 ti7 咱兜，也是ai3表示好意。昆芳看惠美ti7 食暗頓平然表示好意，就真受安慰。隔早起就相辭倒去。An2-ni 頭尾tiam3 林長老兜倚誠十日。林長老一家也果然大大受安慰。 
講昆芳都是大學畢業，koh 相當e5 家庭。家己事業也成功，an2-choaN2 會到27歲iau2 未娶，che 是一個真深e5 原因，無講lin2 攏m7 知。原因是昆芳e5 老父早時做官世家底，但是可惜早死。老母是一個武官真有勢力e5 將軍團長e5 小妹。丈夫死了就守清寡，只有守這個昆芳，是金--e5、銀--e5、寶貝ni-ni，那準芋葉捧珍珠來守這個子。也自細為昆芳io 一個新婦仔。M7 是為無錢來io，是為愛有伴，愛一對子較鬧熱。這個新婦仔也是相當e5 門風e5 千金，大家是世交e5 朋友。到大漢也有去讀女子高中。生做也是真sui2，真有ta-ke緣。出世就是拜佛仔人，ta-ke是熱心e5 菜姑，所以跟隨ta-ke燒香唸經、拜佛逐項都真慣勢。菜友來往也會煮菜桌。常常跟ta-ke去隨香。年節炊粿縛粽、孝門口、辦牲禮、奠酒、跋杯ku3 你講件件都會。一發得ta-ke疼。今年26歲lah，自幾若年前in ta-ke就beh ka7 伊做大人，但是m7知an2-choaN2會無昆芳e5緣。新婦仔e5名姓李名秀春，去hou7看命仔看，ka7 伊拆字數講「李」，李是李仔，桃李不言下自成畦，意思是講桃仔、李仔到時若熟m7 免呼叫，人自然會來親近，下面無路也會變有路。「秀」是秀氣，出類拔萃，獨出無人會得kap伊比謂之「秀」。「春」是春天，萬物都顯出榮顯，puh 芽吐iN2 茂盛，春年年chhun，萬年都是春。所以李秀春這個查某囡仔是足好命。在家蔭父母、出門蔭翁婿、lian7 子孫。陳--家會發財都是tui3 這個查某囡仔e5 所致。Koh 是kap ta-ke同心唸經、禮佛才有今仔日陳家e5 紅運。Ta-ke一發疼--伊，用千方百計教伊著an2-choaN2 來討好昆芳。但是無論an2-choaN2 做昆芳都無心適，人若來報親情in 老母逐個都ka7 人辭，有e5 hou7 伊現消毒，所以煞無人敢去講親情，1年過1年，昆芳會去外國做隊商原因也是為著an2-ni，都無愛tiam3 厝nih kap秀春相見面。這層事是這個家庭真大e5 癌。這擺昆芳家己發見著伊心愛e5 女朋友，實在是放be7離。但是惠美堅持信仰，照看這個親情是有相當e5 困難。昆芳倒去即時寫批來求親。 
</HL>