<CL>
  Au7-lai5, goa2 kiu5 i un2-chun2 goa2 mng7 i kui2-e5 bun7-toe5. Goa2 kong2: “Chu2-kau3, sim2-mih8 lang5 siu7 teng3 ti7 Sip8-ji7-ke3-teng2 chin2-kiu3 li2 kap goa2 neh?” 
  I in3 kong2: “Ia5-sou Ki-tok.” 
  “Sim2-mih8 lang5 lau5-chhut I e5 huih lai5 kiau2-lap8 li2 goa2 e5 che3? Si7 Ma2-li7-a a2-si7 Ia5-sou?” 
  I kong2: “Ia5-sou Ki-tok.” 
  “Chu2-kau3, Ia5-sou kap Ma2-li7-a ti7 se3-kan e5 si5, sim2-mih8 lang5 khah thiaN3 choe7-jin5? Si7 Ma2-li7-a a2-si7 Ia5-sou?” 
  I koh in3 kong2: “Si7 Ia5-sou.” 
  “Se3-kan sou2 u7 e5 choe7-jin5 na7 lai5 chiu7-kun7 Ma2-li7-a chiu7 oe7 tit kiu3 mah?” 
  “Boe7.” 
  “Li2 oe7 ki3-tit jim7-ho5 choe7-jin5 na7 lai5 kau3 Ia5-sou e5 bin7-cheng5 long2 oe7 tit-tioh8 kiu3 mah?” 
  “Si7, chin choe7.” 
  “In u7 siu7 chek-pi7 bo5?” 
  “Bo5, boe7-bat siu7 chek-pi7.” 
  “Li2 oe7 ki3-tit Ia5-sou bat tui3 choe7-jin5 kong2 lai5 chiu7-kun7 Ma2-li7-a, i beh chin2-kiu3 li2, a2-bo5?” 
  “Bo5,” i in3 kong2. 
  “Li2 oe7 ki3-tit Ia5-sou bat tui3 kho2-lin5 e5 choe7-jin5 kong2, Lai5 chiu7-kun7 goa2 bo5?” 
  “Si7, I bat an2-ni kong2.” 
  “I bat chhu2-siau chiah-e5 oe7 bo5?” 
  “Bo5.” 
  “Na7-si7 an2-ni, sim2-mih8 lang5 khah u7 khui3-lat8 thang chin2-kiu3 choe7-jin5 neh?” Goa2 mng7. 
  “Ah! Si7 Ia5-sou.” 
  “Chu2-kau3, hian7-chai7 Ia5-sou kap Ma2-li7-a long2 ti7 thiN-teng2, li2 kiam2 oe7 thang tui3 Seng3-keng tiong chhoe7-chhut, cheng3-beng5 Ia5-sou bat sit-loh8 I chin2-kiu3 choe7-jin5 e5 goan7-bong7 kap koan5-peng3, a2-si7 I u7 chiong chit-e5 koan5-peng3 ui2-thok Ma2-li7-a neh?” 
  Chu2-kau3 in3 kong2: “Bo5.” 
  “Na7-si7 an2-ni, chu2-kau3.” Goa2 mng7: “ChaiN2-iuN7 lan2 bo5 beh chi2-u7 khi3 chiu7-kun7 Ia5-sou leh? Li2 i2-keng seng5-jin7 Ma2-li7-a bo5-lun7 ti7 koan5-peng3, ti7 chu5-ai3, kap ti7 lin5-bin2 choe7-jin5 hong-bin7 long2 boe7 thang kap Chu2 Ia5-sou saN pi2-kau3, ui7 sim2-mih8 lan2 beh kio3 hiah-e5 kho2-lin5 e5 choe7-jin5 khi3 chiu7-kun7 Ma2-li7-a leh?” 
  Kho2-lin5 e5 chu2-kau3 chhin-chhiuN7 chit8 e5 siu7 soan-ko3 si2-heng5 e5 lang5. I ti7 goa2 e5 bin7-cheng5 phih8-phih8-chhoah, in-ui7 i boe7 thang in3-tap goa2 e5 bun7-te5, chiu7 chia3-su5 kong2, i u7 tai7-chi3, lai5 li7-khui goa2. I e5 “tai7-chi3” chiu7-si7 i boe7 thang in3-tap goa2. 
  Chong2-si7 goa2 iu5-goan5 bo5 kai2-chong. Iau2 u7 chin choe7 e5 so2-lian7 iu5-goan5 ka7 goa2 lian7 ti7 Kau3-hong5 e5 kha-e7. Beh phoa3-khui goa2 sou2 siu7 khu-sok e5 so2-lian7, goa2 iau2 u7 pat8-e5 chian3-cheng tioh8 cheng-chian3. 
  Ti7 hit kui2-jit8, goa2 sui-jian5 ham7-loh8 ti7 kan-lan5 e5 tiong-kan, ia7 bo5 song3-sit goa2 tui3 Kau3-hoe7 e5 jiat8-cheng5. Chu2-kau3 hou7 goa2 chin toa7 e5 se3-lek8 kap koan5-peng3, Kau3-hoe7 ia7 ko-seng goa2 ti7 choe7-choe7 lang5 e5 teng2-bin7, koh goa2 kap goa2 e5 tang5-kang u7 chit8-e5 ng3-bang7, chiu7-si7 beh chiam7-chiam7 ti7 kok hong-bin7 kai2-kek Kau3-hoe7. 
  1851 ni5, goa2 khi3 I2-li7-lok8 (Illinois) kian3-lip8 Hoat-lan5-se i5-bin5-khu. Goa2 u7 chhoa7 75000 e5 Hoat-kok chek8 e5 Ka-na2-tai7 lang5 khi3 kia3-ku ti7 I2-li7-lok8 e5 toa7 peng5-goan5, koh pan7-li2 jip8 Lo5-ma2 Thian-chu2-kau3 e5 kau3-chek8. Ti7 chit-e5 toa7 i5-bin5 e5 kang-chok seng5-kong liau2-au7, goa2 piN3-choe3 chit8-e5 ho2-giah8 lang5. Goa2 boe2 chin choe7 e5 Seng3-keng sang3 hou7 kok ka-teng5. Chu2-kau3 chin siu7-khi3 goa2 choe3 chit-hang7 tai7-chi3, chong2-si7 goa2 m7 koan2--i. Goa2 bo5 li7-khui Lo5-ma2 Thian-chu2-kau3 e5 i3-su3, chong2-si7 goa2 ai3 chin7-sou2-oe7, eng7 Ki-tok e5 hong-hoat lai5 in2-chhoa7 in. 
  Tng-si5 Chi-ka-ko (Chicago) khu e5 chu2-kau3 choe3 chit8-hang7 goan2 Hoat-kok lang5 sou2 boe7 thang khoan-iong5 e5 su7. I hoan7-tioh8 chin toa7 e5 choe7, sou2-i2 goan2 chiu7 siong7-su hou7 Kau3-hong5 lai5 ka7 i pa7-bian2. Leng7-goa7 u7 koh phai3 chit8-e5 chu2-kau3 lai5 chiap-jim7, i u7 thok Hu3-chu2-kau3 lai5 hong2-bun7 goa2. 
  Hu3-chu2-kau3 tui3 goa2 kong2: “Ki-ni5-kui, goa2 chin hoaN-hi2 li2 oe7 thang chiong i2-cheng5 e5 chu2-kau3 pa7-bian2, in-ui7 i si7 chit8-e5 phaiN2-lang5. Chong2-si7 tui3 chin choe7 hong-bin7 khoaN3 khi2--lai5, li2 kah-na2 chhin-chhiuN7 i2-keng thoat-li7 Lo5-ma2 Thian-chu2-kau3 lah. Li2 i2-keng siu7 hoai5-gi5 choe3 chit8-e5 iN7-toan-chia2, si7 chit-e5 sin-kau3-tou5. Li2 m7-chai oe7 thang hou7 goa2 chit8-e5 cheng3-ku3 thang ti7 choan5 se3-kai3 cheng3-beng5 li2 kap li2 e5 kau3-iu2 iu5-goan5 si7 ho2 e5 Lo5-ma2 Thian-chu2-kau3-tou5 a2-boe7?” 
  Goa2 kong2: “Goa2 peng3 bo5 iN7-gi7.” 
  I koh kong2: “Che si7 Kau3-hong5 sou2 phai3 e5 sin chu2-kau3 e5 hi-bong7, ai3 tui3 li2 tit-tioh8 hit e5 cheng3-beng5.” 
  Goa2 chiu7 theh8 chit8-tiuN choa2 khi2-lai5------Che kah-na2 chhin-chhiuN7 beh siau-biat8 hit-e5 mi5-jit8 tui3 goa2 kong2, jiau2-loan7 goa2 sin3-giong2 e5 siaN-im cho3 po2-poe3 e5 ki-hoe7. Goa2 chin ai3 soat-hok8 ka-ki7 kong2, goan2 sui-jian5 ti7 Lo5-ma2 Thian-chu2 kau3-hoe7 e5 e7-bin7 ia7 oe7 kun-toe3 Siong7-te3 e5 Oe7, m7-si7 chi2-u7 sun7-than3 “Lang5 e5 thoan5-thong2.” Goa2 sia2 e7-bin7 chiah-e5 oe7: 
  “Goa2 e5 chu2-kau3, goan2 chiah-e5 tiam3 ti7 I2-li7-lok8 e5 Hoat-kok chek8 Ka-na2-tai7 lang5 e5 i5-bin5, goan7-i3 siok8 ti7 Sin5-seng3 e5 Thian-chu2-kau3, Kau3-hong5 kap Lo5-ma2 Kau3-hoe7, tu5 chit-e5 i2-goa7 bo5 u7 kiu3-un, ui7-tioh8 beh tui3 li2 e5 chu2-koan5 cheng3-beng5, goan2 se3-iok8 beh chiau3 Siong7-te3 e5 Oe7, chiu7-si7 goan2 ti7 Ki-tok e5 Hok-im-su sou2 khoaN3 e5, lai5 hok8-chiong5 li2 e5 koan5-lek8.” 
  Goa2 chhiam-mia5 liau2, ia7 kio3 goa2 e5 kau3-iu2 chhiam-mia5. Au7-lai5 chiu7 theh8 hou7 Hu3-chu2-kau3, koh mng7 i e5 i3-kian3 chaiN2-iuN7. I kong2: “Che chiu7-si7 goa2 sou2 ai3 e5.” I ka7 goa2 po2-cheng3 kong2, Sin chu2-kau3 tek-khak beh chiap-lap8 chit-e5 po2-cheng3, it-chhe3 tek-khak oe7 ho2-se3. 
  Chu2-kau3 thak8 liau2 goa2 e5 po2-cheng3-su e5 si5, i ia7 siuN7 kong2 an2-ni tioh8, ia7 hoaN-hi2 kau3 lau5 bak8-sai2 kong2: “Li2 sia2 chit8-e5 po2-cheng3-su hou7 goa2, goa2 chin hoaN-hi2, in-ui7 goa2 kiaN-liau2 li2 kap li2 e5 kau3-iu2 oe7 piN3-cho3 Sin kau3-tou5. 
  Peng5-iu2, goa2 chin kian3-siau3, goa2 seng5-jin7 goa2 e5 bong5-bok8, goa2 boe7 kap Siong7-te3 ho5-ho2 chiu7 hoaN-hi2 kap chit e5 lang5 e5 chu2-kau3 kang2-ho5. Chu2-kau3 hou7 goa2 chit8-tiuN “Ho5-peng5-su,” tui3 chit-e5, i toan3-teng7 goa2 si7 chit8-e5 ho2 e5 sin5-hu7, jian5-au7 goa2 chiu7 tng2-khi3 goa2 e5 kau3-iu2 hia, koat-sim beh tiam3 ti7 hia. Chong2-si7 Siong7-te3 khiok ti7 I e5 chu5-ai3 tiong khoaN3-kou3 goa2. I beh tu5-khi3 goa2 hit e5 chi2-u7 sun7-than3 lang5, bo5 sun7-than3 Siong7-te3 e5 ho5-peng5 e5 khe3-iok. 
  Goa2 li7-khui chu2-kau3 liau2 au7, i chiu7 khi3 Tian7-sin3-kiok8, chiong goa2 e5 po2-cheng3-su eng7 tian7-po3 thong-ti ki5-thaN e5 chu2-kau3, koh mng7 in e5 i3-kian3 chaiN2-iuN7. In ti7 siang5 chit8-jit8 iN7-khau2 tong5-im hoe5-tap kong2: “Li2 kiam2 m7-chai Ki-ni5-kui si7 chit8-e5 pi3-bit8 e5 Sin kau3-tou5, i ia7 beh hou7 li2 piN3 chiaN5 chit8-e5 Sin kau3-tou5 mah? I sou2 sia2 e5 po2-cheng3-su, m7-si7 tui3 li2, si7 tui3 Siong7-te3 e5 oe7 e5 po2-cheng3. Li2 na7 bo5 chiong li2 hou7 i e5 ho5-peng5-su hui2-tiau7, li2 pun2-sin ia7 beh hou7 i eng2-hiong2 chiaN5-choe3 chit8-e5 Sin kau3-tou5.” 
  Chap8-jit8 au7, goa2 chiap-tioh8 chit8-tiuN chu2-kau3 e5 phoe, goa2 khi3 chhoe7 i e5 si5, i mng7 goa2 khoaN3 u7 theh8 cheng5-jit8 i hou7 goa2 hit-tiuN “Ho5-peng5-su” lai5 a2-bo5? Goa2 chiu7 theh8 hou7 i, i khoaN3-tioh8 si7 cheng5-jit8 hit-tiuN, chiu7 sui5-si5 chau2-khi3 hoe2-lou5 piN ka7 i hiat-loh8 hoe2 nih, Goa2 chin gong5-ngiah8. Goa2 koaN2-kin2 chau2 khi3 hoe2-lou5 piN siuN7 beh ka7 i theh8 khi2-lai5, chong2-si7 i2-keng siuN-ban7 lah. Hit-tiuN7 ho5-peng5-su i2-keng sio khi3 lah. 
  Goa2 chiu7 tui3 chu2-kau3 kong2: “Chu2-kau3, li2 chaiN2-iuN7 kaN2 chiong goa2 e5 khe3-iok, chiu7-si7 goa2 e5 san2-giap8, bo5 keng-koe3 goa2 e5 tong5-i3 chiu7 hiat-loh8 hoe2-lou5?” 
  In in3 kong2: “Ki-ni5-kui, goa2 si7 li2 e5 siong7-si, goa2 tui3 li2 peng3 bo5 u7 gi7-bu7.” 
  “Chu2-kau3, si7, li2 sit8-chai7 si7 goa2 e5 siong7-si, ia7 goa2 put-ko3 si7 chit8-e5 song3-hiong e5 sin5-hu7, chong2-si7 ti7 li2 goa2 e5 teng2-bin7 u7 chit8-ui7 ui2-tai7 e5 Siong7-te3, chit-e5 siong7-te3 i2-keng siuN2-su3 goa2 cheng3-gi7, hou7 goa2 bo5 beh tho2 lang5 e5 hoaN-hi2, ti7 hit-e5 Siong7-te3 e5 bin7-cheng5 goa2 beh khong3-gi7 li2 e5 choe7-ok.” 
  “Ho2,” I kong2: “Li2 beh lai5 chia ka7 goa2 soat-ju7 mah?” 
  Goa2 in3 kong2: “M7-si7, chu2-kau3; goa2 ai3 chai tau3-ti2 li2 kio3 goa2 lai5 chia si7 beh bu2-jiok8 goa2 a2 m7-si7?” 
  “Ki-ni5-kui,” i kong2: “Goa2 kio3 li2 lai5 si7 in-ui7 li2 hou7 goa2 hit-tiuN khe3-iok, chiau3 li2 sou2 chai, m7-si7 chit8-e5 po2-cheng3.” 
  Goa2 chiu7 in3 i kong2: “Ka7 goa2 kong2, tau3-ti2 li2 ai3 tui3 goa2 iau3-kiu5 sim2-mih8 khoan2 e5 po2-cheng3?” 
  I kong2: “Li2 tioh8 seng san-tu5 (Chiau3 Siong7-te3 e5 Oe7, chiu7-si7 Ki-tok Hok-im-su sou2 kong2 e5) chit kui2-ku3 oe7, koh tioh8 than2-pek8 se3-iok kong2, li2 beh bo5 tiau5-kiaN7 sun7-hok8 goa2 e5 koan5-lek8: ia7 tioh8 iok-sok bo5-lun7 goa2 hoan-hu3 li2 sim2-mih8, li2 long2 chiau3 an2-ni khi3 choe3.” 
  Goa2 chiu7 kui7-teh, kong2: “Chu2-kau3, li2 tui3 goa2 iau3-kiu5 e5 m7-si7 chit8-chiong2 khe3-iok siong7 e5 po2-cheng3, si7 chit8-chiong2 keng3-pai3, sou2-i2 goa2 beh ku7-choat8 li2 e5 iau3-kiu5.” 
  I kong2: “Li2 na7 si7 boe7 thang hou7 goa2 chit-chiong2 e5 po2-cheng3, li2 chiu7 boe7 thang koh-chai3 choe3 Lo5-ma2 Thian-chu2-kau3 e5 sin5-hu7.” 
  Goa2 ng3 Siong7-te3, kiah8-khi2 chhiu2 kong2: “Goan2 choan5-leng5 e5 Siong7-te3 eng2-oan2 siu7 chheng-chan3,” Jian5-au7 theh8 goa2 e5 bou7-a2 li7-khui chu2-kau3. 
  Goa2 tng2-khi3 lu2-koan2, jip8-khi3 goa2 e5 pang5-keng, chiong mng5 so2 khi2--lai5, goa2 chiu7 kui7 ti7 Siong7-te3 e5 bin7-cheng5 seng2-chhat goa2 sou2 choe3 e5. Hit si5 goa2 thau5 chit8-pai2 beng5-beng5 khoaN3 chhut Lo5-ma2 Thian-chu2 kau3-hoe7 peng3 m7-si7 Ki-tok e5 Kau3-hoe7. Goa2 beng5-pek8 chit8-hang7 thang kiaN-hiaN5 e5 chin-li2, peng3 m7-si7 tui3 Sin-kau3-tou5 a2-si7 i e5 tui3-tek8 e5 chhui3-tiong, si7 tui3 Lo5-ma2 Thian-chu2-kau3 pun2 sin e5 chhui3 tiong tit-tioh8 e5. Goa2 i2-keng khoaN3-chhut tu5-liau2 goa2 ti7 chit-tiuN heng5-sek siong7 e5 khe3-iok-su, hong3-khi3 Siong7-te3 e5 oe7 i2-goa7, goa2 boe7 thang koh tiam3 ti7 in tiong-kan. Hit-si5 goa2 chai goa2 tioh8 sui5-si5 hong3-khi3 Lo5-ma2 Thian-chu2 kau3-hoe7. Chong2-si7, oh! goa2 e5 peng5-iu2, u7 chit8-phiN3 ou-hun5 kham3-bat8 goa2! Ti7 chit-e5 ou-am3 tiong, goa2 au5-kio3 kong2, “Goa2 e5 Siong7-te3, goa2 e5 Siong7-te3, goa2 e5 leng5-hun5 ui7 sim2-mih8 hou7 chiah-nih ou e5 hun5 pau-ui5 leh?” 
  Goa2 lau5 bak8-sai2 kiu5-kio3 Siong7-te3 chi2-si7 goa2 e5 lou7, chong2-si7 chin-ku2 long2 bo5 tit-tioh8 in3-tap. Goa2 i2-keng pang3-sak Lo5-ma2 Thian-chu2 Kau3-hoe7. Goa2 i2-keng hong3-khi3 goa2 e5 te7-ui7, beng5-u7, goa2 e5 hiaN-ti7 kap chi2-moe7, chiu7-si7 mui2 chit8-hang7 goa2 sou2 ai3 e5, goa2 long2 pang3-sak lah. Goa2 khoaN3-kiN3 Kau3-hong5 ti7 bun5-ji7-siong7, ti7 kang2-toaN5 teng2 teh kong-kek goa2. Goa2 khoaN3-kiN3 in beh chiong goa2 e5 mia5, goa2 e5 te7-ui7 sim7-chi3 lian5 goa2 e5 siN3-mia7, ka7 goa2 theh8 chau2. Goa2 khoaN3-kiN3 ti7 goa2 kap Lo5-ma2 Thian-chu2 Kau3-hoe7 e5 tiong-kan siN-si2 e5 chian3-cheng i2-keng khai-si2, ia7 goa2 teh chhoe7 khoaN3 u7 peng5-iu2 thang pang-chan7 goa2 chok-chian3 a2-bo5? Chong2-si7 bo5 poaN3 e5, goa2 khoaN3-kiN3 lian5 goa2 choe3 ho2 e5 peng5-iu2 ia7 lai5 chiu3-chou2 goa2, koh khoaN3 goa2 si7 chit8-e5 ha7-teng2 e5 poe7-gek8-chia2. Goa2 khoaN3-kiN3 goa2 e5 kau3-iu2 long2 ku7-choat8 goa2, ti7 goa2 sou2 thiaN3 e5 kou3-hiong sou2-u7 hiah-nih8 choe7 e5 peng5-iu2 ia7 long2 chiu3-chou2 goa2, sou2-i2 goa2 piN3 choe3 se3-kan lang5 sou2 iam3-ouN3 e5 tui3-siong7. 
  Au7-lai5 goa2 chiu7 siuN7 khoaN3 ti7 Sin kau3-tou5 e5 tiong-kan u7 chit8-koa2 peng5-iu2 a2 bo5, chong2-si7 chiau3 goa2 sou2 kong2, sou2 sia2 e5, ti7 goa2 e5 seng-gai5 tiong goa2 si7 kap in tui3-lip8 e5, sou2-i2 goa2 bo5 peng5-iu2 ti7 in tiong-kan. Goa2 khoaN3-kiN3 chi2-u7 si7 goa2 chit8-e5 teh eng3-chian3. Ti7 hit-e5 thang kiaN-hiaN5 e5 si5-kan tiong, na7 m7-si7 Siong7-te3 kiaN5 sin5-jiah, goa2 it-teng7 boe7 thang tam-tng hit-e5 chek-jim7. Hit-si5 goa2 kah-na2 chhin-chhiuN7 boe7 thang li7-khui goa2 chit-keng pang5-keng chin3-jip8 han5-leng2 e5 se3-kai3, ti7 hia bo5 lang5 thang lai5 kap goa2 ak-chhiu2, ia7 bo5 lang5 beh eng7 chhio3-iong5 khoaN3 goa2, ti7 hia goa2 chi2-u7 khoaN3-kiN3 hiah-e5 khoaN3 goa2 choe3 poan7-tou5 e5 lang5 na7-tiaN7. 
  Hit-si5 Siong7-te3 kah-na2 chhin-chhiuN7 li7-khui goa2 chin hng7, ki5-sit8 I ti7 goa2 e5 sin-piN. Hut-jian5 u7 chit-e5 su-siong2 chin3-jip8 goa2 e5 sim: “Li2 u7 Hok-im-su, tioh8 thak8, li2 chiu7 beh tit-tioh8 kng.” Goa2 kui7-loh8-khi3, eng7 goa2 phih8-phih8-chhoah e5 chhiu2 lai5 hian-khui hit-pun2 chheh. M7-si7 goa2 pun2-sin khi3 hian, si7 Siong7-te3 in2-chhoa7 goa2 hian-khui hou7 goa2 khoaN3 tioh8. Ko-lim5-to chian5-su 7 chiuN 23 chat: “Lin2 si7 eng7 ke2-chiN5 sou2 boe2 e5, m7-thang chiaN5-choe3 lang5 e5 lou5-chai5.” 
  Tui3 chit-ku3 oe7, kng chiu7 jip8 goa2 e5 sim, che si7 goa2 thau5 chit8-pai2 khoaN3 tioh8 ui2-tai7 kiu3-un e5 o3-biau7. Goa2 tui3 ka-ki7 kong2, “Ia5-sou i2-keng siok8 goa2, siat-su2 Ia5-sou i2-keng siok8 goa2, I ia7 beh kiu3 goa2; goa2 i2-keng tit-kiu3 lah! Ia5-sou si7 goa2 e5 Siong7-te3! Siong7-te3 it-chhe3 e5 kang-chok long2 oan5-seng5 lah! Ia5-sou boe7 oe7 chi2-u7 chin2-kiu3 goa2 chit-poaN3, goa2 i2-keng oan5-choan5 tit-tioh8 kiu3 lah. Goa2 tui3 IuN5-ko e5 Po2 Huih siu7 chin2-kiu3 lah; goa2 tui3 Ia5-sou e5 si2 tit-tioh8 kiu3 lah.” Chiah-e5 oe7 tui3 ti7 goa2 u7 kong2 boe7-chhut e5 khoai3-lok8, kah-na2 chhin-chhiuN7 oah8-mia7 e5 chui2-choaN5 i2-keng khui, sin5 e5 kng hoan3-lam7 chin3-jip8 goa2 e5 leng5-hun5. Goa2 koh tui3 ka-ki7 kong2, “Chiau3 goa2 siuN7, goa2 na7 khi3 chiu7-kun7 Ma2-li7-a si7 boe7 tit-tioh8 kiu3 e5; goa2 ia7 m7 si7 tui3 lian7-gek8, a2-si7 tui3 chham3-hoe2 lai5 sia3-choe7, a2-si7 tui3 khou2-heng5 lai5 tit-kiu3. Goa2 chi2 u7 tui3 Ia5-sou lai5 tit-tioh8 kiu3!” Tui3 an2-ni, Lo5-ma2 Thian-chu2-kau3 it-chhe3 hi-ke2 e5 kau3-gi7 long2 tui3 goa2 e5 sim-tiong bo5 khi3, chhin-chhiuN7 chit8-e5 thah, lian5 te7-ki long2 siu7 hui2-hoai7 to2-loh8-khi3 chit8-iuN7. 
  Hit-si5 goa2 kam2-kak chit8-chiong2 lian5 Siong7-te3 e5 thiN-sai3 ia7 boe7-thang pi2 goa2 khah heng7-hok e5 khoai3-lok8 kap peng5-an. IuN5-ko e5 Po2 Huih lau5-jip8 goa2 chit-e5 kho2-lin5 u7 choe7 e5 lang5 e5 leng5-hun5. 
  Goa2 chin khoai3-lok8 toa7-siaN kio3 kong2, “Oh! chhin-ai3 e5 Ia5-sou, goa2 i2-keng u7 kam2-kak, goa2 chai lah; Li2 i2-keng chin2-kiu3 goa2! Oh! Siong7-te3 e5 le2-mih8, goa2 chiap-lap8 Li2! Kiu5 Li2 chin3-jip8 goa2 e5 sim, po2-siu2 kau3 eng2-oan2. Siong7-te3 e5 le2-mih8, kiu5 Li2 tiam3 ti7 goa2 lai7-bin7, hou7 goa2 chheng-khi3 koh iong2-chong3; kiu5 Li2 tiam3 ti7 goa2 e5 lai7-bin7 choe3 goa2 e5 lou7, choe3 goa2 e5 kng, koh choe3 goa2 oah8-mia7; kiu5 Li2 hou7 goa2 tui3 chit-tiap8 kau3 eng2-oan2 oe7 thang tiam3 ti7 Li2 lai7-bin7! Chong2-si7 chhin-ai3 e5 Ia5-sou kiu5 Li2 m7-thang chi2-u7 chin2-kiu3 goa2 chit8-e5: ia7 tioh8 chin2-kiu3 goa2 e5 tong5-pau; kiu5 Li2 iong5-un2 goa2 oe7 thang chiong chit-e5 le2-mih8 po3 in chai! Oh! In ia7 beh chiap-lap8 Li2, ia7 beh chhin-chhiuN7 hian7-chai7 e5 goa2, tit-tioh8 pu3-u7 kap heng7-hok.” 
  Goa2 chiu7-si7 an2-ni chhoe7 tioh8 hit-e5 Kng kap kiu3-un choe3-toa7 e5 o3-biau7, si7 hiah-nih8 kan2-tan koh hiah-nih8 bi2-le7, hiah-nih8 chong3-giam5, koh hiah-nih8 ui2-tai7. Goa2 i2-keng chhun-khui goa2 leng5-hun5 e5 chhiu2 lai5 chiap-siu7 chit-e5 le2-mih8. Ti7 chit8 e5 le2-mih8 e5 lai7-bin7 goa2 si7 pu3-u7. Peng5-iu2, kiu3-un chiu7-si7 le2-mih8; tu5-khi3 chiap-lap8 i, thiaN3 i, koh thiaN3 hit-e5 siuN2-su3 le2-mih8 e5 Chu2 i2-goa7, li2 m7-bian2 choe3 sim2-mih8. goa2 chiong chit e5 Hok-im khng3 ti7 goa2 e5 chhui3-tun5, koh lip8-chi3 tu5-liau2 Ia5-sou i2-goa7 bo5 beh thoan5 pat8-e5. 
  Ti7 le2-pai3-jit8 cha2-khi2, goa2 tng2-khi3 kau3 goan2 e5 i5-bin5-khu tiong. Choan5-the2 e5 peh-siN3 chin heng-hun3 chau2 lai5 mng7 goa2 khoaN3 u7 sim2-mih8 siau-sit. Tng in long2 chu7-chip8 ti7 Kau3-hoe7 lai7 e5 si5, goa2 chiong chit-e5 le2-mih8 thoan5 hou7 in. Goa2 po3 in chai Siong7-te3 chaiN2-iuN7 chiong I e5 KiaN2 Ia5-sou choe3 le2-mih8 siuN2-su3 hou7 goa2, koh thong-koe3 Ia5-sou lai5 sia3-bian2 goa2 e5 choe7, ia7 chit-e5 le2-mih8 hou7 goa2 tit-tioh8 eng2-oan2 e5 oah8-mia7. Hit-si5 goa2 m7-chai in-ui7 beh chiap-lap8 chit-e5 le2-mih8 a2-m7, chiu7 tui3 in kong2, “Goa2 e5 peng5-iu2, hian7-chai7 si7 goa2 tioh8 li7-khui lin2 e5 si5, Goa2 eng2-oan2 beh thoat-li7 Lo5-ma2 Thian-chu2-kau3. Goa2 i2-keng chiap-lap8 Ki-tok e5 le2-mih8, in-ui7 goa2 chap8-hun chun-tiong7 lin2, chiah beh chiong pun2-sin sou2 tit-tioh8 e5 thoan5 hou7 lin2; Siat-su2 lin2 na7 siuN7 kong2 kun-toe3 Kau3-hong5 si7 pi2 kun-toe3 Ki-tok khah ho2, koh ui7-tioh8 beh tit-tioh8 kiu3, hong7 Ma2-li7-a e5 mia5 kiu5, si7 pi2 hong7 Ia5-sou e5 mia5 kiu5 khah ho2, chhiaN2 khia7 khi2-lai5 piau2-si7.” 
  Hou7 goa2 hui-siong5 gong5-ngiah8 e5, chiu7 si7 choan5-the2 e5 hoe7-chiong3 long2 iu5-goan5 che7 teh, tai7-ke long2 thi5-khau3 lau5 bak8-sai2. Goa2 siuN7 kong2 in tiong-kan u7 lang5 oe7 kio3 goa2 li7-khui, chong2-si7 bo5 lang5 an2-ni choe3. Tng goa2 chu3-sin5 khoaN3 in e5 si5, goa2 khoaN3 chhut u7 chit8-chiong2 kai2-pian3 lim5-chai7 ti7 in tiong-kan, chiu7-si7 eng7 chu7-jian5 e5 hong-hoat sou2 boe7 thang soat-beng5 e5 ki5-biau7 kai2-pian3, tui3 an2-ni goa2 chiu7 eng7 hoaN-hi2 khoai3-lok8 e5 siaN tui3 in kong2: 
  “Choan5-leng5 e5 Siong7-te3 cha7-jit8 chin2-kiu3 goa2, kin-a2-jit8 ia7 beh chin2-kiu3 lin2. Lin2 beh kap goa2 saN-kap keng-koe3 Ang5-hai2, lai5 chin3-jip8 sou2 eng3-un2 e5 thou2-toe7. Lin2 beh kap goa2 saN-kap chiap-siu7 hit-e5 choe3-toa7 e5 le2-mih8, tui3 chit e5 le2-mih8 lin2 beh tit-tioh8 khoai3-lok8 kap pu3-u7. Goa2 beh eng7 pat8-e5 hong-hoat chiong chit-e5 bun7-toe5 hou7 li2. Siat-su2 lin2 na7 siuN7 kong2 kun-toe3 Ki-tok si7 pi2 kun-toe3 Kau3-hong5 khah ho2; chi2-u7 kiu5-kio3 Ia5-sou e5 mia5 si7 pi2 kiu5-kio3 Ma2-li7-a2 e5 mia5 khah ho2, chi2-u7 sin3-kho3 ui7-tioh8 lin2 e5 choe7 ti7 Sip8-ji7-ke3 teng2 sou2 lau5 IuN5-ko e5 huih, si7 pi2 sin3-kho3 Lo5-ma2 Thian-chu2-kau3 sou2 thoan5 si2 au7 keng-koe3 lian7-gek8 chiah oe7 tit-tioh8 kiu3 khah ho2; koh lin2 na7 siuN7 kong2 goa2 ti7 chia chiong sun5-chui7 e5 Ki-tok e5 Hok-im thoan5 hou7 lin2 si7 pi2 tit-tioh8 chit8 e5 sin5-hu7 chiong Lo5-ma2 Thian-chu2-kau3 e5 kau3-gi7 thoan5 hou7 lin2 khah ho2, chhiaN2 lin2 khia7 khi2 lai5 ka7 goa2 kong2------goa2 chiu7 si7 siok8 ti7 lin2 e5 lang5!” 
  Choan5-the2, bo5 chit8-e5 le7-goa7, long2-chong2 khia7 khi2 lai5, koh lau5 bak8-sai2 iau3-kiu5 goa2 tioh8 ke3-siok8 tiam3 ti7 in tiong-kan. 
  Chit-e5 ui2-tai7 e5 le2-mih8, chiu7-si7 eng7 oe7 boe7-thang kong2 chhut e5 le2-mih8, thau5 chit8-pai2 ti7 in e5 bak8-chiu cheng5 hian2-chhut i e5 bi2-le7; in hoat-kian3 tioh8 po2-poe3, in chiap-lap8 chit-e5 le2-mih8, ti7 chiah-e5 kun5-chiong3 e5 tiong-kan, u7 kong2 boe7 chhut e5 khoai3-lok8. Tui3 chit-e5 le2-mih8, in ia7 chhin-chhiuN7 goa2 kak-tit pu3-u7 kap heng7-hok. Goa2 siong-sin3 ti7 hit-jit8 1000 e5 leng5-hun5 e5 mia5-ji7 i2-keng ki3 ti7 Oah8-mia7 chheh e5 lai7-bin7. Lak8-geh8 jit8 au7, goan2 i2-keng u7 2000 e5 kai2-chong-chia2; chit8-ni5 au7 ke-thiN kau3 4000 e5, Hian7-chai7 goan2 i2-keng u7 kun7 25000 lang5 thng3-khi3 in e5 ku7-saN, tui3 IuN5-ko e5 po2-huih lai5 tit-tioh8 soe2 chheng-khi3. 
  Chit-e5 siau-sit chin kin2 chiu7 thoan5-pian3 choan5 Bi2-kok, sim7-chi3 thoan5 kau3 Hoat-kok kap Eng-kok, kong2------hit e5 Ka-na2-tai7 chhut-mia5 e5 sin5-hu7 Ki-ni5-kui ti7 chit-kun5 ko-siong7 e5 jin5-su7 bin7-cheng5 thoat-li7 Lo5-ma2 Thian-chu2-kau3. Koh to3-chhu3 thoan5 kong2 Ia5-sou Ki-tok si7 thang chheng-chan3 e5, goa2 ng3-bang7 lin2 kin-na2-jit8 ia7 oe7 thang kap goa2 saN-kap o-lo2 hit-ui7 chu5-pi thang chun-keng3 e5 Kiu3-chu2, che si7 goa2 e5 tek8-koan5 tioh8 ka7 lin2 kong2, I ui7-tioh8 goa2 e5 leng5-hun5 choe3 sim2-mih8. 
  ChhiaN2 lin2 ui7-tioh8 ti7 Bi2-kok i2-kip8 kok sou2-chai7 e5 Lo5-ma2 Thian-chu2 kau3-tou5 ki5-to2, kiu5 chu5-ai3 e5 Siong7-te3 hou7 goa2 choe3 I e5 khi3-ku7 khi3 chiu7-kun7 in; hou7 in long2-chong2 oe7 thang kap lin2 saN-kap lai5 chiap-lap8 chit-e5 kong2 boe7 chin7 e5 le2-mih8. Goan7 Siong7-te3 thiaN3-thang3 kap eng5-kng e5 le2-mih8 lim5-chai7 ti7 lan2 tiam3 chit se3-kan chiam7-si5 e5 lou7-theng5, tit8-kau3 eng2-pan2. A-men. 
  IuN5 Chiong-hun3 hoan-ek8<BR>1954 ni5 5 goeh8 22 jit8<BR>Ti7 Tai5-pak 
</CL>
<HL>

後來，我求i允准我問i幾e5問題。我講：「主教，sim2-mih8人受釘ti7十字架頂拯救你kap我neh？」 
I應講：「耶穌基督。」 
「Sim2-mih8人流出I e5血來繳納你我e5債？是Ma2-li7-a a2是耶穌？」 
I講：「耶穌基督。」 
「主教，耶穌kap Ma2-li7-a ti7世間e5時，sim2-mih8人khah疼罪人？是Ma2-li7-a a2是耶穌？」 
I koh應講：「是耶穌。」 
「世間所有e5罪人若來就近Ma2-li7-a就oe7得救mah？」 
「Boe7。」 
「你oe7記得任何罪人若來到耶穌e5面前long2 oe7得tioh8救mah？」 
「是，真choe7。」 
「In有受責備無？」 
「無，boe7-bat受責備。」 
「你oe7記得耶穌bat對罪人講來就近Ma2-li7-a，i beh拯救你，a2無？」 
「無，」I應講。 
「你oe7記得耶穌bat對可憐e5罪人講，來就近我無？」 
「是，I bat an2-ni講。」 
「I bat取消chiah-e5話無？」 
「無。」 
「若是an2-ni，sim2-mih8人khah有氣力thang拯救罪人neh？」我問。 
「Ah！是耶穌。」 
「主教，現在耶穌kap Ma2-li7-a long2 ti7天頂，你kiam2 oe7 thang tui3聖經中chhoe7出，證明耶穌bat失落I拯救罪人e5願望kap權柄，a2是I有將chit-e5權柄委託Ma2-li7-a neh？」 
主教應講：「無。」 
「若是an2-ni，主教。」我問：「ChaiN2樣lan2無beh只有去就近耶穌leh？你已經承認Ma2-li7-a無論ti7權柄，ti7慈愛，kap ti7憐憫罪人方面long2 boe7 thang kap主耶穌saN比較，為sim2-mih8 lan2 beh叫hiah-e5可憐e5罪人去就近Ma2-li7-a leh？」 
可憐e5主教親像chit8 e5受宣告死刑e5人。I ti7我e5面前phih8-phih8-chhoah，因為i boe7 thang應答我e5問題，就chia3-su5講，i有tai7-chi3，來離開我。I e5「tai7-chi3」就是i boe7 thang應答我。 
總是我iu5-goan5無改宗。Iau2有真choe7 e5鎖鍊iu5-goan5 ka7我鍊ti7教皇e5 kha下。Beh破開我所受拘束e5鎖鍊，我iau2有別e5戰爭tioh8爭戰。 
Ti7 hit幾日，我雖然陷落ti7艱難e5中間，也無喪失我對教會e5熱情。主教hou7我真大e5勢力kap權柄，教會也高昇我ti7 choe7-choe7人e5頂面，koh我kap我e5同工有chit8-e5 ng3望，就是beh漸漸ti7各方面改革教會。 
1851年，我去I2-li7-lok8 (Illinois)建立法蘭西移民區。我有chhoa7 75000 e5法國籍e5加拿大人去寄居ti7 I2-li7-lok8 e5大平原，koh辦理入羅馬天主教e5教籍。Ti7 chit-e5大移民e5工作成功了後，我piN3做chit8-e5好額人。我買真choe7 e5聖經送hou7各家庭。主教真siu7-khi3我做chit項tai7-chi3，總是我m7管--i。我無離開羅馬天主教e5意思，總是我ai3盡所oe7，用基督e5方法來引chhoa7 in。 
Tng時Chi-ka-ko (Chicago)區e5主教做chit8項goan2法國人所boe7 thang寬容e5事。I犯tioh8真大e5罪，所以goan2就上書hou7教皇來ka7 i罷免。另外有koh派chit8-e5主教來接任，i有託傅主教來訪問我。 
副主教對我講：「Ki-ni5-kui，我真歡喜你oe7 thang將以前e5主教罷免，因為i是chit8-e5 phaiN2人。總是tui3真choe7方面看起--來，你kah-na2親像已經脫離羅馬天主教lah。你已經受懷疑做chit8-e5異端者，是chit-e5新教徒。你m7知oe7 thang hou7我chit8-e5證據thang ti7全世界證明你kap你e5教友iu5-goan5是好e5羅馬天主教徒a2-boe7？」 
我講：「我並無異議。」 
I koh講：「Che是教皇所派e5新主教e5希望，ai3 tui3你得tioh8 hit e5證明。」 
我就theh8 chit8張紙起來------Che kah-na2親像beh消滅hit-e5暝日對我講，擾亂我信仰e5聲音做寶貝e5機會。我真愛說服ka-ki7講，goan2雖然ti7羅馬天主教會e5下面也oe7跟toe3上帝e5話，m7是只有順than3「人e5傳統。」我寫下面chiah-e5話： 
「我e5主教，goan2 chiah-e5 tiam3 ti7 I2-li7-lok8 e5法國籍加拿大人e5移民，願意屬ti7神聖e5天主教、教皇kap羅馬教會，除chit-e5以外無有救恩，為tioh8 beh對你e5主權證明，goan2世俗beh照上帝e5話，就是goan2 ti7基督e5福音書所看e5，來服從你e5權力。」 
我簽名了，也叫我e5教友簽名。後來就theh8 hou7副主教，koh問i e5意見chaiN2樣。I講：「Che就是我所愛e5。」I ka7我保證講，新主教的確beh接納chit-e5保證，一切的確oe7好勢。 
主教讀了我e5保證書e5時，i也想講an2-ni tioh8，也歡喜到流目屎講：「你寫chit8-e5保證書hou7我，我真歡喜，因為我驚了你kap你e5教友oe7 piN3做新教徒。 
朋友，我真kian3-siau3，我承認我e5盲目，我boe7 kap上帝和好就歡喜kap chit e5人e5主教講和。主教hou7我chit8張「和平書」，tui3 chit-e5，i斷定我是chit8-e5好e5神父，然後我就tng2去我e5教友hia，決心beh tiam3 ti7 hia。總是上帝卻ti7 I e5慈愛中看顧我。I beh除去我hit e5只有順than3人，無順than3上帝e5和平e5契約。 
我離開主教了後，i就去電信局，將我e5保證書用電報通知其他e5主教，koh問in e5意見chaiN2樣。In ti7 siang5 chit8日異口同音回答講：「你kiam2 m7知Ki-ni5-kui是chit8-e5祕密e5新教徒，i也beh hou7你piN3 chiaN5 chit8-e5新教徒mah？I所寫e5保證書，m7是對你，是對上帝e5話e5保證。你若無將你hou7 i e5和平書毀掉，你本身也beh hou7 i影響chiaN5做chit8-e5新教徒。」 
十日後，我接tioh8 chit8張主教e5 phoe，我去chhoe7 i e5時，i問我看有theh8前日i hou7我hit張「和平書」來a2無？我就theh8 hou7 i，i看tioh8是前日hit張，就隨時走去火爐邊ka7 i hiat落火nih，我真gong5-ngiah8。我趕緊走去火爐邊想beh ka7 i theh8起來，總是已經siuN慢lah。Hit張和平書已經燒去lah。 
我就對主教講：「主教，你chaiN2樣敢將我e5契約，就是我e5產業，無經過我e5同意就hiat落火爐？」 
In應講：「Ki-ni5-kui，我是你e5上司，我對你並無有義務。」 
「主教，是，你實在是我e5上司，也我不過是chit8-e5 song3-hiong e5神父，總是ti7你我e5頂面有chit8位偉大e5上帝，chit-e5上帝已經賞賜我正義，hou7我無beh討人e5歡喜，ti7 hit-e5上帝e5面前我beh抗議你e5罪惡。」 
「好，」I講：「你beh來chia ka7我說ju7 mah？」 
我應講：「M7是，主教；我愛知到底你叫我來chia是beh侮辱我a2 m7是？」 
「Ki-ni5-kui，」I講：「我叫你來是因為你hou7我hit張契約，照你所知，m7是chit8-e5保證。」 
我就應i講：「Ka7我講，到底你愛對我要求sim2-mih8款e5保證？」 
I講：「你tioh8先刪除(照上帝e5話，就是基督福音書所講e5) chit幾句話，koh tioh8坦白誓約講，你beh無條件順服我e5權力：也tioh8約束無論我hoan-hu3你sim2-mih8，你long2照an2-ni去做。」 
我就跪teh，講：「主教，你對我要求e5 m7是chit8種契約上e5保證，是chit8種敬拜，所以我beh拒絕你e5要求。」 
I講：「你若是boe7 thang hou7我chit種e5保證，你就boe7 thang koh再做羅馬天主教e5神父。」 
我ng3上帝，kiah8起手講：「Goan2全能e5上帝永遠受稱讚，」 然後theh8我e5帽a2離開主教。 
我tng2去旅館，入去我e5房間，將門鎖起--來，我就跪ti7上帝e5面前省察我所做e5。Hit時我頭chit8-pai2明明看出羅馬天主教會並m7是基督e5教會。我明白chit8項thang驚惶e5真理，並m7是tui3新教徒a2是i e5對敵e5嘴中，是tui3羅馬天主教本身e5嘴中得tioh8 e5。我已經看出除了我ti7 chit張形式上e5契約書，放棄上帝e5話以外，我boe7 thang koh tiam3 ti7 in中間。Hit時我知我tioh8隨時放棄羅馬天主教會。總是，oh！我e5朋友，有chit8片烏雲kham3-bat8我！Ti7 chit-e5烏暗中，我au5叫講，「我e5上帝，我e5上帝，我e5靈魂為sim2-mih8 hou7 chiah-nih烏e5雲包圍leh？」 
我流目屎求叫上帝指示我e5路，總是真久long2無得tioh8應答。我已經放sak羅馬天主教會。我已經放棄我e5地位、名譽、我e5兄弟kap姐妹，就是每chit8項我所愛e5，我long2放sak lah。我看見教皇ti7文字上、ti7講壇頂teh攻擊我。我看見in beh將我e5名、我e5地位甚至連我e5性命，ka7我theh8走。我看見ti7我kap羅馬天主教會e5中間生死e5戰爭已經開始，也我teh chhoe7看有朋友thang幫贊我作戰a2無？總是無半e5，我看見連我最好e5朋友也來chiu3俎我，koh看我是chit8-e5下等e5背逆者。我看見我e5教友long2拒絕我，ti7我所疼e5故鄉所有hiah-nih8 choe7 e5朋友也long2 chiu3俎我，所以我piN3做世間人所厭惡e5對象。 
後來我就想看ti7新教徒e5中間有chit8-koa2朋友a2無，總是照我所講、所寫e5，ti7我e5生涯中我是kap in對立e5，所以我無朋友ti7 in中間。我看見只有是我chit8-e5 teh應戰。Ti7 hit-e5 thang驚惶e5時間中，若m7是上帝行神跡，我一定boe7 thang擔當hit-e5責任。Hit時我kah-na2親像boe7 thang離開我chit間房間進入寒冷e5世界，ti7 hia無人thang來kap我握手，也無人beh用笑容看我，ti7 hia我只有看見hiah-e5看我最叛徒e5人na7-tiaN7。 
Hit時上帝kah-na2親像離開我真hng7，其實I ti7我e5身邊。忽然有chit-e5思想進入我e5心：「你有福音書，tioh8讀，你就beh得tioh8光。」我跪落去，用我phih8-phih8-chhoah e5手來hian開hit本冊。M7是我本身去hian，是上帝引chhoa7我hian開hou7我看tioh8。哥林多前書7章23節：「Lin2是用假錢所買e5，m7-thang chiaN5做人e5奴才。」 
對chit句話，光就入我e5心，che是我頭chit8-pai2看tioh8偉大救恩e5奧妙。我對ka-ki7講，「耶穌已經屬我，設使耶穌已經屬我，I也beh救我；我已經得救lah！耶穌是我e5上帝！上帝一切e5工作long2完成lah！耶穌boe7 oe7只有拯救我chit半，我已經完全得tioh8救lah。我tui3羊羔e5寶血受拯救lah；我tui3耶穌e5死得tioh8救lah。」Chiah-e5話對ti7我有講boe7出e5快樂，kah-na2親像活命e5水泉已經開，神e5光hoan3-lam7進入我e5靈魂。我koh對ka-ki7講，「照我想，我若去就近Ma2-li7-a是boe7得tioh8救e5；我ia7 m7是tui3煉獄，a2是tui3懺悔來赦罪，a2是tui3苦刑來得救。我只有tui3耶穌來得tioh8救！」Tui3 an2-ni，羅馬天主教一切虛假e5教義long2 tui3我e5心中無去，親像chit8-e5塔，連地基long2受毀壞倒落去chit8樣。 
Hit時我感覺chit8種連上帝e5天使也boe7-thang比我khah幸福e5快樂kap平安。羊羔e5寶血流入我chit-e5可憐有罪e5人e5靈魂。 
我真快樂大聲叫講，「Oh！親愛e5耶穌，我已經有感覺，我知lah；你已經拯救我！Oh！上帝e5禮mih8，我接納你！求你進入我e5心，保守到永遠。上帝e5禮mih8，求你tiam3 ti7我內面，hou7我清氣koh勇壯；求你tiam3 ti7我e5內面做我e5路，做我e5光，koh做我活命；求你hou7我tui3 chit-tiap8到永遠oe7 thang tiam3 ti7你內面！總是親愛e5耶穌求你m7-thang只有拯救我chit8-e5：也tioh8拯救我e5同胞；求你容允我oe7 thang將chit-e5禮mih8報in知！Oh！In也beh接納你，也beh親像現在e5我，得tioh8富有kap幸福。」 
我就是an2-ni chhoe7 tioh8 hit-e5光kap救恩最大e5奧妙，是hiah-nih8簡單koh hiah-nih8美麗，hiah-nih8莊嚴，koh hiah-nih8偉大。我已經chhun開我靈魂e5手來接受chit-e5禮mih8。Ti7 chit8 e5禮mih8 e5內面我是富有。朋友，救恩就是禮mih8；除去接納i，疼i，koh疼hit-e5賞賜禮mih8 e5主以外，你m7免做sim2-mih8。我將chit e5福音khng3 ti7我e5嘴唇，koh立志除了耶穌以外無beh傳別e5。 
Ti7禮拜日早起，我tng2去到goan2 e5移民區中。全體e5百姓真興奮走來問我看有sim2-mih8消息。Tng in long2聚集ti7教會內e5時，我將chit-e5禮mih8傳hou7 in。我報in知上帝chaiN2樣將I e5 KiaN2耶穌做禮mih8賞賜hou7我，koh通過耶穌來赦免我e5罪，也chit-e5禮mih8 hou7我得tioh8永遠e5活命。Hit時我m7知因為beh接納chit-e5禮mih8 a2-m7，就對in講，「我e5朋友，現在是我tioh8離開lin2 e5時，我永遠beh脫離羅馬天主教。我已經接納基督e5禮mih8，因為我十分尊重lin2，chiah beh將本身所得tioh8 e5傳hou7 lin2；設使lin2若想講跟toe3教皇是比跟toe3基督khah好，koh為tioh8 beh得tioh8救，奉Ma2-li7-a e5名求，是比奉耶穌e5名求khah好，請khia7 起來表示。」 
Hou7我非常gong5-ngiah8 e5，就是全體e5會眾long2 iu5-goan5坐teh，tai7-ke long2啼哭流目屎。我想講in中間有人oe7叫我離開，總是無人an2-ni做。Tng我注神看in e5時，我看出有chit8種改變臨在ti7 in中間，就是用自然e5方法所boe7 thang說明e5奇妙改變，tui3 an2-ni我就用歡喜快樂e5聲對in講： 
「全能e5上帝昨日拯救我，今a2日也beh拯救lin2。Lin2 beh kap我 saN-kap經過紅海，來進入所應允e5土地。Lin2 beh kap我saN-kap接受hit-e5最大e5禮mih8，tui3 chit e5禮mih8 lin2 beh得tioh8快樂kap富有。我beh用別e5方法將chit-e5問題hou7你。設使lin2若想講跟toe3基督是比跟toe3教皇khah好；只有求叫耶穌e5名是比求叫Ma2-li7-a2 e5名khah好，只有信靠為tioh8 lin2 e5罪ti7十字架頂所流羊羔e5血，是比信靠羅馬天主教所傳死後經過煉獄chiah oe7得tioh8救khah好；koh lin2若想講我ti7 chia將純粹e5基督e5福音傳hou7 lin2是比得tioh8 chit8 e5神父將羅馬天主教e5教義傳hou7 lin2 khah好，請lin2 khia7起來ka7我講------我就是屬ti7 lin2 e5人！」 
全體，無chit8-e5例外，long2總khia7起來，koh流目屎要求我tioh8繼續tiam3 ti7 in中間。 
Chit-e5偉大e5禮mih8，就是用話boe7-thang講出e5禮mih8，頭chit8-pai2 ti7 in e5目chiu前顯出i e5美麗；in發見tioh8寶貝，in接納chit-e5禮mih8，ti7 chiah-e5群眾e5中間，有講boe7出e5快樂。Tui3 chit-e5禮mih8，in也親像我覺得富有kap幸福。我相信ti7 hit日1000 e5靈魂e5名字已經記ti7活命冊e5內面。六月日後，goan2已經有2000 e5改宗者；chit8年後加添到4000 e5，現在goan2已經有近25000人thng3去in e5舊衫，tui3羊羔e5寶血來得tioh8洗清氣。 
Chit-e5消息真緊就傳遍全美國，甚至傳到法國kap英國，講------hit e5加拿大出名e5神父Ki-ni5-kui ti7 chit群高尚e5人士面前脫離羅馬天主教。Koh到處傳講耶穌基督是thang稱讚e5，我ng3望lin2今na2日也oe7 thang kap我saN-kap o-lo2 hit位慈悲thang尊敬e5救主，che是我e5特權tioh8 ka7 lin2講，I為tioh8我e5靈魂做sim2-mih8。 
請lin2為tioh8 ti7美國以及各所在e5羅馬天主教徒祈禱，求慈愛e5上帝hou7我做I e5器具去就近in；hou7 in long2總oe7 thang kap lin2 saN-kap來接納chit-e5講boe7盡e5禮mih8。願上帝疼thang3 kap榮光e5禮mih8臨在ti7 lan2 tiam3 chit世間暫時e5路程，直到永pan2。A-men。 
IuN5 Chiong-hun3翻譯<BR>1954年5月22日<BR>Ti7台北 
</HL>