<CL>
  21 
  Heng5-su7 kho-tiuN2 Chhoa3 sian-siN sou2 chhoa7 jip8--lai5 hit nng7 e5 lu2-chu2 goan5-lai5 m7-si7 pat8-lang5, chit8 e5 chiu7-si7 Hui7-bi2, chit8 e5 chiu7-si7 tui3 in au7-thau5 kah--lai5 e5 chhe-eng7 Sou3-lan5. Khun-hong khoaN3 chit8-e7 toa7-kiaN, tui3 i hut-jian5 e5 chho3-kak, kap cheng-sin5 e5 heng-hun3, e7 kam2-kak si7 Hui7-bi2 e5 iu-leng5 chhut-hian7. Chit8-si5 tui3 khan i jip8--lai5 e5 teng5-teng lam2 tiau5 tiau5 chin-kiaN, tit8-tit8 hoah kiu3-lang5, beh piaN3 chhut-khi3. Hit e5 khoan2-sit sit8-chai7 khoaN3 liau2 chin kho2-lin5. Goan5-lai5 Khun-hong si7 chit8 e5 bin7 peh8-peh8 e7-kok chiam-chiam sin5-keng-chit e5 lang5. Sou2-i2 chin to-cheng5, ji5-chhiaN2 chin khoai3 heng-hun3 e5 lang5. Hui7-bi2 khoaN3 i an2-ni sim ia7-si7 m7-kam, chiah kiaN5 oa2-khi3. Ka7-i kio3 “A-hu-ah! M7-bian2-kiaN chin-chiaN3 si7 goa2 ne7. Hui7-bi2 iau2 oah8 teh ne7.” Khun-hong jin7 kiN3 si7 Hui7-bi2 e5 siaN, sim thau5 chiah tiaN7, oat8 to3-tng2 lai5 kui7 loh8 khi3 lam2 Hui7-bi2 e5 kha tit8-tit8 kiu5 Hui7-bi2 sia3-bian2. Hui7-bi2 ia7 hau2, Sou3-lan5 ia7 hau2, chiu7 aN3-loh8 khi3 siang-chhiu2 ka7 i hu5 khi2-lai5, “m7-bian2 kiaN, m7-bian2 hoan5-lo2, goan2 long2 iong2-iong2 ti7-teh.” chiu7 ka7 i tau3 chhah khi2-lai5. PhoaN3-koaN kio3 i chhiaN2 khia7 tiam3 piN-ah, chiu7-kio3 Hui7-bi2 lai5 mng7. 
  Seng mng7 lang5-mia5, chu7-sou3 ni5-leng5, chit-giap8, au7-lai5 theh8 sin-hun7-cheng3 khi2 lai5 tui3 long2 bo5 chho3. Chiu7 kio3 i chiu3-choa7 bo5 kong2 peh8-chhat8 oe7, chiu7 chiu3-choa7. PhoaN3-koaN beng7-leng7 su-ki3 siong5-se3 sia2 i e5 khau2-keng khoaN3 tauh-ti2 si7 chaiN2-iuN7? Hui7-bi2 chiu7 kong2:
  “12 goeh8 chhe 2 am3, Khun-hong kap Siu3-chhun, Bi2-chu khi3 sai3-hoa-lau5. Goa2 seng7 in bo5 ti7-teh e5 ki-hoe7 chiu7 chhoa7 Sou3-lan5 khi3 Lian5-hoe ti5-piN ki5-to2. In-ui7 goa2 peng5-jit8 siong5-siu7 gek8-thai7.” kong2 kau3 chia chiu7 lek8 i e5 chhiu2-ng2, kap khou3-kha hou7 phoaN3-koaN, khoaN3 seng-khu chat-chat ou. Chiu7 koh ke3-siok8 kong2. “Hit-am3 tng in bo5 ti7-teh chiu7 khi3 ti5-piN ki5-to2. Cha2 goa2 ia7 bat khi3 hit ki5-to2. Goa2 long2 bo5 chun5-sim beh chu7-sat. Goa2 chhim-sin3 Siong7-te3 teh chiau3-kou3. Goa2 toa7 ng3-bang7 Kiu3-chu2 beh kiu3 goa2 e5 ka-teng5, hou7 tiong7-hu e7 hoe5-thau5, hou7 ka-teng5 e7 ho5-peng5. Goa2 m7-bat siuN7 beh po3 sim2-mih8 lang5 e5 oan. Goa2 chu7-jin7 goa2-si7 pek-hap8-hoe khui ti7 chhi3-phe3-a2 e5 lai7-bin7. Goa2 hit-si5 na2 ki5-to2 na2 hau2, In saN e5 kiaN5-oa2-lai5 goa2 e5 sim chin iu-bun7, lun2 be7 tiau5 tit8-tit8 hau2. Tiong7-hu oa2 lai5 me7 goa2, goa2 chiu7 tui3 kha ka7 i lam2 teh. Khi2-thau5 bo5 hiah oa2 ti5 piN, hou7 i thoa kiaN5 kui2-na7-pou7 chiu7 chin oa2 ti5-piN. In-ui7 am3-am3, sou2-i2 goa2 m7-chai gui5-hiam2, tit8-tit8 hau2 ka7 i lam2 tiau5 leh. Au7-lai5 i chiu7 chhoh phaiN2-chhui3 ka7 goa2 cham3-khi3, goa2 chu7 an2-ni tng3-lap8-che7, to3-siang-hiaN3, chit8 chhiu2 jih8 ti7 thou5-nih, chit8 chhiu2 jih8 tioh8 chui2. Na7 ka7 goa2 thoa iau2 e7 khi2-lai5, chong2-si7 hit-si5 iau2 u7 chit8 e5 pat8 lang5 chan3 kha ka7 goa2 that-loh8 khi3. Goa2 tu2 beh sian to3 khi2-lai5, i tu2 that--lai5. Goa2 e5 chhiu2 khiu2 tioh8 i e5 e5-chiam-boe2. Goa2 tioh8 chit8-hang7 mih8, tui3 i e5 e5 lut ti7 goa2 chhiu2-nih. Goa2 chit8-si5 ia7 m7-chai si7 sim2-mih8 mih8. Ai chit8 siaN goa2 chu7 an2-ni poah8 loh8-khi3. Goa2 m7-chai Khun-hong u7 aN3 loh8 lai5 sa, ia7 bo5 thiaN lang5 kong2 sim2-mih8. Goa2 tim5 loh8-khi3 chiah8 chui2.” 
  PhoaN3-koaN chiu7 oat8 koe3 lai5 mng7 Sou3-lan5, khoaN3 Sou3-lan5 hit chun7 chai-iaN2 bo5? Sou3-lan5 chiu7 in3 kong2 “Hit e5 cheng5-heng5 goa2 long2 chai. Goa2 khoaN3 in saN e5 lai5, goa2 kin2 chau2 khi3 bih ti7 toa7 chhiu7-au7. Goan2 A-koaN Khun-hong beh ka7 i bong khi2-lai5. Siu3-chhun tit8-tit8 chaN5-chhui3 kong2 m7-bian2. Kong2 ‘koaN5-koaN5--lang5’ li2 ia7 lim chiu2 chui3-chui3, koh lioh8-a2 hou7 i leng2 tioh8--leh, mai3-nou3.’ Kong2 si2 to si2 lah, kin-tu2 bin5-a2-chai3 chiah lai5 kou ma7-si7 sio-siang5. Kong2 Khun-hong, li2 to me7 kong2 beh si2 chiu7 si2 loh7-khi3, bian2 tiaN7 teh kau-tiN5. TaN ka7 i chun2 choe3 chu7-sat thiau3-chui2 ma7 bo5 lang5 chai, ia7 bo5 lang5 khoaN3-kiN3, tit8-tit8 kio3 i m7-bian2 kou. Tui3 an2-ni saN e5 chiu7 kiaN5 to3-khi3.” 
  PhoaN3-koaN chiu7 koh mng7 Hui7-bi2 au7-lai5 an2-choaN2? Hui7-bi2 chiu7 koh kong2: “Poah8 loh8-khi3 chiah8-chui2, kai-chai3 kam2-sia7 Siong7-te3 hou7 goa2 koh liong3 khi2-lai5. Kai-chai3 piN-a2 u7 chit8 chiah leng5-kak chun5-a2, in-ui7 hi5-ti5 te2 u7 lian5-hoe, ia7 u7 leng5-kak. Sou2-i2 u7 cho3 chit8 chiah chun5-a2 ti7 hia, peng5-si5 thang ban2 leng5-kak, a2-si7 ban2 lian5-hoe, chhai2 lian5-chi2. U7 si5 goeh8-kng thang ti7 hia che7 chun5-a2. Goa2 to3 liong3 khi2-lai5 e5 si5 bo5 phah-sng3 hou7 goa2 khiN5 tioh8 leng5-kak chun5-a2, goa2 chiu7 khiN5 ti7 chun5 piN, bo5 lat8, bo5 se3-bin7 thang peh chiuN7 chun5. Kan-ta khiN5 ti7 chun5 piN. Au7-lai5 in saN e5 chiu7 to3-khi3 lah.” 
  PhoaN3-koaN mng7 kong2: “Hit-si5 li2 thai2 bo5 hoah kiu3 lang5?” Hui7-bi2 in3 kong2: “Hit-si5 goa2 e5 sim-keng2 si7 chin khoaN3 phoa3, chin liau2-jian5. Me5-jit8 siu7 lang5 gek8-thai7, kau3 chia koh hou7 lang5 eng7 ok-i3 bou5-sat. Goa2 siuN7 tiong7-hu i si7 bo5 ok-i3. In-ui7 i m7-chai goa2 i2-keng beh poah8-loh8 ti5. Si7 chan3 kha cham3 goa2 loh8 khi3 hit e5 cha-bou2-lang5 si7 ok-i3.” 
  PhoaN3-koaN: “Li2 na2 e7 chai chan3-kha cham3 li2 loh8 khi3 e5 lang5 si7 cha-bou2-lang5?” 
  Hui7-bi2: “Goa2 u7 giu2 tioh8 i e5 e5-chiam, tui3 e5-chiam u7 hou7 goa2 giu2 chit8 hang7 mih8, lut ti7 goa2 e5 chhiu2-nih.” 
  PhoaN3-koaN: “Hit-hang7 mih8 si7 sim2-mih8? Chit si5 iau2 u7 ti7-teh a2-bo5?” 
  Hui7-bi2: “U7” chiu7 tui3 i e5 saN-a2-te7 jim5 chhut-lai5, kau hou7 chiang2-teng5 e5 lang5. Theh8 hou7 phoaN3-koaN khoaN3. 
  PhoaN3-koaN: “Che-si7 sim2-mih8?” 
  Hui7-bi2: “Che-si7 Siu3-chhun peng5-si5 tio3 lian5 ti7 i e5 thiau3-bu2-e5 e5 e5-chiam, si7 ou-sek, te7-chau2-phoe5 e5 koan5-kiah8-a2-e5, si7 chit8 lui2 phoe5 choe3 e5 hoe. Hoe-sim si7 kim--e5, u7 jip8 Khun-hong e5 siong7. Che si7 hian7-si5 choe3 liu5-heng5 e5 e5. Eng7 i e5 ai3-jin5 e5 siong7 jip8 ti7 hoe-nih, a2-si7 jip8 ti7 tho5-a2-heng5 (sim-heng5) e5 kim-a2 lai5 tio3 ti7 e5-chiam. An2-ni i cham3--lai5, tu2 hou7 goa2 giu2 tioh8, lut ti7 goa2 chhiu2-nih.” 
  PhoaN3-koaN: “Koh khi3 li2 an2-choaN2 e7-tit khi2-lai5?” 
  Hui7-bi2: “In long2 chau2 liau2 e5 si5, Sou3-lan5 kin2 chau2 chhut-lai5, eng7 chun5 ko-a2 hou7 goa2 giu2. Goa2 chit8-chhiu2 khi5 chun5-a2, chit8 chhiu2 giu2 chun5-ko-a2 (theN-chun5 e5 tek-ko-a2) , Sou3-lan5 chin7-lat8 ka7 goa2 thoa khi2-lai5.” 
  PhoaN3-koaN: “Sou3-lan5 li2 chit8 e5 an2-choaN2 thoa u7 hoat?” 
  Sou3-lan5: “Hit-si5 chin chhut-lat8. In-ui7 si7 kiaN, chhun5-si2 e5 chhut-lat8. Koh goa2 e5 kha keng ti7 toa7 chioh8-thau5, chun5-a2 kap lang5 long2 phu5-phu5, sou2-i2 kam2-kak khah khoai3 giu2 e5 khoan2. Bian2 chit8-e7-a2 chiu7 hou7 goa2 giu2 chiuN7-hoaN7.” 
  PhoaN3-koaN: “ChiuN7-hoaN7 liau2 siaN2-su7 bo5 kin2 to3-khi3?” 
  Hui7-bi2: “Goa2 e5 sim i2-keng siuN7 to3-khi3 bo5 sim2-mih8 lou7-eng7. In saN e5 ki3-jian5 tang5-sim beh gek8-thai7 goa2. Sim7-chi3 ai3 goa2 si2, an2-ni goa2 siuN7 to3-khi3 bo5 i3-su3. Sou2-i2 chiu7 koat-sim to5-chau2.” 
  PhoaN3-koaN: “Chau2 khi3 to2-ui7?” 
  Hui7-bi2: “Khun-hong to3-khi3 keh chin ku2 chiah giah8-hoe2 lai5 chhio7, eng7 chun5-ko-a2 la7. Hit-si5 i boe7-lai5, Sou3-lan5 i2-keng to3-khi3 hiahN goa2 e5 saN kap theh8-chiN5 lai5, goan2 nng7 e5 chiu7 oaN7-saN bih ti7 ti5-piN e5 toa7 chhiu7-au7. Kau3 i la7 bo5 to3-khi3. Goan2 nng7 e5 chiu7 tui3 au7-boe2-mng5 liu chhut-khi3, chau2 khi3 bih ti7 chit8 e5 tu2-ho2 e5 sou2-chai7. Keh thiN-kng thau3-cha2 saN-tiam2 e5 chhia chiu7 khi3 Siong7-hai2.” 
  PhoaN3-koaN: “Sou3-lan5 li2 to3-khi3 hiahN-saN theh8 chiN5 e5 si5, in saN e5 teh chhong3 sim2-mih8, an2-choaN2 bo5 kin2 lai5 kiu3?” 
  Sou3-lan5: “Khun-hong beh kin2 giah8 hoe2 lai5, in nng7 e5 ka7 i chou2-tong3. Siu3-chhun ka7 i chhiuN2 teng, pun5-hoa hoe2. Kap i oan-ke, m7 hou7 i lai5. Nng7 e5 sio-me7, au7-lai5 Siu3-chhun hou7 Khun-hong sai chhui3-phoe2, khau3. Chu7 an2-ni kap Bi2-chu tiuN khi3 khun3 m7 chhap Khun-hong. Goa2 bo5 khoa3 ka7 in khoaN3 kau3-boe2, kin2 theh8-saN lai5 hou7 goan2 A-niu5 oaN7.” 
  PhoaN3-koaN: “Kau3 Siong7-hai2 khi3 tiam3 sim2-mih8 lang5 tau?” 
  Hui7-bi2: “Khi3 tiam3 goan2 e5 i5-piau2 hiaN-ko e5 tau. I seN3 Khou2, si7 ti7 Siong7-hai2 Seng3 Iok-han7 tai7-hak8 e5 hu3-siok8 peN7-iN7 choe3 i-seng.” 
  PhoaN3-koaN: “Li2 chai Khun-hong ti7 Siong7-hai2 bat khi3 hit keng peN7-iN7 jip8-iN7 a2-bo5?” 
  Hui7-bi2: “Chai.” 
  PhoaN3-koaN: “An2-choaN2 li2 e7 chai?” 
  Hui7-bi2: “Goa2 e5 a-ko Khou2 sian-siN si7 lai7-kho-i, i lai5 hou7 goa2 e5 a-ko khoaN3. Jip8-iN7 ti7 thau5-teng2 te7 2 ho7 sek. Goa2 e5 a-ko tui3 peN7-iN7 to3-lai5 u7 teh ka7 goa2 kong2. Goa2 ia7 poaN3-sin3 poaN3-gi5, hit am3 khi3 ka7 i khoaN3.” 
  PhoaN3-koaN: “Khi3 ka7 i khoaN3, an2-choaN2 i pun2-lang5 e7 m7-chai?” 
  Hui7-bi2: “I hit am3 teh khau3, kui7-loh8 ki5-to2 hoan2-hoe2, au7-lai5 beh oa2-lai5 thang-a2 mng5-kiN theh8 bin7-pou3 chhit bak8-sai2, hit-si5 i u7 khoaN3 goa2 e5 lang5-iaN2 ti7 goa7-bin7. I khui-siaN kio3, khui-mng5 jiok chhut-lai5, goa2 chau2 ti7 am3-am3 e5 chhau2-pou-a2. Hit me5 goeh8 am3-so, am3-so, i that tioh8 chioh8-thau5 phak loh8-khi3. Khi2 nau2-pin5-hiat, goa2 oat8 to3-tng2--lai5 kap kou3-me5 tong-tit8 e5 hou7-su7 ka7 i kng jip8-khi3 peN7-pang5. Hit-si5 i m7-chai lang5.” 
  Khun-hong thiaN kau3 chia bak8-sai2 si3 lam5-sui5, khau3 be7 chhut-siaN. 
  PhoaN3-koaN: “Khun-hong ko2-jian5 si7 an2-ni a2 m7-si7?” 
  Khun-hong: “Si7. Goa2 ti7 hia ko2-jian5 hong2-hut u7 khoaN3 Hui7-bi2 ti7 peN7-pang5 e5 au7-bin7 thang-a2 goa7. Goa2 jiok chhut-lai5 u7 khoaN3 chit8 e5 hu7-jin5-lang5 teh chau2. Chong2-si7 goa2 tioh8-tak poah8 loh8-khi3, liau2-au7 e5 su7-cheng5 goa2 m7-chai.” 
  PhoaN3-koaN: “Hui7-bi2, ki3-jian5 si7 an2-ni, li2 ti7 peN7-iN7 chaiN2-iuN7 m7 kap i sio-jin7?” 
  Hui7-bi2: “Hit-si5 goa2 e5 sim bo5 pian7. In-ui7 goa2 m7-chai i tu2-tu2 hoan2-hoe2 kau3 sim2-mih8 khoan2, ia7 sio-jin7 au7, to3-khi3 koh kap hiah-e5 se3-i5 choe3-hoe2 seng-oah8 ia7-si7 bo5 lou7-eng7. Sou2-i2 sim theh8 lian3-tng2, koh tan2-hau7 koh lai5 e5 ki-hoe7.” 
  PhoaN3-koaN: “Chit-si5 li2 an2-choaN2 e7 lai5 ti7 chia?” 
  Hui7-bi2: “Goa2 tui3 Siong7-hai2 Tiong-iong-po3 khoaN3 tioh8 Bi2-chu e5 su7-kiaN7. Ia7 khoaN3 tioh8 Khun-hong pi7 khau3-liu5, pi7 u5-sim2, sang3 loh8 lai5 Chiang-chiu koan7-siaN5 Te7-hng hoat-iN7 beh ti7 chia kiam2-cheng3 kong-phoaN3, ti7 sin-bun5 long2 chai-iaN2, sou2-i2 goa2 chiu7 to3-tng2 lai5 chia.” 
  PhoaN3-koaN: “Cha-hng lai5 hoat-teng5 jiang2 e5 lang5 si7 li2 a2 m7-si7?” 
  Hui7-bi2: “M7-si7, si7 Sou3-lan5.” 
  PhoaN3-koaN: “Sou3-lan5 li2 cha-hng u7 lai5 hoat-teng5 a2-bo5?” 
  Sou3-lan5: “U7. Goa2 chhut-lai5 be2-chhai3, thiaN lang5 kong2 beh kong-phoaN3 ‘Lian5-hoe-ti5 su7-kiaN7’, goa2 chiu7 oat lai5 khoaN3. Goa2 khoaN3 liau2 u7 oan-ong2 goa2 chiu7 jiang2 chhut-lai5. Pun2 goa2 siuN7 beh kong2, to hou7 lang5 koaN2 chhut-khi3.” PhoaN3-koaN: “Li2 an2-choaN2 bo5 lai5 chhiu2-siok8 choe3 cheng3-jin5.” 
  Sou3-lan5: “Goa2 be7 hiau2, m7-bat tioh8 chaiN2-iuN7.” 
  PhoaN3-koaN: “KoaN2 li2 chhut-khi3, li2 tui3 to2-ui7 khi3?” 
  Sou3-lan5: “Goa2 kin2 chau2 khi3 ka7 goan2 A-niu5 Hui7-bi2 kong2.” 
  PhoaN3-koaN: “Hui7-bi2 li2 thiaN liau2 thai2 bo5 kin2-lai5?” 
  Hui7-bi2: “Goa2 u7 lai5, to i2-keng soaN3-teng5 lah, sou2-i2 oat to3-tng2-khi3. Kau3 cha2-khi2 tham3-thiaN Chhoa3 sian-siN iau2 ti7 chia, chiah lai5 chhoe7 Chhoa3 sian-siN. In-ui7 tui3 sin-bun5 khoaN3 tioh8, chai chit e5 an3-kiaN7 si7 i choan-an3 cha-pan7, sou2-i2 chiah khi3 chhoe7 i, chhiaN2 i chhoa7 goan2 lai5.” 
  PhoaN3-koaN chiong Siu3-chhun gui7-cho7 e5 Hui7-bi2 chu7-sat e5 ui5-gian5-chng7, kap Siu3-chhun e5-chiam e5 hoe, kap Siu3-chhun e5 tiu5 chhiu2-kin long2 theh8 hou7 Khun-hong, kap Hui7-bi2, Sou3-lan5 in jin7. Chiah chai chit e5 bou5-sat su7-kiaN7 e5 chu2-kak oan5-choan5 si7 chhut tui3 Siu3-chhun, Khun-hong long2 bo5 koan-he7.” 
  An2-ni kau3 chia. 
  An3-kiaN7 long2 sim2-li2 beng5-pek8 chiong-kiat. Chiu7 soan-phoaN3 hit e5 Chu2-bun5 chhin-chhiuN7 e7-bin7: 
  “Lun7 Chhiang-chiu siaN5 lian5-hoe-ti5 su7-kiaN7. Bou5-hai7 Lim5 Hui7-bi2 e5 su7, kap Tan5 Khun-hong bo5 koan-he7, i-hoat phoaN3-koat bo5 choe7.” 
  Su7-sit8: Lun7 chit-chan5 su7-kiaN7 e5 chu2-hoan7 si7 Li2 Siu3-chhun. Na7-si7 heng7-tit Lim5 Hui7-bi2 gu7-kiu3 bo5 si2. Chiu7 piN3 choe3 sat-jin5 bi7-sui5 choe7. M7-ku2 Li2 Siu3-chhun ui3-choe7 i2-keng chu7-sat. Sou2-i2 koat-teng7 pun2 an3-kiaN7 m7 koh tui-kiu3, chu7 an2-ni chiong-kiat. 
  22 
  Ang-bou2 tui3 an2-ni koh thoan5-oan5. Hit e5 hoaN-hi2 kong2 be7 chin7. Soa3 be7 ki3-tit si7 ti7 hoat-teng5 nng7 e5 lam2-teh hau2 tit chin chhi-chham2, lu2-pi7 Sou3-lan5 ia7 khia7 ti7 sin-piN bak8-sai2 hou3 m7-khui. Lai5 ti7 hoat-teng5 khoaN3 kong-phoaN3 e5 chhin-ke, chheN-m2 Ong5 Bok8-su, bok8-su-niu5, kap hiaN-so2 Soat-mui5 ia7 long2 ui5 oa2 lai5 tai7-ke hau2, chit8-si5 pi-hi2 ban7-kam2 kau-chip8, tek8-piat8 Soat-mui5 chau2 oa2-lai5 tui3 sio2-kou Hui7-bi2 e5 chhiu2 khan leh, kio3 chit8-siaN “A-kou” bak8-sai2 hou3 m7-khui, hau2 be7 chhut-siaN, sim-lai7 chit8-si5 siuN7 tioh8 ka-ti7 phaiN2 keng2-gu7 tiong7-hu si2, ta-ke koaN ia7-si2, sio2-kou ia7 chiah phaiN2 keng2-gu7, theng5 chin ku2 chiah hau2 chhut-siaN. Chit8-si5 theng3 chiong3 khoaN3 tioh8 chit e5 cheng5-keng2, ia7 kap in saN-kap lau5 bak8-sai2, sim7-chi3 kap in saN-kap khui-siaN hau2 kau3 chhngh-chhngh-kio3 e5 lang5 ia7 be7 chio2. Chit-si5 hoat-teng5 chin-loan7, teng5-tiuN2 hoah tai7-ke an-cheng7, beng7-leng7 teng5-teng kio3 tai7-ke the3 teng5. 
  Tui3 an2-ni Ong5 Bok8-su chiu7 chhoa7 in che7 sio2 pau-chhia seng to3-khi3 Pai3-tng5 hioh-khun3. Tai7-ke jip8 pai3-tng5-thiaN ti7 hia saN-kap gim5-si, kam2-sia7 Siong7-te3 koe3-khi3 e5 chiau3-kou3. Tek8-piat8 Khun-hong kap Hui7-bi2 nng7-e5 koh sio-khan kau3 kang2-tai5 cheng5 tai7-ke kui7 loh8 ti7 Siong7-te3 e5 bin7-cheng5, chai3 hoan2-seng2, koh chit8-pai2 siuN7-tioh8 kiat-hun tong-si5 e5 lip8-se3, hit tong-si5 lau7-bu2 Lim5 tiuN2-lo2-niu5 iau2 ti7 sin-piN, kap cha2-si5 boe7 kiat-hun cheng5 saN-thiaN3 e5 kau-poe5. Be7 kim3-tit nng7 e5 kui7-loh8 saN-ng3 lai5 lau5 bak8-sai2, tui3 Siong7-te3 toa7-toa7 chham3-hoe2. Tek8-piat8 Khun-hong hau2 kau3 phiN7-lau5 noa7-tih. Tui3 Hui7-bi2 chhim-chhim jin7 i e5 koe3-sit, hit e5 thai3-tou7 chin-chiaN3 khiam-pi, su5 chin cheng5-chhiat. Chit8-si5 Hui7-bi2 siu7 i chin-cheng5 hoan2-hoe2 e5 kam2-tong7, ia7 bo5 koh u7 te7-ji7 ku3 thang kong2. Chi2-u7 kong2 “Goan7 Chu2 sia3-bian2, in-ui7 li2 m7-chai li2 e5 sou2 choe3. Tui3 chia khi2 bang7 hu-kun chin-sim hoan2-hoe2, tang5-sim saN-kap hok8-sai7 Chu2, chiu7 goa2 sou2 siu7 e5 kan-khou2 si7 chin u7 ke3-tat8.” Khun-hong thiaN Hui7-bi2 e5 in3-tap it-hoat kam2-kak kian3-siau3. 
  Ong5 Bok8-su kap bok8-su-niu5 chiu7 eng7 tu2-ho2 e5 oe7 an-ui3 in. Au7-lai5 Bok8-su eng7 chhiu2 hoaN7 in e5 thau5-khak thoe3 in ki5-to2. Kiu5 Chu2 chiok-hok in e5 chian5-tou5. 
  Tui3 chia oan2-jian5 chai3 sin kiat-hun lai5 sin chhut-hoat. Tai7-ke chiah siu7 an-ui3. Tui3 hit-si5 i2-au7 sin seng-oah8 e5 hoaN-hi2 kong2 be7-chin7. Chiu7 to3-khi3 chiong it-chhe3 cheng2-li2, jian5-au7 poaN khi3 tiam3 Su7-liong5. Ti7 hia teng5-sin khi2-chhu3. Khun-hong jiat8-sim sin3 Chu2 nia2 se2-le2 jip8 seng3-hoe7, chin-chiaN3 kai2-thau5 oaN7-bin7 choe3 sin e5 ka-teng5. Hui7-bi2 bo5 khioh-hin7 chin7-sim thiaN3 Siu3-chhun sou2 lau5 e5 se3-kiaN2 Eng5-chong, na2-chun2 chhin-siN--e5. I2-au7 chiu7 ti7 kau3-hoe7 e5 sin-piN, chit8-peng5 goan5 u7 hu7-siat e5 chin2-liau5-sou2, in ti7 koh chit8 peng5 chhong3-siat chit8-keng Iu3-ti7-hng5 ka7 i ho7 mia5 choe3 “Hui7-chu5 Iu3-ti7-hng5” lai5 ki3-liam7 si2-khi3 e5 cha-bou2-kiaN2 “M7-tihN8-a2.” Hui7-bi2 pun2-sin choe3 hng5-tiuN2. Mui2-jit8 hu-hu7 hoaN-hoaN hi2-hi2 chin7-sim hok8-sai7 Siong7-te3, thiaN3 kau3-hoe7 lai5 hong7-su7 lang5. Tui3 an2-ni ka-teng5 koh chit8-pai2 chhiong-moa2 si-koa, ki5-to2, thak8 Seng3-keng e5 siaN. 
  Ah! Thang kho2-lin5 “Chhi3-a2-lai7 e5 Pek-hap8-hoe,” li2 e5 keng2-gu7 thai2 e7 khou2 kau3 an2-ni leh! Kai-chai3 li2 u7 si2-siu2 ho2 e5 sin3-giong2, chin7-sim thiaN3 Chu2 kau3-boe2, chiu7 Siong7-te3 ui7-tioh8 li2 khui-lou7. Kiu3-chu2 ko2-jian5 kiu3 li2. TaN goan7 Chu2 chiok-hok thiaN lin2 e5 ki5-to2, hou7 lin2 chhu2-khi3 e7-tit hiong2-siu7 hu-hu7 bi2-moa2 tiN-bit8 e5 ka-teng5 kau3 eng2-oan2. A-so2 Soat-mui5 choe3 kau3-hoe7 i-koan2 e5 hou7-su7, se3-kiaN2 Ju5-liong5, Ju5-mui5 ia7 koai-koai chiam7-chiam7 toa7-han3. Hui7-bi2 tit Chu2 un-tian2 ia7 koh siN kiaN2, cha-bou2-kiaN2 chit8-ke toa7 thoan5-oan5. 
  (Oan5) 
  A. D. 1954. 3. 15.<BR>Sia2 ti7 Ji7-lim5 kau3-hoe7 <BR>Bok8-su-koan2 su-chai e5 tang-thang.
  CHOK-CHIA2 SU7-GIAN5 
  Ti7 kin-ni5 A.D. 1954 ni5 8 goeh8 kan ti7 Khe-ou5 kau3-hoe7 u7 khui Tiong-tiong chheng-lian5-pou7 chu2-chhui e5 Chheng-lian5 thoan5-khe3 ha7-leng7-hoe7. Hit-si5 Chheng-lian5-pou7 u7 chhiaN2 sio2-ti7 kang2-ian2 chit8 e5 choan-te5 kio3-choe3 “TiN-bit8 e5 ka-teng5”. Goa2 bo5 se3-ji7 u7 kang2-ian2 iok 4 tiam2-cheng-ku2. Bo5 phah-sng3 tit-tioh8 tai7-ke e5 hoan-geng5. Au7-lai5 goa2 u7 chhut chit8 e5 choan-te5 hou7 in tho2-lun7 iok-u7 120 e5 hoe7-oan5 kap 30 e5 pong5-theng3 chia2 kiong7-iok 150 lang5, hun choe3 kui2-na7 chou chin jiat8-sim lai5 tho2-lun7 hit e5 bun7-te5. TaN u7 chiong hit e5 tho2-lun7 e5 kiat-ko2 lai5 khng3 ti7 au7-bin7 choe3 hu7-liok8. 
  Hit e5 tho2-lun7 e5 te5-bak8 si7 “Loan5-ai3”. Hun choe3 kui2-na7 hang7 lai5 tho2-lun7. 
  1. Loan5-ai3 si7 sim2-mih8? 
  2. Loan5-ai3 si7 thang a2 m7-thang? 
  3. Tioh8 tui3 sim2-mih8 si5 khi2 chiah thang loan5-ai3? 
  4. Loan5-ai3 kap Loan7-ai3 u7 sim2-mih8 hun-piat? 
  5. Loan5-ai3 kap kiat-hun u7 sim2-mih8 koan-iau3? 
  Tai7-ke chin jiat8-sim lai5 tho2-lun7. ThiaN kang2-ian2 e5 si5 tai7-ke ia7 chin jiat8-sim. Tit8-tit8 chhiaN2 kang2-su tioh8 koh chiap-soa3 kong2. Tai7-ke liah8 choe3 chin iau3-kin2 e5 ka3-si7. Kho2-sioh ui7-tioh8 si5-kan e5 che3-han7 be7 e7. Tui3 an2-ni Chheng-lian5-pou7 kam2-kak u7 chiong Kau3-iok8-pou7 sou2 khan-chai3 ti7 Iu3-hioh8 e5 chong-kau3 siau2-soat “Chhi3-a2-lai7 e5 pek-hap8-hoe” lai5 chhut-pan2 e5 pit-iau3. In-ui7 sou2-kong2 “TiN-bit8 e5 ka-teng5” si7 hit e5 siau2-soat e5 chit8 sio2 pou7-hun7. Tui3 an2-ni Chheng-lian5-pou7, kap Kau3-iok8-pou7 chiu7 chham-siong5 eng7 nng7-pou7 e5 beng5-gi7 lai5 kiong7-tong5 chhut-pan2. 
  Chong2-si7 sio2-ti7 m7-si7 Siau2-soat-ka, ia7 m7-si7 bun5-hak8-ka. Si7 chit8 e5 pai5 ti7 boe2-liu pi-bi5 e5 lou5-pok8. Put-ko3 iu2 sou2-kam2, koh ti7 ki5-to2 tiong tit-tioh8 goa2 sou2 thiaN3 e5 ThiN-pe7 Siong7-te3 un-tian2. Ia7-si7 in-ui7 I u7 chhim-chhim thiaN3 goa2 chiu7 in2-chhoa7 goa2 sia2 chiah-e5. Un2-tang3 u7 che7-che7 bo5 kau3-giah8 e5 sou2-chai7 che-si7 tui3 goa2 e5 gu5-gong7, bo5 lau2-lian7. Sou2-i2 chhiaN2 lin2 bo5 se3-ji7 ka7 goa2 chi2-cheng3 pian-that. 
  Sia2 chit kui2-ku3 eng7 12 ban7-hun e5 keng3-i3 ka7 thiaN3 goa2, pang-chan7 goa2 chhut-pan2 chit pun2 chheh, kap sia2 su7-bun5 e5 sian-poe3 seh-sia7. Soa3 ka7 liat8-ui7 thok8-chia2 chheng2-an. Ng3-bang7 Chu2 chiok-hok lin2 khong-lok8. 
  Sio2-ti7 Loa7 Jin5-seng Chu7-su7
  Sia2 ti7 Ji7-lim5 kau3-hoe7 bok8-su-lau5 e5 su-chai A.D. 1954 ni5 11 goeh8 8 jit8
</CL>
<HL>

21 
刑事科長蔡先生所chhoa7入--來hit兩個女子原來m7 是別人，一個就是惠美，一個就是tui3 in 後頭kah--來e5 差用素蘭。昆芳看一下大驚，tui3 伊忽然e5 錯覺，kap精神e5 興奮，會感覺是惠美e5幽靈出現。一時 tui3牽伊入--來e5 庭丁攬tiau5 tiau5真驚，直直喝救人，beh piaN3出去。Hit個款式實在看了真可憐。原來昆芳是一個面白白下kok 尖尖神經質e5 人。所以真多情，而且真快興奮e5 人。惠美看伊an2-ni心也是m7 甘，才行倚去。Ka7 伊叫「阿夫ah！M7 免驚真正是我ne7。惠美iau2 活teh ne7。」昆芳認見是惠美e5 聲，心頭才定，越倒轉來跪落去攬惠美e5 腳直直求惠美赦免。惠美也哮，素蘭也哮，就aN3落去雙手ka7 伊扶起來，「m7 免驚，m7 免煩惱，阮攏勇勇ti7-teh。」就ka7 伊鬥插起-來。判官叫伊請企tiam3 邊仔，就叫惠美來問。 
先問人名，自訴年齡、職業，後來提身份證起來對攏無錯。就叫伊咒誓無講白賊話，就咒誓。判官命令書記詳細寫伊e5 口供看到底是怎樣？惠美就講： 
「12月初2暗，昆芳kap秀春、美珠去賽花樓。我乘in 無ti7-teh e5 機會就chhoa7 素蘭去蓮花池邊祈禱。因為我平日常受虐待。」講到chia 就lek8 伊e5 手ng2，kap褲腳hou7 判官，看身軀chat-chat 烏。就koh 繼續講。「Hit 暗tng in 無ti7-teh 就去池邊祈禱。早我也bat 去hit 祈禱。我攏無存心beh 自殺。我深信上帝teh 照顧。我大向望救主beh 救我e5 家庭，hou7 丈夫會回頭，hou7 家庭會和平。我m7-bat 想beh 報甚物人e5 冤。我自認我是百合花開ti7 刺phe3仔e5 內面。我hit 時那祈禱那哮，in 3個行倚來我e5 心真憂悶，忍be7 tiau5直直哮。丈夫倚來罵我，我就tui3 腳ka7 伊攬teh。起頭無hiah 倚池邊，hou7 伊拖行幾若步就真倚池邊。因為暗暗，所以我m7 知危險，直直哮ka7 伊攬tiau5 leh。後來伊就chhoh 歹嘴ka7 我cham3去，我自an2-ni tng3-lap8 坐，倒siang3-hiaN3，一手jih8 ti7 塗nih，一手jih8 著水。若ka7 我拖iau2 會起來，總是hit 時iau2 有一個別人贊腳ka7 我踢落去。我tu2 beh 先倒起來，伊tu2踢來。我e5 手khiu2 著伊e5 鞋尖尾。我著一項物，tui3 伊e5 鞋lut ti7 我手nih 。我一時也m7 知是甚物物。哀一聲我自an2-ni 跋落去。我m7 知昆芳有aN3 落來sa，也無聽人講甚物。我沈落去食水。」 
判官就越過來問素蘭，看素蘭hit 陣知影無？素蘭就應講「Hit個情形我攏知。我看in 3個來，我緊走去bih ti7 大樹後。阮阿官昆芳beh ka7 伊摸起來。秀春直直chaN5 嘴講m7 免。講『寒寒--人，你也lim 酒醉醉，koh 略仔hou7 伊冷著--leh，mai3-nou3。』講死都死lah，kin-tu2明仔載才來kou ma7是相像。講昆芳，你都罵講beh 死就死落去，免定teh 交纏。今ka7 伊準做自殺跳水ma7無人知，也無人看見，直直叫伊m7 免kou。Tui3 an2-ni 3個就行倒去。」 
判官就koh問惠美後來an2-choaN2？惠美就koh講：「跋落去食水，佳哉感謝上帝hou7 我koh liong3起來。佳哉邊仔有一隻菱角船仔，因為魚池底有蓮花，也有菱角。所以有做一隻船仔ti7 hia，平時thang 挽菱角，抑是挽蓮花、採蓮子。有時月光thang ti7 hia 坐船仔。我倒liong3起來e5 時無扑算 hou7 我khiN5 著菱角船仔，我就khiN5 ti7 船邊，無力、無勢面thang peh上船。Kan-ta khiN5 ti7 船邊。後來in 3個就倒去lah。」 
判官問講：「Hit時你thai2 無喝救人？」惠美應講：「Hit時我e5 心境是真看破，真了然。暝日受人虐待，到chia koh hou7 人用惡意謀殺。我想丈夫伊是無惡意。因為伊m7 知我已經beh 跋落池。是贊腳cham3 我落去hit個查某人是惡意。」 
判官：「你哪會知贊腳cham3 你落去e5 人是查某人？」 
惠美：「我有giu2 著伊e5 鞋尖，tui3 鞋尖有hou7 我giu2 一項物，lut ti7 我e5 手nih 。」 
判官：「Hit項物是甚物？這時iau2 有ti7-teh 抑無？」 
惠美：「有」就tui3 伊e5 衫仔袋jim5--出來，交hou7 掌庭e5 人。提hou7 判官看。 
判官：「Che 是甚物？」 
惠美：「Che 是秀春平時tio3連ti7 伊e5跳舞鞋e5 鞋尖，是烏色，te7-chau2皮e5 懸屐仔鞋，是一蕊皮做e5 花。花心是金--e5，有入昆芳e5 像。Che 是現時最流行e5 鞋。用伊e5 愛人e5 像入ti7 花nih，抑是入ti7 桃仔型（心型）e5 金仔來tio3 ti7 鞋尖。An2-ni 伊cham3--來，tu2 hou7 我giu2 著，lut ti7 我手nih 。」 
判官：「Koh 去你an2-choaN2 會得起來？」 
惠美：「In 攏走了e5 時，素蘭緊走出來，用船篙仔hou7 我giu2。我一手 khi5 船仔，一手giu2 船篙仔（撐船e5 竹篙仔），素蘭盡力ka7 我拖起來。」 
判官：「素蘭你一個an2-choaN2 拖有法？」 
素蘭：「Hit時真出力。因為是驚，chhun5死e 出力。Koh 我e5 腳keng ti7 大石頭，船仔kap人攏浮浮，所以感覺較快giu2 e5 款。免一下仔就hou7 我giu2 上岸。」 
判官：「上岸了啥事無緊倒去？」 
惠美：「我e5 心已經想倒去無甚物路用。In 3個既然同心beh 虐待我。甚至ai3我死，an2-ni 我想倒去無意思。所以就決心逃走。」 
判官：「走去佗位？」 
惠美：「昆芳倒去隔真久才giah8火來chhio7，用船篙仔la7。Hit時伊未來，素蘭已經倒去hiahN我e5 衫kap提錢來，阮兩個就換衫bih ti7 池邊e5 大樹後。到伊la7 無倒去。阮兩個就tui3 後尾門溜出去，走去bih ti7 一個tu2好e 所在。隔天光透早3點e5 車就去上海。」 
判官：「素蘭你倒去hiahN 衫提錢e5 時，in 3個teh 創甚物，an2-choaN2 無緊來救？」 
素蘭：「昆芳beh 緊giah8火來，in 兩e5 ka7 伊阻當。秀春ka7 伊搶燈，pun5-hoa 火。Kap 伊冤家，m7 hou7 伊來。兩個相罵，後來秀春hou7 昆芳sai 嘴phoe2，哭。自an2-ni kap美珠tiuN 去睏，m7 chhap 昆芳。我無掛ka7 in 看到尾，緊提衫來hou7 阮阿娘換。」 
判官：「到上海去tiam3 甚物人兜？」 
惠美：「去tiam3 阮e5 姨表兄哥e5 兜。伊姓許，是ti7 上海聖約翰大學e5 附屬病院做醫生。」 
判官：「你知昆芳ti7 上海bat去hit 間病院入院抑無？」 
惠美：「知。」 
判官：「An2-choaN2你會知？」 
惠美：「我e5 阿哥許先生是內科醫，伊來hou7 我e5 阿哥看。入院ti7 頭等第二號室。我e5 阿哥tui3 病院倒來有teh ka7 我講。我也半信半疑，hit 暗去ka7 伊看。」 
判官：「去ka7 伊看，an2-choaN2 伊本人會m7 知？」 
惠美：「伊hit 暗teh 哭，跪落祈禱反悔，後來beh 倚來窗仔門kiN 提面布拭目屎，hit 時伊有看我e5 人影ti7 外面。伊開聲叫，開門jiok出來，我走ti7 暗暗e5 草埔仔。Hit 暝月暗so、暗so，伊踢著石頭仆落去。起腦貧血，我越倒轉--來kap顧暝當值e5 護士ka7 伊扛入去病房。Hit 時伊m7 知人。」 
昆芳聽到chia 目屎四lam5-sui5，哭be7 出聲。 
判官：「昆芳果然是an2-ni 抑m7 是？」 
昆芳：「是。我ti7 hia 果然彷彿有看惠美ti7 病房e5 後面窗仔外。我jiok出來有看一個婦人人teh 走。總是我著tak跋落去，了後e5 事情我m7 知。」 
判官：「惠美，既然是an2-ni，你ti7 病院怎樣m7 kap伊相認？」 
惠美：「Hit 時我e5 心無便。因為我m7 知伊tu2-tu2反悔到甚物款，也相認後，倒去koh kap hiah-e5 細姨做伙生活也是無路用。所以心提輾轉，koh等候koh來e5 機會。」 
判官：「這時你an2-choaN2 會來ti7 chia ？」 
惠美：「我tui3 上海中央報看著美珠e5 事件。也看著昆芳被扣留，被u5審，送落來漳州縣城地方法院beh ti7 chia 檢證公判，ti7 新聞攏知影，所以我就倒轉來chia。」 
判官：「Cha 昏來法庭嚷e5 人是你抑m7 是？」 
惠美：「M7 是，是素蘭。」 
判官：「素蘭你cha 昏有來法庭抑無？」 
素蘭：「有。我出來買菜，聽人講beh 公判『蓮花池事件』，我就越來看。我看了有冤枉我就嚷出來。本我想beh 講，都hou7 人趕出去。」判官：「你an2-choaN2 無來手續做證人？」 
素蘭：「我be7 曉，m7-bat 著怎樣。」 
判官：「趕你出去，你tui3 佗位去？」 
素蘭：「我緊走去ka7 阮阿娘惠美講。」 
判官：「惠美你聽了thai2 無緊來？」 
惠美：「我有來，都已經散庭lah，所以越倒轉去。到早起探聽蔡先生iau2 ti7 chia，才來chhoe7 蔡先生。因為tui3 新聞看著，知這個案件是伊專案查辦，所以才去chhoe7 伊，請伊chhoa7 阮來。」 
判官將秀春偽造e5 惠美自殺e5 遺言狀，kap秀春鞋尖e5 花，kap秀春e5 綢手巾攏提hou7 昆芳，kap惠美，素蘭in 認。才知這個謀殺事件e5 主角完全是出對秀春，昆芳攏無關係。」 
An2-ni 到chia。 
案件攏審理明白終結。就宣判hit個主文親像下面： 
「論漳州城蓮花池事件。謀害林惠美e5 事，kap陳昆芳無關係，依法判決無罪。」 
事實：論這層事件e5 主犯是李秀春。但是幸得林惠美遇救無死。就變做殺人未遂罪。M7-ku2 李秀春畏罪已經自殺。所以決定本案件m7 koh 追究，自an2-ni 終結。 
22 
翁某tui3 an2-ni koh 團圓。Hit個歡喜講be7 盡。煞be7 記得是ti7 法庭兩個攬teh 哮得真淒慘，女婢素蘭也企ti7 身邊目屎hou3 m7 開。來ti7 法庭看公判e5 親家、親姆王牧師，牧師娘，kap兄嫂雪梅也攏圍倚來大家哮，一時悲喜萬感交集，特別雪梅走倚來tui3 小姑惠美e5 手牽leh，叫一聲「阿姑」目屎hou3 m7 開，哮be7 出聲，心內一時想著家己歹境遇丈夫死，ta-ke koaN也死，小姑也chiah 歹境遇，停真久才哮出聲。一時聽眾 看著這個情景，也kap in 相kap流目屎，甚至kap in 相kap開聲哮到 chhngh-chhngh 叫e5 人也be7 少。這時法庭真亂，庭長喝大家安靜，命令庭丁叫大家退庭。 
Tui3 an2-ni 王牧師就chhoa7 in 坐小包車先倒去拜堂hioh 睏。大家入拜堂廳ti7 hia 相kap吟詩，感謝上帝過去e5 照顧。特別昆芳kap惠美兩個koh 相牽到講臺前大家跪落ti7上帝e5 面前，再反省，koh 一擺想著結婚當時e5 立誓，hit 當時老母林長老娘iau2 ti7 身邊，kap早時未結婚前相疼e5 交陪。Be7 禁得兩個跪落相向來流目屎，對上帝大大懺悔。特別昆芳哮到鼻流瀾滴。對惠美深深認伊e5 過失，hit個態度真正謙卑，詞真情切。一時惠美受伊真情反悔e5 感動，也無koh 有第二句thang 講。只有講「願主赦免，因為你m7 知你e5 所做。Tui3 chia 起望夫君真心反悔，同心相kap服事主，就我所受e5 艱苦是真有價值。」昆芳聽惠美e5 應答一發感覺見笑。 
王牧師kap牧師娘就用tu2好e5 話安慰in。後來牧師用手hoaN7 in e5 頭殼替in 祈禱。求主祝福in e5 前途。 
Tui3 chia 宛然再新結婚來新出發。大家才受安慰。Tui3 hit時以後新生活e5 歡喜講未盡。就倒去將一切整理，然後搬去tiam3 士隆。Ti7 hia 重新起厝。昆芳熱心信主領洗禮入聖會，真正改頭換面做新e5 家庭。惠美無khioh恨盡心疼秀春所留e5 細子榮宗，若準親生--e5。以後就ti7 教會e5 身邊，一爿原有附設e5 診療所，in ti7 koh 一爿創設一間幼稚園ka7 伊號名做「惠慈幼稚園」來紀念死去e5 查某子「M7-tihN8-a2」。惠美本身做園長。每日夫婦歡歡喜喜盡心服事上帝，疼教會來奉事人。Tui3 an2-ni家庭koh 一擺充滿詩歌、祈禱、讀聖經e5 聲。 
Ah！Thang 可憐「刺仔內e5 百合花」，你e5 境遇thai2 會苦到an2-ni leh！佳哉你有死守好e5 信仰，盡心疼主到尾，就上帝為著你開路。救主果然救你。今願主祝福聽lin2 e5 祈禱，hou7 lin2 此去會得享受夫婦美滿甜蜜e5 家庭到永遠。阿嫂雪梅做教會醫館e5 護士，細子如隆，如梅也乖乖漸漸大漢。惠美得主恩典也koh 生子，查某子一家大團圓。 
（完） 
A. D. 1954. 3. 15. <BR>寫ti7 二林教會 <BR>牧師館書齋e5 東窗。
作者序言 
Ti7 今年 A. D. 1954年8月間ti7 溪湖教會有開中中青年部主催e5 青年團契夏令會。Hit時青年部有請小弟講演一個專題叫做「甜蜜e5 家庭」。我無細膩有講演約4點鐘久。無扑算得著大家e5 歡迎。後來我有出一個專題hou7 in討論約有120個會員kap 30個旁聽者共約150人，分做幾若組真熱心來討論hit個問題。今有將hit個討論e5 結果來囥ti7 後面做附錄。 
Hit個討論e5 題目是「戀愛」。分做幾若項來討論。 
1. 戀愛是甚物？ 
2. 戀愛是thang 抑 m7-thang ？ 
3. 著tui3甚物時起才thang 戀愛？ 
4. 戀愛kap亂ai3有甚物分別？ 
5. 戀愛kap結婚有甚物關要？ 
大家真熱心來討論。聽講演e5 時大家也真熱心。直直請講師著koh 接續講。大家掠做真要緊e5 教示。可惜為著時間e5 制限be7會。Tui3 an2-ni 青年部感覺有將教育部所刊載ti7 幼葉e5 宗教小說〈刺仔內e5 百合花〉來出版e5 必要。因為所講「甜蜜e5 家庭」是hit個小說e5 一小部分。Tui3 an2-ni 青年部，kap教育部就參詳用兩部e5 名義來共同出版。 
總是小弟m7是小說家，也m7是文學家。是一個排ti7 尾溜卑微e5 奴僕。不過有所感，koh ti7祈禱中得著我所疼e5 天父上帝恩典。也是因為伊有深深疼我就引chhoa7我寫chiah-e5。穩當有濟濟無夠額e5所在，che是tui3我e5 愚憨、無老練。所以請lin2無細膩ka7我指正鞭韃。 
寫這幾句用12萬分e5敬意ka7疼我、幫贊我出版這本冊，kap寫序文e5 先輩說謝。續ka7列位讀者請安。向望主祝福lin2康樂。 
小弟賴仁聲自序 
寫ti7二林教會牧師樓e5書齋A. D. 1954年11月8日 
</HL>