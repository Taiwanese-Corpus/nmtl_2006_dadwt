<CL>
  19 
  Tui3 siu7 khu-jip8 u5-sim2 kaN-pang5 hit am3, Khun-hong khi2 jiat8 kong5. In-ui7 i khoaN3-kiN3 Hui7-bi2 chit8-thau5 chit8-bin7 long2 si7 lou7-kou-moai5, seng-khu tam5 lok-lok. Soa3 kam2-kak san2 khok8-khok8, chih8-a2 thou2 tng5-tng5. Khah-theng5 ti7 bin5-chhng5-cheng5, i bin7 na7 oat8 ng3-piah chiu7 chau2-khi3 bin5-chhng5 au7. Phoe7 thoa lai5 kham3-bin7, soa3 kam2-kak teh ka7 i jih8. Kou put-chiong i chiu7 toa7-siaN jiang2, hoah kiu3 lang5. Kou3-kaN e5 lai5 khoaN3, i soa3 kui7 loh8 khi3 kio3 m7-kaN2. Khah-theng5 gim5 Ki-tok-kau3 e5 si “Goa2 choe7 kek8-tang7 be7 tit the-si5, chiau3 thiN lut8-hoat eng3-kai tioh8 si2, chai bo5 hoat-tou7 thang-kiu3 ka-ti7, Ia5-sou goa2 lai5 chiu7-li2” chiu7 kui7-loh8 lau5 bak8-sai2. Khah-theng5 chiu7 chhiuN3 “Chai3-lai5 chit8-poe, ho5-pit kheh-khi3, chit-si5 hoe tng phang, chiu2 tng ang5, m7-lim m7-phiau5, chheng-chhun put-chai3 lai5.” chiu7 hah8-hah8 toa7-chhio3. Khah-theng5 kio3 Ia5-sou Siong7-te3, khah-theng5 kio3 Hut8-chou2, Ong5-ia5-kong, khah-theng5 kio3 Hui7-bi2, khah-theng5 hoah kong2 Bi2-chu to2 loh8-khi3-lah. Khah-theng5 jiang2-kong2 long2 si7 Siu3-chhun hai7 i, chiu7 chin siu7 khi3, chhiu2 teN7 kun5-thau5-bu2 beh phah, cham3-te5 chiu7 koh toa7-khau3. Au7-lai5 chiu7 kui7 leh se3-a2 siaN kong2 Hui7-bi2 li2 oan-hun5 mai3 lai5 tiN5 lah. Goa2 chiah ka7 li2 choe3 Sai-kong, chhiau-tou7 lah. Khah-theng5 chiu7 kong2 “Chu2 e7-kiu3 Chu2 e7 kiu3”. Chong2-kong2 kui me5 bo5 khun3, u7 si5 ka-ti7 kong2 kai-si2, chiu7 ka-ti7 sai chhui3-phoe2. Kou3-kaN e5 khoaN3 liau2 chin kiaN chiu7 khi3 po3 tian2-gak8-tiuN2 chai. Bin5-a2-chai3 chiu7 siat-hoat hou7 i chiam7-si5 chhut-gak8 khi3 jip8-iN7. Chiu7 hou7 i jip8-ti7 Siong7-hai2 Seng3 Iok-han7 tai7-hak8 e5 hu3-siok8 peN7-iN7, chun2 i cheng7-iong2 chit8-le2-pai3, au7 lai5 chiah sim2-mng7. Ah! Chin-chiaN3 si7 choe7 teh lang5, boe7 sim2-mng7 seng ka-ti7 kiaN. Jip8-iN7 te7 4 jit8, jiat8 long2 the3 khah e7 khun3 tit. U7 chit8-am3 goeh8 hoan2-ou hoaN2-ou khi2 lai5 kui7 loh8 ti7 thou5-kha, bin7 phak ti7 i2-a2, liong5-sim chhut-hian7, koh siuN7 tioh8 Siong7-te3 lah. 
  Chiu7 ki5-to2 kong2 “Siong7-te3 ah, kiu5 Li2 lin5-bin2 sia3-bian2 goa2 koe3-khi3 e5 choe7. Goa2 sit8-chai7 u7 tek-choe7 Li2. Goa2 eng7 kan-kui2 e5 sim lai5 phian3 lang5, ia7 phian3 Siong7-te3. TaN kau3-chia it-chhe3 choe7 e5 kang-chiN5 long2 kau3-chhiu2 lah. Ah! Choe7 e5 kang-chiN5 chiu7-si7 Si2. TaN goa2 chai tu5 si2 i2-goa7, goa2 ka-ti7 bo5 lou7 thang thoat-li7.” Ki5-to2 kau3-chia chiu7 koh khui-siaN hau2 kau3 chheh khui3. Theng5 ho2-ku2 chiu7 koh chiap-soa3 ki5-to2. “Chu2 ah! Li2 si7 lin5-bin2 e5 Chu2, Li2 kiam2 m7 kheng2 lin5-bin2 chin2-kiu3 goa2? Goa2 na7-tioh8 siu7 teng7 si2-heng5, ThiN-pe7 Li2 kiam2 bo5 beh tai3-liam7 Chu2 e5 bin7, khoaN3 goa2 chit-tiap8 chin-sit8 e5 thong3-hoe2 lai5 kiu3 goa2 e5 leng5-hun5?” Chiu7 koh khui-siaN hau2, na2-hau2 soa3 na2 chin chhi-chham2 kiu5 kio3 kong2 “Chu2 ah! Chu2 ah! Kiu5 li2 sia3-bian2 goa2.” Khan3-hou7-hu7 che7-che7 si7 Ki-tok-tou5, in-ui7 Seng3 Iok-han7 tai7-hak8 si7 Kau3-hoe7 siat e5 tai7-hak8. Khau3-hou7-hu7 thiaN i teh hau2 teh ki5-to2, chiu7 chai i ia7 u7 thiaN to7-li2, chiu7 lai5 mng7 lai5 an-ui3 i. Kio3 i kin2-khun3, m7-thang sui7-bin5 put-chiok kho2-leng5 e7 koh hoat-jiat8. Au7-lai5 sin-the2 e7 koh phah-phaiN2. Teh kong2 chiah e5 oe7, a2-si7 i teh ki5-to2 e5 si5, ti7 peN7-sek au7-bin7 e5 thang-a2 goa7 u7 chit8 e5 lang5 khia7 ti7 hia teh thau-khoaN3, thau-thiaN, i long2 m7-chai. Siu7 lang5 khou2-khng3 chiu7 an-cheng7 to2 loh8 khi3-khun3. Na7-si7 khun3 be7-khi3, chiu7 koh peh khi2 lai5, tui3 kou3-me5 lai5 sun5 peN7-pang5 e5 hou7-su7 tho2 choa2-pit. I e5 i3-su3 si7 ai3 sia2 ui5-gian5-chng7 hou7 Hui7-bi2. 
  In-ui7 kau3 chit e5 si5 i e5 sim iau2 u7 chit8 e5 chin-toa7 e5 gi5-hek8. (1) Chiu7-si7 i siuN7 Hui7-bi2 un2-tang3 si2 lah. Si2 ti7 lian5-hoe-ti5 te2. Tai7-khai3 si7 thau5-khak tian-to3 thau5-chai, chhap-jip8 ti7 lou7-kou-moai5 te2, chui2-chhim m7-bat ta, chin-che7 lom3-lom3 e5 thou5. Chu7 an2-ni bo5 khui3, kou-bo5, si7 si2 ti7 lou7-kou-moai5 e5 lom3-thou5 lai7. (2) Hui7-bi2 bo5 si2. In-ui7 i kam2-kak that bo5 kau3 goa7 toa7 e7, kek8-ke si7 tng3-lap-che7, an2-choaN2 e7 poah8 loh8 ti5. Loh8 ti5 an2-choaN2 e7 soa3 bo5 sin-si, chin-chiaN3 si7 ki5-koai3. Sou2-i2 chiu7 koat-sim beh sia2 ui5-gian5-chng7 hou7 Hui7-bi2. 
  Hou7-su7 theh8 choa2 pit lai5 hou7 i, i chiu7-sia2: “Sou2 thiaN3 e5 Hui7-bi2. Kiu5-li2 sia3-bian2 goa2 e5 choe7. Goa2 tui3-li2 chin put-chu7. Goan7-li2 ti7 Siong7-te3 e5 bin7-cheng5 thoe3 goa2 ai-kiu5, in-ui7 goa2 i2-keng u7 chhim-chhim hoan2-hoe2 chai-choe7. Cheng5 goa2 chun5 kan-kui2 e5 sim phian3-li2, phian3 Siong7-te3. Sit8-chai7 chin kai-si2, taN chit-si5 goa2 tui3 sim-te2 chhim-chhim thong3-hoe2, hoat-sim sin3 Chu2 Ia5-sou. Kiu5 I un-tian2 chin2-kiu3 goa2 e5 leng5-hun5. Goa2 ng3-bang7 e7-tit kap li2 saN-kiN3 ti7 thiN. Chong2-si7 goa2 iau2 u7 chit8-tiam2 e5 ng3-bang7, chiu7-si7 bang7 li2 kho2-leng5 iau2 ti7 se3-kan. Na7-si7 chit e5 ng3-bang7 si7 chin poh8, kiam2-chhai2 si7 goa2 e5 gong7-siuN7. Chong2-si7 goa2 i2-keng chai, goa2 e7 siu7 hoat-lut8 e5 chhai5-phoaN3. Goa2 bo5 lou7 thang ka-ti7 se2-chheng. Ah! Sou2 thiaN3--e5. Siat-su2 li2 na7 iau2-oah8, li2 kiam2 be7 tai3-liam7 tioh8 chhou-hoe7 ti7 soaN-teng2 ban2 Pek-hap8-hoe e5 si5. Kiam2 be7 siuN7 tioh8 choe3-hoe2 kou3 A-pa ti7 peN7-chhng5. Kiam2 be7 siuN7 tioh8 goa2 tui-chhoe7 li2, chhoe7 li2 ti7 Hun5-lam5-siaN5-goa7 e5 chit8 e5 hiuN-chng e5 sio2-tek-ui5 e5 cheng5-keng2. Ah! Na7 koh siuN7 hiah e5 tiN-bit8 e5 ai3-cheng5, goa2 e5 sim sit8-chai7 beh piak-lih8.” Sia2 kau3 chia bak8-sai2 hou3 m7-khui tit8-tit8 hau2 chhut--lai5, chiu7 khi2-lai5 kiaN5-oa2 au7-piah thang-a2-kiN beh theh8 bin7-kin chhit bak8-sai2. Hut-jian5 taN-thau5 khoaN3 thang-a2-goa7 u7 chit8 e5 lang5, hit e5 lang5-iaN2 chhin-chhiuN7 Hui7-bi2! I bo5 i3-sek kio3 chin toa7-siaN “Hui7-bi2”! Chong2-si7 hit e5 lang5-iaN2 chu7 an2-ni bo5 khi3. I chin m7-goan7 chu7 chheng7 khun3-saN khui-mng5 jiok chhut--lai5. Ko2-jian5 u7 chit8 e5 lang5 teh chau2, ji5-chhiaN2 si7 cha-bou2-lang5 e5 khoan2. In-ui7 goeh8 bo5 kng, tak tioh8 chioh8-thau5 soa3 phak-loh8-khi3, khi2 nau2 pin5-hiat, kou3 me5 e5 hou7-su7 kin2-lai5, ia7 kap hit e5 teh chau2 e5 lang5 ia7 oat to3-tng2--lai5. Ka7 i kng jip8 peN7-pang5. Theng5 oa2 chiaN5-khek ku2 chia cheng-sin5. Sim chin giau5-gi5, siong7-se3 mng7 chia u7 lang5 ho7 choe3 “Lim5 Hui7-bi2” a2-bo5? Tai7-ke long2 ka7 i kong2 bo5. Chu7 an2-ni chiu7 ka-ti7 siuN7 si7 siuN khoa3-sim chit8 si5 e5 hoan3-kak sou2 ti3. 
  Kau3 chit8-le2-pai3 au7 chiu7 koh siu7 tiau3 kau3 hoat-iN7 siu7 u5-sim2. U5-sim2 koaN tai7-seng mng7 i e5 seN3-mia5, ni5-hoe3, chu7-chi2. Khak-jin7 chit-e5 lang5 ko2-jian5 si7 Tan5 Khun-hong, Tan5 Hok-choan5 si7 ke2-mia5, it-it chu7-jin7. Ia7 ka-ti7 chu7-jin7 si7 ui7 kiaN choe7, sou2-i2 chiah to5-choe7 lai5 Siong7-hai2. Thang-kong2 10 hun e5 8, 9 i ka-ti7 seng5-jin7 Hui7-bi2 e5 si2 si7 i ka7 i that loh8 khi3 e5. Put-ko3 u7 kui2-na7 tiam2 thang koh tiau-cha chiu7-si7. (1) Si7 ok-i3, a2-si7 bu5-i3. (2) Si7 i chit8 e5 ka7 i that lai5 ti3-si2, a2-si7 iau2 u7 pang-chhiu2. Na7 siat-su2 u7 pang-chhiu2, chiu7 piN3-choe3 ok-i3, kiong7-bou5. (3) ChaiN2-iuN7 e7 biat8-si. An2-ni si7 poah8 loh8-chui2 si2, a2-si7 ti7 pat8-ui7 i2-keng ka7 i chhong3-si2, chiah kng lai5 thiam ti7 Lian5-hoe-ti5, ke2 choe3 poah8-loh8-chui2 si2. In-ui7 si7 biat8-si, sou2-i2 lang5 poah8-loh8-chui2 ka-ti7 kou-bo5, ia7 bo5 lang5 lai5 po3 keng2-chhat. Tui3 chit 3 tiam2 iau2 boe7 beng5. 
  Ui7 beh phoaN3-koat si2-heng5 tek-khak ai3 u7 jin5-cheng3 , but8-cheng3 , khong-kan, si5-kan, tong7-chok it-chhe3 iu2-lek8 e5 cheng3-ku3, m7-si7 sui5-sui5 pian7-pian7, chiu7 koat-teng7 chiong chit kiaN7 an3 i5 to3-khi3 pun2 te7-hng e5 Te7-hng-hoat-iN7. Soa3 thang sit8-te7 kiam2-cheng3. Keh jit8 chiu7 lian5-jin5 tai3-an3, ah-sang3 loh8 lai5 Chiang-chiu-siaN5 Te7-hng hoat-iN7. Chit-khi2 an3 Keng2-bu7-chhu3 phoe hou7 Chhoa3 Thian-peng5 sian-siN choan-an3 cheng-cha. Sou2-i2 Chhoa3 sian-siN chhin-sin ah i loh8-lai5 Chiang-chiu. Kau3-chia Khun-hong chin-chiaN3 si7 bo5 bin7 thang kiN3 lang5. Loh8 hoe2-chhia khoaN3-kiN3 e5 lang5 u7 e5 bih-chhui3, u7 e5 phui3-noa7. Tai7-ke kong2 i si7 liau2-boe2-a2-kiaN2, hong-im5 chiu2-sek bo5 theng5-tou7. Kau3-ui7 keh-jit8 kap chin-che7 hoat-keng2, hoat-i , Chhoa3 Sian-siN chhin-sin khan, thau5-khak ka7 i ti3 chhau2-lap-a2, kan-ta chhun bak8-chiu khang hou7 i khoaN3-lou7, chhiu2, khau3 chhiu2-khau3 pak8 iap-au7. Khan lai5 kau3 Lian5-hoe-ti5 piN, jin5-san, jin5-hai2 e5 lang5 ui5 lai5 khoaN3. Sit8-chai7 chiok kian3-siau3. Kio3 i ka-ti7 siong7-se3 soat-beng5, Hui7-bi2 ti7 to2-ui7 lam2 li2 e5 kha, lin2 saN e5 an2-choaN2 moa? Lam2-kha lam2 sim2-mih8 se3-bin7? Lam2-kha chu7 an2-ni theng5 kha khia7 leh, a2-si7 u7 lam2 teh kiaN5? KiaN5 kui2-pou7? M7-chai iaN2 kau3 ti5-piN lah a2 m7-si7? That goa7 toa7 e7, pi2 khoaN3-mai7? That chit8-e7 sui5-si5 poah8 loh8 khi3, a2-si7 theng5 chit8 e7-a2 chiah poah8 loh8 khi3? Bo5 sui5-si5 in3-siaN poah8-loh8 khi3, si7 iau2 u7 lang5 tau3 that loh8 khi3 a2 m7-si7? Kau3-chia chit-ku3 i siuN7 chin ku2 be7-hiau2 in3, Kak-tit m7-si7 i that-khi3 chek-si5 poah8 loh8-khi3. Na2-chun2 u7 …, m7-ku2 am3-am3, ka-ti7 u7 lim-chiu2 sio2-khoa2 chui3-chui3, sou2-i2 ki3-ek put-chheng-chho2 m7-kaN2 in3. Li2 u7 hoah kiu3 lang5 a2-bo5? U7. Li2 u7 loh8 khi3 kou a2-bo5? Goa2 chek-si5 loh8 khi3 hoe5. U7 thng3-e5 a2-bo5? Bo5 thng3-e5, kan-ta ti7 hoaN7-teng2 aN3 loh8 khi3 bong. An2-choaN2 koan-he7 jin5-beng7 hiah lo2-chho2, m7-bian2 thng3 e5, kin2 giah8 hoe2 lai5 bong? Siu3-chhun kio3 goa2 mai3, kong2 chin-koaN5, goa2 u7 lim-chiu2, ia7 sio2-khoa2 kam2-tioh8. Kong2 si2 to si2 lah, bin5-a2-chai3 chiah lai5 kou. Au7-lai5 chu7 an2-ni tan2 kau3 bin5-a2-chai3 a2 m7-si7? M7-si7, goa2 u7 giah8 tek-ko lai5 la7. Hit-si5 Siu3-chhun ti7 to2-ui7? I m7-chhap goa2 choe3 i to2-teh khun3. 
  Chhoa3 sian-siN te7 6 kam2 si7 kam2-kak Siu3-chhun tui3 chit-chan5 su7 ia7-si7 chit8 e5 Chu2-kak, chek-si5 kio3 chit8 e5 heng5-keng2 khi3 kio3 Siu3-chhun lai5. Kio3 i lai5 Lian5-hoe-ti5-piN kiam2-cheng3. Heng5-keng2 khi3 e5 si5 chhoe7 bo5. To3-tng2 lai5 po3-ko3, kong2 lai7-bin7 chhoe7 bo5 lang5, pang5-keng chi2 u7 chit8 e5 eN-a2 teh-hau2, chin ki5-koai3, it-hoat kho2-gi5 chit e5 lang5 u7 choe7-hiam5. Sou2-i2 beng7-leng7 choan5-chhu3-theh8 lai7-goa7 chong2 sou-cha. Tauh ti2 Siu3-chhun tui3 to2-ui7 khi3? Kau3-boe2 chiah hoat-kian3 i si2 ti7 au7 hoe-hng5 e5 kou2-chiN2-te2. In-ui7 lang5 thoa Khun-hong beh lai5 kiam2-cheng3 e5 si5, i iaN2 tioh8 Khun-hong bin7 ti3 chhau2-lap-a2, chhiu2 hou7 lang5 pak8 iap-au7, eng7 chhiu2-khau3 khau3 leh. Siu3-chhun toa7-kiaN, chai si2 lah. Koh-si7 choan5-kok ti-mia5 e5 Chhoa3 cheng-tham3 choan-an3 cheng-pan7. Chai hoat-bong2 lan5-to5. I ka-ti7 chai, chha5 kau3-boe2 chu2-hoan7 m7-si7 Khun-hong. Chu2-hoan7 si7 i pun2-sin, Khun-hong si7 bu5-i3, na7-si7 iu2-i3 chun5 sat-jin5, koh tit8-chiap e5 ti3-si2 si7 tui3 i e5 heng5-tong7. Sou2-i2 kau3-chia i siuN7 khi2 hoat-teng5 hian7-si3, m7-tat8-tioh8 si2 tiam3 chhu3-nih khah tit8. Sou2-i2 chiong Eng5-chong(eN-a2) ka7 i hiat tiam3 bin5-chhng5, than3 lang5 bo5 chu3-i3 chu7 an2-ni khi3 thiau3 kou2-chiN2. I m7-si7 eng7 thiau3, i si7 eng7 tian-to3-thau5-chai chai loh8 khi3. Sou2-i2 kou khi2--lai5 i2-keng koe3-khui3 nge7-nge7, si5-kan ia7 i2-keng koe3 30 hun khah ke. Thau5-khak chai ti7 chiN2-te2 e5 lou5-kou-moai5, sou2-i2 chit8 chhui3 chit8 phiN7, si3-ke3 long2 si7 lou5-kou-moai5 that tiN7-tiN7. Tui3 u7 chui2-to7, chit e5 cheN2 han2 tit eng7 chin chhim, chui2 ia7 u7 chhau3-bi7, kau3-boe2 kiu3 be7 oah8. Na7-si7 tong5-si5 sou-cha, ti7 Hui7-bi2 e5 pang5-keng u7 hoat-kian3 tioh8 Hui7-bi2 chu7-sat e5 ui5-gian5-chng7, che-si7 chin ki5-koai3 e5 su7. 
  An2-ni chit e5 an3 chin tiN5. Ho2 e5 cheng3-jin5 Bi2-chu ti7 Siong7-hai2 Te7-it li2-sia7 hou7 lang5 thau7-si2. U7 chu2-hoan7 a2-si7 tong5-bou7-hoan7 kho2-gi5 e5 Siu3-chhun ui3-choe7 chu7-sat. I5-it e5 but8-cheng3 si7 nng7-tiau5 e5 chhiu2-kin. Chit8-tiau5 Hui7-bi2 e5. Chit8-tiau5 Siu3-chhun e5 long2 i2-keng chai. Choe3 hiam5-gi5 e5 Siu3-chhun ki3-jian5 be5 tit chhut-teng5. Sou2-i2 taN chi2-u7 sim2-phoaN3 Khun-hong. Koat-teng7 lai5 12 goeh8 14 jit8 beh ti7 Chiang-chiu siaN5 Te7-hng hoat-iN7 kong-phoaN3. Hit-jit8 8 tiam2 beh khui-teng5. Koe3-khi3 si7 chit8 e5 te7-hng e5 beng5-bong7-ka, koh sin-bun5 chhut chiah toa7 ji7, koh chit8-si5 saN e5 bou2, chiah hia-pai. Hut-jian5 3 e5 bou2 ui7 i chit8 e5 choe3 tiong-sim long2 si2. Ji5-chhiaN2 si2 tit chin li7-ki5. Toa7-bou2 siu7 that loh8-ti5 si2, te7-ji7-ho7 i5-thai3-thai3 hou7 lang5 thau7-si2, te7-it-ho7 i5-thai3-thai3 thiau3 kou2-cheN2 si2. Long2 si2 ti7 hui-beng7, an2-ni se3-siok8 lang5 long2 kong2 chit8 e5 Khun-hong tek-khak e7 hou7 cha-bou2-kui2 kau-tiN5 lai5 liah8-khi3. Oan-hun5 tek-khak m7-soaN3, e7 lai5 kau-tiN5. Kong-phoaN3 hit-jit8 chiok-che7 lang5, tioh8 theh8 pai5-a2-ho7 chiah e7 tit jip8 khi3. 
  20 
  12 goeh8 14 jit8 chiau3 sou2 u5-teng7 chiu7 ti7 Chiang-chiu siaN5 Te7-hng hoat-iN7 khai-teng5 lai5 kong-phoaN3. Chiau3-si5 siong7-ngou2 8 tiam2 khai-teng5. Thau5 chit8-teng5 si7 sim2 chit8 kiaN7 thong-kan hai7-hu e5 an3-kiaN7. Chiu7-si7 sim2 chit8 e5 cha-bou2-lang5 hiam5 i tiong7-hu phoa3-peN7 phoa3-peN7, chiu7 kap siang7 chng e5 bou2 chheng-lian5 thong-kan. Au7-lai5 tong5-bou5 thai5-si2 tiong7-hu. Thau5-si2 liau2-au7 chiah ka7 i kng chhut-khi3 hiat tiam3 au7-piah kau. Theng3-hau7 kan-hu chau2 liau2, chiah ka-ti7 eng7 pin-nng5-to thai5 to3-chhiu e5 hou2-khau2, koh thiah phoa3 saN. Jian5-au7 chiah khi3 po3 keng2-chhat, ke2-iaN3 chau2 kau3 pheN7-pheN7 chhoan2. Kong2 si7 chhat8-a2 lai5, tiong7-hu hou7 chhat8 thai5-si2, i pun2-sin ia7 siu7 siong. Chong2-si7 chit e5 tai7-chi3 tui3 i kap kan-hu e5 thong-phoe lai5 chhut-phoa3. Cheng3-ku3 tak8-hang7 chhiong-hun, chiu7 siu7 phoaN3-koat si2-heng5. Choe7-mia5 si7 thong-kan hai7-hu, kiong7-bou5 ok-i3-tek e5 sat-jin5. 
  Te7-ji7-tng5 sim2 chit8 e5 Lu2-chu2 ko-tiong e5 im-gak8 sian-siN im5-loan7 ka-ti7 sou2 ka3 e5 hak8-seng, i2-keng u7 sin-in7 4 goeh8 jit8 lah. Sim-i3 ai3 chhoa7--i, na7-si7 cha-bou2 gin2-na2 e5 pe7-bo2 m7-kheng2. ThiaN3 soa3 hoan2-oan3, am3-si5 chio hit e5 cha-bou2 gin2-na2 chhut-khi3 te5-sek chiah8 te5. Phian3 i kong2 beh chhut-khi3 be2 koe2-chi2-a2, kio3 i chhiaN2 tan2 chit8-e7. Ke2-iaN3 khi2-lai5 kiaN5 tui3 lu2-chu2 e5 au7-bin7 khi3. Chiu7 chiong sou2 pi7-pan7 chah ti7 seng-khu e5 tok8-ioh8-chui2 tui3 thau5-khak ka7 i lam5 loh8 khi3. Ioh8-chui2 lau5 tui3 bin7-nih, ti3-kau3 chit8 peng5 e5 bin7, bak8-chiu, hiN7-a2, thau5-khak-phoe5 chu7 an2-ni sek8-sek8. Sui-jian5 jip8-iN7 ti7-liau5 chong2-si7 bak8-chiu iu5-goan5 chit8-lui2 sit-beng5. HiN7-a2 chit8 peng5 bo5 thiaN-kiN3, thau5-mng5 lut chit8 peng5. Bin7 piN3 choe3 chin phaiN2 khoaN3. Ah sit8-chai7 u7 kau3 chan5-jim2. Sian-siN si7 thak8 koe3 Su-hoan7 hak8-iN7, siu7 koe3 ko-teng2 kau3-iok8 e5 lang5. Choe3 lang5 e5 lau7-su, keng3-jian5 im5-loan7 ka-ti7 e5 hak8-seng, kau3 boe2 ji5-chhiaN2 eng7 chiah chan5-jim2 e5 hong-hoat lai5 hui2-hoai7 tui3 hong e5 iong5-mau7. Cheng3-ku3 chhiong-hun chiu7 phoaN3-koat, chhu2 iu2-ki5 tou5-heng5 10 ni5. Pak-toat8 kong-koan5 5 ni5. 
  Te7 3 tng5 si7 beh phoaN3 “Chiang-chiu siaN5 e5 Lian5-hoe-ti5 su7-kiaN7.” Tui3 chit-chan5 su7 iu2-koan e5 cheng3-jin5 Sai3-hoa-lau5 e5 Bi2-chu i2-keng si2. Choe3 thang giau5-gi5 e5 chu2-hoan7, hek8-chia2 si7 pang-hiong e5 chiong5-hoan7 Siu3-chhun ia7 si2. Siu3-chhun si7 chin tiong7-iau3 e5 chu2-kak u7 3 hang7 e5 kho2-gi5. 
  1. Ti5-piN e5 tiu5 chhiu2-kin. (1) Ti7 chin lip-kiN5 e5 sou2-chai7 khah tioh8. (2) Chhiu2-kin e5 chhiu2-hun5. (3) Ian-chi e5 sek-ti3 kap phin2-chit, oan5-choan5 si7 Siu3-chhun e5. 
  2. Ui3-choe7 chiu7 chu7-sat? I e5 chu7-sat m7 khah cha2 m7 khah ban7. Tng kio3 i lai5 hian7-tiuN5 tui3 cheng3 e5 si5 chiah thiau3-cheN2. Sou2-i2 u7 ui3-choe7 e5 kho2-gi5. 
  3. Ka-theh8 sou-cha e5 si5 u7 hoat-kian3 tioh8 Hui7-bi2 chu7-sat e5 ui5-gian5-su. Keng-koe3 hoat-i kiam2-giam7 au7, chiu7 chai pit-chek kap Hui7-bi2 chai7-seN sou2 sia2 e5 ji7 e5 pit-chek bo5 tui3. Koh giam7 bak8-chui2 e5 sek-ti3 chiu7 chai m7-si7 Hui7-bi2 si2 e5 i2-cheng5 sia2--e5. Si7 Hui7-bi2 si2 liau2 sim2-mih8 lang5 sia2, lai5 mou7-chhiong choe3 Hui7-bi2 chu7-sat e5 ui5-gian5. In-ui7 hit e5 pit-jiah, bak8-chui2 e5 sek-ti3 iau2 chin sin. Koh hoa3-giam7 choa2-bin7 e5 chhiu2-hun5, kap ti5-piN e5 tiu5 chhiu2-kin u7 tui3. An2-ni thang toan3-teng7 chit tiuN ui5-gian5 si7 Siu3-chhun sia2--e5, chiu7-si7 beh ian-biat8 thaN-sat e5 hiam5-gi5. 
  Tui3 i2-siong7 saN-tiam2 ka7 i chhui Hui7-bi2 e5 si2 kap Siu3-chhun toa7 koan-he7. Chong2-si7 lang5 i2-keng si2 bo5 hoat-tou7 thang koh tui-kiu3. I5-it e5 oah8 lang5 chiu7-si7 Khun-hong. Khun-hong chhin-sin ka7 i that. Ji5-chhiaN2 ka7 i that e5 si5, i-chiau3 Siu3-chhun e5 khau2-keng kong2, Khun-hong u7 chhoh phaiN2-chhui3, ji5-chhiaN2 me7 kong2 “Beh si2 si2-lo7-khi3, m7-bian2 tiaN7 teh kau-tiN5.” Me7 an2-ni chiah chhut-lat8 ka7 i that-khi3. Sou2-i2 ia7 be7-tit kong2 m7-si7 ok-i3. Koh tui3 koe3-khi3 e5 kiu3-hun, kap su7-su7 phaiN2 khoan2-thai7 Hui7-bi2 e5 su7-sit8 long2 cha-chhut. Kau3 kin-a2-jit8 ui7-tioh8 beh chiok nng7 e5 se3-i5 e5 sim-goan7, ai3 hou7 nng7 e5 se3-i5 hoaN-hi2. Seng7 chiu2-chui3 e5 heng-hun3 lai5 that Hui7-bi2. Tui3 i that lai5 ti3 si2. Sui-jian5 m7-bian2 si2-heng5, ia7 tioh8 Bu5-ki5 tou5-heng5. Che-si7 tong-si5 kiam2-chhat e5 lun7-ko3. Chiau3 khoaN3 Bu5-ki5 tou5-heng5 si7 chin lan5 bian2 tit, hek8-chia2 tioh8 si2-heng5. 
  Khun-hong u7 chhiaN2 chit8 e5 pian7-hou7-su7 mia5 Tan5 Chi3-hun. I chin chin7-lat8 chu2-tiuN kui2-na7 tiam2. 
  (1) Chiah8-chiu2, u7 chui3, sim bo5 i3-sek. 
  (2) Chiau3 i that e5 lek8-liong7, kap i khia7 e5 ui7-ti3 iau2-boe7 e7 ti3-kau3 hou7 Hui7-bi2 poah8 loh8 ti3 si2 e5 theng5-tou7. 
  (3) Sui-jian5 beh that e5 si5 u7 chhoh. M7-ku2 i u7 hoah kiu3 lang5. Pun2-sin ia7 u7 khi3 kou, giah8 tek-ko khi3 la7. Tui3 an2-ni thang chai hui ok-i3. Eng3-kai tioh8 kiam2-heng5. 
  Kiam2-chhat kong2 an2-ni be7 kong2-tit. Kiam2-chhat e5 lun7-ko3: 
  (1) Na7 kong2 chiah8-chiu2 u7 chui3, thang kio3 Sai3-hoa-lau5 e5 thau5-ke lai5 choe3-cheng3 hit-jit8 e5 sit8-cheng5. Koh chhiaN2 Hoat-i lai5 kiam2-giam7 i e5 the2-chit, khoaN3 u7-iaN2 nng7-koan3 beh8-chiu2 e7 chui3 a2-be7? Ia7 chhiaN2 cheng-sin5 peN7-kho e5 choan-ka lai5 kam3-teng7 kong2 chiah8 nng7-koan3 beh8-chiu2 e5 chui3, kho2-leng5 chiong lang5 that-loh8 ti5-te2 si2 ia7 m7-chai thang ka7 i giu2 khi2--lai5. Soa3 biat8-si e5 theng5-tou7 a2-bo5? Sui5-si5 khi3 chhiaN2 Sai3-hoa-lau5 e5 lau2-pan2, kap Hoat-i, kap cheng-sin5 peN7-kho e5 choan-ka lai5. 
  Lau5-chu2 jip8--lai5. Po3 seN3-mia5, chu7-chi2, chit-giap8, ni5-leng5, kau chhut sin-hun7-cheng3, khak-jin7 bo5 chho3. Kio3 i chiu3-choa7 bo5 kong2 peh8-chhat8. Chiu3-choa7 liau2 chiu7 kong2. 
  “Khun-hong siong5-siong5 ti7 goa2 hia chhut-jip8, i si7 goa2 hia e5 kou3-kheh. I e5 chiu2-liong7 chin toa7. Kho2-leng5 lim Beh8-a2-chiu2 chit8-taN2. Lim nng7-koan3 tui3 i si7 bo5 chui3 chiah tioh8. Chiau3 goa2 sou2 chai si7 an2-ni.” Kong2 liau2 chiu7 che7 loh8-khi3. Pian7-hou7-su7 chin siu7-khi3. Toa7 me7 Sai3-hoa-lau5 e5 lau2-pan2. Kong2 “Lim nng7-koan3 tui3 i si7 bo5 chui3 chiah tioh8” chit ku3 li2 put eng3-kai kong2. Li2 m7-si7 i pun2 lang5, li2 na2-e7 chai i pun2 lang5 tong-si5 e5 sit8-cheng5. Li2 m7-si7 kam3-teng7-jin5. Put eng3-kai an2-ni lun7-toan3. 
  Chiu7 chhiaN2 Hoat-i lai5 giam7 hiat-chit, kap chu3-sia7 hou7 i hoan2-eng3. Chai-iaN2 ko2-jian5 nng7-koan3 beh8-chiu2 Khun-hong si7 be7 chui3. Na7 e7 si7 kek8 kheng-bi5. 
  Chiu7 chhiaN2 Cheng-sin5-kho e5 choan-ka lai5 kam3-teng7 nng7-koan3 beh8-chiu2 e5 chiu2-cheng-hun jip8 an2-ni e5 the2-chit e5 lang5 i e5 cheng-sin5 chok-iong7 e7 eng2-hiong2 kau3 chaiN2-iuN7? ChhiaN2 i theh8 sit8-le7 lai5 kong2. Cheng-sin5-kho e5 choan-ka ia7 cheng3-beng5 bo5 kong2 an2-ni e5 chiu2-cheng-hun e7 ti3-kau3 hou7 Khun-hong chit khoan2 the2-chit e5 lang5 e7 ti3-kau3 be7 ki3-tit cheng5-au7 e5 su7. 
  (2) Sui-jian5 i that e5 lat8, kap khia7 e5 ui7-ti3 bo5 chap8-hun e7 ti3-kau3 hou7 Hui7-bi2 poah8-loh8 ti5 e5 khoan2. Chong2-si7 che si7 li2-lun7. Na7-si7 sit8-chai7 to u7 poah8 loh8-khi3, li2-lun7 bo5 lou7-eng7, ai3 an3-chiau3 sit8-che3. 
  (3) I sui-jian5 u7 hoah kiu3 lang5. A2-si7 u7 lai5 chhoe7, na7-si7 an2-choaN2 chhoe7 bo5 e5 si5 m7-bian2 po3 phai3-chhut-sou2. KhoaN3 tioh8 sin-bun5 e5 si5 bo5 lai5 chu7-siu2, koh ui3-choe7 chau2 khi3 Siong7-hai2 un2-lek. Ji5-chhiaN2 oaN7-mia5 choe3 Tan5 Hok-choan5. Koh u7 gui7-cho7 Hui7-bi2 chu7-sat e5 ui5-gian5-su. Hit-tiuN giam7-liau2 si7 Siu3-chhun e5 chhiu2-pit, m7-si7 Khun-hong gui7-cho7 e5. M7-ku2 ia7 thang kong2 i hek8-chia2 u7 tong5-i3. 
  Pian7-hou7-su7 kong2 eng7 chhui-siong2 kong2 “Hek8-chia2 i u7 tong5-i3” chit ku3 m7-thang kong2. Chhui-su7 chhiaN2 PhoaN3-koaN mng7 Khun-hong pun2-lang5. Kong2 tui3 Hui7-bi2 chu7-sat e5 ui5-gian5-su e5 su7 i chai a2-m7-chai? Khun-hong kong2 i m7-chai. Kong2 ui5-gian5-su e5 su7, i chiah siuN7 tioh8 hian3 chit8 tiuN ui5-gian5-su chhut-lai5. Chiu7-si7 i ti7 Siong7-hai2 e5 Seng3 Iok-han7 tai7-hak8 peN7-iN7 sia2 beh hou7 Hui7-bi2 e5 ui5-gian5-su. Khiok i 10 hun 9.9 m7-kaN2 kong2 Hui7-bi2 iau2 ti7 se3-kan. Chong2-si7 iau2 u7 chit8-si-si e5 hi-bang7. U7, bo5, put-koan2, i si7 ai3 pai3-thok hoat-iN7 chiong hit-tiuN kia3 hou7 in au7-thau5, lai5 piau2-pek8 i hoan2-hoe2 kap thiaN3 Hui7-bi2 e5 sim-cheng5. Chiu7 theh8 kia3 teng5-tiuN2. 
  Ki5-u5 long2 bo5 sim2-mih8 thang kong2, han7 10 hun-cheng koh hou7 Khun-hong siuN7. Na7 bo5 chiu7 beh phoaN3-koat Bu5-ki5 tou5-heng5. Chhun 10 hun, chhun 5 hun, si5-kan tit8-tit8 koe3. Pian7-hou7-su7 chin ai3 kiu3 Khun-hong. Ng3-bang7 e7-tit bo5 choe7, a2-si7 e7-tit kiam2-heng5. Chhun 4 hun-cheng, 3 hun-cheng. PhoaN3-koaN mng7 i kiam2 bo5 sim2-mih8 thang kong2, chhun 2 hun-cheng. Hut-jian5 au7-bin7 chit8 e5 cha-bou2 gin2-na2 chheng7 chit8 nia2 ku7 hoe-a2-saN ti7 cheng3-lang5 e5 tiong-kan hoah kong2 “Chit chan5 su7 oan-ong2, goa2 chai-iaN2.” Kiam2-chhat hoah kong2 beng7-leng7 ka7 i koaN2 chhut-khi3. Chek-si5 teng5-tiuN2 beng7-leng7 teng5-teng ka7 i koaN2 chhut-khi3. Pian7-hou7-su7 tit8-tit8 kong2 put kong-peng5. Che si7 Khun-hong i5-it e5 kiu3-chheN. Tioh8 iong5-un2 i khi3 chhoe7 chiah eng3-kai. In-ui7 Bu5-ki5-tou5, kap Si2-heng5, peN5-peN5 chit8-si3-lang5 si7 bo5 lou7-eng7 khi3. Chiah iu-siu3 e5 chheng-lian5 kin-ni5 32 hoe3 chiu7 soan-ko3 Bu5-ki5-tou5, be7-bian2 thai3 phah-sng2. Iau-kiu5 ian5-ki5 phoaN3-koat. PhoaN3-koaN chiu7 kap Poe5-sim2-koaN chham-siong5. Chiu7 chun2 choe3-ban7 ian5-tiong5 kau3 bin5-a2-jit8 chit e5 si5. Ia7 kio3 chit e5 pian7-hou7-su7 khi3 chhoe7 hit e5 jiang2 oan-ong2 e5 cha-bou2 gin2-na2 lai5 choe3 kan-cheng3. Na7 chhoe7 bo5, chiu7 beh i-chiau3 sou2 lun7-ko3 lai5 pan7-li2. Tui3 an2-ni chiu7 soan-ko3 pi3-teng5. 
  Kau3 bin5-a2-chai3 iau2 khah che7 lang5. Chit e5 siau-sit chit8 e7 thoan5 chhut, kui siaN5 e5 lang5 long2 chin chhiong2-tong7. Kau3-si5 boan2-teng5, ji5-chhiaN2 teng5-goa7 e5 lang5 jin5-san jin5-hai2 ai3 khoaN3 chit e5 phoaN3-koat, kap lai5 choe3-cheng3 e5 cha-bou2 gin2-na2 tau3-ti2 si7 siaN2 lang5? Kau3-si5 chhoe7 bo5. Sui-jian5 pian7-hou7-su7 liam5-piN jiok chhut-khi3, mng7 thoa-chhia--e5, mng7 be7 pai5-thoaN--e5, kong2 u7 khoaN3 chit8 e5 chheng7 ou-hoe-a2 saN e5 cha-bou2 gin2-na2 koaN7 chhai3-na5-a2 tui3 hoat-iN7 chhut-lai5. TaN tui3 to2-ui7 khi3 ia7-si7 chhoe7 bo5? Pian7-hou7-su7 chin put-peng5 kiam2-chhat e5 bo5-li2. Na7-si7 kiam2-chhat kong2 hit e5 cha-bou2 gin2-na2 kho2-leng5 si7 siau2--e5. In-ui7 lang5 beh choe3 cheng3-jin5 eng3-kai ai3 u7 siong-tong e5 chhiu2-siok8. Hoat-teng5 si7 sin5-seng3, be7 eng7-tit soan-jiong2, che si7 siong5-sek, an2-choaN2 sui5-pian7 jiang2. Ia7 kho2-leng5 si7 pian7-hou7-su7 chhiaN3--e5. Thiau-ti5 beh loan7-teng5 lai5 thoa-ian5 phoaN3-koat. Put-koan2-thaN chhoe7 bo5 chiu7 pa7-lun7. TaN eng3-kai tioh8 phoaN3-koat. 
  Tu2 beh phoaN3-koat e5 si5 Chhoa3 Thian-peng5 Heng5-su7 kho-tiuN2, Cheng-tham3 Chu2-jim7 chhoa7 nng7 e5 cha-bou2 gin2-na2 jip8--lai5. Chit8 e5 chap8-goa7-hoe3, chit8 e5 20 goa7 hoe3. Phoa3-koaN tu2 beh phoaN3-koat, Chhoa3 sian-siN kin2 chau2-oa2 khi3 i e5 sin-piN phak tiam3 i e5 hiN7-a2 piN ka7 i kong2 se3-siaN oe7. PhoaN3-koaN chit8-si5 chin kiaN. Che si7 an2-choaN2? Na2-li2 u7 chit ho7 tai7-chi3? Choan5-teng5 e5 lang5 ia7 long2 toa7 ki5-koai3, hoa7-hoa7 kio3 khia7 khi2-lai5 khoaN3. Teng5-tiuN2 hoah tai7-ke an-cheng7, che7 loh8-khi3. Tai7-ke chiu7 che7 loh8-khi3, tai7-ke chhi7-bu2 chhi7-chhu7 kong2 taN che tauh-ti2 si7 an2-choaN2? 
</CL>
<HL>

19 
Tui3 受拘入u5審監房hit 暗，昆芳起熱狂。因為伊看見惠美一頭一面攏是路kou糜，身軀tam5 lok-lok。煞感覺瘦khok8-khok8，舌仔吐長長。khah停ti7 眠床前，伊面若越向壁就走去眠床後。被拖來蓋面，煞感覺teh ka7 伊jih8。姑不chiong 伊就大聲嚷，喝救人。顧監e5 來看，伊煞跪落去叫m7 敢。Khah停吟基督教e5 詩「我罪極重be7 得推辭，照天律法應該著死，知無法度thang 救家己，耶穌我來就你」就跪落流目屎。Khah停就唱「再來一杯，何必客氣，這時花tng 芳、酒tng 紅，m7-lim m7 嫖，青春不再來。」就哈哈大笑。Khah停叫耶穌上帝，khah停叫佛祖、王爺公，khah停叫惠美，khah停喝講美珠倒落去lah。Khah停嚷講攏是秀春害伊，就真受氣，手teN7 拳頭母beh 扑，cham3蹄就koh 大哭。後來就跪leh 細仔聲講惠美你冤魂mai3 來纏lah。我才ka7 你做司公，超度lah。Khah停就講「主會救主會救」。總講歸暝無睏，有時家己講該死，就家己sai 嘴phoe2。顧監e5 看了真驚就去報典嶽長知。明仔載就設法hou7 伊暫時出獄去入院。就hou7 伊入ti7 上海聖約翰大學e5 附屬病院，准伊靜養一禮拜，後來才審問。Ah！真正是罪teh人，未審問先家己驚。入院第4日，熱攏退較會睏tit。有一暗月反烏反烏起來跪落ti7 塗腳，面仆ti7 椅仔，良心出現，koh 想著上帝lah。 
就祈禱講「上帝ah，求你憐憫赦免我過去e5 罪。我實在有得罪你。我用奸鬼e5 心來騙人，也騙上帝。今到chia 一切罪e5 工錢攏到手lah。Ah！罪e5 工錢就是死。今我知除死以外，我家己無路thang 脫離。」祈禱到chia就koh 開聲哮到chheh 氣。停好久就koh 接續祈禱。「主ah！你是憐憫e5 主，你kiam2 m7 肯憐憫拯救我？我若著受定死刑，天父你kiam2 無beh 帶念主e5 面，看我chit-tiap8 真實e5 痛悔來救我e5 靈魂？」就koh 開聲哮，那哮續那真淒慘求叫講「主ah！主ah！求你赦免我。」看護婦濟濟是基督徒，因為聖約翰大學是教會設e5 大學。看護婦聽伊teh 哮teh 祈禱，就知伊也有聽道理，就來問來安慰伊。叫伊緊睏，m7-thang 睡眠不足可能會koh 發熱。後來身體會koh 扑歹。Teh 講chiah e5 話，抑是伊teh 祈禱e5 時，ti7 病室後面e5 窗仔外有一個人企ti7 hia teh 偷看、偷聽，伊攏m7 知。受人苦勸就安靜倒落去睏。若是睏be7 去，就koh peh起來，對顧暝來巡病房e5 護士討紙筆。伊e5 意思是ai3寫遺言狀hou7 惠美。 
因為到這e5時伊e5 心iau2 有一個真大e5 疑惑。（1）就是伊想惠美穩當死lah。死ti7 蓮花池底。大概是頭殼顛倒頭栽，插入ti7 路kou糜底，水深m7-bat 礁，真濟lom3-lom3 e5 塗。自an2-ni 無氣，kou 無，是死ti7 路kou糜 e5 lom3塗內。（2）惠美無死。因為伊感覺踢無到偌大下，極加是tng3-lap坐，an2-choaN2 會跋落池。落池an2-choaN2 會煞無身屍，真正是奇怪。所以就決心beh 寫遺言狀hou7 惠美。 
護士提紙筆來hou7 伊，伊就寫：「所疼e5 惠美。求你赦免我e5 罪。我對你真不住。願你ti7 上帝e5 面前替我哀求，因為我已經有深深反悔知罪。前我存奸鬼e5 心騙你、騙上帝。實在真該死，今這時我tui3 心底深深痛悔，發心信主耶穌。求伊恩典拯救我e5 靈魂。我向望會得kap你相見ti7 天。總是我iau2 有一點e5 向望，就是望你可能iau2 ti7 世間。但是這個向望是真薄，kiam2-chhai2 是我e5 憨想。總是我已經知，我會受法律e5 裁判。我無路thang 家己洗清。Ah！所疼--e5。設使你若iau2 活，你kiam2 be7 帶念著初會ti7 山頂挽百合花e5 時。Kiam2 be7 想著做伙顧阿爸ti7 病床。Kiam2 be7 想著我追chhoe7 你，chhoe7 你ti7 雲南城外e5 一個鄉庄e5 小竹圍e5 情景。Ah！若koh 想hiah e5 甜蜜e5 愛情，我e5 心實在beh piak 裂。」寫到chia 目屎hou3 m7 開直直哮出--來，就起來行倚後壁窗仔kiN beh 提面巾拭目屎。 忽然taN 頭看窗仔外有一個人，hit個人影親像惠美！伊無意識叫真大聲「惠美」！總是hit個人影自an2-ni 無去。伊真m7 願就穿睏衫開門jiok出--來。果然有一個人teh 走，而且是查某人e5 款。因為月無光，tak 著石頭煞仆落去，起腦貧血，顧暝e5 護士緊來，也kap hit個teh 走e5 人也越倒轉--來。Ka7 伊扛入病房。停倚誠刻久chia 精神。心真giau5 疑，詳細問chia 有人號做「林惠美」抑無？大家攏ka7 伊講無。自an2-ni 就家己想是siuN掛心一時e5 幻覺所致。 
到一禮拜後就koh 受調到法院受u5審。U5審官代先問伊e5 姓名、年歲、住址。確認這個人果然是陳昆芳，陳福全是假名，一一自認。也家己自認是ui7驚罪，所以才逃罪來上海。Thang 講10分e5 八、九伊家己承認惠美e5 死是伊ka7 伊踢落去e5。不過有幾若點thang koh 調查就是。（1）是惡意，抑是無意。（2）是伊一個ka7 伊踢來致死，抑是iau2有幫手。若設使有幫手，就變做惡意、共謀。（3）怎樣會滅屍。An2-ni是跋落水死，抑是ti7 別位已經ka7 伊創死，才扛來填ti7 蓮花池，假做跋落水死。因為是滅屍，所以人跋落水家己kou 無，也無人來報警察。Tui3 這三點iau2 未明。 
為beh 判決死刑的確ai3有人證、物證，空間、時間，動作一切有力e5 證據，m7 是隨隨便便，就決定將這件案移倒去本地方e5 地方法院。續thang 實地檢證。隔日就連人帶案，押送落來漳州城地方法院。這起案警務處批hou7 蔡天枰先生專案偵查。所以蔡先生親身押伊落來漳州。到 chia 昆芳真正是無面thang 見人。落火車看見e5 人有e5 bih嘴，有e5 phui3瀾。大家講伊是了尾仔子，荒淫酒色無程度。到位隔日kap真濟法警、法醫，蔡先生親身牽，頭殼ka7 伊戴草lap-a2，kan-ta chhun 目珠空hou7 伊看路，手，扣手銬縛iap後。牽來到蓮花池邊，人山、人海e5 人圍來看。實在足見笑。叫伊家己詳細說明，惠美ti7 佗位攬你e5 腳，lin2 3個an2-choaN2 moa？攬腳攬甚物勢面？攬腳自an2-ni 停腳企leh，抑是有攬teh 行？行幾步？M7 知影到池邊lah 抑m7 是？踢偌大下，比看mai7？踢一下隨時跋落去，抑是停一下仔才跋落去？無隨時應聲跋落去，是iau2 有人鬥踢落去抑m7 是？到chia 這句伊想真久be7曉應，覺得m7 是伊踢去即時跋落去。那準有…，m7-ku2 暗暗，家己有lim 酒小可醉醉，所以記憶不清楚m7 敢應。你有喝救人抑無？有。你有落去kou a2無？我即時落去hoe5。有thng3鞋抑無？無thng3 鞋，kan-ta ti7 岸頂aN3落去摸。An2-choaN2 關係人命hiah 潦草，m7 免thng3 鞋，緊giah8火來摸？秀春叫我mai3，講真寒，我有lim 酒，也小可感著。講死都死lah，明仔載才來kou。後來自an2-ni 等到明仔載抑m7 是？M7 是，我有giah8竹篙來la7。Hit 時秀春ti7 佗位？伊m7-chhap 我做伊倒 teh 睏。
蔡先生第六感是感覺秀春tui3 這層事也是一個主角，即時叫一個刑警去叫秀春來。叫伊來蓮花池邊檢證。刑警去e5 時chhoe7 無。倒轉來報告，講內面chhoe7 無人，房間只有一個嬰仔teh 哮，真奇怪，一發可疑這個人有罪嫌。所以命令全厝宅內外總搜查。Tauh 底秀春tui3 佗位去？到尾才發見伊死ti7 後花園e5 古井底。因為人拖昆芳beh 來檢證e5 時，伊影著昆芳面戴草lap-a2，手hou7 人縛iap 後，用手銬扣leh。秀春大驚，知死lah。Koh 是全國知名e5 蔡偵探專案偵辦。知法網難逃。伊家己知，查到尾主犯m7 是昆芳。主犯是伊本身，昆芳是無意，但是有意存殺人，koh 直接e5 致死是tui3 伊e5 行動。所以到chia 伊想起法庭hian7-si3，m7-tat8-tioh8死tiam3 厝nih較直。所以將榮宗（嬰仔）ka7 伊hiat tiam3 眠床，趁人無注意自an2-ni 去跳古井。伊m7 是用跳，伊是用顛倒頭栽栽落去。所以kou起--來已經過氣硬硬，時間也已經過30分較加。頭殼栽ti7 井底e5 lou5-kou糜，所以一嘴一鼻，四界攏是lou5-kou糜塞tiN7-tiN7。Tui3 有水道，這個井罕得用真深，水也有臭味，到尾救be7 活。但是同時搜查，ti7 惠美e5 房間有發見著惠美自殺e5 遺言狀，che 是真奇怪e5 事。 
An2-ni這個案真纏。好e5 證人美珠ti7上海第一旅社hou7 人thau7死。有主犯抑是同謀犯可疑e5 秀春畏罪自殺。唯一e5 物證是2條e5 手巾。1條惠美e5。1條秀春e5攏已經知。最嫌疑e5 秀春既然be7 得出庭。所以今只有審判昆芳。決定來12月14日beh ti7 漳州城地方法院公判。Hit 日8點beh 開庭。過去是一個地方e5 名望家，koh 新聞出chiah 大字，koh 一時3個某，chiah hia-pai。忽然3個某為伊一個做中心攏死。而且死tit真離奇。大某受踢落池死，第2號姨太太hou7 人thau7死，第1號姨太太跳古井死。攏死ti7 非命，an2-ni 世俗人攏講一個昆芳的確會hou7 查某鬼交纏來掠去。冤魂的確m7 散，會來交纏。公判hit 日足濟人，著提牌仔號才會得入去。 
20 
12月14日照所預定就ti7 漳州城地方法院開庭來公判。照時上午8點開庭。頭一庭是審一件通姦害夫e5 案件。就是審一個查某人嫌伊丈夫破病破病，就kap siang7 庄e5 某青年通姦。後來同謀thai5 死丈夫。Thai5 死了後才ka7 伊扛出去hiat tiam3 後壁溝。聽候奸夫走了，才家己用檳榔刀thai5 倒手e5 虎口，koh 拆破衫。然後才去報警察，假佯走到pheN7-pheN7 喘。講是賊仔來，丈夫hou7 賊thai5死，伊本身也受傷。總是這個代誌tui3 伊kap奸夫e5 通批來出破。證據逐項充分，就受判決死刑。罪名是通姦害夫，共謀惡意的e5 殺人。 
第二堂審一個女子高中e5 音樂先生淫亂家己所教e5 學生，已經有身孕四月日lah。心意ai3娶--伊，但是查某囡仔e5 父母m7 肯。疼煞反怨，暗時招hit個查某囡仔出去茶室食茶。騙伊講beh 出去買果子仔，叫伊且等一下。假佯起來行tui3女子e5後面去。就將所備辦chah ti7 身軀e5 毒藥水tui3 頭殼ka7 伊lam5落去。藥水流對面nih，致到一爿e5 面、目珠、耳仔、頭殼皮自an2-ni 熟熟。雖然入院治療總是目珠猶原一lui2 失明。耳仔一爿無聽見，頭毛lut 一爿。面變做真歹看。Ah實在有夠殘忍。先生是讀過師範學院，受過高等教育e5 人。做人e5 老師，竟然淫亂家己e5 學生，到尾而且用chiah 殘忍e5 方法來毀壞對方e5 容貌。證據充分就判決，處有期徒刑10年。剝奪公權五年。 
第三堂是beh 判「漳州城e5 蓮花池事件。」對這層事有關e5 證人賽花樓e5 美珠已經死。最thang giau5 疑e5 主犯，或者是幫兇e5 從犯秀春也死。秀春是真重要e5 主角有3項e5 可疑。 
1、池邊e5 綢手巾。（1）Ti7 真lip-kiN5 e5 所在khah著。（2）手巾e5 手痕。（3）胭脂e5 色緻kap品質，完全是秀春e5。 
2、畏罪就自殺？伊e5 自殺m7 較早m7 較慢。Tng 叫伊來現場對證e5 時才跳井。所以有畏罪e5 可疑。 
3、家宅搜查e5 時有發見著惠美自殺e5 遺言書。經過法醫檢驗後，就知筆跡kap惠美在生所寫e5 字e5 筆跡無對。Koh 驗墨水e5 色緻就知m7 是惠美死e5 以前寫--e5。是惠美死了甚物人寫，來冒充做惠美自殺e5 遺言。因為hit個筆跡、墨水e5 色緻iau2 真新。Koh 化驗紙面e5 手痕，kap池邊e5 綢手巾有對。An2-ni thang 斷定這張遺言是秀春寫--e5，就是beh 湮滅他殺e5 嫌疑。 
Tui3 以上三點ka7 伊推惠美e5 死kap秀春大關係。總是人已經死無法度thang koh 追究。唯一e5 活人就是昆芳。昆芳親身ka7 伊踢。而且ka7 伊踢e5 時，依照秀春e5 口供講，昆芳有chhoh 歹嘴，而且罵講「Beh 死死落去，m7 免定teh 交纏。」罵an2-ni 才出力ka7 伊踢去。所以也be7 得講m7 是惡意。Koh tui3 過去e5 糾紛，kap事事歹款待惠美e5 事實攏查出。到今仔日為著beh 足兩個細姨e5 心願，ai3 hou7 兩個細姨歡喜。乘酒醉e5 興奮來踢惠美。對伊踢來致死。雖然m7 免死刑，也著無期徒刑。Che 是當時檢察e5 論告。照看無期徒刑是真難免得，或者著死刑。 
昆芳有請一個辯護士名陳志分。伊真盡力主張幾若點。 
（1）食酒，有醉，心無意識。 
（2）照伊踢e5 力量，kap伊企e5 位置iau2未會致到hou7 惠美跋落致死e5 程度。 
（3）雖然beh 踢e5 時有chhoh。M7-ku2 伊有喝救人。本身也有去kou，giah8竹篙去la7。Tui3 an2-ni thang 知非惡意。應該著減刑。 
檢察講an2-ni be7講tit。檢察e5 論告： 
（1）若講食酒有醉，thang 叫賽花樓e5 頭家來做證hit 日e5 實情。Koh 請法醫來檢驗伊e5 體質，看有影2罐麥酒會醉抑be7 ？也請精神病科e5 專家來鑑定講食2罐麥酒e5 醉，可能將人踢落池底死也m7 知thang ka7 伊giu2起--來。續滅屍e5 程度抑無？隨時去請賽花樓e5 老板，kap法醫，kap精神病科e5 專家來。 
樓主入--來。報姓名、住址、職業、年齡，交出身份證，確認無錯。叫伊咒誓無講白賊。咒誓了就講。 
「昆芳常常ti7 我hia 出入，伊是我hia e5 顧客。伊e5 酒量真大。可能lim 麥仔酒一打。Lim 2罐對伊是無醉才著。照我所知是an2-ni。」講了就坐落去。辯護士真受氣。大罵賽花樓e5 老板。講「Lim 2罐對伊是無醉才著」這句你不應該講。你m7 是伊本人，你哪會知伊本人當時e5 實情。你m7 是鑑定人。不應該an2-ni 論斷。 
就請法醫來驗血跡，kap注射hou7 伊反應。知影果然2罐麥酒昆芳是be7 醉。若會是極輕微。 
就請精神科e5 專家來鑑定2罐麥酒e5 酒精分入an2-ni e5 體質e5 人伊e5 精神作用會影響到怎樣？請伊提實例來講。精神科e5 專家也證明無講an2-ni e5 酒精分會致到hou7 昆芳這款體質e5 人會致到be7記得前後e5 事。 
（2）雖然伊踢e5 力，kap企e5 位置無十分會致到hou7 惠美跋落池e5 款。總是che 是理論。但是實在都有跋落去，理論無路用，ai3按照實際。 
（3）伊雖然有喝救人。抑是有來chhoe7，但是an2-choaN2 chhoe7 無e5 時m7 免報派出所。看著新聞e5 時無來自首，koh 畏罪走去上海隱lek。而且換名做陳福全。Koh 有偽造惠美自殺e5 遺言書。Hit 張驗了是秀春e5 手筆，m7 是昆芳偽造e5。M7-ku2 也thang 講伊或者有同意。 
辯護士講用推想講「或者伊有同意」這句m7-thang 講。推事請判官問昆芳本人。講tui3 惠美自殺e5 遺言書e5 事伊知抑m7 知？昆芳講伊m7 知。講遺言書e5 事，伊才想著獻一張遺言書出來。就是伊ti7 上海e5 聖約翰大學病院寫beh hou7 惠美e5 遺言書。卻伊10分9.9 m7 敢講惠美iau2 ti7 世間。總是iau2有一絲絲e5 希望。有、無，不管，伊是ai3拜託法院將hit 張寄hou7 in 後頭，來表白伊反悔kap疼惠美e5 心情。就提寄庭長。 
其餘攏無甚物thang 講，限10分鐘koh hou7 昆芳想。若無就beh 判決無期徒刑。Chhun 10分，chhun 5分，時間直直過。辯護士真ai3救昆芳。向望會得無罪，抑是會得減刑。Chhun 4分鐘、3分鐘。判官問伊kiam2 無甚物thang 講，chhun 2分鐘。忽然後面一個查某囡仔穿一領舊花仔衫ti7 眾人e5 中間喝講「這層事冤枉，我知影。」檢察喝講命令ka7 伊趕出去。即時庭長命令庭丁ka7 伊趕出去。辯護士直直講不公平。Che 是昆芳唯一e5 救星。著容允伊去chhoe7 才應該。因為無期徒，kap死刑，平平一世人是無路用去。Chiah 優秀e5 青年今年32歲就宣告無期徒，未免太扑sng2。要求延期判決。判官就kap陪審官參詳。就准最慢延長到明仔日這個時。也叫這個辯護士去chhoe7 hit個嚷冤枉e5 查某囡仔來做干證。若chhoe7 無，就beh 依照所論告來辦理。Tui3 an2-ni 就宣告閉庭。 
到明仔載iau2 較濟人。這個消息一下傳出，歸城e5 人攏真衝動。到時滿庭，而且庭外e5 人人山人海ai3看這個判決，kap來做證e5 查某囡仔tau3 底是啥人？到時chhoe7 無。雖然辯護士liam5-piN jiok出去，問拖車--e5，問賣排攤--e5，講有看一個穿烏花仔衫e5 查某囡仔koaN7 菜籃仔tui3 法院出來。今tui3 佗位去也是chhoe7 無？辯護士真不平檢察e5 無理。但是檢察講hit個查某囡仔可能是痟--e5。因為人beh 做證人應該ai3有相當e5 手續。法庭是神聖，be7 用tit喧嚷，che 是常識，an2-choaN2 隨便嚷。也可能是辯護士倩--e5。刁持beh 亂庭來拖延判決。不管他chhoe7無就罷論。今應該著判決。 
Tu2 beh 判決e5 時蔡天枰刑事科長、偵探主任chhoa7 兩個查某囡仔入--來。一個十外歲，一個20外歲。判官tu2 beh 判決，蔡先生緊走倚去伊e5 身邊仆tiam3 伊e5 耳仔邊ka7 伊講細聲話。判官一時真驚。Che 是an2-choaN2？哪裡有這號代誌？全庭e5 人也攏大奇怪，hoa7-hoa7 叫企起來看。庭長喝大家安靜，坐落去。大家就坐落去，大家chhi-bu2 chhi7-chhu7講今che 到底 是an2-choaN2 ？ 
</HL>