<CL>
  Kiat-boe2 lai5 kong2 “tiN-bit8 e5 ka-teng5” choe3-au7 e5 pi3-koat si7 ti7 to2-ui7? 
  ChhiaN2 tai7-ke thak8 
  I Lim5 13 chiuN, I2-hut-sou2 5:22-33. I Pi2-tek 3: 1-9. The5-to 2:4-6. Ko-lo5-se 3:18-19. 
  Bo5 chit8 lang5 sou2 kong2 e7 pi2 Siong7-te3 e5 oe7 khah ho2. 
  1. Eng7 sin3-giong2 choe3 te7-ki. Eng7 ng3-bang7 choe3 thang, mng5. Eng7 thiaN3 choe3 chhu3-teng2 lai5 kham3. An2-ni e5 ka-teng5 choe3 an-choan5. 
  2. Tai7-ke sio chun-keng3 ti7 ThiN-pe7 saN kap choe3 I e5 kiaN2, cha-bou2-kiaN2 peng5-teng2. Ti7 Chu2 Ia5-sou e5 thiaN3 sim-lai7 saN-lian5, na2 chhia-lian2 saN kap koan3-chhoan3 ti7 1 ki chhia-sim. Ti7 Seng3 Sin5 e5 leng2-to7 tang5 pou7-tiau ng3 kng-beng5, eng2 oah8 e5 thian-hiong lai5 chian5-chin3, choe3 kng-beng5. 
  3. Eng7 Siong7-te3 e5 oe7 chhut-hoat. Eng7 Siong7-te3 e5 oe7 lai5 kiaN5, lai5 seng5-tiong2. Eng7 Siong7-te3 e5 oe7 lai5 choe3 kiat-kiok8. Si5-si5 ki5-to2 siong-chou7 hit e5 ka-teng5 siang7 kian-kou3. 
  Choe3-au7 chhiaN2 thak8 chit8-chat seng3-keng. 
  Ia5-li7-bi2 2:2. “Ia5-ho5-hoa kong2 li2 siau3-lian5 e5 un-ai3, hun-in e5 ai3-cheng5, li2 chaiN2-iuN7-a2 ti7 khong3-ia2, ti7 boe7-bat cheng3-choh e5 te7, kun-te3 Goa2; Goa2 long2 ka7 li2 ki3-tit” chit e5 i3-su3 si7 
  1. Lang5 choe3 se3-kiaN2 ti7 lau7-bu2 e5 hoai5-phau7, teh chiah8 lau7-bu2 e5 leng, si7 ho5-teng2 e5 su-bou7 lau7-bu2. 
  2. Lang5 tu2-a2 kiat-hun e5 bit8-goeh8, ang-chhin bou2-chhin e5 hoaN-hi2, hit e5 saN-thiaN3 chhin-chhiuN7 hi5 tit-tioh8 chui2. 
  3. I2-sek-liat8 peh-siN3 chhut Ai-kip8 ti7 khong3-ia2, boe7 cheng3-choh e5 te7, tan2 Siong7-te3 loh8 Ma2-na2, bang7 Siong7-te3 iuN2-chhi7. Hit-si5 e5 kho3 Siong7-te3, him-bou7 Siong7-te3, kam2-sia7 Siong7-te3 e5 sim, hit e5 chi3-seng5 jiat8-chhiat. 
  I2-siong7 saN khoan2 e5 sim-cheng5 long2 si7 chin chi3-seng5, chin sui2. Ia5-ho5-hoa kong2 “Goa2 long2 ka7 li2 ki3-tit.” Chong2-si7 lang5 chin kian3-siau3. 
  1. Toa7-han3 tiong2-seng5 lah. Siok8-gu2 kong2 sit8-kou2-boe2-a2 ta lah. M7-bat pe7-bo2 lah, bong5-un poe7-gi7 lah. 
  2. Bou2 chhoa7 liau2 ku2 chhau3-phu2 lah. SeN kiaN2, phoa3-piN7 bai2 lah. San3-hiong lah. Ai3-cheng5 chiam7-se. 
  3. Ho2-giah8 than3 u7 chiah8, ngou2-kok hong-siu, chhek toa7-pun7, chiu2 toa7 ang3, gu5, lu5 cheng-siN toa7 kun5 lah. Siong7-te3 na2 Siong7-te3. Bo5 kam2-sia7 lah, m7-bian2 Siong7-te3 lah. 
  Chin kian3-siau3. HiaN-che2 hian7-si5 lan2 kok-lang5 e5 hu-hu7 seng-oah8 iau2 u7 chhin-chhiuN7 kiat-hun tong-si5, bit8-goeh8 hit chun7 hiah siong-ho2 a2-bo5? Na7 bo5 tioh8 oat8 to3-tng2 lai5 teng5 un-sip8 chiah ho2. Li2 poh-kaN2 be7 ki3-tit tong-si5 e5 ai3-cheng5 lah ia7 bo5 tek-khak. Lan2 e5 ThiN-pe7 “long2 ka7 li2 ki3-tit.” 
  ChhiaN2 lan2 sui5-lang5 oat-to3-tng2 lai5 hoe5-kou3 tong-si5 e5 ai3-cheng5. Ai3-cheng5 si7 ku7 iau2-ku2 eng2-sin. Koh chit8 pai2 khoaN3 lan2 kap sui2-sui2 e5 ai3-kheng. Chheng-chong3 e5 hu-kun tong-si5 kiat-hun e5 siong7. Siau3-liam7 tong-si5 e5 un-ai3. Phah-sng2 kaN2 m7-thang oan-ke, m7-thang siuN7 beh pun-khui. Na7 an2-ni siuN7 si7 chin kian3-siau3. Ia5-ho5-hoa Siong7-te3 tek-khak tang7-tang7 khian3-chek. Goan7 Chu2 chiok-hok liat8-ui7 hiaN-che2 e7-tit kian3-siat tiN-bit8 e5 ka-teng5. Hu-hu7 e5 ai3-cheng5 e7 eng2-kou3 lai5 eng5-kng Siong7-te3 e5 seng3-mia5. Goan7 Ia5-ho5-hoa chiok-hok. 
  “Chiong-lai5 Nga2-kok beh teng3 i e5 kun, I2-sek-liat8 beh hoat-ge5 khui-hoe; in e5 koe2-chi2 beh chhiong-moa2 se3-kai3”(Sai3 27:6). A3-beng7. 
  An2-ni J. S. bok8-su e5 kang2-ian2: “TiN-bit8 e5 ka-teng5” oan5-pit. Choe3-au7 toa7-toa7 kiong5-tiau sin3-tou5 m7-thang chhoa7 hoe7-goa7 e5 bi7-sin3-chia2. Ia7 m7-thang ke3 hoe7-goa7 e5 bi7-sin3-chia2. Toa7 hi-bong7 sin3-tou5 tioh8 chhoa7 tong5-sin3, ke3 tong5-sin3 e5 lang5. Sin3, che chiah si7 hap8 ThiN-pe7 e5 seng3 chi2-i3. Tui3 an2-ni chiah e7 siu7 chiok-hok, chiah e7 po2-siu2 kap cheng-chin3 sin3-tek. Tai7-ke thiaN liau2 toa7 kam2-kek. Che7-che7 chheng-lian5 tui3 an2-ni lip8-chi3 piau2-si7 chit e5 koat-sim. Soa3 ui7-tioh8 koe3-khi3 chong-kau3-siong7 chap8-hun e5 hiaN-che2 e5 put-heng7 e5 su7-sit8 lai5 m7-kam. 
  Hui7-bi2 tui3 thiaN chiah-e5, koh hoe5-ek chiah-e5, koh siuN7 tioh8 i ka-ti7 kap Khun-hong e5 su7 chiu7 it-hoat kiaN-sim. Chiu7 koh khah koat-sim m7 ai3 ke3 hoe7-goa7 e5 lang5. 
  13 
  Kong2 u7 chit8 jit8 Khun-hong in bo2-ku7 TiuN chiong-kun hut-jian5 lai5 chhoe7 Khun-hong, ka7 i kong2 tui3 hit-chan5 chhin-su7 taN ju5-chhu2 ju5-chhu2 ho2 lai5 chin3-heng5 lah. Bo2-ku7 kio3 Khun-hong khi3 pin5-au7 chhui3 aN3 i e5 hiN7-a2 piN chhi-bu2 chhi7-chhu7 m7-chai ka7 i kong2 sim2-mih8. Khun-hong chhut-lai5 moa2-bin7 chhun-hong chhio3 gi7-gi7, thau5-khak khok8-khok8 tim3 lian5 siaN hoah “Hau5-hau5”(ho2-ho2). PiN-a2 e5 lang5 long2 bok8-beng5 ki5-biau7. Keh-jit8 tu2-si7 long5-lek8 e5 5 goeh8 13. SiaN5-lai7 teh ngia5 Seng5-hong5-ia5, ke-ke hou7-hou7 chin nau7-jiat8. ThiN-kng-cha2 Khun-hong chiu7 beng7-leng7 ka-teng thai5-ti to2-iuN5, chioh-toh pan7 chhiN-chhau, pang3-thiap. Lai7-bin7 tiam2-teng kat-chhai2, lian5 in lau7-bu2 kap Siu3-chhun to m7-chai i3-su3. Long2 si7 liah8 choe3 5 goeh8 13 ngia5 Seng5-hong5, ia7 Khun-hong beh tek8-piat8 chhiaN2 lang5-kheh kap lang5 eng3-siu5, iu7 m7-koh ho5-pit8 tioh8 thai5-ti to2-iuN5 leh? Chin ki5-koai3, tang-si5-a2 12 am3 in bo2-ku7 chiu7 tui3 Khun-hong chioh ka-teng chiaN5-chap8 e5 kap kio3 i e5 sim-pak e5 su7-koaN toa3 it-ji7-chap8 e5 peng-a2 tau3 choe3-hoe2 beh oa2 2, 30 e5, thau3-mi5 seng7 goeh8-iaN2 ha5-hun5 e5 si5 pang3-kio7 lai5 Su7-liong5. 
  Kau3-ui7 Lim5 tiuN2-lo2-niu5 kap Hui7-bi2, sim-pu7 Soat-mui5 saN e5 long2 tu2 teh choe3 am3-si5 e5 ka-teng5 le2-pai3, nng7 e5 sun-a2 long2 teh khun3 lah. Na7-si7 in lai7-bin7 u7 chit8 e5 tng5-kang thau5 kio3 choe3 Siu2-jin5 tu2 chhut-khi3 bo5 ti7-teh. Hut-jian5 hit ji7-saN-chap8 lang5 tui3 toa7-mng5 jip8--lai5. Bo5-hun bo5-hoe7 tit8-tit8 long3 kau3 toa7-thiaN, toa7-siaN chiu7 jiang2 kong2 u7 lang5 ti7-teh a2-bo5? Hui7-bi2 chhut-lai5 khoaN3, chai si7 chit8 e5 kun-jin5 su7-koaN, au7-bin7 khoaN3 chit8-tui lang5. Mng7 kong2 chiah am3 si7 beh chhong3 sim2-mih8? Hit e5 lang5 in3 kong2 “Thoan5-tiuN2 TiuN chiong-kun u7 su7 ai3 chhiaN2 Hui7-bi2 sio2-chia2 khi3 hoe7-bian7.” TiuN2-lo2-niu5 kap Soat-mui5 ti7 pin5-au7 thiaN chit8-e7 toa7 kiaN chhut-lai5 khoaN3. KhoaN3 tioh8 hiah che7 lang5, koh si7 am3-si5 Siu2-jin5 ia7 bo5 ti7-teh. Na7-si7 Hui7-bi2 chin ho2-taN2 toa7-siaN kap i kong2: “Goa2 si7 chit8 e5 lu2-chu2 na2-li2 kap Thoan5-tiuN2 chiong-kun u7 koan-he7? I ho5-pit8 tioh8 kap goa2 hoe7-bian7. Goa2 ia7 bo5 pit-iau3 kap i hoe7-bian7. Goa2 peng7-bo5 sim2-mih8 tai7-chi3.” Lau7-bu2 tiuN2-lo2-niu5 kiaN kau3 khu7-khu7 chun3, chhui3-e7-tau2 khok8-khok8 hou3, chin kho2-lin5 kui7 loh8 kiu5 Siong7-te3 po2-hou7. Chit8-bin7 kiu5 hit e5 su7-koaN chhiu2 giah8-koan5, tauh-ti2 si7 sim2-mih8 su7? Hit e5 su7-koaN chin siu7-khi3 toa7 siaN hoah kong2, “Kio3 li2 lai5 khi3 chiu7 lai5 khi3,” hoah lang5 chhah chiuN7 kio7. Lang5 chiu7 tui3 Hui7-bi2 tit8-tit8 chhah chhut-khi3. Su7-koaN tui3 io-nih8 thiu-chhut te2-chheng3 hoah kong2 “Tiam7-tiam7 m7-chun2 khui-siaN soan-jiang2 hoah-kiu3. Na7 khui-siaN jiang2 chiu7 beh khui-chheng3 phah-si2.” Lim5 tiuN2-lo2-niu5 khui-siaN khau3, “KiaN2 ah! Kiu5 Siong7-te3 po2-hou7 kap li2 khi3.” Hui7-bi2 thiaN lau7-bu2 ai-kio3 thi5-khau3 e5 siaN, oat8-thau5 kong2, “A-bu2 m7-bian2 hoan5-lo2 choe3 li2 pang3-sim, goa2 tek-khak kau3-si2 siu2 Chu2 e5 to7-li2.” Hui7-bi2 hou7 lang5 chhah jip8 kio7, kio7-mng5 kio7-thang long2 koaiN-khi3 ka-teng kng teh long7. Lau7-bu2 chu7 an2-ni be7 kou3-tit to2-to2 loh8 khi3. Ah! Chham2-ah! Tiong7-hu si2, kiaN2 si2, cha-bou2-kiaN2 hou7 lang5 liah8 khi3. Soat-mui5 khoaN3 ta-ke to2-to2 loh8 khi3, pang5-nih8 nng7 e5 gin2-na2 thiaN-kiN3 hiah che7 lang5 ti7 lai7-bin7 kiuh-kiuh jiang2, kiaN cheng-sin5 ia7 khau3 be-be. Sio2-kou iu7 hou7 lang5 nge7 kng-khi3, sim loan7 chhau-chhau, iu7 m7-kaN2 jiang2. Kau3 lang5 long2 chhut-khi3 liau2 chiah hoah kiu3 lang5. Chhu3-piN tai7-ke ia7 chin kiaN, sui5-lang5 kou3 ka-ti7, bo5 su7 te7-it ho2. Si5-kan ia7 oa2 chiaN5 poaN3 mi5 lah, kai-chai3 chhu3-au7 u7 chit8 hou7 hoe7-iu2 tai7-ke khah tang5-sim, kin2 chau2 lai5 khoaN3, khoaN3 tioh8 an2-ni chit8-bin7 tau3-kiu3 tiuN2-lo2-niu5. Chit8-bin7 kin2 kio3 lang5 khi3 po3 Bok8-su chai. Bok8-su ti7 bin5-chhng5 chhia khi2--lai5 kin2 thong-ti si3-ui5 e5 hoe7-iu2 long2 giah8 thui5-a2 jiok chhut-khi3. 
  Tu2-gu7 Siu2-jin5 chhut-khi3, au7-lai5 chiah chai si7 khi3 sun5 chhan5-chui2, giah8 chit8 ki ti5-thau5 tui3 hng7-hng7 teh lai5, tai7-khai3 si7 siuN7 kong2 chhan5-chui2 long2 sun5-liau2 beh koah tiu7-a2 e5 si5 chit8 e5 lang5 choe3 chit8 pian3 eng7 chhiam-taN taN tit 4 taN3 chhek. Si3-pah goa7 kin, oa2 500 kin lat8. Kui2 e5 lang5-a2 oa2 lai5 i bo5 lun2--tioh8, koh u7 oh8 kun5-thau5, kha-chhiu2 chin ho2. Goeh8 hou7 hun5 kham3-leh, goeh8-kng hoan2-ou hoan2-ou. KhoaN3 thau5-cheng5 chit8-tin7 lang5 kng chit8-teng2 kio7, kng-teh-chhek8, poaN3-kau2-chau2. In m7-kaN2 kng tui3 toa7-be2-lou7, si7 chau2 tui3 sio2-lou7-a2, chiah e7 hiah tu2-ho2 kap Siu2-jin5 sio cheng-thau5. Siu2-jin5 ia7 put-kai2 ki5-i3 ian5-lou7 gim5-si choe3 phoaN7 bo5-lam7-bo5-lam7 kin2 gim5 kin2-kiaN5. Kio7-lai7 Hui7-bi2 jin7-tit si7 Siu2-jin5 e5 siaN am3-am3 hoaN-hi2, ki5-to2 Chu2 pang-chan7, ng3-bang7 u7 kiu3. Tiam7-tiam7 m7-kaN2 chhut-siaN. ThiaN gim5-si e5 siaN na2-kin7, chiu7 chai Siu2-jin5 i2-keng oa2 lai5 kau3 sin-piN, hut-jian5 tui3 kio7-lai7 toa7-siaN kio3, “Siu2-jin5 kin2 lai5 kiu3 goa2.” Siu2-jin5 jin7-tit si7 Hui7-bi2 e5 siaN koh khoaN3 su7-koaN choe3 cheng5 kiaN5, chit8 pou7 hun7 e5 lang5 i2-keng chau2 chin3-cheng5. In-ui7 Hui7-bi2 chin gau5, Siong7-te3 hou7 i u7 ti3-sek, tui3 thiaN Siu2-jin5 gim5-si e5 siaN hit-si5, i ti7 kio7-lai7 thiau-ti5 ngiauh8-ngiauh8-tang7, kio7 io5-lai5, io5-khi3, u7 si5 giong7-giong7 beh peng2-kio7, kng kio7 e5 si7 ka-teng koh m7-si7 kio7-hu, bo5 koan3-si3, kio3-khou2 lian5-thian. Sou2-i2 su7-koaN kap chit8 pou7-hun7 e5 peng long2 chau2 chin3-cheng5 khi3. Chhun chit8 pou7-hun7 ka-teng kou3 kio7 chau2 ban7 sui5 ti7 kio7-au7. Siu2-jin5 thiaN Hui7-bi2 sio2-chia2 teh kio3 i, chek-si5 kam2-kak si7 pang2-hui2 liah8 lang5, i si7 m7-chai Khun-hong kap in bo2-ku7 teh piN3-kui2. Siu2-jin5 e5 tit8-kam2 si7 pang2-hui2 liah8 lang5 beh kong3 hoan-thau5. Che ia7-si7 TiuN chiong-kun cha2 choe3 lek8-lim5 pang2-siu2 e5 ku7-thng-thau5. Siu2-jin5 chek-si5 chau2-oa2 siong3 cheng-cheng tui3 thau5 cheng5 hit-e5 kng-kio7--e5 e5 kha-kut, eng7 ti5-thau5-kheng hou3 chit8-e7 kha tng7 li7-li7, kui sian lang5 chu7 an2-ni un loh8 khi3. Kui teng2 kio7 chhuh tui3 thau5-cheng5 loh8 khi3. In-ui7 si7 bo5 tiuN-ti5 au7-bin7 hit e5 kng-kio7 e5 chu7 an2-ni hou7 kio7 thoa phak loh8-khi3. Thau5-khak hou7 chioh8-thau5 kong3 chit8 khang. Tit8-tit8 hoah kiu3 lang5. Hui7-bi2 seng7 hit e5 se3 cham3-khui kio7-mng5 tui3 chit8 tiau5 phian-lou7 tit8-tit8 chau2. Au7-bin7 e5 ka-teng khang-chhiu2 bo5 ke-si, Siu2-jin5 u7 ti5-thau5 sui e5 oa2--lai5 but8 kau3 tang-to2 sai-oai, khau3-pe7 kiam khau3-bo2. Thau5-cheng5 e5 peng-a2 jih8 to3-tng2 lai5, tu5 su7-koaN u7 te2-chheng3 i2-goa7 bo5 chheng3, peng-a2 u7 to. Su7-koaN chek-si5 khui chheng3 thau5-mng5 phah bo5 tioh8, in-ui7 goeh8 bo5 siaN2 kng. Te7 ji7 mng5 koh phah--lai5, Siu2-jin5 siam2-koe3 phah tioh8 chhiu2-kou2-thau5, sio2-khoa2 siong. Siu2-jin5 chin beng2-iong2 chhin-chhiuN7 ia2-gu5, chhin-chhiuN7 hiong5-sai khoaN3 tioh8 chiah8-mih8. Hoah-siaN ta3-oa2-khi3 eng7 ti5-thau5 khan-thian-bun5 tui3 thau5-khak ka7 i bo7 loh8-khi3. Aih8 chit8 e7 in3-siaN chu7 an2-ni to2 loh8-khi3. Su7-koaN e5 thau5-khak chhui3-chhui3, jih8 oa2-khi3 tui3 te2-chheng3 chhiuN2 khi2-lai5. Peng-a2 long2 poeh8 to beh oa2--lai5, Siu2-jin5 chiong te2-chheng3 giah8 ti7 chhiu2-nih ka7 in kong2 mai3 lai5 khah ho2. Tai7-ke khoaN3 m7-si7 Siu2-jin5 e5 tui3-chhiu2 chiu7 the3-chui2 lau3-chau2. Tu2 hit si5 Bok8-su kap chit8 kun5 chheng-lian5 ia7 jiok kau3, khoaN3 Hui7-bi2 teh chau2. Ia7 thiaN cheng5-bin7 u7 chheng3-siaN kap hiam3 sat e5 siaN. ThiaN Hui7-bi2 kong2, chiah chai Siu2-jin5 lai5 kiu3. Bok8-su kin2 chhoa7 Hui7-bi2 bih ti7 chit8 e5 tu2-ho2 e5 sou2-chai7. Ki5-u5 e5 chheng-lian5 jiok kau3, khoaN3 lang5 to long2 the3 khi3 lah sou2-i2 bo5 koh jiok. Tai7-ke chiu7 long2 to3-lai5 Hui7-bi2 kap Bok8-su bih e5 ui7. Tai7-ke siuN7 chit chan5 su7 m7-si7 sio2-khoa2. Kong2 si7 TiuN chiong-kun lai5 liah8, chiah siuN7 kiN3 cheng5-jit8 Khun-hong kap in bo2-ku7 lai5, kai3-siau7 kong2 si7 bou2 Peng-thoan5-tiuN2 TiuN chiong-kun, an2-ni si7 beh lai5 eng7 kiong5-toat8 e5 seng5-hun. TaN ki3-jian5 jia2-chhut jin5-beng7, tek-khak m7-si7 sio2-khoa2. Sou2-i2 tai7-ke siong-liong5 koat-teng7, chiong Su7-liong5 e5 chhu3 so2 khi2--lai5, chiong lau7-bu2 kap hiaN-so2 sun-a2 long2 poaN khi3 pai3-tng5. Ti7 hia ng3-bang7 tit-tioh8 po2-hou7. Soat-mui5 to3-khi3 ia7 khi3 choe3 kau3-hoe7 hu3-siat i-koan2 e5 hou7-su7. 
  Chiah kong2 Siu2-jin5 chhoa7 Hui7-bi2 chu7 an2-ni thau3-mi5 chau2. Jit8--si5 bih, am3-si5 chau2, tit8-tit8 chau2-kau3 Hun5-lam5 seng2-siaN5. Khi3 bih ti7 Siu2-jin5 chhin-chhek e5 tau. In si7 choe3-sit lang5, si7 jiat8-sim e5 Ki-tok-tou5. Toa3 ti7 li7 siaN5 chiaN5 phou3-lou7 chit8 e5 phian-phiah-e5 hiuN-chng e5 sio2 tek-ui5-a2 lai7. Sou2-i2 bo5 hiah khoai3 hoat-kian3 tioh8. 
  TaN hiah-e5 peng-a2 chu7 an2-ni thoa sin-si, kap kng tng7-kha, tng7-chhiu2 tioh8-siong--e5 to3-khi3. Peng-a2 chau2 khi3 peng-iaN5 po3 si2. Ka-teng to3-khi3 soa3 m7-kaN2 jip8-khi3. Chhu3-nih8 lang5-kheh kong7-kong7-kun2. Khun-hong le2-hok8 chheng7 pian7-pian7, kau3 beh tau3 lah tai7-ke chiah chai si7 beh chhoa7 sin-niu5. Tit8-tit8 tan2, khoaN3-si5 beh chin3-pang5, si5 ia7 koe3 lah, sin-niu5 kau3-taN iau2-boe7 lai5. Tai7-ke am7-kun2 chhun tng5-tng5, long2 hong-siaN Tan5--ka e5 siau3-ia5 beh chhoa7-chhin. Chiah che7-hoe3 chiah beh chhoa7, chit-pai2 siu3-kiu5 si7 chhin chhiu2 pha--e5. Liah8 in bo2-ku7 TiuN chiong-kun choe3 moai5-lang5--e5. Un2-tang3 chin-sui2, na7 m7-si7 u7 Goat8-li2 Siong5-gou5 e5 pan7, ia7 tioh8 u7 Sai3 Se-si e5 khoan2. Na7 bo5 “Siu-hoa pi3-goat8 e5 sui2, ma7 u7 tim5-hi5 lok8-gan7 e5 sui2.”（Na7 bo5 hoe khoaN3 i lai5 kian3-siau3 chiu7 hap8 khi3, goeh8-niu5 khoaN3 i lai5 chiu7 ng-bin7 e5 sui2, ia7 tek-khak u7 li2-hi5 khoaN3 i lai5 e5 sui2 chiu7 chhang3 loh8 chui2, gan7 teh poe khoaN3 i lai5 e5 sui2 chiu7 hioh loh8--lai5 e5 sui2). Ji5-chhiaN2 ke3-chng m7-chai beh kah goa7 che7 lai5 leh. Sou2-i2 jin5-san jin5-hai2 e5 lang5 ai3 lai5 khoaN3. Iu7-koh si7 5 goeh8 13 jit8, siaN5-lai7 ngia5 Seng5-hong5, hong-siaN pong3-iaN2 pi2 beh lai5 khoaN3 toa7-hi3 e5 lang5 iau2 khah che7. Khun-hong ia7 iong5-iong5 tek-i3 chhun-hong moa2-bin7, chit8 tiam2 tan2 koe3 chit8 tiam2 tan2 bo5. Tan2 kau3 bak8-chiu seN bi2-lo5-a2, sim-lai7 chian tiN-koe2. Chit8-choa7 chhut, chit8-choa7 jip8, mng5-teng7 tah8 kau3 beh ui-khi3. Lang5-kheh tan2 kau3 toa7-tng5 ko3 sio2-tng5. Kou-put-chiong in bo2-ku7 hoah khui-toh. In bo2-ku7 sim-te2 am3-am3 teh siuN7 poh-kaN2 e7 chhut-su7. Bo5, an2-choaN2 e7 bu2 kau3 chiah oaN3. Chit8-sim siuN7 kong2 sim-pak e5 su7-koaN kap iaN5-lai7 e5 oe7-peng khi3, che si7 siang7 tho3-tong3 un2-tang3 e7 sun7-su7 chiah tioh8. M7-ku2 eng3-kai boe7 tau3, m7-si7, si7 ai3 koh khah-cha2 tioh8 kau3-ui7 chiah tioh8. M7, kiam2-si7 siuN-oaN3 he7 chhiu2, m7, kiam2-si7 lou7-tiong u7 lang5 lai5 kiap. SiuN7 liau2 chin put-tek khai-khiau. Koh theng5 chit8-e7-a2 lang5 hoa7-hoa7 kio3 teh lai5. Khun-hong siuN7 kong2 tai7-khai3 sin-niu5 kau3 lah. Kin2 chiN3 choe3 cheng5 lai5 khoaN3, khoaN3 chit8 e7 nou7-khi3 chhiong-thian. KhoaN3 kng-kio7 e5 ka-teng Han-chi5-a2 tng7-kha hou7 lang5 aiN7.” Koh chit8 e5 ka-teng kng kio7-au7 hit e5 phak loh8-khi3, chin tu2-chhian-chhian siang3 tui3 chioh8-thau5 loh8-khi3 thau5-hiah8 kong3 chit8 khang, phiN7 ia7 hiam2-hiam2-a2 kong3 peN5-khi3 phiN7-hoeh chhia teh to3. U7 e5 chhiu2 lut-khu7, tng7-khi3 e5 ia7 u7, khau3-khou2 lian5-thian. Tai7-ke kiu-kiu lun-lun m7-kaN2 chin3-cheng5. U7 chit8 e5 lau7 ka-teng ho7 choe3 Chhau3-thau5-a2-chek, tai7-ke tu i choe3 cheng5 lai5 kong2. Chhau3-thau5-a2 chin3-cheng5 khok8-lok8 kui7 loh8-khi3, siang-chhiu2 kiok-kiong khok8-khok8 hou3, kiu5 Siau3-ia5 jiau5-mia7, “Sin-niu5 kng …… kng kau3 …… kau3 poaN3-lou7.” “PoaN3-lou7 an2-choaN2?” “To …… to hou7 hou7 lang5 …… lang5 …… lang5” koh loh8-khi3 hit ku3 m7-kaN2 kong2, kan-ta tiam3-hia lang7-lang7-lang7. Khun-hong hui-siong5 khi3, chau2 oa2 khi3 pa-sian-chiuN2 chhut-lat8 siuN2 chit8 e7 hou7 i, “kan-ta lang7, poaN3-lou7 kiam2 u7 lang5 teh lang7 sin-niu5 tioh8 bo5?” “M7 …… m7 …… si7” “M7-si7, bo5 an2-choaN2 lang7” “Hou7 lang5 chhiuN2 khi3 lah.” ThiaN chit8 siaN hou7 lang5 chhiuN2-khi3, khi3 chit8 e7 huih hiam2-a2 pun5 chhut--lai5. Kha-chiN chu7 an2-ni ka7 cham3-khi3. Lang5-kheh kong7-kong7 kun2 bo5 koh chiah8, tai7-ke long2 li7-sek8. Peng ia7 lai5 po3 chiong-kun e5 phaiN2 siau-sit. In bo2-ku7 hoah tai7-ke an-cheng7 teN3 chhin3-chhio3, kong2 che sio2-su7, che si7 gin2-na2 su7 na7-tiaN7. U7 lang5 toe3 chhui3 in3 kong2, kah si7 TiuN chiong-kun teh choe3-su7, na2-li2 kiaN i m7-lai5.” U7 e5 sim-te2 siuN7 kong2 sin-niu5 eng7 ka7 lang5 chhiuN2--e5 bo5 cheng5-li2, chong2-si7 bo5 lang5 kaN2 khui-chhui3. Tai7-ke chin bo5 i3-su3 chu7 an2-ni pai7-heng3 soaN3-sek8. 
  14 
  Lim5 tiuN2-lo2-niu5 thiaN Bok8-su to3-khi3 sou2 kong2 e5 siau-sit, chai Hui7-bi2 siu7 Siu2-jin5 kiu3 khi3 chiu7 kui2-hun khah an-sim. Tai7-ke kiu5 Chu2 pang-chan7 in2-chhoa7, ng3-bang7 e7 sun7-su7. Chong2-si7 phah-si2 lang5 chit8 tiau5 beng7-an3 tek-khak e7 u7-su7, tui3 chit-chan5 tai7-ke chin khoa3-lu7. TiuN chiong-kun theng3-hau7 tai7-ke soaN3-sek8 au7, chin siu7-khi3 kio3 hiah e5 ka-teng lai5, seng3 hoat tin5-tiau5 giah8 khi2--lai5 tit8 but8. Chiok-chham2 tioh8 siong bo5 lang5 kho2-lin5 koh hou7 lang5 but8. Chiong5-tiong khah lau7-poe3 e5 chhau3-thau5-a2-chek hou7 lang5 but8 siong7 thiam2. I siau3-lian5 ia7-si7 chit8 e5 lou5-moa5. TiuN chiong-kun me7 i an2-ni si7 chin “sit-hong”（sit-hong = Iu2--e5 choe3-su7 sit-loh8 hong-thau5, bo5 the2-bian7). An2-choaN2 iam2-ki5 sit-kou2, na2 iap-boe2 kau2 boe2-a2 iap-leh, bin7 ti3 kah-hah8, an2-ni soe-soe-a to3-lai5. Sit-liau2 goa2 pun2 chiong-kun e5 ui-hong. Khi3 kau3 bo5 ho2 kho2-jim2, chiong chiaN5 chap8 e5 ka-teng tiap8 tit chit8 tiuN5 lok8-hoa liu5-sui2 chhi-chham2 lok8-phek. Khau3-khou2 lian5-thian, oan3-siaN su3-khi2. Chhoa7 sin-niu5 e5 jit8 soa3 piN3 choe3 loan7 chhau-chhau thi5-khau3 e5 jit8. Chiong-kun but8 lang5 chhiu2 kaN2-si7 sng lah, tin5-tiau5 pang3-leh, jip8--lai5 chhiu2 tui3 toh-teng2 toa7-e7 chiu7 tng3 loh8 khi3, toa7-siaN hoah-kong2 na7 bo5 liah8 chit e5 loh8-kau3-a2-kui2 lai5 chek-kut tek-khak bo5 beh pang3 i kan-hiu. Keh jit8 chek-si5 chhe lang5 lai5 Su7-liong5 tiau-cha. Lai5 bo5 poaN3 lang5, chai tiuN2-lo2-niu5 kap sim-pu7 iau2 ti7-teh, hian7-si5 khi3 ti7 pai3-tng5. U7 soan-kau3-su po2-hou7, si7 cha-bou2 lang5, kap che su7 ia7 bo5 siang-kan. Iau3-kin2 si7 ai3 liah8 Siu2-jin5 kap Hui7-bi2. Tui3 an2-ni chiu7 si3-ke3 am3-hong2. Goan5-in ui7-tioh8 si7 su-su7, lam7-iong7 kun-ui, chit-koan5 lai5 jia2-su7, sou2-i2 m7-kaN2 hian2-jian5 tui-chhip. M7-na7 phai3-lang5 si3-koe3 am3-hong2, chiu7 Khun-hong ia7 si5-khi3 Chioh8-iu5 kong-si e5 thau5-lou7 si3-ke3 lok8-lok8 kiaN5, be7 su sit-khi3 ka-ti7 chhui3-nih beh chiah8 e5 bah lai5 si3-ke3 tui-chhoe7 e5 kong5 kau2 chit8-iuN7. 
  Si5-jit8 chin khoai3-koe3 liam-piN koe3 poaN3-ni5 khah ke, ni5-te2 kau3 lah chin kin7 chiok Seng3-tan3 e5 si5, Siu2-jin5 jit8--si5 m7-kaN2 chhut-khi3. Am3-si5 chiu7 khi3 chit8-keng hun2-chhiuN2 choe3 kang. Hui7-bi2 ia7 m7-bat chhut-khi3, siong5-siong5 si7 ti7 lai7-bin7 pang-bang5 ke-lai7 su7. U7 chit8-jit8 thau3-cha2 Hui7-bi2 beh chhut-khi3 se2-saN. Chhiu2 phang5 chit8 bin7-thang2 saN tui3 au7-boe2-mng5 chhut-khi3, beh khi3 au7-piah khe-a2. Hut-jian5 taN thau5 chit8 khoaN3 toa7 tioh8-kiaN. Che si7 bin5-bang7 a2-si7 chin-chiaN3, chiu7-si7 Khun-hong chhiu2 hiahN chit8-nia2 toa7 hiu5, bin7 chin siau-san2 khia7 ti7 i e5 bin7-cheng5. Hui7-bi2 kiaN chit8 e7 sin5-put-hu7 the2, saN piaN tiam3 thou5-kha oat8-thau5 chu7 an2-ni piaN3 teh chau2. 
  Khun-hong khoaN3 chit8-e7 ia7 na2-chun2 tui3 bang7-tiong kiaN-chhiN2, toa7-hiu5 hiat-kak8 khui-pou7 tit8-jiok. Bian2 kui2 pou7 chiu7 hou7 i jiok tioh8. Hia si7 phian-phiah-e5 hiuN-chng thau3-cha2 lang5 chin-chio2, si3-piN long2 bo5 lang5. Ki3-jian5 hou7 i jiok-tioh8, Hui7-bi2 chiu7 tong3-tiam7, thau5-khak chhih-chhih kiong2-chhiu2, bak8-chiu kheh-kheh ki5-to2. I e5 sim-lai7 siuN7 kong2 chham2-lah, hai2 sui-bong2 khoah-khoah, chun5-thau5 eh8-eh8, ku2 ia7 e7 sio-tng7. TaN ti7 chia iu7-koh tng7 tioh8 i. Lau2-sit8 kong2 i tui3 Khun-hong peng7 m7-si7 phaiN2-i3. Si7 m7-ke3 bo5 siang7 sin3-giong2 e5 lang5, koat-sim ai3 siu2 lau7-pe7 e5 ui5-gian5. Chit8 sim ia7 si7 chin thiaN3--i, m7-ku2 na7 siuN7 tioh8 i na2 pang2-hui2 eng7 nge7-liah8--e5 sit8-chai7 chin m7-goan7. Ia7 siuN7 ui7 chit chan5 su7 jia2-khi2 mia7-an3, taN chit pai2 hou7 i tu2-tioh8 m7-chai beh chaiN2-iuN7? Sim-lai7 ia7 siu7-khi3, ia7 kiaN-hiaN5, ia7 thiaN3--i. Sit8-chai7 si7 chit8 e5 kho2-ai3 e5 tek8-jin5, be7-hiau2 kong2 e5 sim-cheng5. Chi2-u7 bak8-chiu pang3-kheh ki5-to2 kau-tai3 Chu2. Phah-sng3 kau3 chia chit tiau5 beng7-an3 phoa3 lah. Tai7-khai3 Khun-hong e7 chin siu7-khi3, e7 thoa i khi3 kiN3-koaN. Bo5 phah-sng3 u7 sio-lo7 e5 chui2 tih ti7 i e5 kha-poaN5. Koh u7 teh hau2 chheh-khui3 e5 siaN. Hui7-bi2 bak8-chiu thau thi2-khui ka7 i khoaN3-mai7, chiah chai Khun-hong e5 chiaN3-kha chit8-kha kui7 ti7 thou5-kha, chhiu2 ng-bin7 teh hau2, tih ti7 i e5 kha-poaN5 sio-sio e5 chui2 m7-si7 chui2, si7 Khun-hong e5 bak8-sai2, chin ku2 nng7 e5 lang5 bo5 kong2-oe7. Au7-lai5 Hui7-bi2 tui3 chhiu2 ka7 i khan khi2-lai5. Khun-hong taN-thau5 khoaN3 Hui7-bi2 kam5-bak8-sai2 e5 bin7. Khun-hong lian5 siaN kiu5 “Hui7-bi2 sio2-chia2 chhiaN2 li2 sia3-bian2, hou7 li2 siu7 kiaN, hou7 li2 phun-pho, goan7 li2 sia3-bian2.” Hui7-bi2 khoaN3 Khun-hong e5 thai3-tou7 m7-si7 beh lai5 tui-chhip i, si7 ho2-i3 lai5 chhoe7 i, sim chiah siu7 an-ui3. Tui3 an2-ni bin7 tng2-chhio3. Khun-hong khoaN3 Hui7-bi2 tng2-chhio3 chiah khi2--lai5, khan Hui7-bi2 e5 chhiu2 lai5 chim. Tui3 an2-ni nng7-lang5 choe3-hoe2 kiaN5 jip8 sou2 bih e5 chhu3. Tu2 jip8-khi3 che7-loh8 u7 chit8-e7-a2 Siu2-jin5 tui3 che3-hun2 kang-tiuN5 to3-lai5. In-ui7 i si7 choe3 me5-kang, thau3-cha2 lang5 iau2 chio2-chio2 bo5 siaN2 lang5 teh kiaN5 lou7 e5 si5 i chiu7 to3-lai5. Jip8-mng5 khoaN3 tioh8 Khun-hong, chit8 si5 hoe2 toh8, khi3-tit nou7-hoat chhiong-thian. Tui3 chit-kioh hoai7-tong-si hai7-tit chhit-khap peh-chhio3. Long2 bo5 poe2-hoe7 oa2--lai5, na2 teh koaN7 chhau2-chang2 an2-ni, chit8 chhiu2 tui3 heng-khau2 giu2 leh, chit8-chhiu2 tui3 e7-io ka7 i chhah khi2--lai5, kui-sian lang5 ka7 i haiN3 kau3 khong-tiong, chhek chit8 e7 be2-se3 beh ka7 i siak tui3 chhiuN5-piah loh8-khi3, chit e7 hou7 i siak khi3, thau5-khak khi3 tong7 chhiuN5-piah, chiu7 phah-sng3 i teh siau3-ia5 thak8 tai7-hak8 pit8-giap8 e5 hak8-su7. In lau7-bo2 chiu7-khi3 khau3 bo5 kiaN2. Khun-hong kiaN chit8 e5 bin7 chheN sun2-sun2, kin2 kio3 kiu3 lang5. Hui7-bi2 khoaN3 chit8 e7 ia7 ho2 khi3, ia2 ho2 chhio3, ia7 kho2-lin5, siuN7 kong2 eng3-kai, chong2-si7 ia7 m7-kam. Kin2 hoah “Siu2-jin5, Siu2-jin5 lan2 m7-thang eng7 phaiN2 po3 phaiN2. Lan2 tioh8 thiaN3 tui3-tek8, kin2 ka7 i pang3 loh8-lai5.” Siu2-jin5 thiaN Sio2-chia2 teh kio3, hit e5 siaN u7 kaN5 thiaN3-thang3 ai-kiu5 e5 siaN, chu7 an2-ni tng2-chhio3 un5-un5-a2 ka7 i hoe5 loh8 lai5, ka7 i khng3 tiam3 thou5-kha. Peng5-si5 Khun-hong si7 bun5-sin, tui3 chit chan5 su7 liau2-au7 be7 chiah8, cheng-sin5 na2-chun2 iN7-chong7 e5 leh. Chit8-bin7 liong5-sim chu7-chek, chit8-bin7 ai3-bou7 i sim-ai3 e5 Hui7-bi2. I tiaN7 ka7 i pi2-pheng7 choe3 kho2-ai3 e5 moai5-kui3. Sou2-i2 piN3 chin-chiaN3 san2, si3-ke3 liu5-long7 kin-a2-jit8 chhoe7 lai5 kau3-chia. Tu2 khi3 kap Hui7-bi2 sio-tu2, ki5-sit8 lian5 cha2-khi2 to iau2-boe7 chiah8. In-ui7 i chai Hui7-bi2 si7 teh keng-koe3 bih e5 seng-oah8, sou2-i2 i ia7-si7 eng7 am3-si5 kap thau3-cha2 teh chhoe7 i. Chiah e7 ti7 thau3-cha2 hou7 i tu2-tioh8. Lau2-sit8 kong2 u7 khou2-sim, go7 liau2 khin-khin to bo5 80 kin leh. Na2-li2 tu3 oa2 500 kin lat8 e5 chong3-su7 ia2-gu5 e7 tiau5. Tui3 heng-kham2 giu2 oa2-lai5 am7-nia2 sok-an5 hiam2-hiam2 bo5 khui3. Tui3 e7-io hou7 Siu2-jin5 lak8 chit8 e7 thiaN3 chit8 peng5. Koh ka7 i haiN3 hiah koan5, liah8 tian-to3-thau5-chai pi2 beh ka7 i siak tui3 chhiuN5-piah loh8 khi3, kiaN chit8 e7 sin5 long2 chau2 khi3 heng5-siong7 goa7. Ka7 i pang3 loh8 lai5 chiu7 an2-ni un tiam3 thou5-kha, bak8-chiu theh8-theng5 theh8-theng5 liah8 Siu2-jin5 kim-kim siong3, chhiu2 khu7-khu7 chun, khok8-khok8 pai3, be7 chhut siaN. Hui7-bi2 khoaN3 liau2 soa3 sim-sng, m7-kam, kin2 ka7 i khan khi2-lai5, chhiau5 i2-a2 hou7 i che7, khi3 phang5 chit8 poe sio-te5 hou7 i lim, ka7 i teh-kiaN, jian5-au7 chiah khui-chhui3 kong2-oe7. Siu2-jin5 khoaN3-liau2 ia7 chin-chiaN3 ho2 khi3, ia7 ho2-chhio3, ia7 kho2-lin5 i e5 sit-thai3. Kong2 “Kin-a2-jit8 na7 m7-si7 goan2 sio2-chia2 kio3 goa2 ka7 li2 pang3-khi3, li2 bo5 mia7 lah li2. Li2 koh kaN2 eng7 chit ho7 pou7, eng7 lang5 lai5 nge7-liah8, be7 su pang2-hui2, bo5-le2 thai3-sim7.” Khun-hong tit8-tit8 hoe7 sit-le2, chhe7 put-si7. Hui7-bi2 khoaN3 an2-ni, khou2-khng3 Siu2-jin5 mai3 koh the5-khi2 koe3-khi3 e5 phaiN2 lai5 chek-pi7 i. Ia7 chai i iau2-boe7 chiah8 cha2-khi2, chiu7 tai7-ke chun2-pi7 cha2-tng3 choe3 hoe2 chiah8. Khun-hong hit cha2-khi2 ia7 kiaN, ia7 koaN5 tioh8 soa3 hoat-jiat8, chu7 an2-ni ti7 hia tiam3 kui2 na7 jit8. Hui7-bi2 chiau3-ku7 ho2 khoan2-thai7 i. Ia7 tui3 Khun-hong e5 thou3-lou7, chiah chai in bu2-ku7 tui3 hit-si5 liau2-au7 chit8-si5 chin siu7 khi3, si3-ke3 phai3-lang5 tui-chhoe7, koe3 kui2 goeh8 jit8 au7 chiu7 na2 leng. U7 chit8-pai2 ti7 toa7 chiu2-ian3 tiong pou7 im2, chhut-chiu2 ti7 ian3-sek8-tiong chu7 an2-ni to2 tui3 toh-kha loh8 khi3. Thau5-khak khok8 tioh8 toh-koaiN, nau2-kin chhut-huih soa3 poan7-sui7, koh bo5 loa7 ku2 chiu7 si2-khi3. Hit-am3 si7 8 goeh8 15 jit8 Tiong-chhiu lo5-kun e5 si5. Tui3 an2-ni chit chan5-su7 oan5-choan5 soah khi3 lah. 
  Chiah-e5 tai7-chi3 Khun-hong in tau thong ke bo5 lang5 hoaN-hi2. Chi2-u7 Siu3-chhun siong7 hoaN-hi2. Tak8-hang7 i to phah chhiu2 kong2 eng3-kai. Ui7 tioh8 an2-ni Khun-hong it-hoat chiah8-khi3 beh kiu5 kau3 Hui7-bi2 tioh8. Chong2-si7 Hui7-bi2 chai Khun-hong u7 lau7-bu2, i long2 m7-chai iau2 u7 chit8 e5 cheng5-tek8 Siu3-chhun, chit8 e5 pi2 lau7-bu2 khah li7-hai7, i long2 m7-chai, in-ui7 Khun-hong long2 m7-bat kong2. Khun-hong ti7-hia phoa3-piN7 siu7 Hui7-bi2 un-jiu5 thiaN3-thang3 e5 chiau3-kou3. Hui7-bi2 kin7 chiok-seng3-tan3 ai3 kiN3 lau7-bu2 e5 sim chhiat. Khun-hong ti7 hia ia7 chu7-kak na7 m7-si7 kap i loh8-kau3, beh ban2 chit8-lui2 sui2 e5 moai5-kui3 bo5 hong-hoat, chiu7 ia7 chin7 sou2 e7 oh8 ki5-to2. Seng3-keng chu7-jian5 thak8 kok-gu2--e5 bo5 bun7-te5, chhiaN2 Hui7-bi2 ka3 i gim5-si. Bian2 kui2-jit8 giam5-jian5 Ki-tok-tou5. 
  U7 chit8-jit8 i chiu7 koh tui3 Hui7-bi2 kiu5-chhin, Hui7-bi2 lai5 kau3 chia khoaN3 i e5 seng5-i3 hou7 cheng5 sou2 tiN5 ia7 sim-nng2, kap i kong2 kui2-na7 hang7 tiau5 kiaN7. 
  1. Li2 tioh8 kap goa2 pai3 Siong7-te3 sin3 Chu2 Ia5-sou. 
  2. Li2 tioh8 po2 goa2 peng5-an, to3 lai5 khi3 kiN3 lau7-bu2. 
  3. Li2 tioh8 po2 Siu2-jin5 bu5 su7. I si7 chin7-tiong e5 lou5-pok8. Li2 ia7 tioh8 thiaN3--i. 
  Tak8-hang7 to in3 ho2. Tui3 an2-ni kap Siu2-jin5 chham-siong5 keh-jit8 chiu7 khoan2 heng5-li2 chhut-hoat to3 lai5 Su7-liong5. Bian2 keng-koe3 kui2-jit8 chiu7 kau3-chhu3. Lang5 khi3 po3 TiuN2-lo2-niu5 chai, tai7-ke bo2 kiaN2 saN-kiN3 lam2 teh khau3. Khun-hong ia7 kui7 loh8 jin7-chho3 kio3 m7-kaN2. Lau7 lang5 khoaN3 tioh8 an2-ni ia7 sia3-bian2--i. Soa3 thiaN Khun-hong kiu5-chhin, Hui7-bi2 kap i iok-sok e5 su7. Bok8-su kong2 su7 kau3-chia, i na7 choe3 chin-sit8 e5 Ki-tok-tou5 ia7-si7 kho2-i2 lah. Tui3 an2-ni Khun-hong chiu7 koh kap in ti7 hia kui2-na7-jit8, tai7-ke koh poaN-poaN to3 lai5 ka-ti7 e5 chhu3. Tai7-ke hoaN-hi2 koe3 Seng3-tan3-cheh. 
  Khun-hong chiu7 to3 khi3, koh chheng2 hok8-chit phai3 lai5 Su7-liong5 choe3 cham7-tiuN2. In-ui7 chioh8-iu5 kong-si iau2 u7 ti7 chia chiap-siok8 teh khai-chhai2 chioh8-iu5. Tui3 koh lai5 Su7-liong5 liau2-au7 Khun-hong chiu7 jiat8-sim khi3 siu2 le2-pai3. Put-ko3 kio3 i nia2 se2-le2, i mui2-mui2 kong2 theng3-hau7 lau7-bu2 ni5-lau7 chiah lai5. Kong2 in lau7-bu2 si7 seng5-sim e5 chhai3-kou chu7 siau3-lian5 chiuN2 chheng-koaN2, chiuN2 i chit8 e5, m7-ai3 hou7 i hoan5-lo2, siu7-khi3. An2-ni thiaN liau2 chin u7 li2-iu5, ki5-sit8 sim-lai7 si7 bo5 hiah khoai3 chiap-lap8 Chu2 Ia5-sou, put-ko3 goa7-mau7 tek-khak si7 Ki-tok-tou5. Chiau3 ku7 khi3 kia3 siok ti7 TiuN2-lo2-niu5 in tau. U7 chit8-jit8 chit-tui3 chheng-lian5 chiu7 ti7 Ong5 Bok8-su e5 su-sek-ha7 i-chiau3 ki-tok-kau3-sek kiaN5 kiat-hun tian2-le2. Bo5 loa7 ku2 ia7 ka7 Siu2-jin5 chhoa7 bou2. Ia7 chiong ke-lai7 it-chhe3 e5 su7 kau-tai3 Siu2-jin5 chiang2-li2. Si5-jit8 chin khoai3-koe3 bian2 loa7 ku2 iu7 koe3 chiaN5 poaN3 ni5 lah. TiuN2-lo2-niu5 ni5 lau7 lah, u7 chit8 pai2 tui3 chiah8 liau2 bo5 tu2-ho2 soa3 lau3 chin ku2, soa3 piN3 ban7-seng3 chin oh i-ti7. San2 kau3 chit8-teng5 phoe5 ne5 chit8 ki kut, chong2-si7 i e5 sim u7 peng5-an. In-ui7 Hui2-bi2 e5 chhin-chiaN5 ia7 cho3-liau2 ke3 liau2. Sun-a2 ia7 koai-koai toa7-han3 long2 e7 kiaN5 lah. Siu2-jin5 ia7 chhoa7 lah, chit8-ke chin nau7-jiat8. U7 chit8-me5 hut-jian5 khi2 sim-chong7 bo5 lat8, long2 bo5 kong2 sim2-mih8 ui5-gian5 chu7 an2-ni tiam7-khi3. Tai7-ke chin iu-bun7. 
</CL>
<HL>

結尾來講「甜蜜e5 家庭」最後e5 祕訣是ti7 佗位？ 
請大家讀 
I林13章，以弗所5：22-23。I彼得3：1-9。提多2：4-6。歌羅西3：18-19。
無一人所講會比上帝e5 話較好。 
1、用信仰做地基。用向望做窗、門。用疼做厝頂來kham3。An2-ni e5 家庭最安全。 
2、大家相尊敬ti7 天父相kap做伊e5 子、查某子平等。Ti7 主耶穌e5 疼心內相連，若車輪相kap貫串ti7 一支車心。Ti7 聖神e5 領導同步調向光明、永活e5 天鄉來前進，最光明。 
3 、用上帝e5 話出發。用上帝e5 話來行、來成長。用上帝e5 話來做結局。時時祈禱相助hit個家庭上堅固。 
最後請讀一節聖經。 
耶利米2：2. 「耶和華講你少年e5 恩愛，婚姻e5 愛情，你怎樣仔ti7 曠野，ti7 未bat 種作e5 地，跟te3 我；我攏ka7 你記得」這個意思是
1、人做細子ti7 老母e5 懷抱，teh 食老母e5 乳，是何等e5 思慕老母。 
2、人tu2仔結婚e5 蜜月，翁親某親e5 歡喜，hit個相疼親像魚得著水。 
3、以色列百姓出埃及ti7 曠野，未 種作e5 地，等上帝落嗎哪，望上帝養飼。Hit時e5 靠上帝、欣慕上帝、感謝上帝e5 心，hit e5至誠熱切。 
以上三款e5 心情攏是真至誠、真sui2。耶和華講「我攏ka7 你記得。」總是人真見笑。 
1、大漢長成lah。俗語講翅股尾仔礁lah。M7-bat 父母lah，忘恩背義lah。 
2、某娶了久臭phu2 lah。生子、破病bai2 lah。散hiong lah。愛情漸疏。 
3、好額趁有食，五穀豐收，粟大pun7、酒大甕，牛、驢精牲大群lah。上帝那上帝。無感謝lah，m7 免上帝lah。 
真見笑。兄姐現時咱各人e5 夫婦生活iau2有親像結婚當時，蜜月hit 陣hiah 相好抑無？若無著越倒轉來重溫習才好。你poh-kaN2 be7記得當時e5 愛情lah 也無的確。咱e5 天父「攏ka7 你記得。」 
請咱隨人越倒轉來回顧當時e5 愛情。愛情是舊iau2-ku2 永新。Koh 一擺看咱kap sui2-sui2 e5 愛卿。青壯e5 夫君當時結婚e5 像。數念當時e5 溫愛。扑算敢m7-thang 冤家，m7-thang 想beh 分開。若an2-ni 想是真見笑。耶和華上帝的確重重譴責。願主祝福列位兄姐會得建設甜蜜e5 家庭。夫婦e5 愛情會永固來榮光上帝e5 聖名。願耶和華祝福。 
「將來雅各beh teng3伊e5 君，以色列beh 發芽開花；in e5 果子beh 充滿世界」（賽 27：6）。阿們。 
An2-ni J.S.牧師e5 講演：「甜蜜e5 家庭」完畢。最後大大強調信徒m7-thang 娶會外e5 未信者。也m7-thang 嫁會外e5 未信者。大希望信徒著娶同信、嫁同信e5 人。信，che才是合天父e5 聖旨意。Tui3 an2-ni才會受祝福，才會保守kap增進信德。大家聽了大感激。濟濟青年tui3 an2-ni立志表示這個決心。續為著過去宗教上雜婚e5兄姐e5 不幸e5 事實來m7 甘。 
惠美tui3 聽chiah-e5，koh 回憶chiah-e5，koh 想著伊家己kap昆芳e5 事就一發驚心。就koh 較決心m7 愛嫁會外e5 人。 
13 
講有一日昆芳in 母舅張將軍忽然來chhoe7 昆芳，ka7 伊講對hit層親事今如此如此好來進行lah。母舅叫昆芳去屏後嘴aN3 伊e5 耳仔邊chhi-bu2 chhi7-chhu7 m7 知ka7 伊講甚物。昆芳出來滿面春風笑gi7-gi7，頭殼khok8-khok8 tim3連聲喝「好好」(好好)。邊仔e5 人攏莫名其妙。隔日tu2是農曆e5 5月13。城內teh 迎城隍爺，家家戶戶真鬧熱。天光早昆芳就命令家丁thai5豬to2羊，借桌辦腥臊，放帖。內面點燈結彩，連in 老母kap秀春都m7 知意思。攏是掠做5月13 迎城隍，也昆芳beh 特別請人客kap人應酬，又m7-koh 何必著thai5 豬to2羊leh？真奇怪，tang時仔12暗in 母舅就tui3昆芳借家丁chiaN5十個kap叫伊e5 心腹e5 士官帶一二十個 兵仔鬥做伙beh 倚2、30個，透暝乘月影霞雲e5 時放轎來士隆。 
到位林長老娘kap惠美、新婦雪梅3個攏tu2 teh 做暗時e5 家庭禮拜，兩個孫仔攏teh 睏lah。但是in 內面有一e5 長工頭叫做守仁tu2出去無ti7-teh。忽然hit二三十人tui3 大門入--來。無hun無hoe7直直long3 到大廳，大聲就嚷講有人ti7-teh 抑無？惠美出來看，知是一個軍人士官，後面看一堆人。問講chiah 暗是beh chhong3 甚物？Hit 個人應講「團長張將軍有事ai3請惠美小姐去會面。」長老娘kap雪梅ti7 屏後聽一下大驚出來看。看著hiah 濟人，koh 是暗時守仁也無ti7-teh。但是惠美真好膽大聲kap伊講：「我是一個女子哪裡kap團長將軍有關係？伊何必著kap我會面。我也無必要kap伊會面。我並無甚物代誌。」老母長老娘驚到khu7-khu7 chun3，嘴下斗khok8-khok8 hou3，真可憐跪落求上帝保護。一面求hit個士官手giah8懸，到底是甚物事？Hit個士官真受氣大聲喝講，「叫你來去就來去，」喝人chhah上轎。人就tui3 惠美直直chhah出去。士官tui3 腰nih 抽出短銃喝講「恬恬m7 準開聲喧嚷喝救。若開聲嚷就beh 開銃扑死。」林長老娘開聲哭，「子ah！ 求上帝保護kap你去。」惠美聽老母哀叫啼哭e5 聲，越頭講，「阿母m7 免煩惱做你放心，我的確到死守主e5 道理。」惠美hou7 人chhah 入轎，轎門轎窗攏關去家丁扛teh long7。老母自an2-ni be7 顧得倒倒落去。Ah！慘ah！丈夫死、子死，查某子hou7 人掠去。雪梅看ta-ke倒倒落去，房nih 兩個囡仔聽見hiah 濟人ti7 內面kiuh-kiuh 嚷，驚精神也哭be-be。小姑又hou7 人硬扛去，心亂操操，又m7 敢嚷。到人攏出去了才喝救人。厝邊大家也真驚，隨人顧家己，無事第一好。時間也倚誠半暝lah，佳哉厝後有一戶會友大家較同心，緊走來看，看著an2-ni。一面鬥救長老娘，一面緊叫人去報牧師知。牧師ti7 眠床chhia起--來緊通知四圍e5 會友攏giah8槌仔jiok出去。 
Tu2遇守仁出去，後來才知是去巡田水，giah8一枝鋤頭tui3 遠遠teh 來，大概是想講田水攏巡了beh 割稻仔e5 時一個人做一遍用chhiam擔擔得四擔粟。四百偌斤，倚500斤力。幾個人仔倚來伊無忍--著，koh 有學拳頭，腳手真好。月hou7 雲kham3-leh，月光反烏反烏。看頭前一陣人扛一頂轎，扛teh-chhek8，半狗走。In m7 敢扛tui3 大馬路，是走tui3 小路仔，才會hiah tu2好kap守仁相爭頭。守仁也不解其意ian5路吟詩做伴無lam7無lam7 緊吟緊行。轎內惠美認得是守仁e5 聲暗暗歡喜，祈禱主幫贊，向望有救。恬恬m7 敢出聲。聽吟詩e5 聲那近，就知守仁已經倚來到身邊，忽然tui3 轎內大聲叫，「守仁緊來救我。」守仁認得是惠美e5 聲koh 看士官做前行，一部分e5 人已經走進前。因為惠美真gau5，上帝hou7 伊有智識，tui3 聽守仁吟詩e5 聲hit 時，伊ti7 轎內刁持ngiauh8-ngiauh8 動，轎搖來、搖去，有時giong7-giong7 beh peng2 轎，扛轎e5 是家丁koh m7 是轎夫，無慣勢，叫苦連天。所以士官kap一部分e5 兵攏走進前去。Chhun一部分家丁顧轎走慢隨ti7 轎後。守仁聽惠美小姐teh 叫伊，即時感覺是綁匪掠人，伊是m7 知昆芳kap in 母舅teh 變鬼。守仁e5 直感是綁匪掠人beh 摃翻頭。Che 也是張將軍早做綠林綁首e5 舊湯頭。守仁即時走倚siong3 精精tui3 頭前hit個扛轎--e5 e5腳骨，用鋤頭kheng hou3 一下腳斷離離，歸仙人自an2-ni un落去。歸頂轎chhuh tui3 頭前落去。因為是無張持後面hit個扛轎e5 自an2-ni hou7 轎拖仆落去。頭殼hou7 石頭摃一空。直直喝救人。惠美乘hit個勢cham3 開轎門tui3 一條偏路直直走。後面e5 家丁空手無ke-si，守仁有鋤頭sui個倚--來but8 到東倒西歪、哭父兼哭母。頭前e5 兵仔jih8 倒轉來，除士官有短銃以外無銃，兵仔有刀。士官即時開銃頭門扑無著，因為月無啥光。第二門koh 扑--來，守仁閃過扑著手股頭，小可傷。守仁真猛勇親像野牛、親像雄獅看著食物。喝聲ta3倚去用鋤頭khan天文tui3 頭殼ka7 伊bo7落去。Aih8一下應聲自an2-ni 倒落去。士官e5 頭殼碎碎，jih8倚去tui3 短銃搶起來。兵仔攏拔刀beh 倚--來，守仁將短銃giah8 ti7 手nih ka7 in 講Mai3 來較好。大家看m7 是守仁e5 對手就退水lau3走。Tu2 hit 時牧師kap一群青年也jiok 到，看惠美teh 走。也聽前面有銃聲kap hiam3 殺e5 聲。聽惠美講，才知守仁來救。牧師緊chhoa7 惠美bih ti7 一個tu2好e5 所在。其餘e5 青年jiok 到，看人都攏退去lah所以無koh jiok。大家就攏倒來惠美kap牧師bih e5 位。大家想這層事m7 是小可。講是張將軍來掠，才想見前日昆芳kap in 母舅來，介紹講是某兵團長張將軍，an2-ni是beh 來用強奪e5 成婚。今既然惹出人命，的確m7 是小可。所以大家商量決定，將士隆e5 厝鎖起來，將老母kap兄嫂孫仔攏搬去拜堂。Ti7 hia 向望得著保護。雪梅倒去也去做教會附設醫館e5 護士。 
Chiah 講守仁chhoa7 惠美自an2-ni 透暝走。日--時bih、暗時走，直直走到雲南省城。去bih ti7 守仁親戚e5 兜。In 是作穡人，是熱心e5 基督徒。Toa3 ti7 離城誠舖路一個偏僻e5 鄉庄e5 小竹圍仔內。所以無hiah 快發見著。 
今hiah-e5 兵仔自an2-ni 拖身屍，kap扛斷腳、斷手著傷--e5 倒去。兵仔走去兵營報死。家丁倒去煞m7 敢入去。厝nih8人客kong7-kong7 滾。昆芳禮服穿便便，到beh 晝lah大家才知是beh 娶新娘。直直等，看時beh 進房，時也過lah，新娘到今iau2 未來。大家頷頸伸長長，攏風聲陳--家e5 少爺beh 娶親。Chiah 濟歲才beh 娶，這擺繡球是親手pha--e5。掠in 母舅張將軍做媒人--e5。穩當真sui2，若m7 是有月裡嫦娥e5 扮，也著有賽西施e5 款。若無「羞花閉月e5 sui2，ma7 有沈魚落雁e5 sui2 。」（若無花看伊來見笑就合去、月娘看伊來就ng 面e5 sui2；也的確有鯉魚看伊來e5 sui2就chhang3 落水、雁teh 飛看伊來e5 sui2 就歇落--來e5 sui2。）而且嫁妝m7 知beh kah偌濟來leh。所以人山人海e5 人愛來看。又koh 是5月13日，城內迎城隍，風聲pong3 影比beh 來看大戲e5 人iau2 較濟。昆芳也洋洋得意春風滿面，一點等過一點等無。等到目珠生bi2-lo5-a2，心內煎甜粿。一choa7 出，一choa7 入，門teng7踏到beh ui去。人客等到大腸告小腸。姑不chiong in 母舅喝開桌。In 母舅心底暗暗teh 想poh-kaN2 會出事。無，an2-choaN2會舞到chiah 晏。一心想講心腹e5 士官kap營內e5 衛兵去，che 是上妥當穩當會順事才著。M7-ku2 應該未晝，m7 是，是ai3 koh 較早著到位才著。M7，kiam2 是siuN晏下手；m7，kiam2 是路中有人來劫。想了真不得khai-khiau。Koh 停一下仔人hoa7-hoa7 叫teh 來。昆芳想講大概新娘到lah。緊chiN3 做前來看，看一下怒氣沖天。看扛轎e5 家丁蕃薯仔斷腳hou7 人aiN7。」Koh 一個家丁扛轎後hit個仆落去，真tu2-chhian-chhian siang3 tui3 石頭落去頭額摃一空，鼻也險險仔摃平去鼻血車teh 倒。有e5 手lut-khu7，斷去e5 也有，哭苦連天。大家kiu-kiu lun-lun m7 敢進前。有一個老家丁號做臭頭仔叔，大家tu 伊做前來講。臭頭仔進前khok8-lok8跪落去，雙手鞠躬 khok8-khok8 hou3，求少爺饒命，「新娘扛……扛到……到半路。」「半路an2-choaN2？」「都……都hou7 hou7 人……人……人」koh落去hit 句m7 敢講，kan-ta tiam3-hia lang7-lang7-lang7。昆芳非常氣，走倚去巴仙掌出力賞一下hou7 伊，「kan-ta lang7，半路kiam2 有人teh lang7 新娘著無？」「M7……m7……是」「M7 是，無an2-choaN2 lang7」「Hou7 人搶去lah。」聽一聲hou7 人搶去，氣一下血險仔pun5出--來。腳chiN 自an2-ni ka7 cham3去。人客kong7-kong7 滾無koh 食，大家攏離席。兵也來報將軍e5 歹消息。In 母舅喝大家安靜teN3 凊笑，講che 小事，che 是囡仔事na7-tiaN7。有人toe3 嘴應講「Kah是張將軍teh 做事，哪裡驚伊m7 來。」有e5 心底想講新娘用ka7 人搶--e5無情理，總是無人敢開嘴。大家真無意思自an2-ni 敗興散席。 
14 
林長老娘聽牧師倒去所講e5 消息，知惠美受守仁救去就幾分較安心。大家求主幫贊引chhoa7，向望會順事。總是扑死人一條命案的確會有事，tui3 這層大家真掛慮。張將軍聽候大家散席後，真受氣叫hiah-e5 家丁來，性發藤條giah8起--來直but8。足慘著傷無人可憐koh hou7 人but8。從中較老輩e5 臭頭仔叔hou7 人but8 上thiam2。伊少年也是一個流氓。張將軍罵伊an2-ni 是真「失風」（失風＝Iu2--e5 做事失落風頭，無體面）。An2-choaN2 掩旗失鼓，那iap 尾狗尾仔iap-leh，面戴kah-hah8，an2-ni衰衰仔倒來。失了我本將軍e5 威風。氣到無好可忍，將誠十個家丁tiap8 tit 一場落花流水淒慘落魄。哭苦連天、怨聲四起。娶新娘e5 日煞變做亂操操啼哭e5 日。將軍but8人手kaN2是酸lah，藤條放leh，入--來手tui3 桌頂大下就tng3落去，大聲喝講若無掠這個落教仔鬼來chek骨的確無beh 放伊干休。隔日即時差人來士隆調查。來無半人，知長老娘kap 新婦iau2 ti7-teh，現時去ti7 拜堂。有宣教師保護，是查某人，kap che 事也無相干。要緊是ai3掠守仁kap惠美。Tui3 an2-ni就四界暗訪。原因為著是私事，濫用軍威、職權來惹事，所以m7 敢顯然追緝。M7 若派人四界暗訪，就昆芳也辭去石油公司e5 頭路四界lok8-lok8行，be7 輸 失去家己嘴nih beh 食e5 肉來四界追chhoe7 e5 狂狗一樣。 
時日真快過liam-piN 過半年較加，年底到lah真近祝聖誕e5 時，守仁日--時m7 敢出去；暗時就去一間粉廠做工。惠美也m7-bat 出--去，常常是ti7 內面幫忙家內事。有一日透早惠美beh 出去洗衫。手捧一面桶衫tui3 後尾門出去，beh 去後壁溪仔。忽然taN頭一看大著驚！Che 是眠夢抑是真正？就是昆芳手hiahN 一領大裘，面真消瘦企ti7 伊e5 面前。惠美驚一下神不附體，衫piaN tiam3 塗腳越頭自an2-ni 拚teh 走。 
昆芳看一下也若準tui3 夢中驚醒，大裘hiat-kak8 開步直jiok。免幾步就hou7 伊jiok著。Hia 是偏僻e5 鄉庄透早人真少，四邊攏無人。既然hou7 伊jiok著，惠美就擋tiam7，頭殼chhih-chhih拱手，目珠kheh-kheh祈禱。伊e5 心內想講慘lah，海雖罔闊闊，船頭隘隘，久也會相tng7。今ti7 chia 又 koh tng7著伊。老實講伊tui3 昆芳並m7 是歹意。是m7 嫁無像信仰e5 人，決心ai3守老父e5 遺言。一心也是真疼--伊，m7-ku2 若想著伊若綁匪用硬掠--e5實在真m7 願。也想為這層事惹起命案，今這擺hou7 伊tu2著m7 知beh 怎樣？心內也受氣、也驚惶、也疼--伊。實在是一個可愛e5 敵人，be7 曉講e5 心情。只有目珠放kheh祈禱交待主。扑算到chia這條命案破lah。大概昆芳會真受氣，會拖伊去見官。無扑算有燒lo7 e5 水滴ti7 伊e5 腳盤。Koh 有teh 哮chheh-khui3 e5 聲。惠美目珠偷thi2 開ka7 伊看覓，才知昆芳e5 正腳一腳跪ti7 塗腳，手ng 面teh 哮，滴ti7 伊e5 腳盤燒燒e5 水m7 是水，是昆芳e5 目屎，真久兩個人無講話。後來惠美tui3 手ka7 伊牽起來。昆芳taN 頭看惠美kam5 目屎e5 面。昆芳連聲求「惠美小姐請你赦免，hou7 你受驚、hou7 你奔波，願你赦免。」惠美看昆芳e5 態度m7 是beh 來追緝伊，是好意來chhoe7 伊，心才受安慰。Tui3 an2-ni 面轉笑。昆芳看惠美轉笑才起--來，牽惠美e5 手來chim。Tui3 an2-ni 兩人做伙行入所bih e5 厝。Tu2入去坐落有一下仔守仁tui3 製粉工場倒來。因為伊是做暝工，透早人iau2 少少無啥人teh 行路e5 時伊就倒來。入門看著昆芳，一時火toh8，氣得怒發沖天。Tui3 這kioh壞東西害得七khap 八chhio3。攏無poe2 會倚--來，若teh koaN7 草chang2 an2-ni，一手tui3 胸口giu2 leh，一手tui3 下腰ka7 伊插起--來，歸仙人ka7 伊haiN3 到空中，chhek 一會馬勢beh ka7 伊siak tui3 牆壁落去，這下hou7 伊siak去，頭殼去tong7 牆壁，就扑算伊teh 少爺讀大學畢業e5 學士。In 老母就去哭無子。昆芳驚一個面青sun2-sun2，緊叫救人。惠美看一下也好氣、也好笑、也可憐，想講應該，總是也m7 甘。緊喝「守仁，守仁咱m7-thang 用歹報歹。咱著疼對敵，緊ka7 伊放落來。」守仁聽小姐teh 叫，hit個聲有kaN5 疼痛哀求e5 聲，自an2-ni 轉笑un5-un5仔ka7 伊回落來，ka7 伊囥tiam3 塗腳。平時昆芳是文身，tui3 這層事了後be7 食，精神那準異狀e5 leh。一面良心自責、一面愛慕伊心愛e5 惠美。伊定ka7 伊比pheng7 做可愛e5 玫瑰。所以變真正瘦，四界流浪今仔日chhoe7 來到chia。Tu2去kap惠美相tu2，其實連早起都iau2 未食。因為伊知惠美是teh 經過bih e5 生活，所以伊也是用暗時kap透早teh chhoe7 伊。才會ti7 透早hou7 伊tu2著。老實講有苦心，餓了輕輕都無80斤leh。哪裡tu3 倚500斤力e5 壯士野牛會tiau5。Tui3 胸坎giu2 倚來頷領束an5險險無氣。Tui3 下腰hou7 守仁lak8 一下痛一爿。Koh ka7 伊haiN3 hiah 懸，掠顛倒頭栽比beh ka7 伊siak tui3 牆壁落去，驚一下神攏走去形上外。Ka7 伊放落來就an2-ni un tiam3 塗腳，目珠theh8-theng5 theh8-theng5掠守仁金金siong3，手khu7-khu7 chun、khok8-khok8 拜，be7 出聲。惠美看了煞心酸、m7 甘，緊ka7 伊牽起來，chhiau5 椅仔hou7 伊坐，去捧一杯燒茶hou7 伊lim，ka7 伊teh 驚，然後才開嘴講話。守仁看了也真正好氣、也好笑、也可憐伊e5 失態。講「今仔日若m7 是阮小姐叫我ka7 你放去，你無命lah你。你koh 敢用這號步，用人來硬掠，be7 輸綁匪，無禮太甚。」昆芳直直會失禮，chhe7不是。惠美看an2-ni，苦勸守仁mai3 koh 提起過去e5 歹來責備伊。也知伊iau2 未食早起，就大家準備早頓做伙食。昆芳hit 早起也驚、也寒著煞發熱，自an2-ni ti7 hia tiam3 幾若日。惠美照舊好款待伊。也tui3 昆芳e5 吐露，才知in 母舅tui3 hit時了後一時真受氣，四界派人追chhoe7，過幾月日後就那leng。有一擺ti7 大酒宴中暴飲，出酒ti7 宴席中自an2-ni 倒tui3 桌腳落去。頭殼khok8 著桌koaiN，腦筋出血煞半sui7，koh 無偌久就死去。Hit 暗是8月15日中秋勞軍e5 時。Tui3 an2-ni這層事完全煞去lah。 
Chiah-e5 代誌昆芳in 兜通家無人歡喜。只有秀春上歡喜。逐項伊都扑手講應該。為著an2-ni昆芳一發才去beh 求到惠美著。總是惠美知昆芳有老母，伊攏m7 知iau2 有一個情敵秀春，一個比老母較厲害；伊攏m7 知，因為昆芳攏m7-bat講。昆芳ti7-hia 破病受惠美溫柔疼痛e5 照顧。惠美近祝聖誕愛見老母e5 心切。昆芳ti7 hia 也自覺若m7 是kap伊落教，beh 挽一蕊 sui2 e5 玫瑰無方法，就也盡所會學祈禱。聖經自然讀國語--e5 無問題，請惠美教伊吟詩。免幾日儼然基督徒。 
有一日伊就koh tui3 惠美求親，惠美來到chia 看伊e5 誠意hou7 情所纏也心軟，kap伊講幾若項條件。
1、你著kap我拜上帝信主耶穌。 
2 、你著保我平安，倒來去見老母。 
3 、你著保守仁無事。伊是盡忠e5 奴僕。你也著疼--伊。 
逐項都應好。Tui3 an2-ni kap守仁參詳隔日就款行李出發倒來士隆。免經過幾日就到厝。人去報長老娘知，大家母子相見攬teh 哭。昆芳也跪落認錯叫m7 敢。老人看著an2-ni 也赦免--伊。煞聽昆芳求親，惠美kap伊約束e5 事。牧師講事到chia，伊若做真實e5 基督徒也是可以lah。Tui3 an2-ni昆芳就koh kap in ti7 hia 幾若日，大家koh 搬搬倒來家己e5 厝。大家歡喜過聖誕節。 
昆芳就倒去，koh 請復職派來士隆做站長。因為石油公司iau2 有ti7 chia 接觸teh 開採石油。Tui3 koh 來士隆了後昆芳就熱心去守禮拜。不過叫伊領洗禮，伊每每講聽候老母年老才來。講in 老母是誠心e5 菜姑自少年守清寡，守 伊一個，m7-ai3 hou7 伊煩惱、受氣。An2-ni 聽了真有理由，其實心內是無hiah 快接納主耶穌，不過外貌的確是基督徒。照舊去寄宿ti7 長老娘in 兜。有一日這對青年就ti7 王牧師e5 私式下依照基督教式行結婚典禮。無偌久也ka7 守仁娶某。也將家內一切e5 事交待守仁掌理。時日真快過免偌久又過誠半年lah。長老娘年老lah，有一擺tui3食了無tu2好煞漏真久，煞變慢性真oh醫治。瘦到一層皮 ne5 一支骨，總是伊e5 心有平安。因為惠美e5 親chiaN5也做了嫁了。孫仔也乖乖大漢攏會行lah。守仁也娶lah，一家真鬧熱。有一暝忽然起心臟無力，攏無講甚物遺言自an2-ni 恬去。大家真憂悶。 
</HL>