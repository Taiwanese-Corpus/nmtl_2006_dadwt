<CL>
  (Nga2-ko 2:2) 
  1 
  “Pa-pah, ma-mah, kin2 pi7-pan7 oh! Pai3-tng5 e5 cheng-siaN teh tan5-lah-ne7!” Hui7-bi2 e5 sim chin hoaN-hi2: in-ui7 kin-mi5 si7 Kiu3-chu2-tan3. I kap in hiaN-ko Teng-liong5 chu7 kui2-na7 tiam2-cheng cheng5, chiu7 saN-khou3 oaN7 pian7-pian7, tak8-hang7 chun2-pi7 cheng2-che5 beh khi3 hu3. Hui7-bi2 kin-ni5 19 hoe3 tu2 ti7 Ko-tiong 3 lian5, koh chit8 hak8-ki5 e7 pit8-giap8. SeN choe3 siu3-khi3, oah8-tang7, leng2-li7. I e5 tek8-tiong5 chiu7-si7 im-gak8, gau5 toaN5 kng3-khim5, siaN ia7 chin sui2, chhiuN3 khi2-lai5 oan2-ju5 gim5-leng5. Ji5-chhiaN2 oan2-choan2 chheng-chhui3. Si7 thian-seng e5 chu-chit, chiong-lai5 iu2-bong7 e5 im-gak8-ka. Teng-liong5 si7 thak8 Tai7-hak8 siong-kho, ia7-si7 chit8 e5 siu3-chai5, Kin-ni5 24 hoe3, chhu3-bi7 im-gak8 kap phau2-be2. Koh chit8-ki5 ia7 e7 pit8-giap8. In-tau si7 li7 Chiang-chiu koan7-siaN5 jip8-soaN iok 5, 6 phou3-lou7 e5 soaN-kha, si7 chit8 e5 sio2-sio2 e5 ke-chhi7. Jin5-khau2 iok-liok8 3, 4 chheng lang5. Chian5-chheng si5-tai7 bat tui3 hia chhut kui2-na7 e5 ki2-jin5, siu3-chai5 ia7 be7 chio2, sou2-i2 lang5 chheng hit e5 ke-a2 kio3 choe3 Su7-liong5-ke. Ke sui-jian5 se3-se3 khiok u7 chit8 choa7 ke-a2-lou7, u7 che7-che7 tiam3, be7 hi5 bah long2 u7. Lan2 e5 pai3-tng5 si7 ti7 ke-a2-thau5, kui-bou5 put-chi2 toa7, si7 chit8 keng tong5-hong5 e5 iuN5-koan2. Ti7 lau5-teng2 le2-pai3, lau5-e7 choe3 Chu2-jit8-oh8. Bok8-su-koan2 khi2-tit chin-sui2, ti7 chit e5 soaN-kha na2-chun2 chin bo5 su3-phoe3 e5 khoan2. M7-ku2 ki5-sit8 chit keng kau3-hoe7 si7 chin heng. Mui2-le2-pai3 chit8-pou iok 300 goa7 lang5 le2-pai3. Chia si7 chit8 e5 soaN-hoe3 e5 chhut-jip8-khau2. Che7-che7 hiaN-ti7 si7 tui3 soaN-lai7 chhut-lai5 le2-pai3. Chia thiN-khi3 liang5, keng2-ti3 ho2, joah8-thiN se-iuN5 soan-kau3-su siong5-siong5 lai5 chia hioh-khun3, kau3-hoe7 ia7 u7 hu7-siat chit8 keng pin5-bin5 e5 chin2-liau5-sou2, hoan7-chia2 ia7 chin-che7. Ong5 Bok8-su e5 thoan5-to7-li2, Li2 i-seng e5 i-piN7 long2 chin chhut-mia5. 
  Hui7-bi2 e5 lau7-pe7 ia7-si7 chit8 e5 lau7 siu3-chai5, i e5 kong bat pai3-beng7 koe3 Chiang-chiu koan7-tiuN2. Sng3 si7 chit8 e5 bun5-bek8 e5 se3-ka. Kho2-sioh lau7 siu3-chai5 cha2 bat chiah8 a-phian3, ji5-chhiaN2 koh hoN3 phiau5, tou2, im2. Sou2-i2 ke-hoe2 ui7 i phoa3 khi3 chin-che7. Tng oa2 40 hoe3 peN7 chit8 e7 hiam2-si2, khi3 jip8 koan7-siaN5 lan2 kau3-hoe7 e5 i-koan2, tui3 an2-ni m7-na7 peN7 ho2, soa3 koe2 a-phian3. Siang7 hoaN-hi2 e5 chiu7-si7 tit-tioh8 to7-li2 sin3 Ia5-sou. Hit-si5 Hui7-bi2 iok 7, 8 hoe3, Teng-liong5 iok 12 hoe3. Au7-lai5 na2 jiat8-sim chiu7 siu7 keng2 choe3 TiuN2-lo2. Kau3-taN lian5-lian5 tiong7-jim7. Ti7 chit e5 se3-se3 e5 te7-hng siu3-chai5 Lim5 tiuN2-lo2 tai7-ke to bat--i. 
  Tui3 seN chit tui3 kiaN2 liau2-au7 long2 bo5 koh u7 se3-kiaN2, sou2-i2 nng7-lau7 thiaN3 mia7-mia7. I bo5 choe3 seng-li2, i keng-eng5 long5-giap8, chiong sou2 u7 kui2-kah chui2-chhan5 chhiaN3 tng5-kang lai5 choh. I sui-jian5 si7 bun5-sin iau2-ku2 chin u7 gian2-kiu3 sim, i e5 tiu7-a2, a2-si7 beh8-a2 long2 bat siu7 seng2 long5-hoe7 siuN2. M7-na7 keng-long5 tui3 chhi7 gu5, iuN5, ti to chin u7 gian2-kiu3, koh ia7 ka-ti7 khui hi5-ti5 pang3-hi5. Ti7 au7-bin7 oa2 soaN e5 koe2-chi2 theh8 sou2 cheng3 e5 kam-a2 ia7 chin sui2. I chai han-chu5 keng toa7-ti. Koh chhi7 gu5 khioh tui-pui5, put-lun7 tui-pui5-sia3 e5 kian3-cho7, tak8-hang7 chin hap8-li2. I e5 pui5 chhiong-chiok, tui3 thou2-te7 chhim keng, si-pui5 sek-hap8. I e5 gou7-kak tak8-ni5 to pi2 lang5 khah ho2 siu. Chhek siok8 e5 si5 chhi7 che7-che7 ke, ah seN nng7. Go5, ah ti7 hi5-ti5 pang3-sai2, khut u7 pui5 hi5 gau5 toa7. Bo5-lun7 peN5-bin7, lip8-the2 e5 long5-giap8 i to siuN7 e7 kau3. Ti7 i au7-piah ia7 u7 chap8 goa7 kah e5 soaN cheng3 siuN-si sio hoe2-thoaN3, ia7 u7 cheng3 che7-che7 e7 choe3-tit liau7 e5 chhiu7, si7 chit8 e5 gau5 phah-sng3 e5 lang5. Siong7-te3 toa7-toa7 siuN2-su3 i, kau3-hoe7 e5 keng-che3 i ia7 kek8-lek8 chi-chhi5 chin-chiaN3 si7 Siong7-te3 ho2 e5 koan2-ke. 
  TaN Teng-liong5 kap sio-moai7 Hui7-bi2 tng ti7 hioh ni5 to3-lai5 e7 tit choe3-hoe2 khi3 hu3 Seng3-tan3 iu5-ge7-hoe7 si7 12 hun e5 hoaN-hi2. Kin-mi5 nng7 hiaN-moai7 beh piau2-ian2 kng3-khim5 tok8-chau3, kap hiaN-ko e5 sio2-the5-khim5 tok8-chau3, kap hap8-chau3. Tek8-piat8 Hui7-bi2 e5 tok8-chhiuN3 Ong5 Bok8-su e5 leng7-ai3 Soat-mui5 sio2-chia2 e5 phoaN7-chau3 si7 choe3 te7-it siu7 chu3-bak8 e5 chhut-bok8. Nng7 hiaN-moai7 phok-phok-thiau3 tit8-tit8 teh tan2 pa-pa, ma-ma m7 khah-kin2 thang lai5 khi3. In-ui7 pa-pa, ma-ma lau7-lah, kiaN5-lou7 tah8-tham7 su-iau3 in choe3 phoaN7. Koh bo5-loa7-ku2 chiu7 choe3 hoe2 khi3 pai3-tng5. Hit me5-hng lang5-kheh, hoe7-iu2 boan2-tng5, ti7 chit e5 soaN-kha se3-se3 e5 ke-a2 u7 chit khoan2 e5 chu2-chhui si7 chin hi-han2. Na7 m7-si7 lan2 e5 kau3-hoe7, thang kong2 bo5 tang3 khoaN3 e5 seng7-hoe7. In nng7 hiaN-moai7 e5 piau2-ian2 kap Soat-mui5 sio2-chia2 e5 piau2-ian2 chin-chiaN3 si7 hit am3 siang7 ho2, hou7 lang5 toa7 o-lo2 e5 chiat-bok8. Soat-mui5 sio2-chia2 pi2 Hui7-bi2 ke nng7 hoe3, kin-ni5 21 hoe3, cha2 chit8-ni5 Ko-tiong i2-keng pit8-giap8, iau2 boe7 choe3 chhin, ti7 chhu3-nih pang-chan7 pe7-bu2. Le2-pai3-jit8 Chu2-jit8-oh8 iu3-ti7 kho, kap le2-pai3-sek e5 toaN5-khim5 long2 si7 i hu7-tam, chin-chiaN3 si7 ho2 lu2-tek e5 sio2-chia2. Ti7 iu5-ge7-hoe7 tiong u7 chit8-chhut kio3-cho3 “Chhoe7 po2-chu” (si7 Ia5-sou e5 phi3-ju7) choe3 khi2 chin pek-chin, chin kam2-kek lang5. Teng-liong5 khoaN3 liau2 chhim-chhim in3-siong7 ti7 nau2-lai7. Soa3 lian5-siong2 i e5 ho2 peng5-iu2 Khun-hong, chiu7-si7 cha2 i 2 ni5 tui3 in e5 bo2-hau7 pit8-giap8--e5. Hian7-chai7 si7 choe3 chu-po2 e5 chin3-chhut khau2 siong. KiaN5 kui2 na7 pai2 In3-tou7, Bian2-tian7, Siam7-lo5 put-chi2 ho2 than3, ke-hoe2 i2-keng seng5. I soa3 chu-chu siuN7 na7 toa7-oh8 pit8-giap8 tek-khak beh ka7 i choe3 chhi3 khoaN3-mai7. Iu5-ge7-hoe7 soah to3-lai5 chiong chit e5 su7 kong2 hou7 lau7-pe7 thiaN, lau7-pe7 bo5 chan3-seng5 chong2-si7 tiam7-tiam7-bo5 in3. Lau7-bo2 koh khah bo5 chan3-seng5 tit8-tit8 phoa3 chhui3-cham5. M7-ku2 Hui7-bi2 chin chan3-seng5. I kong2 chheng-lian5-lang5 eng-kai ai3 u7 mou7-hiam2 e5 cheng-sin5, eng-kai lo5-lek8 hun3-tou3, chiong-lai5 chiah u7 seng5-kong e5 ng3-bang7. 
  Nng7-lau7 khoaN3 kiaN2 long2 khi3 koh jip8-oh8, hut-jian5 kam2-kak chin bo5 lam7, ia7 siuN7 kong2 Teng-liong5 tioh8 liong7-cha2 ka7 i chhoa7, ng3-bang7 thang chou2-chi2 i khi3 hng7-hng7 keng-siong e5 liam7-thau5. Nng7-lang5 chham-siong5 liau2 chiu7 tang5-i3. SiuN7-lai5 siuN7-khi3 chiu7 siuN7 kong2 lai5 choe3 Ong5 Bok8-su e5 leng7-chhian-kim Soat-mui5 sio2-chia2. Lim5 tiuN2-lo2 chit8 e7 kong2, tiuN2-lo2-niu5 bo5 te7 2 ku3 chiu7 chan3-seng5. Tui3 an2-ni chiu7 iang-lang5 khi3 ka7 Bok8-su kong2. Ko2-jian5 si7 thian-chok chi-hap8, ia7 sia2-phoe hou7 Teng-liong5, ia7 tham3 Hui7-bi2 e5 i3-kian3. Tai7-ke long2 chan3-seng5. Soat-mui5 ia7 chin boan2-chiok chit e5 hun-su7. Tui3 an2-ni chiu7 chhiang3 le2-pai3 koaN7-tiaN7, ng3-bang7 koh kui2 goeh8-jit8 ku2 pit8-giap8 thang kiat-hun. 
  Si5-jit8 chin khoai3-koe3 koh bo5 ku2 Teng-liong5 kap Hui7-bi2 long2 pit8-giap8 to3-lai5 lah. Lim5 tiuN2-lo2 in chit8-ke m7-bian2 kong2, Ong5 Bok8-su in ia7-si7 chin hoaN-hi2. Soat-mui5 sio2-chia2 pi7-pan7 ke3-chng chin-chiaN3 bo5-eng5. 
  Lim5 tiuN2-lo2 in nng7-lau7 hoaN-hi2 kin2 ai3 khoaN3-kiN3 sun-a2, chiu7 koaN2 Teng-liong5 tioh8 kin2 kiat-hun, na7-si7 Teng-liong5 sim chu-chu siuN7 beh kap lang5 khi3 goa7-kok choe3 seng-li2, chin ai3 ka-jip8 tui7-siong. Sim long2 bo5 sim-chiaN5 ti7 kin2 kiat-hun e5 su7. Na7-si7 be7 jim2-tit ni5-lau7 e5 pe7-bo2 pek-chhiat iau3-kiu5 chiu7 chin7 hau3-to7 ti7 pit8-giap8 e5 chit8 goeh8-jit8 au7 chiu7 kiat-hun. Hit-jit8 e5 kiat-hun-sek chin-chiaN3 si7 seng7-tai7. 
  Sin-hun au7 bit8-goeh8 tiong e5 hu-hu7 chin-chiaN3 si7 tiN-bit8. Lim5 tiuN2-lo2 in nng7-lau7 ia7 chin-chiaN3 boan2-chiok. Chit8 ke chhiong-moa2 gim5-si, chhiuN3-koa kam2-sia7 e5 chhio3 siaN. U7 chit8-jit8 hut-jian5 u7 tian7-po3 lai5, chiu7-si7 Teng-liong5 sia2-phoe hou7 i e5 ho2 peng5-iu2 Khun-hong tham3 mng7 in chhut-kok e5 si5-jit8. In si7 chou-chit chit8-tui7 7 e5, to-sou3 si7 chheng-lian5, ia7 kui2 na7 e5 si7 chin lau2-lian7 e5 chong3-lian5 lang5, in koan3-si3 khia5-be2 poaN5-soaN koe3-nia2 ian5-lou7 tui3 hoa3-hoan a2-si7 sim2-mih8 soaN-lai7 e5 lang5 be2 ia2-siu3 e5 phoe5, a2-si7 chhiuN7-ge5, lok8-jiong5 tui3 soaN-nih tit8-tit8 koe3 kau3 In3-tou7 e5 toa7 tou-chhi7, u7-si5 kau3 Bian2-tian7, a2-si7 Siam7-lo5 lai5 choe3 seng-li2. Jian5-au7 chiu7 koh be2 hoe3 to3-lai5 pun2-kok chit pai2 si7 beh khi3 In3-tou7. In koat-teng7 ti7 8 goeh8 beh chhut-hoat, kau3 8 goeh8 15 beh ti7 Hun5-lam5 seng2-siaN5 hoe7-hap8. Chit-si5 u7 kong3-tian7 lai5 hou7 Teng-liong5. Teng-liong5 chiap tioh8 chit tiuN tian7 chin-chiaN3 chit8-si5 sam-sim liong2-i3. Na7 beh khi3 ia7 tng ti7 bit8-goeh8-tiong. Na7 m7-khi3 sit8-chai7 sit-loh8 ho2 ki-hoe7. I e5 pe7-bu2 si7 kek8-lek8 hoan2-tui3. Soat-mui5 chit8-sim m7-kam tiong7-hu liam-piN beh chhut-goa7 koh si7 beh khi3 hiah-hng7, chit8-sim iu7 chhiat-bong7 hu-kun seng5-kong. Hui7-bi2 thau5 kau3 boe2 si7 chan3-seng5 a-ko e5 chian5-chin3. Kau3-boe2 siuN7 kong2 m7-thang kap lang5 sit-iok, chiu7 hun3-jian5 koat-sim chhut-hoat. In chit8-tui7 7 e5, chit pai2 lian5 Teng-liong5 hap8-kiong7 u7 8 e5. Siang7 che7 hoe3 32 hoe3, choe3 tui7-tiuN2. Teng-liong5 25 hoe3 siang7 chio2-hoe3, peng5-iu2 Khun-hong 27 hoe3, tai7-ke long2 si7 chin gau5 khia5-be2 u7 lek8-liong7 e5 chheng-lian5. 
  8 goeh8 chhe 1 Teng-liong5 thau3-cha2 khi2-lai5, pi7-pan7 cheng2-che5 chiu7 beh chhut-hoat. Lau7 pe7-bu2 oa2 toa7-mng5 lau5 bak8-sai2 lai5 sang3. Ma-mah khan Teng-liong5 e5 chhiu2 chap8 teng-leng5 peh hoan-hu3 kio3 i tioh8 se3-ji7. Pe7-bo2 sang3 kau3 toa7-mng5 chiu7 theng5-pou7. HiaN-so2 sio2-kou tit8-tit8 toe3 Teng-liong5 kiaN5 kau3 chin hng7. Teng-liong5 chit8-chhiu2 khan-be2, chit8-chhiu2 khan Soat-mui5, nng7-lang5 loan5-loan5 put-sia2 m7-kam pun-khui. Au7-lai5 Hui7-bi2 theng5 kha, niu7 in 2 e5 ka-ti7 kiaN5, kau3 khah khi3 Teng-liong5 chim Soat-mui5, sim-lai7 na2-chun2 u7 kong2 be7 chhut e5 m7-kam, m7-ku2 i2-keng kap lang5 iok, koh ia7 phau7 bu5-han7 e5 kng-beng5, ng3-bang7 thang siong7-chin3 seng5-kong. Chiu7 koat-jian5 kap ai3-chhe pun-khui, phau7 chheng-lian5 lip8-chi3 chhut hiong-koan, lip8-se3 su7-giap8 put-seng5 su2 put-soan5 e5 sim-chi3, chiu7 chiuN7-be2 hui-pian tit8-tit8 phau2 chin3-cheng5 bo5 koh oat8-thau5. Soat-mui5 sim chhin-chhiuN7 beh piak-lih8, in-ui7 i bat thiaN hit tiau5 lou7 e5 gui5-hiam2, m7-na7 lou7 phaiN2 u7 toan7-gai5 choat8-phek, ji5-chhiaN2 koh u7 tok8-choa5 beng2-siu3, ia7 u7 chheN-hoan e5 chhut-chhau2. ChiN5 sui-jian5 ho2 than3, na7-si7 seN3-mia7 si7 12 hun e5 gui5-hiam2. Na2-chun2 kiat-hiong bi7-lai5 sian iu2-tiau7 e5 khoan2, sou2-i2 chit8-si5 Soat-mui5 e5 sim chhin-chhiuN7 beh piak-lih8 e5 kan-khou2, koh khoaN3 Teng-liong5 chit8 e7 chiuN7 be2, be2-piN chit8 phah be2 tit8 phau2 bo5 oat8-thau5, soa3 khui siaN khau3, sio2-kou Hui7-bi2 kin2 chau2-lai5 ka7 i an-ui3. Nng7 e5 sim bun7-bun7 saN khan to3-tng2--lai5. Hui7-bi2 khoaN3 so2-so2 e5 iu-bun7 sim ia7 soa3 seN-khi2 bu5-han7 e5 tong5-cheng5. Tauh-ti2 ko-ko m7-chai e7 peng5-an seng5-kong kau3 chhu3 a2-be7? Na7 be7, i tui3 so2-so2 kak-tit u7 chap8-ji7-ban7-hun e5 be7-tit koe3-sim, in-ui7 chit e5 su7 si7 i chit8 lang5 toa7 chan3-seng5. Sou2-i2 soa3 siuN7 bo5 oe7 thang kong2, 2 lang5 khan-chhiu2 cheng7-cheng7 kiaN5, na7-si7 Soat-mui5 na2 kiaN5 bo5 theng5 e5 chhit bak8-sai2 sim chin sim-bun7! Khoa3-sim tiong7-hu......chian5-tou5......m7-chai......? 
  2 
  Teng-liong5 kau3 Hun5-lam5 e5 si5 chiu7 sia2-phoe to3-lai5, chit8-tiuN hou7 pe7-bo2, chit8-tiuN hou7 Soat-mui5. Hou7 Soat-mui5 hit-tiuN tai7 khai3 si7 sia2 an2-ni. 
  Goa2 sou2 thiaN3 e5 Mui5. Tng li7-piat8 e5 si5 goa2 khoaN3 li2 e5 khoan2-sit, sit8-chai7 kau3-giah8 hou7 goa2 e7 chhui3 sim toan7 tng5. Ah! Sou2 thiaN3--e5, na7-si7 ui7-tioh8 chiong-lai5 goa2 ng3-bang7 li2 chhim-chhim chu7-ui3. Goa2 goan7 seN, si2 ui7-tioh8 li2 lai5 tioh8-boa5. Na7-si7 chit-pang e5 chhut-goa7 lou7-tou5 si7 12 hun e5 hiam2-iau3, goa2 ng3-bang7 li2 me5-jit8 ui7-tioh8 goa2 ki5-to2, ng3-bang7 e7-tit koh peng5-an kiN3-bin7. Ti7 hit-si5 thang oan5-seng5 thiaN3-thang3 tiN-bit8 bi2-moa2 e5 ka-teng5. 
  Li2 sou2 thiaN3 e5 Liong5 sia2. 
  A.D. 1930.8.15. sia2 ti7 Hun5-lam5 li2-sia3. 
  Soat-mui5 chih tioh8 chit-tiuN phoe, chit8-sim hoaN-hi2 na2-chun2 koh kiN3 tioh8 sou2 siau3-liam7 hu-kun e5 bin7. Chiu7 chhun-chhiu2 theh8 kiaN3-tai5 teng2 kiat-hun nng7-lang5 khia7 saN pai5 sio kau-chhiu2 e5 siong7 lai5 khoaN3. Chit8-bin7 na2-chun2 sim beh piah-lih8 e5 kan-khou2, put-ti put-kak soa3 hau2 chhut--lai5. Hui7-bi2 ti7 keh-piah choe3 saN, thiaN pang5-nih u7 lang5 teh hau2 e5 siaN, koaN2-kin2 pang3 chhiu2 ka7 i tham3 khoaN3-mai7, chiu7-chai si7 in A-so2 chit8-chhiu2 theh8 a-hiaN e5 phoe, chit8-chhiu2 theh8 kap a-hiaN kiat-hun e5 siong7 teh hau2. I koaN2-kin2 chau2 jip8-khi3 kio3 A-so2...... Soat-mui5 chai sio2-kou jip8--lai5, ia7 chiu7 kin2 pang3 siong7 ti7 kiaN3-tai5, theh8 chhiu2-kin chhit bak8-sai2. Hui7-bi2 chit8-si5 ia7 siuN7 bo5 sim2-mih8 oe7 thang an-ui3 so2-so2. Chit8-bin7 ia7 chu7-chek, beh chai oe7 hou7 so2-so2 chiah-nih siong-sim lan5 koe3, chiu7 mai3 hiah-nih chek-kek8 lai5 kou2-le7 ko-ko chhut-goa7. Soa3 siuN7 kong2 ban7-it na7 u7-iaN2 u7 sim2-mih8 put-chhek e5 tai7-chi3 chek-seng5 long2 i e5. In-ui7 pe7-bo2 long2 bo5 chan3-seng5, thong ke chi2-u7 i chit8 e5 kek8-lek8 chan3-seng5. Hui7-bi2 bak8-sai2 ia7 soa3 lau5 chhut--lai5, chio so2-so2 kui7-loh8 ki5-to2. Put-ti put-kak nng7 e5 hiaN-so2 sio2-kou soa3 lam2-teh hau2. Hut-jian5 thiaN u7 kha-pou7-siaN teh lai5, chu3-i3 thiaN si7 A-pa e5 siaN, nng7 lang5 chiu7 kin2 tiam7 khi3 chhit bak8-sai2 kap A-pa chheng2-an. Lim5 tiuN2-lo2 chai in nng7-e5 tha-tu2-a2 tek-khak si7 ui7 in A-ko teh ki5-to2 lau5-bak8-sai2, in-ui7 khoaN3 in nng7-e5 bak8-chiu-phoe5 ham-ham, bak8-chiu ang5-ang5, moa2-bin7 long2 si7 lau5 bak8-sai2 e5 hun5-jiah, koh kun5 u7 kui7 loh8 thou5-kha e5 kiaN-lang5. Lau7 tiuN2-lo2 chu7-jian5 sim-lai7 ia7-si7 chin sim-bun7 khoa3-sim, chong2-si7 chit8-bin7 kho3 Siong7-te3, koh khoaN3 in nng7 hiaN-so2 sio2-kou hiah sio-thiaN3 ia7 chin siu7 an-ui3, chhui3 chiu7 teN3 chhio3-chhio3 khui-siaN an-ui3 in kong2 “Mih-sai2 hiah-nih koe3-thau5 iu-bun7, ban7-su7 chong2-si7 tioh8 oa2-kho3 Siong7-te3, ng3-bang7 Siong7-te3 pang-chan7”. Kong2-liau2 chiu7 khi3. Hui7-bi2 ia7 eng7 ho2-oe7 an-ui3 so2-so2. Tui3 hit-am3 khi2 Hui7-bi2 koe3 lai5 kap A-so2 choe3 phoaN7, siong5-siong5 thak8 Seng3-keng saN an-ui3. 
  Kong2-kau3 Teng-liong5 kap peng5-iu2 hoe7 che5 liau2-au7 chiu7 tui3 Hun5-lam5 chhut-hoat tit8-tit8 ng3 lam5 kiaN5. Bian2 loa7 ku2 chiu7 kau3 kok-keng2 e5 pian-kai3. Keng-koe3 it-chhe3 e5 chhiu2-siok8 ho2-se3 chiu7 koe3 kok-keng2 jip8 Bian2-tian7 e5 pak-pou7 pian-kai3, koe3 Pa-ki-su-tan3 jip8 In3-tou7 e5 pak-peng5. Kau3 jip8 In3-tou7 e5 pak-peng5 e5 si5, lou7-chhau2 i3-goa7 e5 phaiN2, thiaN kong2 si7 ui7-tioh8 kin-ni5 e5 toa7 soat-pheng (Koan5 soaN e5 seh pang loh8--lai5) sou2 choe3 e5 toa7 chui2, kap kui2-na7 pai2 e5 te7-tang7 chhu7 soaN, ti3-kau3 eng2-koe3 u7 lou7 e5 sou2-chai7 soa3 piN3-choe3 bo5 lou7, ke chin hui-siong5 e5 phaiN2 kiaN5. Jit8-si5 kiaN5 am3-si5 hioh, siong5-siong5 koaN2 be7 kau3 sou2 ai3 kau3 e5 sou2-chai7, in chiu7 tah pou3-piN5 ti7 toa7 chhiu7 kha, a2-si7 kho3 toa7 chioh8-gam5 lai5 tah. Khiok ia7 che7, chio2 i2-keng u7 tui3 kui-hoa3 e5 hoan-a2 lai5 be2 tam7-poh8 siu3-phoe5.
  Kho2-sioh chit8-hang7 chiu7-si7 Teng-liong5 tauh-ti2 si7 thau5 chit8 hoe5, lou7 bo5-sek8, tak8-hang7 chheN-sou, ti7 peN5-lou7 chin gau5 phau2 be2, kau3 chia kam2-kak tak8-hang7 to bo5 li7-pian7, bo5 koan3-si3. Sou2-i2 tiaN7-tiaN7 kiaN5 choe3 au7-bin7. U7-si5 choe3 lok8-ngou2-chia2 toe3 be7 tioh8 tin7. Kai-chai3 Khun-hong-hiaN tai3-liam7 tioh8 tang5 bo2-hau7 chhut-sin e5 hau7-iu2, chiu7 siong5-siong5 tan2--i, u7 si5 tai7-ke hioh-khun3 khoaN3 bo5 Teng-liong5 e5 si5, i chiu7 koh hoe5-thau5 khi3 chhoe7. Chhin-chhiuN7 an2-ni m7-na7 chit8-pai2, Teng-liong5 ka-ti7 ia7 kam2-kak tui3 pat8 e5 tui7-oan5 chin put-chu7. Na7-si7 tai7-ke khiok long2 hian2-chhut tang5-kiaN5 chiu7-si7 tang5-mia7 e5 ho2-i3 bo5 lang5 koe3-chek--i, na7-si7 i ka-ti7 sim-lai7 chin lan5-koe3. U7 chit8-me5 ti7 tou5-tiong tu2-tioh8 toa7-hou7, hou7 chhin-chhiuN7 kheng-phun5 (kui-phun5 e5 chui2 teh piaN3 loh8-lai5) e5 se3-bin7. Ji5-chhiaN2 bo5 goeh8 bo5 chheN, lou7 iu7 kut8, chin-chiaN3 si7 chhun3-pou7 lan5 heng5. Sui-jian5 iau2-boe7 kau3 u5-teng7 e5 lou7-cham7, kou-put-chiong chiu7 koat-teng7 ti7 lou7-tiong chhoe7 sek-tong3 e5 sou2-chai7 lai5 hioh-khun3. Tai7-ke chham-siong5 chiu7 tah pou3-piN5 ti7 toa7 chioh8-gam5 e5 e7-bin7. Cha2 bat thiaN hit kak-si3 bat u7 chheN-hoan chhut-chhau2 sou2-i2 tai7-ke chin keng2-kak (keng2-chheN2 cheng-sin5) tiuN-ti5.
  Tan7-si7 hit mi5 si7 bo5 goeh8 bo5 chheN hong-kak bo5 beng5(tang-sai lam5-pak jin7 be7 chin). Sit8-chai7 si7 chit8 e5 chin bo5 peng5-an e5 me5-hng. Che7-che7 lang5 long2 cheng-sin5 cheng-sin5 m7-kaN2 khun3. Na7-si7 Teng-liong5 m7-bat tu2-tioh8 chit-khoan2 e5 khun3-khou2, kak-tit chap8-ji7-hun e5 ia3-sian7. Koh ui7-tioh8 ak-hou7 u7 lioh8-a2 leng2-tioh8 e5 khoan2, thau5-khak hin5-hin5 tang7-tang7, to2-loh8-khi3 put-ti put-kak soa3 khun3 loh8-bin5. Hut-jian5 khoaN3 tioh8 phok-phok-thiau3 chhin-chhiuN7 se3-chiah chiau2-a2 kho2-ai3 e5 sio2-moai7 ti7 hng7-hng7 chau2 oa2 lai5 chiap-i, kio3 A-ko e5 khoan2-sit. Chong2-si7 i e5 bak8-chiu e5 si7-soaN3 si7 tit8-tit8 khoaN3 koe3 sio2-moai7 e5 au7-bin7, khia7 ti7 toa7-mng5 piN teh tan2--i e5 ai3-chhe Soat-mui5. Ah! Soat-mui5 li2 e5 bi5-chhio3 chaiN2-iuN7 sui2 kau3 an2-ni, oan2-ju5 chit8-lui2 kek8 kho2-ai3, kek8 kiau-hong (kiau-sek8 koh siu2) bi2-le7 e5 mui5-kui3. Tu2-tu2 khui hiong3 hu-kun hong3-chhut i choe3-ho2 e5 phang-bi7, kap hou7 lang5 khoaN3 liau2 sim ui7-tioh8 i lai5 to5-chui3 e5 kiau-thai3. Teng-liong5 siam2-koe3 sio2-moai7, bo5 kap sio2-moai7 chheng2-an tit8-tit8 chau2 kau3 toa7 mng5-piN lai5 chiap i e5 ai3-kheng Soat-mui5, Soat-mui5 siang-chhiu2 chhun khui-khui lai5 chiap i e5 tiong7-hu. Teng-liong5 chau2-oa2 pho7 Soat-mui5 ti7 heng-cheng5, be7 ki3-tit ti7 au7-bin7 u7 sio2-moai7, ti7 thiaN-mng5 khau2 u7 pe7-bo2 teh khoaN3, chiu7 pho7 Soat-mui5 chhim-chhim e5 jiat8-bun2 (chhin-jiat8 e5 saN-chim). Tu2 kak-tit chap8-ji7-ban7-hun e5 chhin-bit8 an-ui3 e5 si5, hut-jian5 u7 chhin-chhiuN7 chheng-thiN lok8-lui5 siam2-tian7 phek-lek8 e5 siaN, toa7 hoah “chheN-hoan chhut-chhau2, choan5-oan5 chian3-tou3 chun2-pi7”.
  M7-chai si7 hoah khah-kin2, a2-si7 chheng3-siaN khah kin2, tui7-tiuN2 thau5 mng5 e5 chheng3 i2-keng tan5. Teng-liong5 tui3 tiN-bit8 e5 bin5-bang7 kiaN chheN2, sim phok8-phok8-chheng2, chit8-sim chin kiaN, chit8-chun7 e5 leng2-hong chhoe--lai5 kat-tit thong seng-khu e5 ke-bo2-phoe5 long2 gia5 khi2--lai5. Soa3 lau5 chit8-sin e5 leng2-koaN7. Kam2-kak thau5-khak phoe5 soa3 phong3 khi2--lai5, kha soa3 phu5-phu5 m7-chai tioh8 choe3 sim2-mih8. Na7-si7 chit8-sim iau2 teh to5-chui3 i e5 bin5-bang7, oan2-jian5 chhin-chhiuN7 chin, teh siuN7 i kho2-ai3 e5 Mui5 chhin-chhiuN7 mui5-kui3 e5 sui2 koh phang, hit e5 kiau-thai3 e5 kho2-ai3. Hit e5 khi3-bi7 na2-chun2 iau2 tiau5 ti7 i e5 phiN7, kam2-kak ai3-kheng chu-tun5 e5 ian-chi hek8-chia2 u7 bak ti7 i e5 bin7, jiok8-chhiN2 jiok8-chui3 poaN3 chheN2 poaN3 bo5-chheN2 e5 sun3-kan, tui7-tiuN2 toa7-siaN hoah tioh8 bih-loh8 u3, kheN-a2 tui3-bin7 hit-peng5 e5 chheng3-siaN kin2 lai5, chit-peng5 e5 chheng3 ia7 phah, ti7 am3-me5 bo5 khoaN3 lang5-bin7, chu7-jian5 chhiu7-bak8 chioh8-thau5 long2 bo5 khoaN3 kiN3. Chi2 u7 khoaN3 khong-tiong chheng3-chi2 e5 hoe2-kng, tui3 an2-ni lai5 chhai-chhek tui3-tek8 e5 hong-kak kap hng7 kin7. Teng-liong5 chiah tui3 be5-bang7 kiaN-chheN2, chheN-kong5 sa chit8 ki-chheng3 ng3 tui3-tek8 e5 hong-kak ia7 phah khi3. Chit8-si5 chheng3-chi2 hiu-hiu kio3 e5 siaN thoan5 ti7 kheN-a2 kap soaN-piah e5 tiong-kan, ia7 tui3 hit e5 chheng3-chi2 e5 hoe2-kng sio2-khoa2 u7 khoaN3-tioh8 but8-the2 e5 chun5-chai7. Hoan-a2 chit-pai2 si7 chin u7 ke3-oe7-tek e5 chhut-chhau2, bok8-tek8 si7 ai3 chhiuN2 be2, in-ui7 in u7 8 chiah chin sui2 e5 be2. Ti7 kheN-a2 hit-bin7 teh phah-chheng3 e5 hoan si7 hi-tiong seng-se3 (ke-iaN3 hoah-hiam3 chng-choe3 che7-che7 lang5) , chheng3 tan5 e5 si5 siong5-siong5 thiaN in chhut toa7-siaN kui tin7 hoah-hiu, hit e5 hiu-hiu kio3 e5 siaN in7 moa2 soaN-kheN, put-ti put-kak sit8-chai7 hou7 lang5 kam2-kak sit-taN2, ki5-tiong Teng-liong5 si7 siang7-kiaN. Sim-lai7 seN-khi2 hou7-hoe2 e5 sim. Hoan-a2 ki5-sit8 iau2 u7 chit8-tin7 kho3 in e5 te7-se3, lou7-chhau2 sek8, tui3 au7-bin7 eng7 pe5--e5, tiam7-tiam7 pau-ui5--lai5, chhiu2 giah8 hoan-a2 pio, io ha5 hoan-to, bi oa2 lai5 kau3 chin pek-sin in long2 m7 chai, kou3 ng3 kheN-a2 hit-peng5, ng3 thau5-cheng5 phah-chheng3. Chit8 e5 hoan-a2 sun7 Teng-liong5 phah-chheng3 e5 hoe2-kng tui3 au7-bin7 eng7 pio-a2 choh8 khi3, pat8-lang5 e7-hiau2 bih ti7 u3-nih bo5 hiah khoai3 khoaN3 tioh8. Teng-liong5 be7 hiau2, bih bo5 ho2-se3, khut bo5 loh8 khi3, poaN3 sin lou7-chhut ti7 goa7 bin7. Sou2-i2 pio-a2 tui3 au7-bin7 chhak8--lai5 tui3-tui3 tioh8 kha-chiah phiaN sim, aih8 chit8-e7 thiaN-kiN3 u7 lang5 to2-loh8-khi3 e5 siaN. Koh u7 chit8 e5 ou-iaN2 thiau3-oa2 lang5 to2-loh8-khi3 e5 sou2-chai7. Li7 Teng-liong5 iok 20 pou7 cho2-iu7 si7 Khun-hong bih ti7 chit8 te3 gam5-chioh8 e5 piN-ah, i te7-lak8-kam2 e5 tit8-kak si7 kong2 chham2-lah, chhut-su7 lah. Hoan-a2 pek-oa2, tong5-su7 sun2-sit lah. Sou2-i2 kin2-chiong i seng pi7-pan7 ti7 sin-piN e5 chhiu2-liu5-tan5 chhut-lat8 tim3 tui3 lang5 to2-loh8-khi3, kap ou-iaN2 thiau3 oa2-khi3 e5 sou2-chai7. Hut-jian5 pok8-chou3 e5 siaN chin kiong5-liat8, toe3 hit e5 pok8-cha3 ia7 hoat-chhut hoe2-kng, khoaN3-kiN3 toe3 siaN chit8 e5 ou-toa7-han3 chhiu2 giah8 chit8-ki peh8 ki3-ki3 e5 hoan-to, ai-chit8-siaN chin toa7 siaN chu7 an2-ni ia7 to2 loh8 khi3, tu2-tu2 siang3 tui3 tai7-seng to2 loh8-khi3 Teng-liong5 e5 sin-piN, chiau3-khoaN3 hit e5 hoan-a2 si7 beh lai5 cham7 Teng-liong5 e5 thau5-khak, soa3 poeh8 i e5 pio-a2 e5 khoan2, koh sun7 chhiu2-liu5-tan5 pok8-cha3 e5 hoe2-kng chiah khoaN3 tioh8 iau2-u7 kui2-na7-e5 hoan-a2 ku-ku teh chau2 ti7 au7-bin7, Khun-hong hoan-sin eng7 te2-chheng3 koh phah-si2 chit8 e5. Tui7-tiuN2 eng7 tng5-chheng3 ia7 phah si2 chit8 e5. Tui3 an2-ni hoan-a2 hoah the3-chui2, thiN i2-keng phah-phu2 kng lah, chit e5 hiam2-tiuN5 chiah koe3. 
  Sit8-chai7 si7 chit8-tiuN5 e5 khou2-chian3. ThiN kng kiam2-tiam2 jin5, be2, hoe3-mih8 chiah chai Teng-liong5 chha-put-to bo5 ng3-bang7 lah. In-ui7 hit ki hoan-a2-pio si7 tui3 khah-chiah-phiaN-sim tuh8 jip8 kau3 sim-chong7, ji5-chhiaN2 pio-a2-boe2 u7 boah tok8-ioh8. Hoeh lau5 chin-che7, bin7 long2 pian3-sek, gan2-sin5 ia7 long2 pian3 lah, kong2-oe7 long2 sit-siaN lah. Tai7-ke chin iu-bun7, m7-ku2 ia7 be7-tit ui7 i chit8 e5 choan5-tui7 lai5 ti7 chia tam-ian5 siuN ku2 (tam-gou7 ian5-oan7). Khun-hong chin chhin-chhiat phak loh8-khi3 thou5-nih lai5 thiaN i kong2-oe7. 
  SiaN toan7-toan7 siok8-siok8, bak8-sai2 si3-lam5-sui5. Hit e5 oe7 tai7-khai3 si7 kong2 an2-ni, “Ah! tui3..... tui3 tai7-ke..... chin put..... put-chu7.....” theng5 chin ku2 long2 bo5 koh chhut-siaN, Khun-hong ka7 i an-ui3 io5-chhiu2 kong2 “be7-be7.” Ia7 theh8 chhiu2-kin-a2 ka7 i chhit bak8-sai2. Kau3-boe2 bak8-chiu koh thi2-kim kong2 “Chiong..... chiong goa2 e5 thau5..... thau5-mng5 koah chit8-chit8 sut-sut-a2..... theh8 to3 khi3 hou7..... ”, soa3 hau2 chhut-lai5 chu7 an2-ni be7 koh kong2, Khun-hong ka7 i kong2 “Li2 si7 kio3-goa2 koah li2 e5 thau5-mng5 theh8 to3-khi3 hou7 li2 e5 pe7-bo2 kap hu7-jin5-lang5 khoaN3 a2 m7-si7.” Hit-si5 i2-keng be7 hiau2 in3, kan-ta tim3-thau5. Chu7 an2-ni thau5-khak kau loh8-khi3 khui3-tng7. Khun-hong chiau3 i e5 i3-su3 chiu7 ka7 i koah tam7-poh8 thau5-mng5 khi2-lai5, koh tui3 saN ka7 i koah nng7-liap8 liu2-a2 si7 tang5-e5 sui2-sui2 ka7 i pau choe3-hoe2. Koh kiam2-tiam2 pat8-mih8, chiu7 chai chit8-chiah be2 sio2-khoa2 tioh8-siong ki5-u5 bo5 sit-loh8. Tui3 an2-ni m7-kaN2 koh chhian5-oan7, kin2-kin2 chiong Teng-liong5 e5 sin-si ka7 i khng3 ti7 chit8 e5 toa7-chioh8 khang, teng2-bin7 koh kng kui2-na7 te3 chioh8 ka7 i teh-leh, eng7 to ka7-i khek chit8 e5 sip8-ji7-ke3 e5 ki3-ho7, jian5-au7 chiu7 kin2 li7-khui hit sou2-chai7, in-ui7 kiaN-liau2 hoan-a2 khi3 tho2 kiu3-peng, beh po3 oan-siu5 chiu7 ka-poe7 e5 jin5-sou3 lai5 pau-ui5. Hit-si5 koaN2 put-tek8-chiong3 chiu7 toa7 li7-hai7, sou2-i2 me5-jit8 kiam-heng5 long2 m7-kaN2 koh theng5 kha. Hoan-a2 chin-chiaN3 m7-goan7 koh tui--lai5. 
</CL>
<HL>

（雅哥 2：2） 
1 
「爸爸，媽媽，緊備辦oh！拜堂e5 鐘聲teh tan5-lah-ne7！」惠美e5 心真歡喜：因為今暝是救主誕。伊kap in 兄哥登龍自幾若點鐘前，就衫褲換便便，逐項準備整齊beh 去赴。惠美今年19歲tu2 ti7高中三年，koh 一學期會畢業。生做秀氣、活動、伶俐。伊e5 特長就是音樂，gau5 彈鋼琴，聲也真sui2，唱起來宛如銀鈴。而且婉轉清脆。是天生e5 資質，將來有望e5 音樂家。登龍是讀大學商科，也是一個秀才，今年24歲，趣味音樂kap 跑馬。Koh一期也會畢業。In 兜是離漳州縣城入山約5、6舖路e5 山腳，是一個小小e5 街市。人口約略3、4千人。前清時代bat tui3 hia 出幾若個舉人，秀才也be7 少，所以人稱hit 個街仔叫做士隆街。街雖然細細卻有一choa7 街仔路，有濟濟店，賣魚肉攏有。咱e5 拜堂是ti7 街仔頭，規模不止大，是一間堂皇e5 洋館。Ti7 樓頂禮拜，樓下做主日學。牧師館起得真sui2，ti7 這個山腳若準真無四配e5 款。M7-ku2 其實這間教會是真興。每禮拜 1 晡約300外人禮拜。Chia 是1 個山貨e5 出入口。濟濟兄弟是tui3 山內出來禮拜。Chia 天氣涼，景緻好，熱天西洋宣教師常常來chia 歇睏，教會亦有附設一間貧民e5 診療所，患者也真濟。王牧師e5 傳道理，李醫生e5 醫病攏真出名。 
惠美e5 老父也是一個老秀才，伊e5 公bat 拜命過漳州縣長。算是一個文墨e5 世家。可惜老秀才早bat 食鴉片，而且koh 好嫖、賭、飲。所以傢伙為伊破去真濟。Tng 倚40歲病一下險死，去入縣城咱教會e5 醫館，tui3 an2-ni m7-na7 病好，續改鴉片。上歡喜e5 就是得著道理信耶穌。Hit 時惠美約7、8歲，登龍約12歲。後來那熱心就受揀做長老。到今連連重任。Ti7 這個細細e5 地方秀才林長老逐家都bat--伊。 
Tui3 生這對子了後攏無koh 有細子，所以兩老疼命命。伊無做生理，伊經營農業，將所有幾甲水田倩長工來做。伊雖然是文身iau2-ku2 真有研究心，伊e5 稻仔，抑是麥仔攏bat 受省農會賞。M7-na7 耕農對飼牛、羊、豬都真有研究，koh 也家己開魚池放魚。Ti7 後面倚山e5 果子theh8所種e5 柑仔也真sui2。伊栽蕃薯keng 大豬。Koh 飼牛拾堆肥，不論堆肥舍e5 建造，逐項真合理。伊e5 肥充足，對土地深耕，施肥適合。伊e5 五穀逐年都比人較好收。粟俗e5 時飼濟濟雞、鴨生卵。鵝、鴨ti7 魚池放屎，窟有肥魚gau5 大。無論平面、立體e5 農業伊都想會到。Ti7 伊後壁亦有十外甲e5 山種相思燒火炭，也有種濟濟會做得料e5 樹，是一個gau5 扑算e5 人。上帝大大賞賜伊，教會e5 經濟伊也極力支持真正是上帝好e5 管家。 
今登龍kap 小妹惠美tng ti7 歇年倒來會得做伙去赴聖誕遊藝會是12分e5 歡喜。今暝兩兄妹beh 表演鋼琴獨奏，kap 兄哥e5 小提琴獨奏，kap 合奏。特別惠美e5 獨唱王牧師e5 令嬡雪梅小姐e5 伴奏是最第一受注目e5 齣目。兩兄妹phok-phok跳直直teh 等爸爸、媽媽m7 較緊thang 來去。因為爸爸、媽媽老lah，行路tah8-tham7 需要in 做伴。Koh 無偌久就做伙去拜堂。Hit 暝昏人客、會友滿堂，ti7 這個山腳細細e5 街仔有這款e5 主催是真希罕。若m7 是咱e5 教會，thang 講無tang3看e5 盛會。In 兩兄妹e5 表演kap 雪梅小姐e5 表演真正是hit 暗上好，hou7 人大o-lo2 e5 節目。雪梅小姐比惠美加兩歲，今年21歲，早一年高中已經畢業，iau2未做親，ti7 厝裡幫贊父母。禮拜日主日學幼稚科，kap 禮拜式e5 彈琴攏是伊負擔，真正是好女德e5小姐。Ti7 遊藝會中有一齣叫做〈Chhoe7寶珠〉（是耶穌e5 譬喻）做起真逼真，真感激人。登龍看了深深印象ti7 腦內。續聯想伊e5 好朋友昆芳，就是早伊兩年tui3 in e5 母校畢業--e5。現在是做珠寶e5 進出口商。行幾若擺印度、緬甸、暹邏不止好趁，傢伙已經成。伊煞孜孜想若大學畢業的確beh ka7 伊做試看覓。遊藝會煞倒來將這個事講hou7老父聽，老父無贊成總是恬恬無應。老母koh 較無贊成直直破嘴cham5。M7-ku2 惠美真贊成。伊講青年人應該ai3 有冒險e5 精神，應該勞力奮鬥，將來才有成功e5 向望。 
兩老看子攏去koh入學，忽然感覺真無lam7，也想講登龍著量早ka7 伊娶，向望thang 阻止伊去遠遠經商e5 念頭。兩人參詳了就同意。想來想去就想講來做王牧師e5 令千金雪梅小姐。林長老一下講，長老娘無第二句就贊成。Tui3 an2-ni 就央人去ka7 牧師講。果然是天作之合，也寫批hou7 登龍，也探惠美e5 意見。逐家攏贊成。雪梅也真滿足這個婚事。Tui3 an2-ni 就chhiang3 禮拜koaN7定，向望koh 幾月日久畢業thang 結婚。 
時日真快過koh 無久登龍kap 惠美攏畢業倒來lah。林長老in 一家m7 免講，王牧師in 也是真歡喜。雪梅小姐備辦嫁妝真正無閒。 
林長老in 兩老歡喜緊ai3 看見孫仔，就趕登龍著緊結婚，但是登龍心孜孜想beh kap人去外國做生理，真愛加入隊商。心攏無心情ti7 緊結婚e5 事。但是be7 忍得年老e5 父母迫切要求就盡孝道ti7 畢業e5 一月日後就結婚。Hit日e5 結婚式真正是盛大。 
新婚後蜜月中e5 夫婦真正是甜蜜。林長老in 兩老也真正滿足。一家充滿吟詩、唱歌感謝e5 笑聲。有一日忽然有電報來，就是登龍寫批hou7 伊e5 好朋友昆芳探問in 出國e5 時日。In 是組織一隊7個，多數是青年，也幾若個是真老練e5 壯年人，in 慣勢騎馬盤山過嶺沿路tui3 化蕃抑是甚物山內e5 人買野獸e5 皮，抑是象牙、鹿茸tui3 山nih8 直直過到印度e5 大都市，有時到緬甸，抑是暹邏來做生理。然後就koh 買貨倒來本國這擺是beh去印度。In決定ti7 8月beh 出發，到8月15 beh ti7 雲南省城會合。這時有摃電來hou7 登龍。登龍接著這張電真正1 時三心兩意。若beh 去也當 ti7 蜜月中。若m7去實在失落好機會。伊e5 父母是極力反對。雪梅 1 心m7 甘丈夫liam-piN beh 出外koh 是beh 去hiah 遠，1 心又切望夫君成功。惠美頭到尾是贊成阿哥e5 前進。到尾想講m7-thang kap 人失約，就奮然決心出發。In 一隊7個，這擺連登龍合共有8個。上濟歲32歲，做隊長。登龍25歲上少歲，朋友昆芳27歲，逐家攏是真gau5 騎馬有力量e5 青年。 
8月初一登龍透早起來，備辦整齊就beh 出發。老父母倚大門流目屎來送。媽媽牽登龍e5 手十叮嚀八吩咐叫伊著細膩。父母送到大門就停步。兄嫂小姑直直toe3 登龍行到真遠。登龍一手牽馬，一手牽雪梅，兩人戀戀不捨m7 甘分開。後來惠美停腳，讓in 兩個家己行，到較去登龍chim 雪梅，心內若準有講be7出e5 m7甘，m7-ku2 已經kap 人約，koh 也抱無限e5 光明，向望thang 上進成功。就決然kap 愛妻分開，抱青年立志出鄉關，立誓事業不成死不旋e5 心志，就上馬揮鞭直直跑進前無koh 越頭。雪梅心親像beh piak裂，因為伊bat 聽hit 條路e5 危險，m7-na7 路歹有斷崖絕壁，而且koh 有毒蛇猛獸，也有青蕃e5 出草。錢雖然好趁，但是性命是12分e5 危險。若準吉凶未來先有兆e5 款，所以一時雪梅e5 心親像beh piak裂e5 艱苦，koh 看登龍一下上馬，馬邊一扑馬直跑無越頭，續開聲哭，小姑惠美緊走來ka7 伊安慰。兩個心悶悶相牽倒轉--來。惠美看嫂嫂e5 憂悶心也續生起無限e5 同情。到底哥哥m7 知會平安成功到厝抑be7？若be7，伊tui3 嫂嫂覺得有十二萬分e5 be7得過心，因為這個事是伊一人大贊成。所以煞想無話thang 講，兩人牽手靜靜行，但是雪梅那行無停e5 拭目屎心真心悶！掛心丈夫......前途......m7知......？ 
2 
登龍到雲南e5 時就寫批倒來，一張hou7 父母，一張hou7 雪梅。Hou7 雪梅hit 張大概是寫an2-ni。
我所疼e5 梅。當離別e5 時我看你e5 款式，實在夠額hou7 我會碎心斷腸。Ah！所疼--e5，但是為著將來我向望你深深自慰。我願生、死為著你來著磨。但是這擺e5 出外路途是12分e5 險要，我向望你暝日為著我祈禱，向望會得koh 平安見面。Ti7 hit時thang 完成疼痛甜蜜美滿e5 家庭。 
你所疼e5 龍寫。 
A. D. 1930. 8. 15. 寫ti7 雲南旅舍。
雪梅接著這張批，一心歡喜若準koh 見著所數念夫君e5 面。就伸手提鏡臺頂結婚兩人企saN排相勾手e5 像來看。一面若準心beh piah裂e5 艱苦，不知不覺煞哮出--來。惠美ti7 隔壁做衫，聽房nih 有人teh 哮e5 聲，趕緊放手ka7 伊探看覓，就知是in 阿嫂一手提阿兄e5 批，一手提kap 阿兄結婚e5 像teh 哮。伊趕緊走入去叫阿嫂...... 雪梅知小姑入--來，也就緊放像ti7 鏡臺，提手巾拭目屎。惠美一時 也想無甚物話thang 安慰嫂嫂。一面也自責，beh 知會hou7嫂嫂chiah-nih傷心難過，就mai3 hiah-nih 積極來鼓勵哥哥出外。續想講萬一若有影有甚物不測e5 代誌責成攏伊e5。因為父母攏無贊成，通家只有伊一個極力贊成。惠美目屎也續流出--來，招嫂嫂跪落祈禱。不知不覺兩個兄嫂小姑煞lam2-teh 哮。忽然聽有腳步聲teh 來，注意聽是阿爸e5 聲，兩人就緊恬去拭 目屎kap 阿爸請安。林長老知in 兩個頭tu2仔的確是為in 阿哥teh 祈禱流目屎，因為看in 兩個目珠皮ham-ham，目珠紅紅，滿面攏是流目屎e5 痕跡，koh 裙有跪落塗腳e5 驚人。老長老自然心內也是真心悶掛心，總是一面靠上帝，koh 看in 兩兄嫂小姑hiah 相疼也真受安慰，嘴就teN3 笑笑開聲安慰in 講「Mih-sai2 hiah-nih過頭憂悶，萬事總是著倚靠上帝，向望上帝幫贊。」講了就去。惠美也用好話安慰嫂嫂。Tui3 hit暗起惠美過來kap 阿嫂做伴，常常讀聖經相安慰。 
講到登龍kap 朋友會齊了後就tui3 雲南出發直直向南行。免偌久就到國境e5 邊界。經過一切e5 手續好勢就過國境入緬甸e5 北部邊界，過巴基斯坦入印度e5 北爿。到入印度e5 北爿e5 時，路草意外e5 歹，聽講是為著今年e5 大雪砰（懸山e5 雪崩落--來）所做e5 大水，kap 幾若擺e5 地動chhu7 山，致到往過有路e5 所在煞變做無路，加真非常e5 歹行。日時行暗時歇，常常趕be7 到所ai3到e5 所在，in 就搭布棚ti7 大樹腳，抑是靠大石巖來搭。卻也濟、少已經有tui3 歸化e5 蕃仔來買淡薄獸皮。
可惜一項就是登龍到底是頭一回，路無熟，逐項生疏，ti7 平路真gau5 跑馬，到chia 感覺逐項都無利便、無慣勢。所以定定行做後面。有時做落伍者toe3 boe7著陣。佳哉昆芳兄tai3念著同母校出身e5 校友，就常常等--伊，有時逐家歇睏看無登龍e5 時，伊就koh 回頭去chhoe7。親像an2-ni m7-na7 一擺，登龍家己也感覺tui3 別個隊員真不住。但是逐家卻攏顯出同行就是同命e5 好意無人過責--伊，但是伊家己心內真難過。有一暝ti7 途中tu2著大雨，雨親像傾盆（歸盆e5 水teh拚落來）e5 勢面。而且無月無星，路又滑，真正是寸步難行。雖然iau2未到預定e5 路站，姑不chiong 就決定ti7 路中chhoe7 適當e5 所在來歇睏。逐家參詳就搭布棚ti7 大石巖e5下面。早bat 聽hit 角勢bat 有青蕃出草所以逐家真警覺（警醒精神）tiuN-ti5。
但是hit 暝是無月無星風角無明（東西南北認boe7 真）。實在是一個真無平安e5 暝昏。濟濟人攏精神精神m7 敢睏。但是登龍m7-bat tu2著這款e5 困苦，覺得十二分e5 厭sian7。Koh 為著ak 雨有略仔冷著e5 款，頭殼暈暈重重，倒落去不知不覺煞睏落眠。忽然看著phok-phok跳親像細隻鳥仔可愛e5 小妹ti7 遠遠走倚來接伊，叫阿哥e5 款式。總是伊e5 目珠e5 視線是直直看過小妹e5 後面，企ti7 大門邊teh 等--伊e5 愛妻雪梅。Ah！雪梅你e5 微笑怎樣sui2 到an2-ni，宛如一蕊極可愛，極嬌芳（嬌熟koh sui2)美麗e5 玫瑰。Tu2-tu2開向夫君放出伊最好e5 芳味，kap hou7 人看了心為著伊來陶醉e5 嬌態。登龍閃過小妹，無kap 小妹請安直直走到大門邊來接伊e5 愛卿雪梅，雪梅雙手伸開開來接伊e5 丈夫。登龍走倚抱雪梅ti7 胸前，boe7 記得ti7 後面有小妹，ti7 廳門口有父母teh 看，就抱雪梅深深e5 熱吻（親熱e5 相chim）。Tu2 覺得十二萬分e5 親密安慰e5 時，忽然有親像青天落雷閃電霹靂e5 聲，大喝「青蕃出草，全員戰鬥準備」。
M7 知是喝較緊，抑是銃聲較緊，隊長頭門e5 銃已經tan5。登龍tui3 甜蜜e5 眠夢驚醒，心phok8-phok8-chheng2，一心真驚，一陣e5 冷風吹--來覺得通身軀e5 雞母皮攏gia5起--來。續流一身e5 冷汗。感覺頭殼皮煞phong3起--來，腳煞phu5-phu5 m7知著做甚物。但是一心iau2 teh 陶醉伊e5 眠夢，宛然親像真，teh 想伊可愛e5 梅親像玫瑰e5 sui2 koh 芳，hit 個嬌態e5 可愛。Hit個氣味若準iau2 tiau5 ti7 伊e5 鼻，感覺愛卿朱唇e5 胭脂或者有bak ti7 伊e5 面，若醒若醉半醒半無醒e5 瞬間，隊長大聲喝著bih落 u3，坑仔對面hit 爿e5 銃聲緊來，這爿e5 銃也扑，ti7 暗暝無看人面，自然樹木石頭攏無看見。只有看空中銃子e5 火光，tui3 an2-ni 來猜測對敵e5 風角kap 遠近。登龍才tui3 迷夢驚醒，青狂sa 一枝銃向對敵e5 風角也扑去。一時銃子hiu-hiu叫e5 聲傳ti7 坑仔kap 山壁e5 中間，也tui3 hit個銃子e5 火光小可有看著物體e5 存在。蕃仔這擺是真有計畫的e5 出草，目的是ai3搶馬，因為in 有8隻真sui2 e5 馬。Ti7 坑仔hit 面teh 扑銃e5 蕃是虛張聲勢（假佯喝hiam3裝做濟濟人），銃tan5 e5 時常常聽in 出大聲歸陣喝咻，hit 個hiu-hiu叫e5 聲in7滿山坑，不知不覺實在hou7 人感覺失膽，其中登龍是上驚。心內生起後悔e5 心。蕃仔其實iau2 有一陣靠in e5 地勢、路草熟，tui3 後面用爬--e5，恬恬包圍--來，手giah8蕃仔鏢，腰ha5蕃刀，bi 倚來到真逼身in 攏m7 知，顧向坑仔hit 爿，向頭前扑銃。一個蕃仔順登龍扑銃e5 火光tui3 後面用鏢仔choh8去，別人會曉bih ti7 u3-nih無hiah 快看著。登龍be7 曉，bih 無好勢，khut 無落去，半身露出ti7 外面。所以鏢仔tui3 後面鑿--來tui3-tui3 著腳脊phiaN 心，哎一下聽見有人倒落去e5 聲。Koh 有一個烏影跳倚人倒落去e5 所在。離登龍約20步左右是昆芳bih ti7 1 塊巖石e5 邊仔，伊第六感e5 直覺是講慘lah，出事lah。蕃仔逼倚，同事損失lah。所以緊將伊先備辦ti7 身邊e5 手榴彈出力tim3 tui3 人倒落去，kap 烏影跳倚去e5 所在。忽然爆炸e5 聲真強烈，toe3 hit 個爆炸也發出火光，看見toe3 聲1個烏大漢手giah8 1 枝白ki3-ki3 e5 蕃刀，哀1 聲真大聲自an2-ni 也倒落去，tu2-tu2 siang3 tui3 代先倒落去 登龍e5 身邊，照看hit 個蕃仔是beh 來斬登龍e5 頭殼，煞拔伊e5 鏢仔e5 款，koh 順手榴彈爆炸e5 火光才看著iau2 有幾若個蕃仔ku-ku teh 走ti7後面，昆芳翻身用短銃koh 扑死1 個。隊長用長銃也扑死1 個。Tui3 an2-ni 蕃仔喝退水，天已經phah-phu2 光lah，這個險場才過。 
實在是1 場e5 苦戰。天光檢點人、馬、貨物才知登龍差不多無向望lah。因為hit 枝蕃仔鏢是tui3 腳脊phiaN 心tuh8 入到心臟，而且鏢仔尾有抹毒藥。血流真濟，面攏變色，眼神也攏變lah，講話攏失聲lah。逐家真憂悶，m7-ku2 也be7-tit為伊1 個全隊來ti7 chia 耽延siuN久（耽誤延緩）。昆芳真親切仆落去塗nih 來聽伊講話。 
聲斷斷續續，目屎si3-lam5垂。Hit 個話大概是講an2-ni，「哎！對..... 對逐家......真不......不住......」停真久攏無koh 出聲，昆芳ka7 伊安慰搖手講：「Be7-be7。」也提手巾仔ka7 伊拭目屎。到尾目珠koh thi2 金講「將......將我e5 頭......頭毛割一一屑屑仔......提倒去hou7......」，煞哮出來自an2-ni be7 koh講。昆芳ka7 伊講「你是叫我割你e5 頭毛提倒去hou7 你e5 父母kap 婦人人看抑m7 是？」Hit 時已經be7 曉應，kan-ta tim3 頭。自an2-ni 頭殼勾落去氣斷。昆芳照伊e5 意思就ka7 伊割淡薄頭毛起來，koh tui3 衫ka7 伊割兩粒鈕仔是銅e5 sui2-sui2 ka7 伊包做伙。Koh 檢點別物，就知1 隻馬小可著傷其餘無失落。Tui3 an2-ni，m7 敢koh 延緩，緊緊將登龍e5 身屍ka7 伊囥ti7 一個大石空，頂面koh 扛幾若塊石ka7 伊teh-leh，用刀ka7 伊刻1 個十字架e5 記號，然後就緊離開hit 所在，因為驚了蕃仔去討救兵，beh 報冤仇就加倍e5 人數來包圍。Hit 時寡不敵眾就大厲害，所以暝日兼行攏m7 敢koh 停腳。蕃仔真正m7 願koh 追--來。 
</HL>