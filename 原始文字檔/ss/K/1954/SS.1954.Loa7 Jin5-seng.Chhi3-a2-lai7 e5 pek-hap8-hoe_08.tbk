<CL>
  15 
  Khun-hong kap Hui7-bi2 liau7-li2 lau7-bu2 e5 chong3-sek liau2-au7 it-toaN7-lok8, ia2 tu2-ho2 kong-si beh ka7 i choan2-khin5, chiu7 tho2 khi3 ka-ti7 e5 kou3-hiong Chiang-chiu koan7-siaN5. Hui7-bi2 ia7 hoaN-hi2, siuN7 kong2 chu7 ke3 Khun-hong to iau2-boe7 u7 ki-hoe7 thang to3-khi3 pai3-tham3 ta-ke. Koh ka-ti7 ia7 chai pak-tou2 i2-keng u7 sin iok gou7, lak8 goeh8-jit8 lah. Sou2-i2 ia7 chin hoaN-hi2 kap tai7-ke saN-si5 poaN-poaN to3-khi3 koan7-siaN5. Jip8-mng5 chiu7 chai-si2 lah. 
  Kap ta-ke sio-chioh mng7, ta-ke chin bo5 chheng3-i3, chhui3 tu7-tu7 bo5 in3, liah8-chun2 si7 bo5 thiaN-kiN3, lian5 mng7 kui2-na7-siaN, bin7 oat8-tui3 piN-a2 chiah hng3 chit8-e7. Chai khou2 lah! Siu3-chhun siam2 m7 kiN3 i e5 bin7, kin-pun2 i ia7 m7-chai lai7-bin7 iau2 u7 chit8 e5 lang5 ho7 choe3 Siu3-chhun. Ta-ke bo5 chheng3-i3 sim2-mih8? Te7 1, loh8 kau3--e5 si2 liau2 bo5 lang5 khau3, i tit8-kam2 i na7 si2, bo5 chhai2 i chiah8 chheng chhai3 beh chiuN7 Se-thian, ng3-bang7 kiaN2-ji5 sim-pu7 e7 ka7 i sio-hiuN, liam7-keng, hau3 png7. TaN bian2 ng3-bang7 lah. I eng2-oan2 tioh8 choe3 go7-kui2. Sou2-i2 bo5 pi2 chit-hang7 khah chheh. Te7 2, bo5 sun7-hok8 i e5 chu2-i3. Siu3-chhun kin-ni5 ia7 oa2 30 lah. M7-ke3 chiu7-si7 m7-ke3. I an3-sng3 beh tit ke-hoe2, an3-sng3 beh kap Hui7-bi2 piaN3 seN-si2, cheN kau3 tauh-te2. Ta-ke-a2 ia7-si7 be7 li7-tit Siu3-chhun. Siu3-chhun si7 chit8 e5 hui-siong5 li7-hai7 e5 lu2-seng3. Liam7-keng le2-hut8, goa7-kau chiap kheh ku3 li2 lai5. Sit8-chai7 bo5 kian3-siau3 choe3 chit8 e5 koan7-siaN5 e5 kau-che3-hoa, kin7 lai5 oh8 kau3 poah8 ma5-chhiok, sng2 pai5-a2, chiah8-hun, thiau3-bu2 tak8-hang7 to e7. ChiN5 theh8 e7 tioh8, tui3 iuN2-bu2(Khun-hong e5 lau7-bu2) ia7 sun7 cheng5, chhut-chai7 i eng7, chng kau3 chit8-sian na2 ang-a2 leh. To3 lai5 3 jit8 tu2 si7 Khun-hong lau7-pe7 e5 ki7-jit8. Hit-jit8 pan7 chin chhiN-chhau kou i5, ku7 kim7, chek peh, chim2 m2, chhu3-piN lin5-iu7 che7-che7 lang5 long2 lai5 saN tham3. Koh thiaN Khun-hong chhoa7 sin-niu5 to3-lai5 koh-khah che7 lang5 lai5. Chiok chiok khui iok 10 te3 toh. Long2 si7 toa7 hi5 toa7 bah, san-tin hai2-bi7. Tai7-ke hoah-kun5 thiong3 im2, toa7 nau7 ji5 tek8-nau7. Khun-hong chit8 chhiu2 theh8-hun, chit8-chhiu2 theh8 chiu2 poe, chit8-toh kiaN5 koe3 chit8 toh chhiaN2 lang5 lim-chiu2. Ka-ti7 ia7 hoah kun5, khoaN3 sim2-mih8 kun5 to e7-hiau2 hoah. Chit khoan2 su7 Hui7-bi2 it-seng long2 m7-bat khoaN3 tioh8, ia7 m7-bat siuN7 tioh8, an2-choaN2 ki7-jit8 si7 tui3 kou3-jin5 e5 tui-to7 si7 iu-bun7, choe3-sek le2-pai3 kong2 khi2 kou3-jin5 e5 li2-lek8 lai5 bian2-le7 hou7-poe3. SaN kap ki5-to2, hiaN-ti7, chi2-moai7 koh chu7-chip8 saN kap siau3-liam7 cha2-si5 pe7 bo2 e5 thiaN3. Na7-u7 kam2-cheng5 m7-tu2-ho2 sun7 chit-jit8 ti7 kou3-jin5 pe7 bo2 e5 bin7-cheng5 tai7-ke na2-chun2 khoaN3 pe7 bo2 e5 bin7 koh lai5 ak-chhiu2. Siong5-siong5 si7 tai7-ke kam2-kek kau3 lau5 bak8-sai2. Na2-li2 u7 chit heng5--e5. Toa7 chiah8 toa7 lim, chit8 sut-a2 to bo5 pi-ai, to bo5 siau3-liam7 kou3-jin5. Si7 tit8-tit8 hoa7, bo5-kou3 si7 chia3 chit e5 ki-hoe7 lai5 ian3-lok8. Sou2-i2 Hui7-bi2 khoaN3 liau2 chin m7-koan3-si3. Sim siang7 thiaN3 e5, chiu7-si7 Khun-hong oan5-choan5 kap ti7 Su7-liong5 e5 si5 koh piN3 chit8 khoan2 lang5. I long2 m7-chai Khun-hong e7 chiah8-hun, chiah8-chiu2, hoah-kun5, ji5-chhiaN2 chiu2-liong7 hiah-kiong5. I e5 sim e7 thiaN3, long2 choat8-bang7 lah. Thau5-khak tiaN7 chhih-chhih, sui-jian5 che7 ti7 toh-nih tiaN7-tiaN7 theh8 chhiu2-kin-a2 thau chhit bak8-sai2. Ia7 be7 hiau2 ka7 lang5 thin5 chiu2, kin-pun2 i bo5 koan3-si3 chit ho7 su7. U7 lang5 kong2 i toa7-te3 kek-sai2, u7 e5 kong2 i iau2 sin-niu5 phaiN2-se3, u7 e5 kong2 i khah u7 cheng5 kaN2-si7 teh siuN7 tioh8 Ta-koaN. Long2 bo5 lang5 chai i si7 ui7 sin3-giong2 e5 lip8-tiuN5 lai5 kan-khou2. Khun-hong chai, thiau-ti5 teN3 chhin3-chhio3. Chong2-si7 ti7 toh-nih u7 chit8 e5 na2-chun2 boe2-iah8 e5 sui2, kap Khun-hong ho2 chit8-tui3, iu5-goan5 chit8 chhiu2 giah8 hun, chit8-chhiu2 koaN7 pan5 si3-ke3 keng3-chiu2, chhui3 chhio3 gi7-gi7, kek-ki5 u7 le2-mau7, kou-i5 ku7-kim7, chek-peh chim2-m2 long2 chin sek8-sai7, le2-le2 chia2-chia2, hu5-kha sang2-chhiu2 e5 khoan2-thai7 lang5 kheh. Siong5-siong5 eng7 bak8-boe2 khoaN3 Khun-hong, piau2-si7 ho2-i3 e5 bi5-chhio3. Ho2 li7-hai7 ah? Sim chin m7-goan7, chong2-si7 it-chhe3 khng3 ti7 sim lai7. Si2 to chiu3-choa7 beh cheN kau3 iaN5. Chhin-chhek che7-che7 ti7 toh-nih ian5-siah tiong soa3 phoe-pheng5 chhoa7 m7-tioh8 e5, phoe5 chiuN7 kut-chiuN7, na7 chhoa7 Siu3-chhun m7-chiu7 chin ho2. Ho2 chit8-tui3 ang-seng bou2-toaN3, khoaN3 khi3 chhoa7 tioh8 chit8 e5 hau3-lam5-sin5, ia7 be7 khi2-chhiaN2 khi2-kheh. Tai7-ke tit8 hoe7 tit8 kong-jian5, Hui7-bi2 chiah chai lang5 si7 teh kong2--i, chiah chai hit e5 na2 boe2-iah8-po5 hit e5 si7 kio3 choe3 “Siu3-chhun”. Chong2-si7 m7-chai hit e5 lang5 kap chit e5 ka-teng5 si7 sim2-mih8 koan-he7. In-ui7 chiau3 i sou2 chai Ta-ke si7 chiuN2-koaN2, chi2 u7 seN tiong7-hu Khun-hong chit e5. TaN che si7 an2-choaN2? Khah theng5 ta-ke chhut lai5 Siu3-chhun chit8 e7 chiu7 khi2-lai5 kio3 “A-nia5” tui3 chhiu2 ka7 i khan leh. Niu7 ui7 hou7 i che7. Chiah hoaN-hi2 ka7 a-nia5 thin5 chit8-poe chiu2. Hui7-bi2 chin gong5-ngiah8, an2-choaN2 chit e5 lang5 thai2 kio3 Ta-ke A-nia5. Kiam2-si7 sio2-kou? I ia7 bo5 i3-sek khia7 khi2-lai5 chheng2-an ta-ke. Ta-ke m7 chhiu3--i, kou3 kap pat8-lang5 kong2-oe7. I ka-ti7 bo5-i3-sin5, bo5-i3-sin5 che7 toh loh8 khi3. Khan-theng5 cha-bou2 lang5 kheh chiu7 u7 lang5 ng3 in ta-ke kong2 lin2 Khun-hong e5 bak8-chiu chin-chiaN3 hou7 leng5-geng2-hut8 oaN7 khi3. U7 e5 ka7 i poe2-chhiu2 bih-chhui3 kong2 m7-thang kong2, phaiN2-se3. U7 e5 kong2 boe7-ban7 ou3, siau3-lian5 siau3-tak nng7 e5 long2 siu khi2-lai5, chit8 e5 li2 lai7, chit8 e5 li2 goa7. Lan2 to7 u7 leh to7 m7-si7 choe3 be7 kau3, koh pian7-pian7 ti7 lai7-bin7. Siu3-chhun thiaN liau2 chin hoaN-hi2. Thiau-ti5 ng3 Khun-hong bun2-chhio3, hian2-beng5 kiau-thai3, kong2 “Goan2 ia7 e7 kham tit, lang5 soa3 boeh, kah hiah ho2-mia7”. Khun-hong chin phaiN2-se3, eng7 bak8-boe2 khoaN3 Hui7-bi2, Hui7-bi2 thau5-khak chhih chhih, theh8 chhiu2 kin-a2 chhit bak8-sai2 sim chai khou2 lah. Tang-si5-a2 ke-lai7 iau2 u7 chit8 e5 ai3-cheng5 e5 tui3-tek8. Siu3-chhun thiau-ti5 kong2 “A-m2 mai3 koh kong2 noh! Khah-theng5-a2 hai7 lang5 hou7 lang5 me7, lang5 teh hau2 lah”. Lau2-sit8-kong2 Hui7-bi2 tiam3 hiah che7 be7 tiau5, i e5 ui7 be7 su chiam teh chhak8. Chong2-si7 m7-kaN2 li7-sek8, koh bo5 loa7 ku2 tai7-ke chiah8 pa2. Toa7 e5 chhi-chham2 kau3 lah. 
  Ta-ke pi7-pan7 hit-jit8 ai3 hau3 kong-ma2. Ia7 tioh8 pai3 thiN-te7, in-ui7 tioh8 pai3 lai5 pou2 choe3 sin-niu5 e5 si5 bo5 pai3. Ti-thau5 ngou2-seng long2 pai5 ho2, hiuN sio khi2-lai5 Ta-ke seng pai3. Pai3 kin-a2-jit8 e5 ki7-sin5, au7 lai5 pai3 kong-ma2. Pai3 toh-teng2 e5 koan-im hut8-chou2, sim2-mih8 ong5-ia5-kong ma2-chou2-po5, kui toh-teng2. Ia7 u7 ou-bin7--e5, ia7 u7 ang5-bin7--e5, ia7 u7 peh8-bin7--e5. Ia7 u7 hui5--e5, ia7 u7 chha5--e5, tiong-ng hit sian si7 gek8--e5. Sin5-chu2-a2 kui toh teng2. Ia7 u7 toa7-chek, hiuN-lou5, kim-tiaN2, kui7-tiam7, khiang khok, siuN7-poe long2 u7. Si2 lah, Ta-ke pai3 ho2 chiu7 tu hou7 Khun-hong, Khun-hong khi2 thau5 m7-pai3. Lau7-bu2 le2, khut, me7 kong2 phah-sng3 chi2-u7 thoan5 chit e5 hiuN-lou5-hiN7, beh lai5 lau5 ban7-se3 hiuN-ian, bo5 phah-sng3 khi3 hou7 loh8-kau3-po5 chhek-soe tioh8. PiN3 bou2 seN--e5 bu5-sou2-put e5 phai2-oe7. Koh hiah-e5 kou-i5 ku7-kim7 ia7 me7 ia7 khou2-khng3 chiu7 chiap hiuN ia7 pai3. Pai3-liau2 chiap hou7 Siu3-chhun. Siu3-chhun khok8-lok8 chiu7 kui7 loh8 khi3, pai3 tit chin ho2-se3, sam-kui7 kau2 khau3-thau5, mui2 chit8-kui7, sam khau3-thau5, chiu7 koh peh khi2-lai5, hiuN siang-chhiu2 chhiaN2 koan5, bin7 ng3 kong-ma2 kong2-oe7, kiok-kiong ha7-pai3, chiu7 kui7 loh8 koh-chai3 sam khau3-thau5. Na2-chun2 teh poaN-hi3 leh. Kha-pou7 chhiu2-lou7 chin ho2-khoaN3. Pai3 liau2 tioh8 Hui7-bi2. Hui7-bi2 si2 to m7 chiap hiuN, kan-ta lau5 bak8-sai2. In ta-ke khi3 kau3 bo5 ho2 kho2 jim2, kio3 Siu3-chhun khi3 giah8 tin5-tiau5 lai5. Tng cheng3-lang5 e5 bin7-cheng5, kong-ma2, sin5-hut8 e5 bin7-cheng5 tioh8 ka3 hou7 lang5 khoaN3, ut hou7 loh8 seng3. Hui7-bi2 hou7 lang5 phah bo5 khui-siaN hau2, bin7 ng3-piah kui7 lok8 ki5-to2, ku3 in ta-ke phah. U7 e5 kong2 ho2 lah noh8, seng-khu u7 sin leh. Siu3-chhun tiam3 piN-a2 kong2 “Ho2-cheng2 m7-thng5, phaiN2-cheng2 m7-tng7, seN hit ho7 loh8-kau3-a2 kiaN2, goa7 sui2-ah!” Chit-ku3 oe7 Khun-hong thiaN-liau2 bo5 hoaN-hi2. Khun-hong khoaN3-liau2 ia7 chin m7-kam, kui7 loh8 khi3 thoe3 Hui7-bi2 hou7 lau7-bu2 phah kui2-na7-e7. Lau7-bu2 chiah pang3-chhiu2, koh tu hiuN lai5. Khun-hong chiu7 an2-ni chin3-cheng5 ka7 i chiap hiuN lai5 the3-pai3. Tui3 an2-ni chit8-tiuN5 e5 hong-pho chiah soah. 
  Hit-am3 Hui7-bi2 kui-mi5 bo5 khun3 kan-ta hau2, mng7 Khun-hong chiah-chai Siu3-chhun chiu7-si7 Khun-hong e5 bo5-ian5 sim-pu7-a2 bou2! Kau3-taN iau2-boe7 ke3-chhut, chiu7-si7 koat-si2 beh kap i cheN Khun-hong e5 cheng5-tek8. Kau3 chia chiah chai-khou2, siuN-ban7 lah. Khun-hong tui3 to3 lai5 hou7 lau7-bu2 me7 chu7 an2-ni m7-bat koh khi3 le2-pai3. Lang5 na7 mng7, Hui7-bi2 na7 kong2, i long2-si7 chhio3-chhio3 kong2, “Kham2--e5, chit8-si5-hong, eng3-kai sai2 chit8-si5 chun5. Chit-si5 beh an2-choaN2 pi2 hit-si5. Goa2 ia7 bo5 kap lin2 jip8-kau3 nia2 se2-le2 lah.” Ah! Hui7-bi2 chai si2 lah. Chiu7-si7 ti7 chia, siuN-ban7 lah. Thong3-hoe2 tong-si5 bo5 thiaN lau7-pe7 e5 ui5-gian5, chit8 si3-lang5 si7 choe3 “Chhi3-a2-lai7 e5 pek-hap8-hoe” lah. 
  Pek-hap8-hoe, pek-hap8-hoe! <BR>  Li2 si7 peh8 koh sui2, phang koh toa7 lui2. 
  U7 soaN-teng2, u7 kheN-kok, u7 peN5-iuN5. <BR>  Tak8-ui7 khui-khui khoah-khoah. <BR>  U7 iong5-kong, u7 lou3-chui2. <BR>  Li2 thai2-m7 tiam3 hia khui, tiam3 hia sui2. 
  Thai3 kho2-sioh, li2 thai2 e7 chiah phaiN2-un7. <BR>  Phian-phian lai5 khui tiam3 che chhi3-a2-lai7. <BR>  Li2 kiam2 m7-chai si3-piN long2 si7 chhi3. 
  Li2 loan2-jiok8 hou7 hong chhoe, <BR>  Cheng5 ia7 chhi3, au7 ia7 chhi3. <BR>  Kau3-boe2 tioh8 kak-ngou7 oan5-choan5 hun2-chhui3. 
  Po2-siu2 li2 e5 kiat-pek8, kap phang-bi7. <BR>  Goan7 koat-sim hun3-tou3, bu5-ngou2, hi-seng. <BR>  Kau3-boe2 e5 seng3-li7 chiu7 kui ti7 li2. 
  Ah! Pek-hap8-hoe, kho2-lian5! <BR>  Chhi3-a2-lai7 e5 pek-hap8-hoe! 
  Hui7-bi2 bak8-sai2 chhit-chhit leh, giah8 pit khi2 lai5 sia2 chit siu2 chek-kam2 e5 sin-sek chu7-iu5 si, chu7 an2-ni khia7 khi2-lai5, khi3 se2-bin7, oaN7-saN, tui3 chia-khi2 ban7-su7 chhui3-khi2-kin ka7-leh, chi2 u7 ki5-to2 i2-goa7 bo5-lou7. Pa-kiat thun bak8-sai2, piau2-chhut un-sun5 chhio3-iong5 lai5 chiap ta-ke, chiap Siu3-chhun. Ta-ke si7 bu5-sou2-put e5 khe2-cheh8. Siu3-chhun chit8-bin7 chau-that Hui7-bi2, chit8-bin7 pa-kiat Khun-hong. Hui7-bi2 seng-san2 e5 ki5 kau3 lah, kam2-sia7 Chu2 khoai3 pian7 chiu7 seN cha-bou2-kiaN2. Na2-chun2 gek8 e5 sui2, chin seng5 lau7-bu2 e5 bin7. In a-ma2 chit8-ku3 chiu7 me7 kong2 seN kau3 hit ho7 cha-bou2 gin2-na2-kui2 bo5 lou7 eng7, chiu7 ka7 i ho7-mia5 choe3 “M7-tihN8-a2”. Kho2-lian5 phah-sng2 Hui7-bi2 un5-a2 siuN7 chit8 e5 ho2-mia5 beh ho7 soa3 bo5 chhai2-kang. SeN hit kui2-jit8 tu2 Khun-hong ui7 kong-si khi3 chhut-chhe. An2-nia5 kap Siu3-chhun khi3 the3 po3 hou7-khau2, chiu7 an2-ni teng-ki3 cho3 “Tan5 M7-tihN8”. Kho2-lin5 bo2 lang5 m7-tihN8, lian5 kiaN2 bo5 choe7 tu2 chhut-si3 lang5 ia7 m7-tihN8. Khun-hong to3-lai5 chai Hui7-bi2 khioh cha-bou2-kiaN2 ia7-si7 bo5 kau3-goa7 hoaN-hi2. In-ui7 ni5-ki2 30 lah chiah kiN3 tioh8 chit e5 thau5-chiun5-a2 koh si7 cha-bou2--e5. Chin loe2-chi3, ia7 chiu7 bo5 siuN7 beh ka7 i oaN7 mia5. Na7-si7 Hui7-bi2 su-khia ka7 i ho7 choe3 “Hui7-chu5”. Am3-si5, bo5 lang5 ti7 sin-piN e5 si5 chiah ka7 i thau-kio3 “Hui7-chu5”. Na7 ti7 A-nia5 e5 bin7-cheng5 chiu7 kio3 “M7-tihN8-a2”, ah! Kho2-lian5, ka-ti7 seN-kiaN2, bo5 chai5-tiau7 kio3 kiaN2 eng7 sou2 ai3 ho7 e5 mia5. Siu3-chhun seng7 chit8 e5 ki-hoe7 toa7 hian3 bi2-jin5-ke3. Tu2-gu7 Khun-hong khi3 hou7 i leng2 tioh8. Hui7-bi2 iu7 goeh8-lai7, eN-a2 hau2, chha2 be7 khun3-tit, Khun-hong chiu7 leng7-goa7 khi3 khun3 ti7 keh-piah pang5. Hui7-bi2 goeh8-lai7 bo5 khi2-lai5, su7-su7 Siu3-chhun thoe3 su7-hau7 Khun-hong. Siu3-chhun piaN3-mia7 khoan2-thai7. Kau3-boe2 lian5 am3-si5 to lai5 kap Khun-hong choe3-phoaN7, put-ti put-kak nng7-lang5 i2-keng seN-chhut ai3-mai7 e5 koan-he7 lah. 
  16 
  Kau3 chia chham2-siong7 ka-chham2 lah. Khun-hong phoa3-piN7 ho2, nng7 e5 hian2-jian5 chhoa7-chhut chhoa7-jip8. Thiau3-bu2 thiaN, moa5-chhiok-tiuN5, tian7-iaN2-iN7, chhu3-chhu3 to u7 in nng7-e7 e5 kha-jiah. Tui3-lang5 kai3-siau7 ia7-si7 Tan5 thai3-thai3. Hui7-bi2 kap Siu3-chhun lai5 saN-pi2 Hui7-bi2 si7 sun5-liong5 chhin-chhiuN7 Kap. Sui2 chhin-chhiuN7 Pek-hap8-hoe. Siu3-chhun si7 iau-kiau to-thai3. Seng-khu liu2-liah8, hu3-iu2 liu5-soaN3-heng5 e5 khiok-soaN3-bi2. Bu2-i, ia7-le2-hok8 chheng7 khi2-lai5, chit8 e7 thiau3 oan2-jian5 Sian-lu2 ha7-hoan7 oan2-ju5 Tiap8-bu2 hoa-kan e5 khin-sang. A-na2 to chu, chheng7 koan5-kia7-a e5 kiaN5-lou7 ngiu2-lai5 ngiu2-khi3, kap Khun-hong chhiu2 kau chhiu2 san3-pou7 ti7 kong-hng5 e5 chhiu7-kha. Che7 loh8, kha khiau-khi2-lai5 chit8 chhiu2 pok-hun, chit8 chhiu2 khan Khun-hong, chit-khoan2 e5 the2-thai3 Hui7-bi2 si2 to7 choe3-be7 lai5. An2-ni Siu3-chhun e5 khoan2 thang kong2 na2 siok8-gu2 kong2 “Than2-ki2, hou5-li5-chiaN” sui2 na2-chun2 Ia2-chhun5-a2 hoe. Hit e5 the2-thai3 phin2-chit, it-seng e5 sou3-iong2, sim-seng3, cheng-sin5, sou2-ai3 long2 bo5 sio-tang5. Koe3-khi3 Khun-hong chiap Hui7-bi2 si7 cheng7, si7 ka-teng5-tek, na2-chun2 siu-to7-iN7 e5 seng3-lu2. Tai7-hong, keng3-khian5, thiam5-cheng7. Chiap tioh8 Siu3-chhun si7 goa7-kau-heng5, thiau3-bu2, thiam2-mi7, sng2, chhio3 eng3 sia7-hoe7 e5 tiau5-liu5. Khun-hong pan7-li2 su7-bu7 iu2-hong chiu7 seng-chin3 choe3 koan7-siaN5 hun kong-si e5 keng-li2. Tu2-gu7 lau7-bu2 60 hoe3 e5 hi2-siu7, chiu7 siat-hoat beh ka7 lau7-bu2 choe3 seN-jit8. 
  Kong-jian5 hoat-piau2 ti7 hit-jit8 beh soa3 chiap Siu3-chhun khi2-lai5 choe3 se3-i5. Siu3-chhun put-hok8 choe3 se3-i5. I kong2 chu7-se3 chiu7 jip8-mng5, koh pi2 Hui7-bi2 khah che7 hoe3. Tek-khak ai3 cheN Toa7-bou2 e5 beng5-hun7. Hit-jit8 kau3, thai5-ti to2-iuN5, in-ui7 cheng5-pai2 chhiaN2 sin-niu5-chiu2 chhiaN2 bo5 seng5. Chhoa7 Hui7-bi2 ti7 Su7-liong5 kiat-hun, bo5 to3-lai5 chhu3-nih chhiaN2 lang5-kheh. Chit-pai2 lau7-bu2 60 hi2-siu7, ka-ti7 seng choe3 keng-li2. Koh chhoa7 Siu3-chhun. Lau7-bu2 hui-siong5 hoaN-hi2, chu2-tiuN toa7 chhiaN2 chit8-e7. Tng chhiaN2 lang5-kheh e5 si5, kou-i5, ku7-kim7, chek-peh, chim2-m2 to long2 o-lo2 thin7 Siu3-chhun chin ho2, an2-ni chiah hap8-sek. 
  Sek8 au7 pai3 siu7 chit8-tui3 Sin-niu5 kiaN2-sai3 seng lai5 pai3. Khun-hong, Siu3-chhun khok-lok8 chiu7 pai3 loh8 khi3. Sit8-chai7 m7-si7 sin-niu5, tui3 Hui7-bi2 goeh8-lai7 in nng7 e5 chiu7 choe3 kian3-siau3 su7. Koh ho2 kha-chhiu2 i2-keng u7 sin nng7 goeh8-jit8 lah. Se3-siok8 tui3 che si7 chin peng5-siong5. Au7-lai5 kio3 Hui7-bi2 pai3. Hui7-bi2 tu5-khi3 kui7-loh8 ki5-to2 i2-goa7 m7-bat pai3 lang5, ia7 m7-bat pai3 ngou2-siong7. I oa2-khi3 ia7 be7-hiau2 liam7 ho2-oe7, chi2-u7 kiaN5 keng3-le2, an2-ni kong2 be7 eng7-tit, ai3 kui7 loh8-khi3 chhiu2 kiok-kiong liam7 ho2-oe7 chiah e7 eng7-tit. Thu5 chin ku2 cheng3-lang5 chin bian2-kiong2 i, kau3 au7-lai5 put-tek-i2 chiu7 pho7 se3-kiaN2 kui7 oai-oai bak8-chiu pang3-kheh ki5-to2. Tai7-ke khoaN3 i u7 kui7 chiu7 ho2 lah. Na7-si7 in ta-ke kau3 sek-au7, tai7-ke to3-khi3 liau2 chiu7 kio3 i lai5 mng7 kong2 tha-tu2-a2 an2-choaN2 m7-bian2 kui7 chiaN3-chiaN3? An2-choaN2 kui7 oai-oai? An2-choaN2 bo5 liam7 ho2-oe7? An2-choaN2 liam7 Ia5-sou? Oa2 lai5 gou7-kin-ke5 khiak8 kui2-na7 e7. Bak8-chiu phoe5 koaN7 khi2 lai5 hiu3, toa7 thui2 choan7 kui2-na7-e7, le2 koh khut8. Hit am3 Hui7-bi2 bo5 hau2 lah, ka-ti7 eng7 ioh8-iu5 ou-chheN e5 ui7 so-so leh. Thau5-khak tiaN7 hou7 ta-ke khiak8, u7 si5 cheng2-cheng2 se-thau5 e7 thiaN3 chiu7 thau5-chang chhin3-chhai2 se-se leh, bak8-chiu phoe5, chhui3-phoe2 tiaN7 ou-chhiN, chhut-khi3 chin phaiN2 khoaN3, sou2-i2 ia7 han2-tit chhut-khi3. Goeh8-lai7 lang5 ia7 bo5 chhiu3-chhai2--i, bo5 sim2-mih8 leng, gin2-na2 chhi7-liau2 siau-hoa3 put-liong5. Thou2-oe7 kong2 tioh8-kau5, chin bai2, san2-san2, phoe5 leng7-leng7. Ta-ke bo5 hoaN-hi2, lau7-pe7 ia7 m7-bat pho7. U7 chit8-jit8 ta-ke kap Siu3-chhun chin ok, tng-tan2 Khun-hong bo5 ti7-teh. Kong2 Hut8-chou2 kang3-chhiam, in khi3 thiu-chhiam, poah8-poe kong2 Siu3-chhun kai-chiam3 toa7-pang5, kio3 Hui7-bi2 tioh8 soa2 pang5-keng, chiong toa7-pang5 niu7 i, kio3 i tioh8 poaN-khi3 phian-pang5. Hui7-bi2 bo5 hiah khoai3 beh poaN, Khun-hong to3-lai5 kong2 hou7 Khun-hong thiaN, Khun-hong ia7 m7-kaN2 choe3 chu2, teN3 tiam7-tiam7. Tui3 an2-ni Siu3-chhun na2 long7-koan5. Khun-hong choe3 keng-li2 liau2-au7 chiu7 siong5-siong5 chhut-chhai khi3 Lam5-kiaN, Siong7-hai2, Hiong-kang2, Siu3-chhun tak8-ui7 toe3 kau3-tioh8. Na7 to3-lai5 chiu7 be2 tan2-lou7 to3-lai5 hou7 lau7 ta-ke-a2. Hui7-bi2 gin2-na2 na2 chhi7 na2 bai2, tu5-khi3 thak8 Seng3-keng ki5-to2 i2-goa7 bo5 sim2-mih8 thang siu7 an-ui3. Khi2-thau5 lai5 bat khi3 le2-pai3, au7-lai5 ta-ke kim3 chin an5, m7-chun2 i chhut mng5 soa3 bo5 ki-hoe7 thang khi3 le2-pai3. U7-si5 Kou-niu5, a2-si7 Bok8-su-niu5 lai5 sio-tham3, tng-bin7 hou7 in ta-ke siau-tok8. Sit8-chai7 chin kho2-lin5. Bo5 loa7-ku2 Siu3-chhun khioh gin2-na2 seN cha-pou-e5, choe3 chit8 e7 ang5 khi2-lai5, chiu7 ho7-choe3 Eng5-chong. Moa2-goeh8 chiu7 koaN2 Hui7-bi2 khi3 phian-pang5. Tui3 hit-jit8 khi2 Hui7-bi2 chiu7 siu7 khoaN3 choe3 se3-i5 taN2-pan7. 
  Put-lun7 sim2-mih8 to su--lang5. Ni5-cheh chhoe-koe2, pak8-chang3, pi7-pan7 seng-le2. Liam7-keng kong3-khok, sio-hiuN poah8-poe. Pan7 chho-toh, pan7 chhai3-toh, bo5 chit8-hang7 e7 iaN5 Siu3-chhun. Lang5-bin7 sek8, hong-liu5, poah8 moa5-chhiok i chit8-kha, thiau3-bu2 i chit8-kioh. Kong2 kou2, tam7 hi3-bun5 ku3 li2 lai5, chiah8 hun lim-chiu2 tak8-hang7 e7. Hui7-bi2 ne3, chi2-u7 liam7 Ia5-sou, e7 hiau2 toaN5-khim5, e7 hiau2 chhai5-hong5, ho2 phin2-heng7. Su7-su7 to choe3 hong-boe2, chu7 an2-ni hou7 lang5 kim3 loh8 leng2-keng, khia7 choe3 chheN-chha5, chiuN2 seN-koaN2. I e5 pang5-keng tiong7-hu chit8 kha-pou7 to m7-bat jip8-khi3. Cheng5-au7, si3-piN chau2 bo5 lou7, kai-chai3 teng2-bin7 iau2 chit8-lou7, chi2-u7 bang7 Ia5-ho5-hoa e5 po2-iu7. Kho2-lian5 ho7 put tan-heng5, sou2 thiaN3 e5 kiaN2 Hui7-chu5, m7-si7, sit8-chai7 si7 M7-tihN8-a2 tioh8-kau5 be7 ho2 tit8-tit8 hoa-khi3. Lau7-pe7 u7 Eng5-chong hau7-siN pui5 kun3-kun3 chhio3 gi7-gi7 thang pho7. Sim2-mih8 lang5 beh khoaN3 tioh8-kau5 e5 M7-tihN8-a2. Na7-si7 Hui7-bi2 ui7 bo2-seng3-ai3, na2 kam-tit pang3 hou7 i si2. Me5-jit8 chiau3-kou3 bak8-sai2 chun2 png7 thun. 
  I3-goa7 e5 ho2 siau-sit chiu7-si7 Khun-hong siu7 theh8-poat8 choe3 chong2 kong-si e5 Siong-li2. Chu7 an2-ni kap Siu3-chhun kap se3-kiaN2 Eng5-chong chiu7 poaN-khi3 chong2 kong-si e5 sou2-chai7 te7 Hiong-kang2. Lau7-bu2, Hui7-bi2 kap M7-tihN8-a2 hou7 lang5 pang3 tiam3 chhu3-nih. Bo5 phah-sng3 in khi3 liau2 bo5 loa7-ku2 lau7-bu2 tioh8 thoa-sai2-lian5 e5 peN7. Ti7 hia khun3, ti7 hia chiah8, ti7 hia pang3, pian3-sui7 be7-tin2 be7-tang7. Hui7-bi2 chin7-sim chiau3-kou3, khin-siaN se3-soeh, tak8-hang7 un-jiu5 siong5-se3. Khiok u7 kio3-chhui3 e5 cha-bou2 gin2-na2 Sou3-lan5 ah, Bok8-ni7-ah, chong2-si7 in long2 tang2-hiaN2. Khah kong2 ia7-si7 Hui7-bi2 lai5 pang-chan7 siang7 ho2. Hu5-khi2, hu5-to2, oaN7-saN, oaN7 kha-peh8, pak8-kha, cheng2-thau5-a2 phang7-un5-un5-a2 chhit-hou7-ta sam2-hoan5, tng3-hun2, kha-peh8 chhiN-chhiN un5-un5-a2 pak8, sai2, jio7 un5-un5-a2 se2, un5-un5-a2 chhit. Tak8 saN tng3 chhi7 png7 na2-chun2 teh chhi7 se3-kiaN2. Siong5-siong5 chiah8 be7 tiau5-pak. Gu5-leng hiam5 chhau3-hian3, Hui7-bi2 siong5-siong5 khek-liam2 hou7 se3-kiaN2 chiah8 e5 leng teN7 hou7 ta-ke-a2 chiah8. Sia2 phoe hou7 Khun-hong, keh chin ku2 chiah to3-lai5 khoaN3. Na2 un3 tau7-iu5 bo5 ke3-me5 choe3 i khi3. Hoan-hu3 Siu3-chhun to3-lai5, Siu3-chhun bo5 siau3-siuN7. I tiam3 hia thiau3-bu2, tian7-iaN2, moa5-chhiok, chhap li2 teh thoa-sai2-lian5, teh pak8-kha sam2-hoan2, tng3-hun2 chhau3 kiaN5-kiaN5. Kau3 hit-si5 Ta-ke chiah chai ho2 phaiN2 lang5. Hui7-bi2 siong5-siong5 kui7-loh8 ti7 bin5-chhng5 cheng5 chhut-siaN thoe3 ta-ke ki5-to2, thak8 Seng3-keng, kong2 to7-li2 hou7 i thiaN. Chiah8 sim-pu7 e5 leng koan3-si3, Hui7-bi2 soa3 siong5-siong5 aN3 ti7 ta-ke e5 sin-piN eng7 leng hou7 ta-ke suh. 60 goa7 hoe3 lah, chit8 e7 loan2-jiok8 na2 gin2-na2 leh. Siong5-siong5 tui3 Hui7-bi2 jin7 chho3. Kong2 i eng2-koe3 m7-bat lang5, be5-sin3 ngou2-siong7. U7 si5 Hui7-bi2 ia7 ho2-le2-a2 ka7 i pho7 chhut lai5 thiaN mng5-khau2 ni-chiN5 e5 an-lok8-i2 hou7 i chio3 jit8-thau5 khoaN3 hoe-bak8. An2-ni chiok-chiok ni5 goa7 ku2 Siu3-chhun m7-bat tah8-kha kau3, Khun-hong to3-lai5 khoaN3 nng7-choa7 long2 bo5 keh-me5. Sit8-chai7 chin liau2-jian5. 
  U7 chit8 jit8 ta-ke hut-jian5 ka7 Hui7-bi2 kong2 cha-hng goa2 khun3-khi3 e5 si5 u7 nng7 e5 lang5 chheng7 peh8-saN hoat-sit8 lai5 chhoa7 goa2 khi3. Kau3 chit8 cho7 siaN5, siaN5-mng5 chin-chu, siaN5-chhiuN5 phek-gek8, lai7-bin7 chin kng. Goa2 chin ai3 jip8-khi3, na7-si7 u7 chit8 e5 lau7 a-peh chhui3-chhiu tng5-tng5 ti7 hia kou3-mng5. M7 hou7 goa2 jip8-khi3, kong2 goa2 e5 saN che7-che7 kiaN-lang5, bo5 siu7 IuN5-ko e5 po2-huih se2-chheng, koh bo5 sin3-giong2 e5 bun5-pin5, ka7 goa2 koaN2 to3 chhut--lai5, chin phah-sng2. Tu2 teh tiu-tu5 e5 si5 u7 chit8-ui7 chin chu5-siong5, bin7 chhio3-iong5, thau5 ti3 chhi3-a2 e5 bian2-liu5, chhiu2 u7 teng-jiah e5 lang5, hit lang5 chheng7 peh8-saN kui-sin hoat-kng. Goa2 ti7 se3-kan m7-bat khoaN3 an2-ni e5 lang5, ka7 goa2 kong2 “Cha-bou2 kiaN2 ah, li2 thang an-sim to3-tng2-khi3, chin7 it-chhe3 e5 gi7 chiah koh lai5, Goa2 chiu7 chiap-lap8 li2 chiu7-kin7 Goa2. Hou7 Goa2 sou2 ti7-teh e5 ui7 li2 ia7 beh ti7 hia, thang kap Goa2 saN-kap tit eng5-kng.” Chin hoaN-hi2, ia7 chin phah-sng2, m7-bat i3-su3 chiu7 chhiN2 khi2-lai5. Hui7-bi2 thiaN liau2 toa7 hoaN-hi2. Ka7 i kong2 kap li2 kong2 oe7 e5 lang5 chiu7-si7 Kiu3-chu2 Ia5-sou. Ta-ke kong2 taN goa2 tioh8 chaiN2-iuN7? Hui7-bi2 ka7 i kong2 li2 tioh8 sin3, ia7 beh thoe3 i chhiaN2 Bok8-su lai5 ka7 i kiaN5 se2-le2. Ta-ke chin hoaN-hi2 sin3 Ia5-sou, ia7 kiu5 Chu2 sia3-bian2 i it-chhe3 koe3-khi3 e5 choe7, chiu7 tui3 Ng5 Bok8-su nia2 se2-le2. Ng5 Bok8-su kau3 i e5 tau, hit-jit8 u7 Kou-niu5, Bok8-su, che7-che7 chi2-moai7 lai5 le2-pai3, ti7 ka-teng5 choe3-hoe2 siu2 Chu2 e5 seng3-chhan. Chhu3-piN lin5-iu7 tai7-ke chin ki5-koai3. Ia7 tong-tiuN5 ui5-gian5 i na7 si2 tioh8 choe3 Ki-tok-kau3 sek. Ia7 thiaN-nih e5 ngou2-siong7 tioh8 chin7 tu5. Koa3-khi2 chap8-tiau5-kai3 piau2-beng5 choe3 sin3 Siong7-te3 Ki-tok-kau3 e5 ka-teng5. An2-ni liau2-au7 koh oah8 chiaN5 le2-pai3 chiah si2. Ti7 hit le2-pai3-lai7 i chin peng5-an, put-lun7 sim2-mih8 lang5 lai5 khoaN3 i, kou-i5, ku7-kim7, chek-peh, chim2-m2 lai5 i to kong2 Ia5-sou hou7 lang5 thiaN. Tai7-ke chin ki5-koai3, chong2-si7 thiaN i e5 sou2 kong2 chin sit8, ia7 khoaN3 Hui7-bi2 e5 iu2-hau3 tai7-ke chin kam2-kek. Ki5-tiong ia7 u7 lang5 siuN7 kong2 tioh8 lai5 thiaN to7-li2 khah ho2. ChiaN5 le2-pai3 au7 chiu7 koe3-sin. Kong3-tian7 hou7 Khun-hong, Khun-hong tu2 khi3 chhut-chhai, kau3 in to3-lai5 to i2-keng chiau3 Ki-tok-kau3 sek jip8-bok8 liau2. Chu7 an2-ni chhiaN2 ka7 i taN2-thang2 lai5 tan2 Khun-hong in to3-lai5. To3-lai5 chiu7 siat-hoat beh chong3-sek. Hui7-bi2 chu2-tiuN Ki-tok-kau3-sek, Siu3-chhun chu2-tiuN Hut8-kau3-sek, koh tioh8 kio3 chhai3-kou, hoe5-siuN7 lai5 liam7-keng. Chit8 e5 chu2-tiuN chit8 khoan2. Au7-lai5 tai7-ke chun-tiong7 i pun2-lang5 e5 ui5-gian5, chiu7 chiau3 Ki-tok-kau3 sek, hit-jit8 che7-che7 hoe7-iu2, kap Thoan5-kau3-chia2, Soan-kau3-su lai5 sang3-chong3. Hui7-bi2 in chhu3 Siu2-jin5, A-so2, Ong5 Bok8-su ia7 long2 lai5. Chu7 Hui7-bi2 lai5 Khun-hong in tau kin-a2-jit8 siang7 seng3-li7, siang7 eng5-kng, chong2-si7 Siu3-chhun ia7 m7-jin7 su. ChiN5 u7, i ia7 khi3 kat-toaN5 ti7 piN-ah, tiam3 hia liam7-keng lai5 kap Hui7-bi2 nau7. Pan2 kng chhut--lai5 Hui7-bi2 be7 hiau2-khau3, chi2-u7 siong-sim lau5 bak8-sai2. Siu3-chhun khau3 kau3 i-i o-o, li-li lo-lo, “Sim-koaN-a2 goa2 bo2 o-oe3! Kin-a2-jit8 kui-sim choe3 li2 khi3, ia7 bo5 thang hou7 goa2 kiN3 chit8 bin7, goa2 sim-koaN goa2 bo2 o-oe3!” Chiok peh8-chhat8, peN7 ni5 goa7 ku2, thoa-sai2-lian5 to2 ti7 chhng5-nih, phoe tian7-po3 tit8 tui, lian5 tham3-thau5 to m7-kaN2. TaN khau3 kau3 toa7-siaN ia2-au5, phiN7 chhui3-noa7 khok8-khok8 tih. Sim2-mih8 thau5-chhit, sam-chhit, chu7-jian5 choe3 cha-bou2 kiaN2 ia7 lang7-lau5. Tai7-ke kong2 Siu3-chhun khah iu2-hau3. 
</CL>
<HL>

15 
昆芳kap惠美料理老母e5葬式了後一段落，也tu2好公司beh ka7 伊轉勤，就討去家己e5 故鄉漳州縣城。惠美也歡喜，想講自嫁昆芳都iau2未有機會thang倒去拜探ta-ke。Koh 家己也知腹肚已經有身約五、六月日lah。所以也真歡喜kap大家相辭搬搬倒去縣城。入門就知死lah。 
Kap ta-ke相借問，ta-ke真無稱意，嘴tu7-tu7無應，掠準是無聽見，連問幾若聲，面越tui3 邊仔才hng3 一下。知苦lah！秀春閃m7 見伊e5 面，根本伊也m7 知內面iau2 有一個人號做秀春。Ta-ke無稱意甚物？第一，落教--e5 死了無人哭，伊直感伊若死，無采伊食青菜beh 上西天，向望子兒新婦會ka7 伊燒香、唸經、孝飯。今免向望lah。伊永遠著做餓鬼。所以無比這項較chheh。第二，無順服伊e5 主意。秀春今年也倚30 lah。M7嫁就是m7 嫁。伊按算beh 得家伙，按算beh kap惠美拚生死，爭到tauh底。Ta-ke仔也是be7離得秀春。秀春是一個非常厲害e5 女性。唸經禮佛、外交接客ku3 你來。實在無見笑做一個縣城e5 交際花，近來學到博麻雀、sng2 牌仔，食薰、跳舞逐項都會。錢提會著，tui3 養母（昆芳e5 老母）也順情，出chai7 伊用，妝到一仙那尪仔leh。倒來三日tu2是昆芳老父e5 忌日。Hit日辦真chhiN-chhau姑姨，舅妗，叔伯，嬸姆，厝邊鄰右濟濟人攏來相探。Koh 聽昆芳娶新娘倒來koh 較濟人來。足足開約10塊桌。攏是大魚大肉、山珍海味。大家喝拳暢飲，大鬧而特鬧。昆芳一手提hun，一手提酒杯，一桌行過一桌請人lim 酒。家己也喝拳，看甚物拳都會曉喝。這款事惠美一生攏m7-bat看著，也m7-bat想著，an2-choaN2 忌日是tui3 故人e5 追悼是憂悶，做式禮拜講起故人e5 履歷來勉勵後輩。相kap祈禱，兄弟、姊妹koh 聚集相kap數念早時父母e5 疼。若有感情m7-tu2好順這日ti7 故人父母e5 面前大家那準看父母e5 面koh 來握手。常常是大家感激到流目屎。哪裡有這型--e5。大食大lim，一屑仔都無悲哀、都無數念故人。是直直hoa7，bo5-kou3是藉這個機會來宴樂。所以惠美看了真m7 慣勢。心上痛e5，就是昆芳完全kap ti7 士隆e5 時koh 變一款人。伊攏m7 知昆芳會食薰、食酒、喝拳，而且酒量hiah強。伊e5 心會痛，攏絕望lah。頭殼定chhih-chhih，雖然坐ti7 桌nih定定提手巾仔偷拭目屎。也be7 曉ka7 人thin5 酒，根本伊無慣勢這號事。有人講伊大te3激屎，有e5 講伊iau2 新娘歹勢，有e5 講伊較有情敢是teh 想著ta-koaN。攏無人知伊是為信仰e5 立場來艱苦。昆芳知，刁持teN3 凊笑。總是ti7 桌nih有一個若準尾蝶e5 sui2，kap昆芳好一對，猶原一手giah8薰，一手koaN7瓶四界敬酒，嘴笑gi7-gi7，極其有禮貌，姑姨舅妗、叔伯嬸姆攏真熟sai7，禮禮chia2-chia2，扶腳sang2 手 e5 款待人客。常常用目尾看昆芳，表示好意e5 微笑。好厲害ah？心真m7 願，總是一切囥ti7 心內。死都咒詛beh爭到贏。親戚濟濟ti7 桌nih筵席中煞批評娶m7 著個，皮癢骨癢，若娶秀春m7 就真好。好一對翁生某旦，看去娶著一個孝男神，也be7 起請起客。大家直會直公然，惠美才知人是teh 講--伊，才知hit 個若尾蝶婆hit個是叫做「秀春」。總是m7 知hit 個人kap這個家庭是甚物關係。因為照伊所知ta-ke是守寡，只有生丈夫昆芳這個。今che 是an2-choaN2？Khah停ta-ke出來秀春一下就起來叫「阿娘」tui3手ka7 伊牽leh。讓位hou7 伊坐。才歡喜ka7 阿娘斟一杯酒。惠美真gong5-ngiah8，an2-choaN2 這個人thai2叫ta-ke阿娘。Kiam2 是小姑？伊也無意識企起來請安ta-ke。Ta-ke m7 chhiu3--伊，顧kap別人講話。伊家己無意神、無意神坐桌落去。Khah停查某人客就有人向in ta-ke講Lin2 昆芳e5 目珠真正hou7 龍眼核換去。有e5 ka7 伊poe2手bih 嘴講M7-thang 講，歹勢。有e5 講Boe7慢 ou3，少年siau3-tak 兩個攏收起來，一個理內、一個理外。咱to7 有leh to7 m7 是做be7到，koh 便便ti7 內面。秀春聽了真歡喜。刁持向昆芳bun2 笑，顯明嬌態，講「阮也會堪tit，人煞boeh，kah hiah 好命。」昆芳真歹勢，用目尾看惠美，惠美頭殼chhih chhih，提手巾仔拭目屎心知苦lah。Tang 時仔家內iau2 有一個愛情e5 對敵。秀春刁持講「A-m2 mai3 koh 講noh！較停仔害人hou7 人罵，人teh 哮lah。 」老實講惠美tiam3 hiah 坐be7 tiau5，伊e5 位be7 輸針teh 鑿。總是m7 敢離席，koh 無偌久大家食飽。大e5 淒慘到lah。 
Ta-ke備辦hit 日ai3孝公媽。也著拜天地，因為著拜來補做新娘e5 時無拜。豬頭五牲攏排好，香燒起來ta-ke先拜。拜今仔日e5 忌辰，後來拜公媽。拜桌頂e5 觀音佛祖，甚物王爺公媽祖婆，歸桌頂。也有烏面--e5、也有紅面--e5、也有白面--e5。也有瓷--e5、也有柴--e5，中央hit仙是玉--e5。神主仔歸桌頂。也有大燭、香爐、金鼎、跪墊，khiang khok，siuN7 杯攏有。死lah，ta-ke拜好就tu hou7 昆芳，昆芳起頭m7 拜。老母le2、khut、罵講扑sng2只有傳這個香爐耳，beh 來流萬世香煙，無扑算去hou7 落教婆chhek衰著。變某生--e5無所不e5 歹話。Koh hiah-e5 姑姨舅妗也罵也苦勸就接香也拜。拜了接hou7 秀春。秀春khok8-lok8就跪落去，拜得真好勢，三跪九叩頭，每一跪、三叩頭，就koh peh起來，香雙手請懸，面向公媽講話，鞠躬下拜，就跪落koh再三叩頭。那準teh 搬戲leh。腳步手路真好看。拜了著惠美。惠美死都m7 接香，kan-ta 流目屎。In ta-ke氣到無好可忍，叫秀春去giah8藤條來。Tng 眾人e5 面前，公媽、神佛e5 面前著教hou7 人看，ut hou7落性。惠美hou7 人扑無開聲哮，面向壁跪落祈禱，ku3 in ta-ke扑。有e5 講好lah noh8，身軀有身leh。秀春tiam3 邊仔講「好種m7-thng5，歹種m7斷，生hit 號落教仔子，偌sui2-ah！」這句話昆芳聽了無歡喜。昆芳看了也真m7 甘，跪落去替惠美hou7 老母扑幾若下。老母才放手，koh tu 香來。昆芳就an2-ni 進前ka7 伊接香來替拜。Tui3 an2-ni 一場e5 風波才煞。 
Hit 暗惠美歸暝無睏kan-ta哮，問昆芳才知秀春就是昆芳e5 無緣新婦仔某！到今iau2未嫁出，就是決死beh kap伊爭昆芳e5 情敵。到chia 才知苦，siuN慢lah。昆芳tui3 倒來hou7 老母罵自an2-ni m7-bat koh 去禮拜。人若問，惠美若講，伊攏是笑笑講，「Kham2--e5，一時風，應該駛一時船。這時beh an2-choaN2 比hit 時。我也無kap lin2 入教領洗禮lah。」Ah！惠美知死lah。就是ti7 chia，siuN慢lah。痛悔當時無聽老父e5 遺言，一世人是做「刺仔內e5 百合花」lah。 
百合花，百合花！ <BR>你是白koh sui2，芳koh 大蕊。 
有山頂、有坑谷、有平洋。 <BR>逐位開開闊闊。 <BR>有陽光、有露水。 <BR>你thai2-m7 tiam3 hia 開，tiam3 hia sui2。 
太可惜，你thai2 會chiah 歹運。 <BR>偏偏來開tiam3 che 刺仔內。 <BR>你kiam2 m7 知四邊攏是刺。 
你軟弱hou7 風吹，<BR>前也刺、後也刺。 <BR>到尾著覺悟完全粉碎。 
保守你e5 潔白，kap芳味。 <BR>願決心奮鬥，無我，犧牲。 <BR>到尾e5 勝利就歸ti7 你。 
Ah！百合花，可憐！ <BR>刺仔內e5 百合花！ 
惠美目屎拭拭leh，giah8筆起來寫這首即感e5 新式自由詩，自an2-ni 企起來，去洗面、換衫，tui3 chia起萬事嘴齒根咬leh，只有祈禱以外無路。巴結吞目屎，表出溫馴笑容來接ta-ke、接秀春。Ta-ke是無所不e5 khe2-cheh8。秀春一面糟蹋惠美、一面巴結昆芳。惠美生產e5 期到lah，感謝主快便就生查某子。那準玉e5 sui2，真成老母e5 面。In 阿媽一句就罵講生到hit 號查某囡仔鬼無路用，就ka7 伊號名做「M7-tihN8 仔」。可憐扑sng2惠美勻仔想一個好名beh 號煞無采工。生hit 幾日tu2昆芳為公司去出差。阿娘kap秀春去替報戶口，就an2-ni登記做「陳M7-tihN8」。可憐母人m7-tihN8，連子無罪tu2出世人也m7-tihN8。昆芳倒來知惠美拾查某子也是無到偌歡喜。因為年紀30 lah 才見著這個頭chiuN仔koh 是查某--e5。真餒志，也就無想beh ka7 伊換名。但是惠美私khia ka7 伊號做「惠慈」。暗時，無人ti7 身邊e5 時才ka7 伊偷叫「惠慈」。若ti7 阿娘e5 面前就叫「M7-tihN8 仔」，ah！可憐，家己生子，無才調叫子用所愛號e5 名。秀春乘一個機會大獻美人計。Tu2遇昆芳去hou7伊冷著。惠美又月內，嬰仔哮，吵be7 睏tit，昆芳就另外去睏ti7 隔壁房。惠美月內無起來，事事秀春替侍候昆芳。秀春拚命款待。到尾連暗時都來kap昆芳做伴，不知不覺兩人已經生出曖昧e5 關係lah。 
16 
到chia 慘上加慘lah。昆芳破病好，兩個顯然chhoa7 出chhoa7 入。跳舞廳、麻將場、電影院，處處都有in 兩個e5 腳跡。對人介紹也是陳太太。惠美kap秀春來相比惠美是馴良親像鴿。Sui2 親像百合花。秀春是妖嬌多態。身軀liu2-liah8，附有流線形e5 曲線美。舞衣，夜禮服穿起來，一下跳宛然仙女下凡宛如蝶舞花間e5 輕鬆。阿娜多姿，穿懸kia7 仔鞋行路扭來扭去，kap昆芳手勾手散步ti7 公園e5 樹腳。坐落，腳翹起來一手pok-hun、一手牽昆芳，這款e5 體態惠美死都做be7 來。An2-ni 秀春e5 款thang 講那俗語講「妲杞、狐狸精」sui2那準野春仔花。Hit個體態品質，一生e5 素養、心性、精神、所愛攏無相同。過去昆芳接惠美是靜，是家庭的，那準修道院e5 聖女。大方、敬虔、恬靜。接著秀春是外交型，跳舞、諂媚，sng2、笑應社會e5 潮流。昆芳辦理事務有方，就升晉做縣城分公司e5 經理。Tu2遇老母60歲e5 喜壽就設法beh ka7 老母做生日。 
公然發表ti7 hit日beh續接秀春起來做細姨。秀春不服做細姨。伊講自細就入門，koh 比惠美較濟歲。的確ai3爭大某e5 名份。Hit 日到，thai5 豬倒羊，因為前擺請新娘酒請無成。娶惠美ti7 士隆結婚，無倒來厝nih請人客。這擺老母60喜壽，家己升做經理。Koh 娶秀春。老母非常歡喜，主張大請一下。Tng 請人客e5 時，姑姨，舅妗，叔伯，嬸姆都攏o-lo2 thin7秀春真好，an2-ni 才合適。 
席後拜壽一對新娘子婿先來拜。昆芳、秀春khok-lok8就拜落去。實在m7 是新娘，tui3 惠美月內in 兩個就做見笑事。Koh 好腳手已經有身2月日lah。世俗tui3 che 是真平常。後來叫惠美拜。惠美除去跪落祈禱以外m7-bat 拜人，也m7-bat 拜偶像。伊倚去也be7曉唸好話，只有行敬禮，an2-ni 講be7用tit，ai3跪落去手鞠躬唸好話才會用tit。Thu5 真久眾人真勉強伊，到後來不得已就抱細子跪歪歪目珠放kheh 祈禱。大家看伊有跪就好lah。但是in ta-ke到席後，大家倒去了就叫伊來問講tha-tu2仔an2-choaN2 m7 免跪正正？An2-choaN2 跪歪歪？An2-choaN2 無唸好話？An2-choaN2 唸耶穌？倚來五斤枷khiak8 幾若下。目珠皮koaN7 起來hiu3，大腿choan7幾若下，le2 koh khut8。Hit 暗惠美無哮lah，家己用藥油烏青e5 位so-so leh。頭殼定hou7 ta-ke khiak8，有時腫腫梳頭會痛就頭鬃chhin3-chhai2 梳梳leh，目珠皮、嘴phoe2 定烏青，出去真歹看，所以也罕得出去。月內人也無chhiu3-chhai2--伊，無甚物乳，囡仔飼了消化不良。土話講著猴，真bai2，瘦瘦、皮leng7-leng7。Ta-ke無歡喜，老父也m7-bat 抱。有一日ta-ke kap秀春真惡，tng 等昆芳無ti7-teh。講佛祖降簽，in去抽簽，跋杯講秀春該佔大房，叫惠美著徙房間，將大房讓伊，叫伊著搬去偏房。惠美無hiah 快beh 搬，昆芳倒來講hou7 昆芳聽，昆芳也m7 敢做主，teN3 恬恬。Tui3 an2-ni 秀春那弄權。昆芳做經理了後就常常出差去南京、上海、香港，秀春逐位toe3 到著。若倒來就買tan2-lou7 倒來hou7 老ta-ke仔。惠美囡仔那飼那bai2，除去讀聖經祈禱以外無甚物thang 受安慰。起頭來bat 去禮拜，後來ta-ke禁真an5，m7 準伊出門煞無機會thang 去禮拜。有時姑娘，抑是牧師娘來相探，當面hou7 in ta-ke消毒。實在真可憐。無偌久秀春拾囡仔生查甫--e5，做一下紅起來，就號做榮宗。滿月就趕惠美去偏房。Tui3 hit 日起，惠美就受看做細姨打扮。 
不論甚物都輸--人。年節炊粿、縛粽，備辦牲禮。唸經kong3-khok、燒香跋杯。辦葷桌、辦菜桌，無一項會贏秀春。人面熟，風流，博麻雀伊一kha，跳舞伊一kioh。講古、tam7戲文ku3 你來，食薰lim 酒逐項會。惠美ne3，只有唸耶穌，會曉彈琴、會曉裁縫，好品行。事事都做風尾，自an2-ni hou7 人禁落冷宮，企做青柴，守生寡。伊e5 房間丈夫一腳步都m7-bat 入去。前後、四邊走無路，佳哉頂面iau2 一路，只有望耶和華e5 保佑。可憐禍不單行，所疼e5 子惠慈，m7 是，實在是M7-tihN8仔著猴be7 好直直hoa去。老父有榮宗後生肥kun3-kun3笑gi7-gi7 thang 抱。甚物人beh 看著猴e5 M7-tihN8-a2。但是惠美為母性愛，哪甘得放hou7 伊死。暝日照顧目屎準飯吞。 
意外e5 好消息就是昆芳受提拔做總公司e5 襄理。自an2-nikap秀春kap細子榮宗就搬去總公司e5 所在地香港。老母、惠美kap M7-tihN8仔hou7人放tiam3 厝nih。無扑算 in 去了無偌久老母著拖屎連e5 病。Ti7 hia 睏、ti7 hia 食、ti7 hia 放，半sui7 be7-tin2 be7 動。惠美盡心照顧、輕聲細說，逐項溫柔詳細。卻有叫嘴e5 查某囡仔素蘭ah、木耳ah，總是in 攏tang2-hiaN2。較講也是惠美來幫贊上好。扶起、扶倒，換衫、換腳帛，縛腳，指頭仔縫勻勻仔拭hou7 礁sam2-hoan2、tng3粉，腳帛chhiN-chhiN 勻勻仔縛，屎、尿勻勻仔洗，勻勻仔拭。逐三頓飼飯若準teh 飼細子。常常食be7 tiau5腹。牛乳嫌臭hian3，惠美常常克liam2 hou7 細子食e5 乳teN7 hou7 ta-ke仔食。寫批hou7 昆芳，隔真久才倒來看。若un3 豆油無隔暝做伊去。吩咐秀春倒來，秀春無數想。伊tiam3 hia 跳舞、電影、麻雀，chhap 你teh 拖屎連，teh 縛腳sam2-hoan2，tng3粉臭kia5-kia5。到hit 時ta-ke才知好歹人。惠美常常跪落ti7 眠床前出聲替ta-ke祈禱，讀聖經、講道理hou7 伊聽。食新婦e5 乳慣勢，惠美煞常常aN3 ti7 ta-ke e5 身邊用乳hou7 ta-ke suh。60外歲lah，一下軟弱若囡仔leh。常常對惠美認錯。講伊往過m7-bat 人，迷信偶像。有時惠美也好禮仔ka7 伊抱出來廳門口ni簷e5 安樂椅hou7 伊照日頭看花木。An2-ni 足足年偌久秀春m7-bat 踏腳到，昆芳倒來看兩choa7攏無隔暝。實在真了然。
有一日ta-ke忽然ka7 惠美講cha 昏 我睏去e5 時有兩個人穿白衫發翅來chhoa7 我去。到一座城，城門真珠，城牆碧玉，內面真光。我真愛入去，但是有一個老阿伯嘴鬚長長ti7 hia 顧門。M7 hou7 我入去，講我e5 衫濟濟驚人，無受羊羔e5 寶血洗清，koh 無信仰e5 文憑，ka7 我趕倒出--來，真扑sng2。Tu2 teh 躊躇e5 時有一位真慈祥，面笑容，頭戴刺仔e5 冕流，手有釘跡e5 人，hit 人穿白衫歸身發光。我ti7 世間m7-bat 看an2-ni e5 人，ka7 我講「查某子ah，你thang 安心倒轉去，盡一切e5 義才koh 來，我就接納你就近我。Hou7 我所ti7-teh e5 位你也beh ti7 hia，thang kap我相kap得榮光。」真歡喜，也真扑sng2，m7-bat 意思就醒起來。惠美聽了大歡喜。Ka7 伊講kap你講話e5 人就是救主耶穌。Ta-ke講今我著怎樣？惠美ka7 伊講你著信，也beh 替伊請牧師來ka7 伊行洗禮。Ta-ke真歡喜信耶穌，也求主赦免伊一切過去e5 罪，就tui3 黃牧師領洗禮。黃牧師到伊e5 兜，hit 日有姑娘、牧師，濟濟姊妹來禮拜，ti7 家庭做伙守主e5 聖餐。厝邊鄰右大家真奇怪。也當場遺言伊若死著做基督教式。也廳nih e5 偶像著盡除。掛起十條誡表明做信上帝基督教e5 家庭。An2-ni 了後koh 活誠禮拜才死。Ti7 hit 禮拜內伊真平安，不論甚物人來看伊，姑姨，舅妗，叔伯，嬸姆來伊都講耶穌hou7 人聽。大家真奇怪，總是聽伊e5 所講真實，也看惠美e5 有孝大家真感激。其中也有人想講著來聽道理較好。誠禮拜後就過身。摃電hou7 昆芳，昆芳tu2去出差，到in 倒來都已經照基督教式入木了。自an2-ni且ka7 伊打thang2來等昆芳in 倒來。倒來就設法beh 葬式。惠美主張基督教式，秀春主張佛教式，koh 著叫菜姑、和尚來唸經。一個主張一款。後來大家尊重伊本人e5 遺言，就照基督教式，hit 日濟濟會友，kap傳教者、宣教師來送葬。惠美in 厝守仁、阿嫂、王牧師也攏來。自惠美來昆芳in 兜今仔日上勝利，上榮光，總是秀春也m7 認輸。錢有，伊也去結壇ti7 邊仔，tiam3 hia 唸經來kap惠美鬧。板扛出--來惠美be7 曉哭，只有傷心流目屎。秀春哭到i-i o-o、li-li lo-lo，「心肝仔我母o-oe3！今仔日歸心做你去，也無thang hou7 我見一面，我心肝我母o-oe3！」足白賊，病年偌久，拖屎連倒ti7 床nih，批電報直追，連探頭都m7 敢。今哭到大聲野喉，鼻嘴瀾khok8-khok8 滴。甚物頭七、三七，自然做查某子也lang7-lau5。大家講秀春較有孝。 
</HL>