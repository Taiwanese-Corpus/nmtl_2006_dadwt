<CL>
  17 
  Chong3-sek liau2 it-toaN7-lok8 Khun-hong kap Siu3-chhun in chiu7 koh khi3 Hiong-kang2. Chit8-cho7 chhu3 hiah toa7, cha2 ta-koaN choe3 koaN, A-kong si7 ki2-jin5, thau5-cheng5 ki5-koaN au7-piah hoe-hng5. Ti5-teng5 chui2-koh koe2-chi2-hng5 chin khui-khoah. Chi2-u7 tiam3 Hui7-bi2 kap se3-kiaN2 M7-tih8-a2, ki5-u5 kio3-chhui3 e5 cha-bou2 gin2-na2 Sou3-lan5 ah, Bak8-ni7-ah, kap chit8 e5 tng5-kang-a2 peh8-tit8 peh8-tit8, lang5 long2 kio3-i “Toa7-tai.” Sou3-lan5-ah si7 Lim5 tiuN2-lo2 in hia kah lai5 e5 cha-bou2 gin2-na2, u7 sin3 Ia5-sou. Kai-chai3 chit e5 chin thang choe3 Hui7-bi2 e5 an-ui3. Siong5-siong5 choe3-hoe2 gim5-si, thak8 Seng3-keng, choe3-hoe2 ki5-to2 saN an-ui3. Khun-hong in khi3 bo5 loa7 ku2 M7-tih8-a2 chiu7 tng2 koh-khah m7-ho2, in-ui7 sin-the2 loan2-jiok8 koh hou7 lang5 oe3 tioh8 chhut-phiah, koh hou7 leng2 tioh8 soa3 piN3 kip-seng3 hi3-iam7, nng7-saN jit8 chiu7 si2-khi3. Kong3-tian7 hou7 Khun-hong, Khun-hong ia7 bo5 to3-lai5. Tai7-khai3 si7 siuN7 kong2 cha-bou2 gin2-na2 kin-tu2 to M7-tih8-a2 chu7 an2-ni si2-si2-tiau7 khah tit8. Na7-si7 tui3 ti7 Hui7-bi2 si7 i5-it e5 ng3-bang7. Tiong7-hu hou7 lang5 chiam3-khi3, chiuN2 seN-koaN2 u7 ang na2 bo5 ang. Lang5 u7 hau7-siN ang5 tiam2-tiam2, lan2 lian5 chit e5 cha-bou2-kiaN2 to ki be7 tiau5. SiuN7 liau2 chin chham2-chheh, u7 si5 chin loe2-chi3 soa3 giau5-gi5 Siong7-te3 hiat-kak i. 
  U7 chit8 cha2-khi2 kap Sou3-lan5-ah thau3-cha2 khi2-lai5 choe3-hoe2 thak8 Seng3-keng ki5-to2. Thak8 tioh8 kui2 na7 ui7 Seng3-keng put-chi2 siu7 an-ui3. Thak8 kong2 
  “KhoaN3 ah! Ia5-ho5-hoa e5 chhiu2 m7-si7 te2, boe7-oe7 chin2-kiu3, hi7-khang m7-si7 tang7, boe7-oe7 thiaN”(I2-sai3-a 59:1). 
  “U7 Nga2-kok e5 Siong7-te3 choe3 i e5 pang-chan7. Ng3-bang7 i e5 Siong7-te3 Ia5-ho5-hoa e5, chit ho7 lang5 u7 hok-khi3.” (Si-phian 146:5). 
  “Ia5-ho5-hoa e5 bak8-chiu khoaN3 keng3-ui3 I e5 lang5, khoaN3 ng3-bang7 I e5 chu5-ai3 e5 lang5. Beh kiu3 in e5 seN3-mia7 thoat-li7 si2-bo5. Po2-chun5 in e5 oah8-mia7 ti7 ki-hng e5 si5.” (Si-phian 33:18-19). 
  “Goa2 koat-toan3 bo5 pang3-sak li2, koat-toan3 bo5 li7-khui li2. Sou2-i2 lan2 thang ho2-taN2 kong2 Chu2 chiu7-si7 pang-chan7 goa2 e5, goa2 bo5 beh kiaN-hiaN5, Lang5 beh siaN2 hoat-tit goa2 ta-oa5”(Hi-pek-lai5 13:5-6). 
  “Ia5-ho5-hoa si7 goa2 e5 khui3-lat8, iah8-si7 goa2 e5 tin5-pai5. Goa2 e5 sim oa2-kho3 I, goa2 chiu7 tit-tioh8 pang-chan7. Sou2-i2 goa2 e5 sim toa7 hoaN-hi2; goa2 beh eng7 goa2 e5 si2-koa o-lo2 I.”(Si-phian 28:7). 
  “In-ui7 Li2 beh su3-hok hou7 gi7-lang5; Ia5-ho5-hoa ah, Li2 beh eng7 un-hui7, chhin-chhiuN7 tin5-pai5, si3-bin7 ui5-i”(Si-phian 5:12). 
  “I bo5 beh hou7 li2 e5 kha io5-choah; Po2-siu2 li2-e5 tek-khak bo5 tuh-bin5. KhoaN3 ah! po2-siu2 I2-sek-liat8 e5, ia7 bo5 tuh-bin5, ia7 bo5 khun3-khi3. Po2-siu2 li2--e5 si7 Ia5-ho5-hoa; Ia5-ho5-hoa ti7 li2 e5 chiaN3-peng5 choe3 li2 e5 im3-ng2. Ia5-ho5-hoa beh po2-siu2 li2, bian2-siu7 it-chhe3 e5 chai-hai7; I beh po2-siu2 li2 e5 seN3-mia7. Li2 chhut, li2 jip8, Ia5-ho5-hoa beh po2-siu2 li2, tui3 chit si5 tit8-kau3 eng2-oan2.”(Si-phian 121:3-5, 7-8). 
  “Goa2 Ia5-ho5-hoa si7 kou3-siu2 phu5-to5-hng5--e5, Goa2 si5-khek koan3-ak i, me5-jit8 kou3-siu2 i, bian2-tit lang5 sun2-hai7 i. Chiong-lai5 Nga2-kok beh teng3 i e5 kun, I2-sek-liat8 beh hoat-ge5 khui-hoe; in e5 ke2-chi2 beh chhiong-moa2 se3-kai3”(I2-sai3-a 27:3,6). 
  “Chu2 beh kiu3 goa2 thoat-li7 long2-chong2 e5 phaiN2-tai7, ia7 beh kiu3 goa2 jip8 ti7 I thiN-nih e5 kok, goan7 eng5-kng kui I kau3 tai7-tai7 bo5 chin7. A3-beng7”(2 The5-mou5-thai3 3:18). 
  Hui7-bi2 kap Sou3-lan5 thak8 chiah-e5 seng3-keng tit-tioh8 toa7 an-ui3. Moa2-sim hoaN-hi2 kau3 lau5 bak8-sai2 kam2-sia7 Ia5-ho5-hoa Siong7-te3 e5 thiaN3-thang3 chiau3-kou3. Koh hoe5-ek i kiu3 i e5 ta-ke, khah iaN5 Mou5-kui2 lai5 eng5-kng Siong7-te3 e5 keng-giam7, chiu7 na2 chong3-taN2. Nng7 e5 khi2-lai5 bak8-sai2 chhit-chhit leh, koh chit8-pai2 sin e5 koat-sim beh kap Mou5-kui2 choe7-ok chian3 kau3 tauh-ti2. Siu3-chhun i ia7 chiu3-choa7 beh kap Hui7-bi2 chian3 kau3 tauh-ti2. Chiau3-khoaN3 i i2-keng khah-iaN5, ang hou7 i chiam-khi3, seN hau7-siN chin ang5-tiam2, siong-li2 e5 thai3-thai3. Hui7-bi2 khah-su ang hou7 lang5 chiam3-khi3, chiuN2 seN-koaN2, kiaN2 si2-khi3. Chi2 u7 kiu3 ta-ke e5 leng5-hun5, che Siu3-chhun chin khoaN3-khin, cheN chit8 e5 thoa-sai2-lian5, ka7 lang5 se2-kha, pak8-kha chhau3 kia5-kia5--e5 khi3 hok8-sai7, cheN chit8 e5 si2 lang5 bo5 gau5. It-khai3 long2 Siu3-chhun chhong3, tai7-ke ma7-si7 kong2 Siu3-chhun khah iu2-hau3. Sou2-i2 tui3 Siu3-chhun e5 bak8-chiu lai5 khoaN3 Hui7-bi2 si7 put-tiong3-iong7 kin2-si2 kin2 ho2. 
  U7 chit8-jit8 m7-chai khi3 hou7 sim2-mih8 sin5 kam2-tioh8, Khun-hong siuN7 kong2 chhu3-nih kang-san hiah-toa7 kan-ta pang3-hou7 Hui7-bi2 chit8 e5 lang5 ti7 chhu3-nih bo5 i3-su3, chiu7 koat-jian5 si5-the3 siong-li2 to3-lai5. Tui3 an2-ni Siu3-chhun kap Eng5-chong ia7 long2 to3-lai5. An2-ni Hui7-bi2 iu7-si7 Siu3-chhun e5 gan2-tiong-teng. Khun-hong to3-lai5 bo5 sou2 su7-su7, chia hia thit-tho5, lim hoa7, put-ti put-kak soa3 khi3 Sai3-hoa-lau5 chhap tioh8 chit8 e5 hoe-ki kio3-choe3 Bi2-chu. Sit8-chai7 u7 sui2 kin-ni5 19 hoe3. Na2-chun2 hoe ham5-m5 tu2-a2 khui. Liu2-hioh8-bai5, eng-ko phiN7, tai7-hi5 chhui3, sia7-liu5 khi2, bak8-chiu teng5-sun5, bak8-chiah mng5 tng5-tng5. Bin7-bah hun2-peh8, chhio3 tioh8 siang-peng5 chiu2-khut-a2 chin sui2. Heng koan5, io se3, kha-chhng-tau2 toa7 e5. Chheng7 khi2 koan5-kiah8-a2-e5 kiaN5-lou7 e5 khoan2, m7-si7 Hui7-bi2, Siu3-chhun sou2 toe3 e7 tioh8. In nng7 e5 bat seN-kiaN2 lah, na2-li2 tu3 Bi2-chu e7 tiau5. Khun-hong goan5-lai5 tui3 hong3-su3 i2-au7 chiu7 piN3 choe3 chhai2-hoe-phang chit8 e7 khoaN3 tioh8 noa7 lau5 sou3-chap8-tng7. Chek-khek pau-chhi7, Bi2-chu ia7 tan2 bo5 chit ho7 khoeh, chiu7 phoe5-si2 thiam2-mi7 kau-tiN5. Tu2-tu2 chhin-chhiuN7 ti-tu tiN5 hou5-sin5 an2-ni. Chit8 e7 toa3-me5 lian5-lian5 kui2 na7 me5 ia7 m7-chai thang to3-khi3. Siu3-chhun e7 si2 e7 oah8, thong siaN5 jiok thau3-thau3. Chu3-si2 khi3 hou7 i chhoe7 tioh8 ti7 Sai3-hoa-lau5. Tai7-nau7 Sai3-hoa-lau5 be7 tit i seN-si2, ian2 chhut chit8-tiuN5 m7-si7 kau5 ka7-kau5, si7 hoa-tou3-hoa e5 hi3-kek. Chu7-jian5 lau5-chu2 ui7 Bi2-chu, sou2-i2 Siu3-chhun ke-soe bin7 hou7 Bi2-chu jiau3 kui2-na7 khang. Tng loan7 e5 si5 Khun-hong choe3 i ho2-lang5-a2 bo5 ti7-tai7 liu tui3 au7 boe2 mng5 chhut-khi3. Siu3-chhun chiok m7-goan7, sui2-bin7 khi3 hou7 Bi2-chu jiau3 kui2-na7 khang tek-khak siuN7 beh po3-siu5. Kau3-chia Siu3-chhun chha Khun-hong chit8-hoe3 i2-keng 31 lah, khah gau5 chng to m7-tat8-tioh8 Bi2-chu 19 hoe3 e5 sui2. Hui7-bi2 to bian2 kong2 kin-ni5 ia7 26 hoe3 lah, kiaN2 si2, sim chhau-hoan5, saN e5 tiong-kan khoaN3 liau2 i siang7 lau7, koh keng3-khian5, ti-chiok, siu2-ki2, bo5 siuN7 beh kap lang5 cheN. Chit pai2 khah u7 ki-hoe7 thang khi3 le2-pai3, kap Sou3-lan5 khi3 tau3 pang-chan7 kau3-hoe7. ToaN5-khim5, ka3 Chu2-jit8-oh8, tau3 sun5 chi2-moai7, choe3 hu7-jin5-hoe7 chu2-li2. Tui3 an2-ni Hui7-bi2 sim na2 khiN5-tiau5 ti7 Chu2. Ta-ke si2 lah, Khun-hong kou3 hong lu2-sek, bo5 koan2--i. I jiat8-sim keng3-pai3 Siong7-te3, ui7 Chu2 choe3 kang hong7-su7 kau3-hoe7. Sou2 khoa3-lu7 e5 chiu7-si7 me5-jit8 ui7 tiong7-hu ki5-to2 ng3-bang7 tiong7-hu u7 hoan2-hoe2 e5 jit8-chi2. Na7-si7 Khun-hong taN si7 chap8-lou7 chng5, chiu2, sek, ma5-chhiok, tit8-tit8 tui7-loh8, thiau3-bu2, hi3-iN7 si7 i e5 khi3-chhu3, kau3-hoe7, Siong7-te3 taN I m7-bat lah. 
  Siu3-chhun khoaN3 Khun-hong be5 Bi2-chu, phoat-hu7 ok-tok8 sim, ke3 chiu7 seN-chhut--lai5. SiuN7 chhut “Hap8-kong pho3 Cho5”(Chiu7-si7 chiong-ke3 chiu7-ke3, Se Siok Khong2-beng5 sang3 Lau5-pi7 khi3 kap Tong Gou5 Sun-khoan5 e5 sio2-moai7 seng5-chhin, an2-ni kap Sun-khoan5 lian5-beng5 lai5 phoa3 Pak Gui7 Cho5 Chho3). Ke3 i2-keng tiaN7-tioh8, chiu7 khng3 Khun-hong chhoa7 Bi2-chu choe3 te7 2 ho7 i5-thai3-thai3, Khun-hong chiok hoaN-hi2, o-lo2 Siu3-chhun bat-su7, sit8-chai7 bat su7. TiaN7 chhut-khi3 chhai3-tiam3 loan7 bo5 the2-thong2 kian3-siau3, koh long7-hui3, na7 oe3 tok8 to3-lai5 tian-to3 si2, m7-tat8-tioh8 chhoa7 jip8--lai5 iau2 khah ho2-mia5. Hoe7-goa7 e5 lang5 4 ho7, 5 ho7 i5-thai3-thai3 ma7 u7, te7 2 ho7, te7 3 ho7 bo5 hi-han2, chiu7 chhoa7 jip8--lai5. Chhoa7--lai5 Siu3-chhun chiu7 ka3 Bi2-chu ju5-chhu2 ju5-chhu2 eng7 ke3-chhek lai5 hai7 Hui7-bi2. Khun-hong, Siu3-chhun, Bi2-chu saN e5 siang7 pang5 siang7 chhng5 chin chhin. Hui7-bi2 kio3 Sou3-lan5-e5 lai5 choe3 phoaN7, chin che7 ni5 to si7 an2-ni ka-ti7 jin7-hun7. Chit8 pai2 khe2-cheh8 kau3 m7-chun2 i siang7-toh chiah8 png7. In saN e5 kun2 hoa7-hoa7 lim-chiu2, toa7-hi5 toa7-bah chiah8 lim. Chhai3-boe2-a2 Hui7-bi2, Sou3-lan5, kap iau2 chit8 e5 kio3-chhui3 e5 cha-bou2 gin2-na2 Bak8-ni7-ah choe3-hoe2 chiah8. Bak8-ni7-ah bo5 sin3 Chu2, khoaN3 Siu3-chhun khah ang5, i oa2 Siu3-chhun. TiaN7-tiaN7 tui3 Siu3-chhun, Bi2-chu oh8 oe7. Khi3 sun5 chi2-moai7, tau3 choe3 kau3-hoe7 e5 kang, kong2 si7 lou5-moa5 cha-bou2 la7-kha, gau5 koe3-ke khi3 thop8-oe7. Siu3-chhun, Bi2-chu chiu7 giah8 chau3-pan2 tit8 chau3. Khun-hong chiu7 siau2-sin5-khi3 khi2 chiu7 phah. U7 si5 saN e5 chiah8-png7 kio3 i tiam3 toh piN hia hoat8 kui7, kong2 i la7-kha gau5 koe3-ke. Siu3-chhun ka7 i tim3 bah-kut. Kho2-lian5 ah! Hui7-bi2 sim-lai7 chu7-hin7 chin-chiaN3 si7 Chhi3-a2-lai7 e5 pek-hap8-hoe. Ta-ke khou2-tok8, se3-i5 ia7 bou5-hai7, tiong7-hu ia7 bo5 khoaN3-kou3, kiaN2 ia7 si2. Tui3 hia khi2 m7-chun2 i koh chhut-khi3, kong2 i si7 khi3 koaN7-oe7, koe3-ke, bo5 cheng3-keng. U7-si5 lian5 le2-pai3-jit8 to be7-tit chhut-sek8. 
  U7 chit8 am3 goeh8 am3-mi5, in saN e5 chhoa7 chhut-khi3 Sai3-hoa-lau5, khi3 kap lang5 chheng-siau3 sng3 hoa-tai7 , chiu7-si7 siok8 Bi2-chu e5 sin-ke3, ti7 hia soa3 hou7 lang5 chhiaN2. Thau5-ke chhio3 gi7-gi7 pan7 chit8 toh khiau-khiau, kho2-sioh hit am3 Khun-hong lioh8-a2 kam2-tioh8 bo5 sim2-mih8 kaN2 lim chiu2, chiah lim nng7 koan3 Beh8-a2-chiu2 na7-tiaN7. Na7-si7 peng5-si5 chit8 taN2 bo5 lun2--i, Ui-suh-kih, but8-lan5-ti5 koan3-goa7 ia7-si7 boe7 chui3, chheng-chiu2 lim-tit kui2-na7 koan3. Na7-si7 nng7 e5 bou2 ti7 sin-piN, koh si7 sng3 u7 tioh8 siaN5-lai7 e5 bi2-jin5, chiu7 kek an2-ni khong-khong hou7 nng7 e5 se3-i5-a2 chit8 e5 chhah chit8 peng5 ian5-lou7 san3-pou7 to3-lai5. Moa nng7 e5 se3-i5 teh kiaN5 iu5-goan5 tui3 toa7-lou7 phaiN2-se3, tui3 au7-boe2 lou7, tui3 in au7-hoe-hng5 jip8--lai5. ThiaN lang5 ti7 au7-hoe-hng5 e5 lian5-hoe-ti5 piN teh khau3. SaN e5 chiu7 houN3 ki5-sim kiaN5 tui3 hia khi3, koh si7 cha-bou2-lang5 siaN, Khun-hong sio2-khoa2 chui3-se3, chui3-se3, be7 jin7-tit siaN. Siu3-chhun chit8 e7 chiu7 chai si7 Hui7-bi2 e5 siaN, chiu7 thoa in tui3 hia khi3. Tu2-tu2 si7 Hui7-bi2 chio Sou3-lan5 khi3 lian5-hoe-ti5 piN ki5-to2. Sou3-lan5 khoaN3 lang5 lai5 kin2 chau2 khi3 bih, in long2 m7-chai. Chhun Hui7-bi2 ti7 hia, in kiaN5 oa2--lai5, Hui7-bi2 tui3 Khun-hong e5 kha ka7 i lam2-leh tit8-tit8 khau3. In-ui7 siuN7 tioh8 chheng-lian5 tong-si5 e5 thiaN3-cheng5, kin-a2-jit8 hou7 tiong7-hu hiat-kak8 e5 chhi-chham2, khau3 kau3 be7 tng2 siaN. Khun-hong toa7-siaN chhoh phaiN2-chhui3, soa3 kong2 hou7 i khau3-kau3 soe khi3. Hui7-bi2 in3 kong2 “A hu ah! Li2 kiam2 thang hiah8 nge7-sim kiam2 long2 be7 ki3-tit cha2-si5 e5 ai3-cheng5.” Khun-hong kong2 “Ai3-cheng5, na2 teh ai3-cheng5 leh, beh si2, si2 loh8-khi3, m7-bian2 teh koh kau-tiN5.” Me7 khah kin2, a2-si7 that-khi3 khah kin2, sun7 me7 e5 se3 chu7 an2-ni ka7 i that-khi3. Hui7-bi2 chu7 an2-ni tiam7-tiam7. Goan5-lai5 hit-si5 Hui7-bi2 si7 kui7 ti7 ti5-piN e5 chit8 liap8 toa7 chioh8-thau5 piN, phak ti7 chioh8-thau5 teh ki5-to2. Hou7 i cham3 chit8 e7 tu2 tng3-lap-che7, koh chit8 e7 chu7 an2-ni lian3 loh8-khi3. Ti5 chin chhim, chui2 m7-bat ta. 
  18 
  Hui7-bi2 e5 it-seng sit8-chai7 chin kau3 kho2-lin5. Bo5 thiaN lau7-pe7 e5 ui5-gian5, hou7 cheng5-si sou2 tiN5, kau3 chia sit8-chai7 hoan2-hoe2 chin ti5. Thau5-khak tiaN7 chiah8 gou7-kin-ke5, hun-chhoe-thau5. Bak8-chiu-phoe5, chhui3-phoe2, toa7-thui2 tiaN7 hou7 lang5 liam3. Tin5-tiau5, koaiN2-a2-thau5, ta-ke phah, tiong7-hu phah. Se3-i5 tim3 bah-kut, bak8-he bak8-gin5, kiaN2 si2 tiong7-hu m7-tihN8. Kin-tu2 oah8 leh ia7 si7 khou2. 
  Khun-hong thiaN chui2-siaN, thom5-lom5 chit-siaN aih8 chit8 e7, chu7 an2-ni tiam7-tiam7 chai phaiN2-tai7 lah. Tioh8 kiaN kin2 hoah kiu3 lang5, si3-piN cheng7 chauh-chauh, am3-bin7-bong. AN3 loh8 khi3 sa, sa bo5. Siu3-chhun ke2 u7 sim, ke2 u7 i3, tit8-tit8 ka7 i kong2 “Mai3-noh, koaN5-koaN5--lang5, li2 koh lim-chiu2, ia7 hou7 kam2 tioh8 leh. Mai3 bak-chui2 lah, na2 chun2 li2 kong2--e5, si2 loh8-khi3 mai3 teh kau-tiN5. Ka7 i chun2 choe3 chu7-sat thiau3-chui2, kin-tu2 ia7 bo5 lang5 khoaN3-kiN3. Si2 to si2-lah, kin-tu2 bin5-a2-chai3 chiah lai5 kou ia7-si7 sio-siang7.” Chong2-si7 Khun-hong kui2-hun u7 liong5-sim, to3-khi3 kin2 hoah tng5-kang Toa7-tai, kap nng7 e5 kio3-chhui3 e5 cha-bou2 gin2-na2 beh khi3 tau3 kou. Kau3 chhu3 mng5 iam2 leh bo5 poaN3 lang5 ti7-teh. Bio7-khau2 teh choe3 toa7-hi3, tai7-ke khi3 khoaN3 hi3. Khun-hong ka-ti7 giah8 chit8-ki tek-ko khi3 lian5-hoe-ti5 tit8 la7, tit8-tit8 kio3 Hui7-bi2. Bo5 siaN bo5 soeh, Siu3-chhun kap Bi2-chu choe3 in khun3, m7 chhap i. M7-na7 m7 chhap si7 tian-to3 hoaN-hi2. Sim-lai7 siuN7 kong2 gan2-tiong-teng tu5 khi3 lah. 
  Hui7-bi2 na2-li2 tu3 lang5 e7 tiau5. Chit8 e5 si7 na2-chun2 keng-koe3 ban7-li2 e5 chian3-tiuN5, leng5-cheng koan3-chian3 cheng5-tiuN5 e5 lau7 chian3-su7 hou5-li5-bu2 Siu3-chhun. Chit8 e5 si7 Sai3-hoa-lau5 e5 iau-ki . Sim2-mih8 khoan2 e5 thiam2-mi7 im5-loan7 e5 the2-thai3, si7 in sou2 koan3-si3, si7 chit8-lui2 chhou-hong3 e5 tho5-hoa. Hui7-bi2 hou7 lang5 me7 m7-kaN2 to3 me7 lang5, nng2-thou5 chhim kut8, kio3 hoat8-kui7 chiu7 hoat8-kui7, kui7-loh8 chong2-si7 ki5-to2, ki5-to2 bak8-chiu kheh-kheh, kiong2-chhiu2 aN3-thau5, tu2 hou7 lang5 tim3 ke-kut, bah-kut. Na7 siat-su2 bat sio2-khoa2 in3--lang5, chiu7 nng7 e5 khiN5 oa2 lai5 phah chit8 e5, Khun-hong teN3 bo5 khoaN3-kiN3. U7 si5 Sou3-lan5 khoaN3 liau2 be7 khat-tit oa2 lai5 ui7, kau3 boe2 Sou3-lan5 si7 tho2 phoe5-thiaN3. Sou2-i2 su7-su7 niu7, na7 phah chiaN3-peng5, oat8 to3-peng5 soa3 hou7 lang5 phah khah tit8. 
  Siu3-chhun khoaN3 gan2-tiong-teng, chhau3 lang5, si2 lah, chin tek-i3. Chu7-jian5 cheng3-sek toa7-bou2, Bi2-chu se3-i5. Bi2-chu to3-boe2 lai5, ni5-hoe3 chio2, koan2 tit koe3-koe3. Chhoe7 Hui7-bi2 kau3 keh-jit8 ia7 si7 chhoe7 bo5. Tong5-si5 Sou3-lan5 ia7 sit-chong, put-tit khi3-hiong3. Chit-chan5 su7 bo5 kha bo5 sit8, chu7-jian5 e7 chau2 e7 poe, keh nng7 jit8 sin-bun5 chin toa7 ji7. Te5-bak8 si7 sia2 “Chiang-chiu koan7-siaN5 Lian5-hoe-ti5 su7-kiaN7.” Loe7-iong5 sou2 sia2 chin li7-ki5. Sia2 kong2 “Tan5--ka e5 se3-chu2 Tan5 Khun-hong, chian5 chioh8-iu5 kong-si Hiong-kang2 Chong2-kong-si siong-li2 e5 thai3-thai3(hoat-chhe) chu7-sat. Mia5 Lim5 Hui7-bi2, si7 chit8-ui7 jiat8-sim e5 Ki-tok-tou5. KhoaN3 si7 thiau3-chui2 si2, m7-ku2 ki3-jian5 si7 jiat8-sim e5 Ki-tok-tou5, eng3-kai si7 bo5 chu7-sat e5 li2-khi3. Kong2 si7 ui7 ka-teng5 ai3-cheng5 e5 kiu3-hun, chiah chhoe7 te2-lou7. M7-ku2 na7 si7 jiat8-sim e5 lu2-tou5, kiam2 be7 thun-lun2, eng7 ho2 lai5 iaN5 phaiN2. Ho5-pit chu7-sat, kiam2 m7-si7 tek-choe7 in e5 Siong7-te3. Koh tang5-si5 i e5 chhe-eng7 Sou3-lan5 ia7 sit-chong, thiaN kong2 peN5-peN5 si7 Ki-tok-tou5. Tui3 an2-ni ka7 i chhui-chhat khi2--lai5, kiam2-chhai2 poe3-au7 u7 bou5-sat ia7 bo5 tek-khak. Sou2-i2 ia7 thang siuN7 choe3 si7 thaN-sat. Chit e5 hiam5-gi5 lang5 chit-chun7 boe7 keng-koe3 siong5-se3 tiau-cha, sou2-i2 chhiaN2 m7 hoat-piau2. Keng2-chhat-kiok8 khoaN3 chit chan5 su7 choe3 chin iau3-kin2. Sou2-i2 chit-si5 i2-keng teh si3-ui5 cheng-chhat. Phah-sng3 bo5-ku2 su7 chiu7 e7 beng5-pek8.” 
  Tong5-tong5 chhut ti7 Bin5-seng-po3 te7 saN iah8 chin toa7-ji7. Khun-hong thak8 chit8 e7 bin7 long2 sit-sek, thau3-me5 chhoa7 Bi2-chu tit8-tit8 che7 kip-heng5 chau2 kau3 Siong7-hai2, khi3 bih tiam3 Hoat-kok chou-kai3. Theng3-hau7 keng2-chhat e5 heng5-su7 kau3, lang5 to chau2-khi3 lah. It-hoat kho2-gi5, chiu7 chiong Siu3-chhun khu khi3 keng2-chhat-kiok8 mng7. Keh-jit8 e5 sin-bun5 koh chhut--lai5, sia2 kong2 “Choe3 ki5-koai3 e5 chiu7-si7 kau3 chit-si5 kou iau2-boe7 u7 sin-si. Ia7 Tan5 Khun-hong kap Sai3-hoe-lau5 e5 Bi2-chu, te7 ji7 ho7 i5-thai3-thai3 ia7 hut-jian5 sit-chong. Hian7-si5 te7-it ho7 i5-thai3-thai3 Siu3-chhun pi7 keng2-chhat-kiok8 khu-liu5 tiong. An2-ni khoaN3 tui3 cheng5-tek8 e5 tou3-khi bou7-sat e5 hiam5-gi5 chin beng5.” 
  Siu3-chhun khi2-thau5 long2 m7 kong2. Khah kong2 to kong2 i m7-chai. Keng-koe3 che7-che7 e5 hong-hoat lai5 mng7 chiah lau3-khau2 chhut--lai5 kong2 i u7 thiaN lang5 e5 siaN poah8 loh8-khi3. Au7-lai5 chiah jin7 ti7 lian5-hoe-ti5, si5-jit8 si7 11 goeh8 chhe 2, si7 goeh8 am3-mi5. Au7-lai5 chhoa7 khi3 sit8-te7 kiam2-cheng3. Chin tu2-ho2, koh iau2 u7 chhiu2-kin-a2 nng7-tiau5 ka-lauh8 ti7 ti5-piN, chit8-tiau5 ti7 chioh8-thau5 kha, bak kau3 choan5 phiN7, bak8-sai2 e5 jiah, chit8-tiau5 ti7 hi5-ti5 piN e5 chhau2-a2 teng2, giong7-giong7 beh ka-lauh8 loh8-chui2 lah. Hit tiau5 si7 tiu5--e5, hiu3 phang-chui2 chin phang, ia7 u7 chhit chhui3-tun5 ang5 ian-chi e5 jiah. 
  Hit nng7-tiau5 chhiu2-kin si7 chin ho2 e5 but8-cheng3. Theh8 to3-khi3 kau Keng2-bu7-chhu3 hoat-i hoa3-giam7, ti7 hit nng7-tiau5 chhiu2-kin chhoe7 chhut lang5 e5 cheng2-thau5-a2 hun5. Cheng2-thau5-a2 hun5 si7 pi2 in3-a2 khah ho2, che si7 be7 ke2-tit e5 in3-cheng3. Hoa3-giam7 liau2 chit tiau5 u7 Hui7-bi2 sou2 iong7 e5 kho2-gi5. In-ui7 u7 phiN7, bak8-sai2 tai7-khai3 si7 ti7 hia khau3, kin-a2 si7 chhou peh8-pou3. Koh tui3 chhiu2-kin-a2 kak, eng7 soaN3 thiN7 chit8-ji7 Lo5-ma2-ji7 “Hui7.” An2-ni chin beng5 si7 kou3-jin5 e5 ui5-but8. Ia7 u7 chhiu2-hun5 long2 hip khi2-lai5. An2-ni Hui7-bi2 khak-sit8 ti7 Lian5-hoe-ti5 sit-su7 bo5-gi5. 
  Koh hoa3-giam7 iau2 chit8-tiau5 keN5 ti7 hi5-ti5-piN e5 chhau2-a2 boe2 e5 tiu5 chhiu2-kin. Chit tiau5 chhiu2-kin e5 ui7-ti3 pi2 pou3-chhiu2-kin khah lip-kiN5 ti7 ti5 piN, an2-ni chit tiau5 chhiu2-kin e5 chu2-lang5 kho2-leng5 pi7 chhui-chhut kui2-na7 hang7. (1) Tiu5 chhiu2-kin e5 chu2 lang5 ia7 bat kau3 Lian5-hoe-ti5 piN. (2) Ji5-chhiaN2 bat khia7 chin oa2, chin lip-kiN5 e5 sou2-chai7. (3) Koh hek8-chia2 bat chin chhut-lat8 cho3 sim2-mih8 su7 ti3-kau3 i e5 kin-a2 ka-lauh8, pun2-lang5 soa3 m7-chai. (4) Ia7 hit e5 si5-kan kho2-leng5 si7 chin am3 e5 si5 sou2-i2 bo5 khoaN3 tioh8 thang khioh, kap 11 goeh8 chhe 2 bo5 goeh8-kng chin hu5-hap8. 
  Koh chit8-pai2 beng5-se3 e5 hoa3-giam7, chiu7 chai(1) Chhiu2-hun5 chin beng5, kio3 Siu3-chhun lai5 giam7 u7 tui3. (2) Chhit ti7 kin-a2 e5 ian-chi sek kap i chhui3-tun5 e5 ian-chi sek, phin2-chit long2 tui3. Tui3 an2-ni chiu7 toan3-teng7 Siu3-chhun kap chit-chan5 sat-jin5 su7-kiaN7 iu2-koan. Chong2-si7 iau2 m7 seng5-jin7. Pek kau3-boe2 chiah seng5-jin7 in khi3 Sai3-hoa-lau5, saN e5 to3-lai5. Kau3 hia thiaN Hui7-bi2 teh khau3, Hui7-bi2 lam2 Khun-hong e5 kha, Khun-hong ka7 i cham3 loh8-khi3. An2-ni chu2-hoan7 si7 Khun-hong. Tui3 an2-ni chiu7 chiam7-si5 kau-po2, pang3 i to3-khi3, chiau3 i siuN7 lai5 kau3 chia hoe2-sio-kha sui5-lang5 poe2. I ka-ti7 na7 piaN3 e7 li7 ho2 bi7-si7, hoan-koan2 pat8-lang5 si2 liau2-liau2. It-chhe3 long2 piaN3 hou7 Khun-hong. Chit8-bin7 tui3 sin-bun5 chhut, cheng3 kau3-hoe7 bo5 m7 ui7 chit chan5 su7 ki5-to2. Ng3-bang7 Siong7-te3 chu2-chhi5 kong-to7. Lai5 siu bu5-kou e5 oan. 
  Khun-hong chau2 kau3 Siong7-hai2, khi3 bih tiam3 hoat chou-kai3 e5 “Te7-it lu2-sia7.” Hit am3 kau3 ui7 chin koaN5. Lai7-bin7 e5 lau2-pan2 kap kang lang5, long2 khoaN3 choe3 Kim-gu5 lai5. Hu5-kha sang2-chhiu2, chiu7 chhiaN2 i tiam3 tek8-teng2 pang5. Tak8-hang7 si-siat iuN5-hoa3, piah-lo5, tang5 bin5-chhng5, phong3-i2 long2 chin sui2. Kai-si2, chiN5 tong7 jin5-sim Khun-hong koaN7 chit8 phoe5-te7 e5 Bi2-chhau2-phio3. Bi2-chu chheng7 chit8 seng-khu e5 tiu5-toan7. Chin-chu, soan7-chioh8, kim-khoan5, am7-lian7, chhiu2-chi2, hiN7-kau, kim siam2-siam2 e7 toat8 lang5 e5 bak8-chiu. Koan2 hit ho7 sek e5 lu2 chiau-thai7-seng nng7 e5 chiu7 iong7 hong-hoat lah, chiu7 theh8 Siau-sng kap iam5-sng ka7 i lam7 choe3-hoe2. (Chiu7-si7 lang5 si5-kiaN5 ka7 cha-bou2 lang5 phoah-bin7 hou7 i noa7 e5 ioh8-chui2). Phau3 tiam3 ko-pi te5, sio kun2-kun2, koh phang5 chit8 e7 iu3-piaN2 lai5 chhiaN2 in chiah8. 
  Nng7 e5 m7-chai si2, m7-chai si2, chin hoaN-hi2 chiu7 chiap--lai5. Khun-hong boe7 lim seng thng3-saN khi3 se2-ek8. In-ui7 kam2-kak khah bo5 hiah chhui3-ta, chiu7 bo5 lim chhiaN2 tng3 leh. Khi3 se2-seng-khu e5 si5 Bi2-chu lim. Lim koe3-au5 ai chit8 siaN be7 kou3-tit un loh8-khi3. Chu7 an2-ni si2 tiam3 i2-kha. Khun-hong se2-ek8 ho2 lai5, khoaN3 Bi2-chu i2-keng koe3-khui3, kin2 khi3 po3 keng2-chhat. Heng5-keng2 chit8 e7 lai5 liam5-piN chai-iaN2 si7 tok8-sat. Chhun e5 ko-pi theh8 khi3 hoa3-giam7, liam5-piN chai si7 Siau-sng Iam5-sng phau3-che3 e5 Ong5-chui2. Chek-si5 toa7 sou-cha, liam5-piN bo5 koe3 kui2 tiam2-cheng chiu7 chai si7 lu2 chiau-thai7-seng e5 kiong7-bou5 e5 bou5-chai5 hai7-beng7. 
  Keh-jit8 sang3 loh8 hoat-teng5 kong-phoaN3. Ai3 Khun-hong khi3 choe3 cheng3-jin5. I ti7 chia kai2-choe3 Tan5 Hok-choan5. Ia7 Bi2-chu kai2-choe3 Po2-chu. I si7 i5-it e5 cheng3-jin5, bo5 chhut-teng5 choat8-tui3 be7 eng7-tit. Chin put-tek-i2 chiu7 chhut-teng5. Chu7-jian5 cheng3-ku3 chhiong-hun, hit nng7 e5 lu2 chiau-thai7-seng chiu7 siu7 phoaN3-koat si2-heng5. Liau2-au7 chiu7 soan-ko3 soaN3-teng5. Tu2 hit-si5 u7 chit8 e5 lang5 tui3 tng5-au7 kiaN5 lai5 thau5-cheng5, pai3-thok Tan5 Hok-choan5 ban7-chiah li7-teng5. Tan5 Hok-choan5 e5 bin7 chek-si5 sit-sek. Chit e5 m7-si7 pat8-lang5, goan5-lai5 chiu7-si7 Siong7-hai2-chhi7 Keng2-bu7-chhu3 e5 Heng5-su7 kho-tiuN2. Si7 chhut-mia5 e5 cheng-tham3 Chhoa3 Thian-pheng5. I e5 goan5-mia5 si7 “Thian-peng5”, tai7-ke kong2 i kong-to7, na2-chun2 thian-pheng5. It-tan3 su7-kiaN7 jip8 i e5 chhiu2 bo5 m7 chin beng5. 
  In-ui7 Lian5-hoe-ti5 su7-kiaN7 Hui7-bi2 e5 au7-thau5 A-so2 Soat-mui5 khoaN3 sin-bun5, kap Chiang-chiu koan7-siaN5 keng2-chhat-kiok8 e5 thong-ti. I2-keng theh8 chhut siong7-ko3 ti7 Chiang-chiu te7-hng hoat-iN7. Hoat-iN7 i2-keng hoat-chhut thong-chhip-leng7. Kin-a2-jit8 ti7 chia tu2-tioh8 Chhoa3 sian-siN chhah-sit8 to lan5 poe. Chhoa3 sian-siN theh8 sin-hun7-cheng3 hou7 i khoaN3. Si7 Siong7-hai2 Tek8-piat8-chhi7 e5 keng2-bu7-chhu3 heng5-su7 kho-tiuN2. Cheng-tham3 chu2-jim7 Chhoa3 Thian-peng5. Soa3 chiong thong-chhip-leng7 hou7 i khoaN3. Ti7 hia u7 i e5 siong7, chek-si5 chi2-chek i e5 goan5-mia5 si7 Tan5 Khun-hong. Long2 bo5 oe7 thang in3, thau5-khak kau loh8-khi3, bak8-sai2 lian3 chhut-lai5. Bo5 se3-ji7 e5 Chhoa3 sian-siN theh8 chhiu2-khau3 khi2--lai5 siang-chhiu2 ka7 i khau3 choe3-hoe2. Hoan-hu3 koaiN-loh8 u5-sim2 kaN-pang5. Ah! Kau3 chia ia7 liau2-jian5, cheng5-chin7. Ai3 Hui7-bi2 ai3 kau3 be7 tit-tioh8, chhian-hong pah-ke3. Kou-chiaN5, kiong5-toat8. Tui-chhoe7, kui7-loh8 kio3 m7-kaN2, hoe7 sit-le2, chiu3-choa7 beh loh8 kau3. PiN3 chit8-pah lian5-peh piN3, kau3 chia tui7-loh8. ChiN5 u7, chiu2, sek, kiau2, thiau3-bu2. In3 Hui7-bi2 “Chit-si5 pi2 hit si5, chit8-si5 hong sai2 chit8-si5 chun5. To bo5 teh gong7, chit-si5 sim2-mih8 lang5 beh koh kap li2 loh8 kau3 ah.” U7 iaN2 lah, chhoa7 koe3 chhiu2 lah. Hoe to chhai2 liau2 lah, oaN7 sin khah sim-sek. Na7-si7 choe7-ok teh tui-jiok. Kau3 chia tioh8 chhi3-chhi3 thih-thang e5 chu-bi7. 
</CL>
<HL>

17 
葬式了一段落昆芳kap秀春in 就koh 去香港。一座厝hiah 大，早ta-koaN做官，阿公是舉人，頭前旗杆後壁花園。池亭水閣果子園真開闊。只有tiam3 惠美kap細子M7-tih8-a2，其餘叫嘴e5 查某囡仔素蘭ah、茉莉ah，kap一個長工仔白直白直，人攏叫伊「大呆」。素蘭ah是林長老in hia kah 來e5 查某囡仔，有信耶穌。佳哉這個真thang 做惠美e5 安慰。常常做伙吟詩、讀聖經，做伙祈禱相安慰。昆芳in 去無偌久M7-tih8-a2 就轉koh較m7 好，因為身體軟弱koh hou7 人oe3 著出癖，koh hou7 冷著煞變急性肺炎，兩三日就死去。摃電hou7 昆芳，昆芳也無倒來。大概是想講查某囡仔kin-tu2都M7-tih8仔自an2-ni 死死掉較直。但是tui3 ti7 惠美是唯一 e5 向望。丈夫hou7 人佔去，守生寡有翁若無翁。人有後生紅點點，咱連這個查某子都ki be7 tiau5。想了真慘chheh，有時真餒志煞giau5 疑上帝hiat-kak伊。 
有一早起kap素蘭ah透早起來做伙讀聖經祈禱。讀著幾若位聖經不止受安慰。讀講 
「看ah！耶和華e5 手m7 是短，boe7 會拯救，耳空m7 是重，boe7 會聽」（以賽亞59：1）。 
「有雅各e5 上帝做伊e5 幫贊。向望伊e5 上帝耶和華e5，這號人有福氣。」（詩篇146：5）。 
「耶和華e5 目珠看敬畏伊e5 人，看向望伊e5 慈愛e5 人。Beh 救in e5 性命脫離死無。保存in e5 活命ti7 饑荒e5 時。」（詩篇33：18-19）。 
「我決斷無放sak 你，決斷無離開你。所以咱thang 好膽講主就是幫贊我e5，我無beh 驚惶，人beh 啥法得我ta-oa5」（希伯來13：5-6）。
「耶和華是我e5 氣力，亦是我e5 藤牌。我e5 心倚靠伊，我就得著幫贊。所以我e5 心大歡喜；我beh 用我e5 詩歌o-lo2 伊。」（詩篇28：7）。 
「因為你beh 賜福hou7 義人；耶和華ah，你beh 用恩惠，親像藤牌，四面圍伊」（詩篇5：12）。
「伊無beh hou7 你e5 腳搖choah；保守你e5 的確無tuh 眠。看ah！保守以色列e5，也無tuh 眠，也無睏去。保守你e5 是耶和華；耶和華ti7 你e5 正爿做你e5 蔭影。耶和華beh 保守你，免受一切e5 災害；伊beh 保守你e5 性命。你出、你入，耶和華beh 保守你，tui3 這時直到永遠。」（詩篇121：3-5，7-8）。
「我耶和華是固守葡葡園--e5，我時刻灌沃伊，暝日固守伊，免得人損害伊。將來雅各beh 釘伊e5根，以色列beh 發芽開花；in e5 果子beh 充滿世界」（以賽亞27：3，6）。
「主beh 救我脫離攏總e5 歹代，也beh 救我入ti7 伊天nih e5 國，願榮光歸伊到代代無盡。阿們」（2提摩太3：18)。
惠美kap素蘭讀chiah-e5 聖經得著大安慰。滿心歡喜到流目屎感謝耶和華上帝e5 疼痛照顧。Koh 回憶伊救伊e5 ta-ke，較贏魔鬼來榮光上帝e5 經驗，就那壯膽。兩個起來目屎拭拭leh，koh 一擺新e5 決心beh kap魔鬼罪惡戰到到底。秀春伊也咒誓beh kap惠美戰到到底。照看伊已經較贏，翁hou7 伊佔去，生後生真紅點，襄理e5 太太。惠美較輸翁hou7 人佔去，守生寡，子死去。只有救ta-ke e5 靈魂，che秀春真看輕，爭一個拖屎連，ka7 人洗腳、縛腳臭kia5-kia5--e5 去服事，爭一個死人無gau5。一概攏秀春chhong3，大家ma7是講秀春較有孝。所以tui3 秀春e5 目珠來看惠美是不中用緊死緊好。 
有一日 m7 知去hou7 甚物sin5感著，昆芳想講厝nih江山hiah 大kan-ta放hou7 惠美一個人ti7 厝nih無意思，就決然辭退襄理倒來。Tui3 an2-ni秀春kap榮宗也攏倒來。An2-ni 惠美又是秀春e5 眼中釘。昆芳倒來無所事事，chia hia thit-tho5，lim hoa7，不知不覺煞去賽花樓chhap 著一個花妓叫做美珠。實在有sui2今年19歲。那準花含m5 tu2仔開。柳葉眉、鸚哥鼻，鯉魚嘴、榭榴齒，目珠重sun5，目睫毛長長。面肉粉白，笑著雙爿酒窟仔真sui2。胸懸、腰細，kha-chhng-tau2 大e5。穿起懸kiah8仔鞋行路e5 款，m7 是惠美、秀春所toe3 會著。In兩個bat 生子lah，哪裡tu3 美珠會tiau5。昆芳原來tui3 放肆以後就變做採花蜂一下看著瀾流數十丈。即刻包飼，美珠也等無這號缺，就陪死諂媚交纏。Tu2-tu2親像蜘蛛纏胡蠅an2-ni。一下toa3 暝連連幾若暝也m7 知thang 倒去。秀春會死會活，thong 城jiok 透透。注死去hou7 伊chhoe7著ti7 賽花樓。大鬧賽花樓be7 得伊生死，演出一場m7 是猴咬猴，是花鬥花e5 戲劇。自然樓主ui7美珠，所以秀春加衰面hou7 美珠jiau3幾若空。Tng 亂e5 時昆芳做伊好人仔無ti7-tai7溜tui3 後尾門出去。秀春足m7 願，sui2 面去hou7 美珠jiau3 幾若空的確想beh 報仇。到chia 秀春差昆芳一歲已經31 lah，較gau5 妝都m7值著美珠19歲e5 sui2。惠美都免講今年也26歲lah，子死，心操煩，3個中間看了伊上老，koh 敬虔、知足、守矩，無想beh kap人爭。這擺較有機會thang 去禮拜，kap素蘭去鬥幫贊教會。彈琴、教主日學，鬥巡姊妹，做婦人會主理。Tui3 an2-ni惠美心那khiN5-tiau5 ti7 主。Ta-ke死lah，昆芳顧瘋女色，無管--伊。伊熱心敬拜上帝，為主做工奉事教會。所掛慮e5 就是暝日為丈夫祈禱向望丈夫有反悔e5 日子。但是昆芳今是十路全，酒、色、麻雀，直直墮落；跳舞、戲院是伊e5 去處；教會、上帝今伊m7-bat lah。 
秀春看昆芳迷美珠，潑婦惡毒心，計就生出--來。想出「合攻破曹」（就是將計就計，西蜀孔明送劉備去kap東吳孫權e5 小妹成親，an2-ni kap孫權聯盟來破北魏曹操）。計已經定著，就勸昆芳娶美珠做第二號姨太太，昆芳足歡喜，o-lo2 秀春bat 事，實在bat 事。定出去菜店亂無體統見笑，koh 浪費，若oe3 毒倒來顛倒死，m7-tat8-tioh8娶入--來iau2 較好名。會外e5 人四號、五號姨太太ma7 有，第二號、第三號無稀罕，就娶入--來。娶--來秀春就教美珠如此如此，用計策來害惠美。昆芳、秀春、美珠3個siang7 房siang7 床真親。惠美叫素蘭--e5 來做伴，真濟年都是an2-ni家己認份。一擺khe2-cheh8到m7 準伊siang7 桌食飯。In 3個滾hoa7-hoa7 lim 酒，大魚大肉食lim。菜尾仔惠美、素蘭，kap iau2 一個叫嘴e5 查某囡仔茉莉ah做伙食。茉莉ah無信主，看秀春較紅，伊倚秀春。定定tui3 秀春、美珠學話。去巡姊妹，鬥做教會e5 工，講是流氓查某la7-kha，gau5 過家去thop8話。秀春、美珠就giah8奏版直奏。昆芳就痟神氣起就扑。有時3個食飯叫伊tiam3 桌邊hia 罰跪，講伊la7-kha gau5過家。秀春ka7 伊tim3肉骨。可憐ah！惠美心內自恨真正是刺仔內e5 百合花。Ta-ke苦毒，細姨也謀害，丈夫也無看顧，子也死。Tui3 hia 起m7 準伊koh 出去，講伊是去koaN7 話、過家，無正經。有時連禮拜日都be7 得出席。 
有一暗月暗暝，in 3個chhoa7 出去賽花樓，去kap人清帳算花代，就是贖美珠e5 身價，ti7 hia 續hou7 人請。頭家笑gi7-gi7辦一桌khiau-khiau，可惜hit暗昆芳略仔感著無甚物敢lim 酒，才lim 兩罐麥仔酒na7-tiaN7。若是平時一打無忍--伊，威士忌、but8-lan5-ti5 罐外也是boe7 醉，清酒lim 得幾若罐。但是兩個某ti7 身邊，koh 是算有著城內e5 美人，就kek an2-ni 悾悾hou7 兩個細姨仔一個插一爿沿路散步倒來。Moa 兩個細姨teh 行猶原tui3 大路歹勢，tui3 後尾路，tui3 in 後花園入--來。聽人ti7 後花園e5 蓮花池邊teh 哭。3個就好奇心行tui3 hia去，koh 是查某人聲，昆芳小可醉勢、醉勢，be7 認得聲。秀春一下就知是惠美e5 聲，就拖in tui3 hia去。Tu2-tu2是惠美招素蘭去蓮花池邊祈禱。素蘭看人來緊走去bih，in 攏m7 知。Chhun惠美ti7 hia，in 行倚--來，惠美tui3 昆芳e5 腳ka7 伊攬leh 直直哭。因為想著青年當時e5 疼情，今仔日hou7 丈夫hiat-kak e5 淒慘，哭到be7 轉聲。昆芳大聲chhoh 歹嘴，煞講hou7 伊哭到衰去。惠美應講「阿夫ah！你kiam2 thang hiah8 硬心kiam2 攏be7 記得早時e5 愛情。」昆芳講「愛情，那teh 愛情leh，beh 死，死落去，m7 免teh koh交纏。」罵較緊，抑是踢去較緊，順罵e5 勢自an2-ni ka7 伊踢去。惠美自an2-ni 恬恬。原來hit時惠美是跪ti7 池邊e5 一粒大石頭邊，仆ti7 石頭teh 祈禱。Hou7 伊cham3 一下tu2 tng3-lap 坐，koh 一下自an2-ni lian3落去。池真深，水m7-bat礁。 
18 
惠美e5 一生實在真夠可憐。無聽老父e5 遺言，hou7 情絲所纏，到chia 實在反悔真遲。頭殼定食五斤枷、薰吹頭。目珠皮、嘴phoe2、大腿定hou7 人捻。藤條、拐仔頭，ta-ke扑，丈夫扑。細姨tim3肉骨，目he 目gin5，子死丈夫m7-tihN8。Kin-tu2活leh也是苦。 
昆芳聽水聲，thom5-lom5 這聲aih8一下，自an2-ni 恬恬知歹代lah。著驚緊喝救人，四邊靜chauh-chauh，暗bin7-bong。AN3落去sa，sa 無。秀春假有心、假有意，直直ka7 伊講「Mai3-noh，寒寒--人，你koh lim 酒，也hou7 感著leh。Mai3 bak水lah，那準你講--e5，死落去mai3 teh 交纏。Ka7 伊準做自殺跳水，kin-tu2也無人看見。死都死lah，kin-tu2明仔載才來kou 也是相像。」總是昆芳幾分有良心，倒去緊喝長工大呆，kap兩個叫嘴e5 查某囡仔beh 去鬥kou。到厝門iam2 leh無半人ti7-teh。廟口teh 做大戲，大家去看戲。昆芳家己giah8一枝竹篙去蓮花池直la7，直直叫惠美。無聲無說，秀春kap美珠做in 睏，m7 chhap伊。M7-na7 m7 chhap是顛倒歡喜。心內想講眼中釘除去lah。 
惠美哪裡tu3 人會tiau5。一個是若準經過萬里e5 戰場，能爭慣戰情場e5 老戰士狐狸母秀春。一個是賽花樓e5 妖妓，甚物款e5 諂媚淫亂e5 體態，是in所慣勢，是一蕊初放e5 桃花。惠美hou7 人罵m7 敢倒罵人，軟塗深掘，叫罰跪就罰跪，跪落總是祈禱，祈禱目珠kheh-kheh，拱手aN3 頭，tu2 hou7 人tim3雞骨、肉骨。若設使bat 小可應--人，就兩個khiN5倚來扑一個，昆芳teN3 無看見。有時素蘭看了be7 khat-tit倚來ui7，到尾素蘭是討皮痛。所以事事讓，若扑正爿，越倒爿續hou7 人扑較直。 
秀春看眼中釘、臭人，死lah，真得意。自然正式大某，美珠細姨。美珠倒尾來，年歲少，管得過過。Chhoe7 惠美到隔日也是chhoe7 無。同時素蘭也失蹤，不知去向。這層事無腳無翅，自然會走會飛，隔兩日新聞真大字。題目是寫「漳州縣城蓮花池事件。」內容所寫真離奇。寫講「陳--家e5 世子陳昆芳，前石油公司香港總公司襄理e5 太太（髮妻）自殺。名林惠美，是一位熱心e5 基督徒。看是跳水死，m7-ku2 既然是熱心e5 基督徒，應該是無自殺e5 理氣。講是為家庭愛情e5 糾紛，才chhoe7 短路。M7-ku2 若是熱心e5 女徒，kiam2 be7 吞忍，用好來贏歹。何必自殺，kiam2 m7 是得罪in e5 上帝。Koh 同時伊e5 差用素蘭也失蹤，聽講平平是基督徒。Tui3 an2-ni ka7 伊推察起--來，kiam2-chhai2 背後有謀殺也無的確。所以也thang 想做是他殺。這個嫌疑人這陣未經過詳細調查，所以且m7 發表。警察局看這層事做真要緊。所以這時已經teh 四圍偵察。扑算無久事就會明白。」
堂堂出ti7 民生報第三頁真大字。昆芳讀一下面攏失色，透暝chhoa7 美珠直直坐急行走到上海，去bih tiam3 法國租界。聽候警察e5 刑事到，人都走去lah。一發可疑，就將秀春拘去警察局問。隔日e5 新聞koh 出--來，寫講「最奇怪e5 就是到這時kou iau2未有身屍。也陳昆芳kap賽花樓e5 美珠，第2號姨太太也忽然失蹤。現時第一號姨太太秀春被警察局拘留中。An2-ni 看tui3 情敵e5 妒khi謀殺e5 嫌疑真明。」
秀春起頭攏m7 講。Khah講都講伊m7 知。經過濟濟e5 方法來問才漏口出--來講伊有聽人e5 聲poah8落去。後來才認ti7 蓮花池，時日是11月初2，是月暗暝。後來chhoa7 去實地檢證。真tu2好，koh iau2 有手巾仔2條ka-lauh8 ti7 池邊，1條ti7 石頭腳，bak 到全鼻、目屎e5 跡；一條ti7 魚池邊e5 草仔頂，giong7-giong7 beh ka-lauh8 落水lah。Hit條是綢--e5，hiu3 芳水真芳，也有拭嘴唇紅胭脂e5 跡。 
Hit 2條手巾是真好e5 物證。提倒去交警務處法醫化驗，ti7 hit 2條手巾chhoe7 出人e5 指頭仔痕。指頭仔痕是比印仔較好，che 是be7 假tit e5 印證。化驗了這條有惠美所用e5 可疑。因為有鼻、目屎大概是ti7 hia 哭，巾仔是粗白布。Koh tui3 手巾仔角，用線thiN7一字羅馬字「Hui7」。An2-ni 真明是故人e5 遺物。也有手痕攏hip 起來。An2-ni 惠美確實ti7 蓮花池失事無疑。 
Koh 化驗iau2 1條keN5 ti7 魚池邊e5 草仔尾e5 綢手巾。這條手巾e5 位置比布手巾較lip-kiN5 ti7 池邊，an2-ni 這條手巾e5 主人可能被推出幾若項：（1）綢手巾e5 主人也bat 到蓮花池邊。（2）而且bat 企真倚，真lip-kiN5 e5 所在。（3）Koh 或者bat 真出力做甚物事致到伊e5 巾仔ka-lauh8，本人煞m7 知。（4）也hit個時間可能是真暗e5 時所以無看著thang khioh，kap 11月初2無月光真符合。 
Koh 一擺明細e5 化驗，就知（1）手痕真明，叫秀春來驗有對。（2）拭ti7 巾仔e5 胭脂色kap伊嘴唇e5 胭脂色，品質攏tui3。Tui3 an2-ni 就斷定秀春kap這層殺人事件有關。總是iau2 m7 承認。逼到尾才承認in 去賽花樓，3個倒來。到hia 聽惠美teh 哭，惠美攬昆芳e5 腳，昆芳ka7 伊cham3落去。An2-ni 主犯是昆芳。Tui3 an2-ni 就暫時交保，放伊倒去，照伊想來到chia火燒腳隨人poe2。伊家己若拚會離好bi7-si7，hoan 管別人死了了。一切攏piaN3 hou7 昆芳。一面tui3 新聞出，眾教會無m7 為這層事祈禱。向望上帝主持公道。來收無辜e5 冤。 
昆芳走到上海，去bih tiam3 法租界e5 「第一旅社」。Hit 暗到位真寒。內面e5 老板kap工人，攏看做金牛來。扶腳sang2 手，就請伊tiam3 特等房。逐項施設洋化，壁爐、銅眠床、phong3椅攏真sui2。該死，錢動人心昆芳koaN7 一皮袋e5 美草票。美珠穿一身軀e5 綢緞。珍珠、鑽石、金環、頷鍊、手指、耳鉤，金閃閃會奪人e5 目珠。管hit 號室e5 女招待生兩個就用方法lah，就提硝酸kap鹽酸ka7 伊lam7 做伙。（就是人時行ka7 查某人潑面hou7 伊noa7 e5 藥水。）泡tiam3 咖啡茶，燒滾滾，koh 捧一下幼餅來請in 食。 
兩個m7 知死、m7 知死，真歡喜就接--來。昆芳boe7 lim先脫衫去洗浴。因為感覺較無hiah 嘴礁，就無lim 且tng3 leh。去洗身軀e5 時美珠lim。Lim 過喉哀一聲be7 顧tit un落去。自an2-ni 死tiam3 椅腳。昆芳洗浴好來，看美珠已經過氣，緊去報警察。刑警一下來liam5-piN 知影是毒殺。Chhun e5 咖啡提去化驗，liam5-piN 知是硝酸鹽酸泡製e5 王水。即時大搜查，liam5-piN 無過幾點鐘就知是女招待生e5 共謀e5 謀財害命。 
隔日送落法庭公判。Ai3昆芳去做證人。伊ti7 chia 改做陳福全。也美珠改作寶珠。伊是唯一e5 證人，無出庭絕對be7用tit。真不得已就出庭。自然證據充分，hit 兩個女招待生就受判決死刑。了後就宣告散庭。Tu2 hit時有一個人tui3 堂後行來頭前，拜託陳福全慢chiah 離庭。陳福全e5 面即時失色。這個m7 是別人，原來就是上海市警務處e5 刑事科長。是出名e5 偵探蔡天枰。伊e5 原名是「天平」，大家講伊公道，那準天枰。一旦事件入伊e5 手無m7 真明。 
因為蓮花池事件惠美e5 後頭阿嫂雪梅看新聞，kap漳州縣城警察局e5 通知。已經提出上告ti7 漳州地方法院。法院已經發出通緝令。今仔日ti7 chia tu2著蔡先生插翅都難飛。蔡先生提身份證hou7 伊看。是上海特別市e5 警務處刑事科長。偵探主任蔡天枰。續將通緝令hou7 伊看。Ti7 hia 有伊e5 像，即時指責伊e5 原名是陳昆芳。攏無話thang 應，頭殼勾落去，目屎lian3出來。無細膩e5 蔡先生提手銬起--來雙手ka7 伊扣做伙。吩咐關落u5審監房。Ah！到chia 也了然，情盡。愛惠美愛到be7 得著，千方百計。Kou-chiaN5、強奪。追chhoe7，跪落叫m7 敢，hoe7 失禮，咒誓beh 落教。變一百連八變，到chia 墮落。錢有，酒、色、kiau2、跳舞。應惠美「這時比hit 時，一時風駛一時船。都無teh 憨，這時甚物人beh koh kap你落教ah。」有影lah，娶過手lah。花都採了lah，換新較心適。但是罪惡teh 追jiok。到chia 著試試鐵窗e5 滋味。 
</HL>