<CL>
Kou2-cha2 kou2-cha2 u7 chit8 e5 hong5-te3, i e5 cha-bou2-kiaN2 long2 chin sui2, ki5-tiong soah-be2 cha-bou2-kiaN2 te7 it sui2. Kiong-siaN5 e5 hu7-kun7 u7 chit8 e5 chin am7 e5 toa7 chhiu7-na5, chhiu7-na5-lai7 u7 chit8 chang5 chin lau7 kou2-chhiu7 Phou5-the5 chhiu7, chhiu7-thau5 hia u7 chit8 khut chui2-choaN5, na7 thiN-khi3 joah8 e5 si5, chit e5 soe3 cha-bou2-kiaN2 chiu7 khi3 chhiu7-na5-lai7, che7 tiam3 chui2-choaN5 piN chhiu-chhin3, na7 bo5 liau5 e5 si5, chiu7 theh8 eng7 ng5-kim sou2 choe3 hit liap8 kiu5 hiat koan5 hiat ke7 lai5 sin5, i chin ai3 chit khoan2 e5 thit-tho5. U7 chit8 pai2 sin5 liau2 liu3-chhiu2, ka-lauh8 ti7 thou5-kha, soa3 lin3 tui3 chui2-khut loh8-khi3, bak8-chiu kim-kim khoaN3 i tim5 loh8-khi3, chui2 chin chhim, te2 khoaN3 boe7 tioh8. Ong5 lu2 tiam3 hia hau2, na2 hau2 na2 toa7 siaN,hau2 long2 boe7 soah. Hut-jian5-kan u7 chit8 e5 siaN tui3 ong5 lu2 kong2: Si7 an2-choaN3, hau2 kau3 an2-ni, lian5 chioh8-thau5 ma7 oe7 siong-sim? Ong5 lu2 siuN7 chit e5 siaN m7-chai tui3 to2-ui7 lai5? Ti7 i e5 sin-piN si3-koe3 khoaN3, khoaN3 tioh8 chit8 chiah chin pui5 e5 sui2-koe-a2, phaiN2 khoaN3 e5 thau5-khak chhun tui3 chui2-bin7 chhut-lai5. Ah! Li2 ti7 chui2-lai7 teh bun3-lai5 bun3-khi3, goa2 ng5-kim e5 kiu5 ka-lauh8 tui3 chui2-te2 loh8-khi3, thai2 boe7 m7-kam lai5 hau2! Sui2-koe-a2 in3 i:Tiam7-tiam7, m7-bian2 hau2, goa2 u7 hoat-tou7, goa2 na7 khioh khi2-lai5 hou7 li2, li2 beh sim2-mih8 po3-tap goa2? KhoaN3 li2 ai3 sim2-mih8? Goa2 e5 saN,goa2 e5 chin-chu po2-chioh8, goa2 ti3 ng5-kim e5 bian2-liu5? Sui2-koe-a2 kong2, hiah e5 goa2 long2 bo5 ai3, li2 na7 u7 thiaN3 goa2, lai5 kap goa2 choe3 peng5-iu2, chiah8 png7 e5 si5 kap li2 che7 choe3-hoe2, chin sui2 ng5-kim e5 phiat-a2 hou7 goa2 chiah8, chin sui2 e5 poe hou7 goa2 lim, koh hou7 goa2 khun3 tiam3 li2 kho2 ai3 e5 bin5-chhng5, li2 na7 kap goa2 iok-sok chiah e5, goa2 chiu7 loh8-lai5 ka7 li2 khioh. Ong5 lu2 kong2, Ho2, ho2, kiu5 na7 khioh khi2 lai5 hou7 goa2, bo5-lun7 li2 ai3 sim2-mih8, long2 kap li2 iok-sok (chhui3 si7 an2-ni in2 i, sim si7 siuN7 gong7 sui2-koe, ou peh8 kong2, li2 tiam3 chui2-lai7, kap li2 e5 tang5-phoaN7 saN-kap chhiuN3 koa oe7 eng7-tit, ia7 siuN7 beh kap lang5 choe3 peng5-iu2). 
Sui2-koe thiaN tioh8 i hoaN-hi2 kap i iok-sok,thau5-khak chiu7 bun3 loh8 chui2-te2, ke3 bo5 joa7-ku2 chiu7 koh phu5 khi2-lai5, kiu5 ka7 ti7 chhui3-nih, pun5 tui3 chhau2-a2 hia khi3. Ong5 lu2 koh khoaN3 tioh8 hiah sui2 e5 thit-tho5-mih8, chiu7 chin hoaN-hi2, khioh khi2-lai5; na2 thiau3 na2 kiaN5 than2-hoaiN5 chau2 to3 khi3. Sui2-koe-a2 toa7 siaN kong2, Theng3-hau7 leh, theng3-hau7 leh! chhoa7 goa2 choe3-hoe2 khi3, goa2 boe7 thang chhin-chhiuN7 li2 kiaN5 hiah kin2. Sui-jian5 joa7 toa7 siaN ia7 bo5 chhai2-kang, i bo5 teh ka7 thiaN,koaN2-kin2 to3-khi3. Kau3 chhu3, sui2-koe-a2 e5 su7 long2 boe7 ki3-tit. Kho2-lin5 e5 sui2-koe bo5 sou2-chai7 thang toa3, chiu7 koh to3-tng2 khi3 chui2-khut-a2. 
Keh jit8, ong5 lu2, hong5-te3 kap ke-lai7 choan5-pou7 e5 lang5 che7 toh, eng7 ng5-kim e5 phiat-a2 teh chiah8 e5 si5, thiau3 chit8-e7, thiau3 chit8-e7, tui3 tai7-li2-chioh8 e5 gim5-a2 tit8-tit8 thiau3 khi2-lai5, chiu7 phah mng5. Hong5-te3 e5 cha-bou2-kiaN2 siang7 soah-be2 e5 lai5 ka7 goa2 khui mng5, ong5 lu2 chiu7 khi3, sim2-mih8 lang5 teh kio3 mng5? Chit8-e7 khui, khoaN3 tioh8 hit chiah sui2-koe-a2 lai5 che7 ti7 mng5-khau2, mng5 chhut toa7 lat8 kham7 loh8-khi3, koh ka7 koaiN leh, to3-tng2 lai5 che7 ti7 i e5 toh-ui7, chin hoan5-lo2. Hong5-te3 chai i e5 cha-bou2-kiaN2 sim-koaN phok8-phok8-chheng2, chiu7 mng7, li2 teh kiaN sim2-mih8, si7 kui2-a2 beh ka7 li2 liah8 khi3 si7 bo5? M7 si7 , si7 tho2-iam3 e5 sui2-koe-a2. Sui2-koe-a2 chhe7 li2 beh chhong3 sim2-mih8 tai7-chi3? Pa pa, cha-hng goa2 khi3 chhiu7-na5-lai7, che7 ti7 chui2-choaN5 piN, goa2 ng5-kim e5 kiu5 ka-lauh8 tui3 chui2-khut-a2 loh8 khi3, goa2 ti7 hia teh hau2, sui2-koe-a2 khioh khi2-lai5 hou7 goa2, i it-tit8 pai3-thok goa2 tioh8 kap i choe3 peng5-iu2,boe7 kham-tit i kou-chiaN5, chiu7 in2 i, kap i iok-sok, goa2 siuN7 sui2-koe-a2 si7 tiam3 ti7 chui2-nih, thai2 oe7 lai5 kau3 chia, chit tiap8 ti7 goa7 bin7 beh jip8-lai5. Iu7-koh phah mng5, toa7 siaN kio3,“Ong5 e5 soah-be2 cha-bou2-kiaN2, ka7 goa2 khui mng5. Li2 boe7 ki3-tit mah? Li2 cha2 jit8 ka7 goa2 kong2, ti7 chheng-liang5 e5 chui2-piN. Ong5 e5 soah-be2 cha-bou2-kiaN2, ka7 goa2 khui.”
Hong5-te3 thiaN-kiN3 chiu7 kong2, Li2 kap lang5 iok-sok e5 tai7-chi3, bo5-lun7 chaiN2-iuN7, tioh8 chiau3 iok-sok khi3 khui. Mng5 khui, sui2-koe-a2 te3 ong5 lu2 thiau3 jip8-lai5, che7 tiam3 i e5 i2-a2 kha, li2 ka7 goa2 liah8 khi2-lai5 teng2-bin7, ong5 lu2 teh tiu5-tu5. Au7-lai5 hong5-te3 e5 beng7-leng7, tui3 i2-a2 kau3 ti7 toh-teng2, che7 tiam3 toh-teng2 chiu7 kong2, Li2 ng5-kim e5 poe theh8 khah oa2--lai5, lan2 nng7 lang5 thang choe3-hoe2 lim, ong5 lu2 chiau3 an2-ni choe3, tak8 lang5 long2 chai, he m7-si7 ong5 lu2 sou2 hoaN-hi2 e5. Sui2-koe-a2 tit8-tit8 chiah8, ong5 lu2 chit8 chhui3 to thun boe7 loh8-khi3. Sui2-koe-a2 chiu7 kong2, Pak-tou2 chiah8 pa2, sian7-sian7, chhoa7 goa2 lai5-khi3 li2 chin sui2 e5 pang5-keng, sui2-sui2 kin3 e5 chhu-kun chhu teh, lan2 2 lang5 tiam3 hia khun3 kiam2 m7 chin ho2? Ong5 lu2 hau2 chhut-lai5, soa3 kiaN, leng2-leng2 e5 sui2-koe-a2 bong to bo5 ai3, koh kong2 beh tiam3 goa2 chheng-khi3 e5 bin5-chhng5 khun3, hit-tiap8 hong5-te3 siu7-khi3, kong2, Bo5-lun7 chaiN2-iuN7, ti7 li2 kan-khou2 e5 si5 pang-chan7 li2, au7-lai5 chiu7 bo5 beh chhap lang5, kiam2 u7 hit ho7 li2-khi3. Ong5 lu2 chiong nng7 ki chng2-thau5-a2 tui3 sui2-koe-a2 ni teh chiuN7 khi3 lau5-teng2, he7 tiam3 piah-kak hia, ong5 lu2 ka-ki7 to2 tiam3 bin5-chhng5, sui2-koe-a2 thiau3 chhut-lai5 kong2, Chin sian7, chin sian7, goa2 ai3 chhin-chhiuN7 li2 to2 ti7 bin5-chhng5 song2-khoai3, ka7 goa2 liah8 khi2-lai5, na7 m7, goa2 beh tui3 lin2 lau7-pe7 siong7-sou3. Ong5 lu2 thiaN liau2 chin siu7-khi3, sui2-koe-a2 liah8 khi2-lai5, toa7 lat8 tui3 piah-nih siak khi3, TaN hou7 li2 khi3 song2-khoai3, tho2-iam3 e5 sui2-koe-a2.
Chit8-e7 ka7 khoaN3, ka-lauh8 loh8-lai5 koh m7-si7 sui2-koe-a2, si7 chit8 e5 chin sui2, hou7 lang5 e5 bak8-chiu khoaN3 tioh8 chin i3-ai3 e5 hong5 thai3-chu2, chit e5 thai3-chu2 ong5 lu2 e5 lau7-pe7 khoaN3 liau2 ia7 chin kah-i3, chit e5 thai3-chu2 si7 ong5 lu2 e5 ho2 peng5-iu2, ia7 si7 hong5-te3 e5 kiaN2-sai3. Thai3-chu2 tui3 ong5 lu2 kong2, SiuN7 bin5-a2-jit8 saN-kap to3-lai5 khi3 ka-ki7 e5 kok. Keh thiN-kng, jit8-thau5 kio3 in khi2-lai5 e5 si5, chit8 tiuN be2-chhia 8 chiah peh8 be2, thau5-khak ti3 peh8 To5-chiau2 e5 mng5, ng5-kim e5 lian7-a2, chhia-au7 khia7 chit8 e5 siau3-lian5 hong5-te3 chin7-tiong e5 jin5-sin5. Chit e5 tiong-sin5 tui3 tian7-ha7 piN3 sui2-koe-a2 e5 si5 chin siong-sim, kiaN-liau2 sim-chong7 piak-phoa3, phah 3 e5 thih-khou khou tiam3 heng-kham2, chit tiuN be2-chhia si7 lai5 ngia5-chih siau3-lian5 hong5-te3 to3-khi3 in pun2 kok, hou7 in nng7 lang5 jip8-khi3 che7 lai7-bin7, i iu5-goan5 khia7 ti7 chhia-au7, hong5-te3 hou7 ong5 lu2 kiu3 chhut-lai5 hoaN-hi2 kau3 tong3 boe7 tiau5. Chhia kiaN5 bo5 joa7 hng7, hut-jian5-kan thiaN tioh8 chit8 siaN “khiang,” chhin-chhiuN7 kong3-phoa3 sim2-mih8 mih8 e5 khoan2. Thai3-chu2 si3-koe3 khoaN3 kong2, be2-chhia phaiN2-khi3. Tian7-ha7, m7-si7 be2-chhia phaiN2, si7 goa2 heng-kham2 e5 khou-a2, chin toa7 hoan5-lo2 e5 si5 khou--e5. (Li2-che7 ti7 chui2-khut e5 si5-chun7), ti7 lou7-tiong chit8 pai2 koh chit8 pai2 thiaN-kiN3 khiang-khiang e5 siaN, mui2 chit8 pai2 thai3-chu2 chiu7 siuN7 si7 be2-chhia phaiN2-khi3, che si7 tian7-ha7 kiu3 chhut-lai5 chin khoai3-lok8 e5 jit8, i sim-koaN chin song2-khoai3, khou ti7 heng-kham2 e5 khou-a2 long2 pe soaN3-khi3. 
( Tai5-oan5 Kau3-hoe7 Kong-po3 te7 984 koan3, 1966 ni5 6 geh8)
</CL>
<HL>

古早古早有一個皇帝，伊e5 查某子攏真sui2，其中煞尾查某子第一sui2。宮城e5附近有一個真am7 e5大樹林，樹林內有一欉真老古樹菩提樹，樹頭hia有一窟水泉，若天氣熱e5 時，這e5細查某子就去樹林內，坐tiam3水泉邊秋凊，若無聊e5 時，就提用黃金所做hit粒球hiat懸hiat低來承，伊真愛這款e5 thit-tho5。有一擺承了溜手，ka落ti7 土腳，續lin3 tui3水窟落去，目珠金金看伊沉落去，水真深，底看boe7著。王女tiam3 hia哮，那哮那大聲，哮攏boe7煞。忽然間有一個聲對王女講：是an2-choaN2，哮到an2-ni，連石頭ma7會傷心？王女想這個聲m7知tui3 to2位來？Ti7伊e5 身邊四界看，看著一隻真肥e5水雞仔，歹看e5頭殼伸tui3水面出來。Ah！你ti7水內teh bun3來bun3去，我黃金e5球ka落tui3水底落去，thai2 boe7 m7甘來哮！水雞仔應伊：恬恬，m7 免哮，我有法度，我若拾起來hou7你，你beh甚物報答我？看你愛甚物 ？我e5 衫，我e5 珍珠寶石，我戴黃金e5冕旒？水雞仔講，Hiah e5 我攏無愛，你若有疼我，來kap我做朋友，食飯e5 時kap你坐做伙，真sui2黃金e5 phiat 仔 hou7我食，真sui2 e5 杯hou7 我lim，koh hou7我睏tiam3你可愛e5眠床，你若kap我約束chiah e5，我就落來ka7你拾。王女講，「好，好，球若拾起來hou7 我，無論你愛甚物，攏kap你約束( 嘴是an2-ni應伊，心是想憨水雞，烏白講，你tiam3水內，kap你e5 同伴相kap唱歌會用得，也想beh kap人做朋友 )。 
水雞聽著伊歡喜kap伊約束，頭殼就bun3落水底，過無偌久就koh浮起來，球咬ti7 嘴nih，pun5 tui3草仔hia去。王女koh看著hiah sui2 e5 thit-tho5物，就真歡喜，拾起來；那跳那行坦橫走倒去。水雞仔大聲講，聽候leh，聽候leh！chhoa7我做伙去，我boe7 thang親像你行hiah緊。雖然偌大聲也無采工，伊無teh ka7聽，趕緊倒去。到厝，水雞仔e5事攏boe7記得。可憐e5水雞無所在thang toa3，就koh 倒轉去水窟仔。 
隔日，王女、皇帝kap家內全部e5人坐桌，用黃金e5 phiat 仔teh食e5時，跳一下，跳一下，tui3大理石e5 gim5 仔直直跳起來，就扑門。皇帝e5查某子上煞尾e5來ka7我開門，王女就去，甚物人teh叫門？一下開，看著hit隻水雞仔來坐ti7門口，門出大力kham7落去，koh ka7關leh，倒轉來坐ti7伊e5 桌位，真煩惱。皇帝知伊e5 查某子心肝phok8-phok8-chheng2，就問，你teh驚甚物，是鬼仔beh ka7你掠去是無？M7是，是討厭e5水雞仔。水雞仔chhe7你beh創甚物代誌？爸爸，昨昏我去樹林內，坐ti7水泉邊，我黃金e5球ka落tui3水窟仔落去，我ti7 hia teh哮，水雞仔拾起來hou7我，伊一直拜託我著kap伊做朋友，boe7堪得伊kou成，就允伊，kap伊約束，我想水雞仔是tiam3 ti7水nih，thai2會來到chia，chit tiap8 ti7外面beh入來。又koh扑門，大聲叫，「王e5煞尾查某子，ka7我開門，你boe7記得mah，你昨日ka7我講，ti7清涼e5水邊。王e5煞尾查某子，ka7我開。」 
皇帝聽見就講，你kap人約束e5代誌，無論怎樣，著照約束去開。門開，水雞仔te3王女跳入來，坐tiam3伊e5 椅仔腳，你ka7我掠起來頂面，王女teh躊躇。後來皇帝e5命令，tui3椅仔到ti7桌頂，坐tiam3桌頂就講，你黃金e5杯提較倚--來，咱兩人thang做伙lim，王女照an2-ni做，逐人攏知，he m7 是王女所歡喜e5。水雞仔直直食，王女一嘴都吞boe7落去。水雞仔就講，腹肚食飽，sian7-sian7，chhoa7我來去你真sui2 e5房間，sui2-sui2 kin3 e5 chhu巾chhu teh，咱2人tiam3 hia睏kiam2 m7真好？王女哮出來，續驚，冷冷e5水雞仔摸都無愛，koh講beh tiam3我清氣e5眠床睏，hit-tiap8皇帝受氣，講，無論怎樣，ti7你艱苦e5 時幫贊你，後來就無beh插人，kiam2有hit號理氣。王女將兩支指頭仔tui3水雞仔ni teh上去樓頂，he7 tiam3壁角hia，王女家己倒tiam3眠床，水雞仔跳出來講，真sian7，真sian7，我愛親像你倒ti7眠床爽快，ka7我掠起來，若m7，我beh 對 lin2老父上訴。王女聽了真受氣，水雞仔掠起來，大力對壁nih摔去，今hou7你去爽快，討厭e5水雞仔。 
一下ka7看，ka-lauh8落來koh m7 是水雞仔，是一個真sui2，hou7人e5目珠看著真意愛e5皇太子，這個太子王女e5老父看了也真合意，這個太子是王女e5 好朋友，也是皇帝e5子婿。太子對王女講，想明仔日相kap倒來去家己e5國。隔天光，日頭叫in起來e5 時，一張馬車8隻白馬，頭殼戴白駝鳥e5毛，黃金e5鏈仔，車後企一個少年皇帝盡忠e5人臣。這個忠臣tui3殿下變水雞仔e5 時真傷心，驚了心臟piak 破，扑3個鐵箍箍tiam3胸坎，這張馬車是來迎接少年皇帝倒去in本國，hou7 in兩人入去坐內面，伊猶原企ti7車後，皇帝hou7王女救出來歡喜到擋boe7 tiau5。車行無偌遠，忽然間聽著一聲「khiang」，親像kong3 破甚物物e5款。太子四界看講，馬車歹去。殿下，m7 是馬車歹，是我胸坎e5箍仔，真大煩惱e5 時箍--e5。( 你坐ti7水窟e5時陣)，ti7路中一擺koh一擺聽見khiang-khiang e5聲，每一擺太子就想是馬車歹去，che是殿下救出來真快樂e5日，伊心肝真爽快，箍ti7胸坎e5箍仔攏飛散去。 
(台灣教會公報第984號，1966年6月) 
</HL>