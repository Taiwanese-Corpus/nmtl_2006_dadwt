<CL>
ek8
Chin cha2, chin cha2 i2-cheng5, ti7 Tiong-kok e5 pak-pou7, u7 chit8 e5 sou2-chai7.  U7 chit8 ni5, tu2-tioh8 toa7 chui2-chai, sou2 u7 e5 chhu3 kap toe7-chiuN7 sou2 hoat siN e5 gou7-kak long2 hou7 chui2 chhiong liau2-liau2.  Chin-choe7 lang5 long2 bo5 mih8 thang chiah8, ia7 bo5 chhu3 thang toa3, seng-oah8 long2 chin kan-khou2, tek8-piat8 san3-chhiah e5 gin2-na2 thong-jit8 bo5 mih8 thang chiah8, khi3 si3-koe3 teh pun-chiah8.
Chui2-chai ke3-liau2 bo5 joa7-ku2, u7 chit8 jit8 e5 cha2-khi2 si5, u7 chit8 e5 thau5-mng5 chhui3-chhiu peh8 e5 lau7 a-kong-a2 chhut-hian7 ti7 chit8 sou2-chai7, i khoaN3-tioh8 hit e5 san2 koh iau e5 gin2-na2, sim-lai7 hui-siong5 e5 kan-khou2, sou2-i2 kio3 chit8 e5 ke3 lou7 e5 ta-pou lang5 lai5, hoan-hu3 i chiong chit8 tiuN e5 ko3-si7 tah ti7 siaN5-piah, ka7 hiah e5 bo5 mih8 thang chiah8 e5 gin2-na2 kong2: “Tui3 bin5-a2-jit8 khi2, ti7 chit sou2-chai7, tak8 jit8 beh pun nng7 liap8 ban5-tho5 hou7 in chi2-ki.”
Te7 ji7 cha2-khi2, hit e5 ho2 sim e5 lau7 a-kong-a2 hoan-hu3 nng7 e5 kang-lang5 taN nng7 taN3 chin toa7 taN3 e5 ban5-tho5 lai5, he7 ti7 tah ko3-si7 hia.  Tng in kau3 ui7 e5 si5, i2-keng pai5 chit8 toa7 tin7 e5 gin2-na2, u7 toa7 han3 e5, u7 soe3-han3 e5, ia7 u7 in e5 ma-ma pho7 lai5 e5, in i2-keng chin ku2 bo5 chiah8 tioh8 hit khoan2 e5 ban5-tho5.
Tng in chiap8-tioh8 peh8 koh phang e5 toa7-liap8 ban5-tho5 e5 si5, tai7-ke long2 hoaN-hi2 kau3 phut-phut-thiau3.  Chong2-si7 ke3 chit8-e7-a2-ku2.  Cheng5-heng5 bo5-siang7 loh.  In-ui7 toa7-han3 gin2-na2 khi-hu7 soe3-han3 e5, m7-si7 chhiuN2 in e5 ban5-tho5, to7 si7 eng7 soe3-liap8 e5 ban5-tho5 kiong5 pek oaN7 toa7-liap8 e5 ban5-tho5, sou2-i2 ti7 hit e5 toa7-tiaN5, m7-si7 oan-ke sio-me7 e5 siaN, chiu7-si7 gin2-na2 teh khau3 e5 siaN.
Chong2-si7 ti7 gin2-na2 e5 tiong-kan, u7 chit8 e5 soe3-han3 cha-bou2 gin2-na2, i e5 thai3-tou7 chin un-jiu5 koh chin u7 le2-sou3, tak8 jit8 pun ban5-tho5 e5 si5, i long2 bo5 kap lang5 chiN choe3 thau5-cheng5, iah tng lau7-a-kong-a2 pun ban5-tho5 hou7 i e5 si5, i long2 eng7 siang-chhiu2 khi3 chiap, koh ka7 hit e5 lau7 a-kong-a2 kiaN5-le2, kong2, “To-sia7,” jian5-au7 eng7 chau2--e5, chiong ban5-tho5 theh8 tng2-khi3 chhu3 kap i to2 ti7 chhng5-nih teh phoa3-piN7 e5 ma-ma saN-kap chiah8.
U7 chit8 jit8, chit e5 cha-bou2 gin2-na2 koh lai5 nia2 nng7 liap8 e5 ban5-tho5, theh8 tng2-khi3 chhu3, i e5 ma-ma khoaN3 liau2, mng7 i kong2: “A-hui7, li2 kin-a2-jit8 e5 ban5-tho5 thai2 oe7 chiah soe3-liap8?”  
“Ma-ma, hit e5 a-kong-a2 pun hou7 goa2, goa2 chiu7 theh8 tng2-lai5, khah soe3 ma7 bo5 iau3-kin2, u7 thang chi2-ki to7-ho2.” A-hui7 kong2 liau2, chiu7 oat-jip8 khi3 chau3-kha, phang5 chit8 oaN2 peh8 kun2-chui2 thang lai5 phe3 ban5-tho5. 
A-hui7 kap i e5 ma-ma kam2-sia7 liau2.  A-hui7 chiu7 theh8 hit liap8 khah soe3-liap8 e5 ban5-tho5 toa7-toa7 ka7 loh8-khi3; hut-jian5 ti7 i e5 chhui3-lai7 “khauN3” chit8-e7, na2 chhin-chhiuN7 ka7-tioh8 chit8 liap8 teng7 e5 chioh8-thau5.  Sou2-i2 A-hui7 koaN2-kin2 chiong ban5-tho5 theh8 chhut--lai5, he7 ti7 phoa3 toh-teng2, eng7 chhiu2 peh hou7 khui, siong5-se3 khoaN3 chin, goan5-lai5 lai7-bin7 pau chit8 te3 kim sih-sih e5 kim-kak.  A-hui7 e5 ma-ma khoaN3-kiN3 an2-ni, ia7 chiong i chhiu2-lai7 hit liap8 ban5-tho5 peh-khui, lai7-bin7 ia7 pau kim-a2 ti7 hia.
Nng7 te3 kim-kak he7 ti7 toh-teng2, sit8-chai7 chin sui2 koh chin u7 lou7-eng7.  M7-ku2 A-hui7 e5 ma-ma khoaN3-tioh8 hiah-nih kui3-khi3 e5 ng5-kim, chiu7 ka7 A-hui7 kong2: “A-hui7, che kiam2-chhai2 si7 hit e5 lau7 a-kong-a2 khng3 m7-tioh8, li2 koaN2-kin2 theh8 khi3 heng5--i.”  A-hui7 thiaN liau2 kong2, bo5 m7-tioh8, chiu7 chiong kim-a2 theh8 ti7 chhiu2-lai7, saN pou7 choe3 nng7 pou7 chau2 chhut-khi3.
A-hui7 khoaN3 tioh8 hit e5 lau7 a-kong-a2 iau2 ti7 hia, koaN2-kin2 chiong hit nng7 te3 kim-a2 theh8 chhut--lai5, kong2: “A-peh ah!  Li2 tu2-chiah pun hou7 goa2 e5 ban5-tho5 lai7-toe2, u7 pau nng7 te3 e5 kim-a2, goa2 siuN7 si7 li2 he7 m7-tioh8 khi3, goa2 e5 ma-ma kio3 goa2 theh8 lai5 heng5 li2.”
Chit e5 lau7 a-kong-a2 thiaN liau2 hui-siong5 hoaN-hi2, bi5-bi5-a2 chhio3, ka7 A-hui7 kong2: “TaN, m7-bian2 heng5 goa2 lah, che si7 goa2 tiau5-kou3-i3 he7 ti7 ban5-tho5-lai7, sang3 hou7 li2, chit kui2 jit8 lai5, li2 chin u7 le2-mau7, koh seng5-sit8, hou7 goa2 u7 chin chhim e5 in3-siong7, goa2 chin hoaN-hi2, che put-ko3 si7 sio2-sio2 e5 le2-mih8, li2 theh8 tng2-khi3, ng3-bang7 li2 i2-au7 iu5-goan5 choe3 chit8 e5 seng5-sit8 e5 gin2-na2.”  A-hui7 thiaN liau2 ka7 hit e5 lau7 a-kong-a2 seh-sia7, koaN2-kin2 chau2 tng2-khi3 chhu3.
Hit si5 ui5-lui5 ti7 hia e5 gin2-na2 long2 kam2-kak tioh8 ka-ki7 e5 kian3-siau3, siang7-si5 ia7 hian2-chhut him-soan7 e5 bak8-chiu khoaN3 A-hui7 eng7 khin-khoai3 e5 kha-pou7 chau2 tng2-khi3 i e5 chhu3.
（Lu2-soan Geh8-khan Te7 74 ki5, 1966 ni5 2 geh8)
</CL>
<HL>

譯
真早，真早以前，ti7中國e5北部，有一個所在。有一年，tu2著大水災，所有e5厝kap地上所發生e5五穀攏hou7水沖了了。真濟人攏無物thang食，也無厝thang toa3，生活攏真艱苦，特別散赤e5囡仔通日無物thang食，去四界teh分食。
水災過了無偌久，有一日e5早起時，有一個頭毛嘴鬚白e5老阿公仔出現ti7一所在，伊看著hit個瘦koh枵e5囡仔，心內非常e5艱苦，所以叫一個過路e5查甫人來，吩咐伊將一張e5告示貼ti7城壁，ka7 hiah e5無物thang食e5囡仔講：「Tui3明仔日起，ti7這所在，逐日beh分兩粒饅頭hou7 in止飢。」 
第二早起，hit個好心e5老阿公仔吩咐兩個工人擔兩擔真大擔e5饅頭來，he7 ti7貼告示hia。當in到位e5時，已經排一大陣e5囡仔，有大漢e5，有細漢e5，也有in e5媽禡抱來e5，in已經真久無食著hit款e5饅頭。
當in接著白koh芳e5大粒饅頭e5時，逐家攏歡喜到phut-phut跳。總是過一下仔久。情形無siang7 loh。因為大漢囡仔欺負細漢e5，m7是搶in e5饅頭，to7是用細粒e5饅頭強迫換大粒e5饅頭，所以ti7 hit個大埕，m7是冤家相罵e5聲，就是囡仔teh哭e5聲。
總是ti7囡仔e5中間，有一個細漢查某囡仔，伊e5態度真溫柔koh真有禮數，逐日分饅頭e5時，伊攏無kap人爭做頭前，iah當老阿公仔分饅頭hou7伊e5時，伊攏用雙手去接，koh ka7 hit個老阿公仔行禮，講，「多謝」，然後用走--e5，將饅頭提轉去厝kap伊倒ti7床nih teh破病e5媽媽相kap食。
有一日，這個查某囡仔koh來領兩粒e5饅頭，提轉去厝，伊e5媽媽看了，問伊講：「阿惠，你今仔日e5饅頭thai2會chiah細粒？」
「Ma-ma，hit個阿公仔分hou7我，我就提轉來，較細ma7無要緊，有thang止飢to7好」。阿惠講了，就斡入去灶腳，捧一碗白滾水thang來配饅頭。
阿惠kap伊e5媽媽感謝了。阿惠就提hit粒較細粒e5饅頭大大咬落去；忽然ti7伊e5嘴內「khauN3」一下，若親像咬著一粒teng7 e5石頭。所以阿惠趕緊將饅頭提出來，he7 ti7破桌頂，用手peh hou7開，詳細看真，原來內面包一塊金sih-sih e5金角。阿惠e5媽媽看見 an2-ni，也將伊手內hit粒饅頭擘開，內面也包金仔ti7 hia。
兩塊金角he7 ti7桌頂，實在真sui2 koh真有路用。M7-ku2阿惠e5媽媽看著hiah-nih貴氣e5黃金，就ka7阿惠講：「阿惠，che kiam2-chhai2是hit e5老阿公仔囥m7著，你趕緊提去還--伊」。阿惠聽了講，無m7著，就將金仔提ti7手內，三步做兩步走出去。
阿惠看著hit個老阿公仔iau2 ti7 hia，趕緊將hit兩塊金仔提出--來，講：「阿伯ah！你tu2-chiah分hou7我e5饅頭內底，有包兩塊e5金仔，我想是你he7 m7著去，我e5媽媽叫我提來還你」。
這個老阿公仔聽了非常歡喜，微微仔笑，ka7阿惠講：「今，m7免還我lah，che是我刁故意he7 ti7饅頭內，送hou7你，這幾日來，你真有禮貌，koh誠實，hou7我有真深e5印象，我真歡喜，Che不過是小小e5禮物，你提轉去，向望你以後猶原做一個誠實e5囡仔」。阿惠聽了ka7 hit個老阿公仔說謝，趕緊走轉去厝。
Hit時圍lui5 ti7 hia e5囡仔攏感覺著家己e5見笑，siang7時也顯出欣羨e5目珠看阿惠用輕快e5腳步走轉去伊e5厝。 
（女宣月刊第74期，1966年2月）
</HL>