<CL>
Ti7 le2-pai3-jit8 e5 si5, Ek-bun5 e5 ma-ma hou7 i 5 kak gun5, beh hou7 i ti7 Chu2-jit8-oh8 thang hian3-kim.  
I chit8 bin7 kiaN5, chit8 bin7 siuN7, “Siat-su2 goa2 na7 chiong chit 5 kak gun5 lau5 teh, goa2 tioh8 chaiN2-iuN7 eng7 chiah ho2?”  I koh tui3 ka-ki7 kong2, “Goa2 oe7 thang eng7 chiah e5 chiN5 lai5 boe2 chit8 ki peng-ki, a2-si7 boe2 chit8 liap8 kan-lok8 lai5 thit-tho5.  Ah!  Chiah e5 chiN5 tui3 goa2 chin u7 lou7-eng7.”
Ti7 Chu2-jit8-oh8 e5 lai7-bin7, tng sio2 peng5-iu2 teh hian3-kim e5 si5, Ek-bun5 chiong i 5 kak gun5 chhang3 ti7 te7-a2-lai7.  I siuN7 kong2, i e5 lau7-su it-teng7 m7-chai-iaN2, a2-si7 i e5 lau7-su oe7 siuN7 kong2, i boe7 ki3-tit toa3 hian3-kim e5 chiN5.  
Ti7 hun-pan teh thak8-chheh e5 si5, sui-jian5 i chin chu3-i3 teh thiaN lau7-su kong2 kou3-su7, chong2-si7 i e5 sim siong5-siong5 teh khoa3-lu7 i e5 5 kak gun5, kiaN-liau2 hou7 pat8 lang5 ka7 i thau-jim5 khi3, a2-si7 bo5--khi3.  
I sim-lai7 put-si5 teh siuN7, “Goa2 tek-khak boe7 eng7-tit hou7 goa2 e5 ma-ma chai-iaN2 goa2 bo5 hian3-kim; siat-su2 goa2 na7 chiong chiN5 te7 ti7 te7-a2-lai7, bo5 ku2 goa2 e5 ma-ma it-teng7 oe7 chai-iaN2.” Sou2-i2 i ti7 pi3-hoe7 i2-au7 chiu7 koaN2-kin2 chau2 to3-khi3 chhu3-nih, chiong chiN5 chhang3 ti7 i e5 bin5-chhng5 kha.
Peng5-siong5 si5 Ek-bun5 tak8 jit8 long2 chin oaN3 khun3, chong2-si7 hit mi5 i tek8-piat8 gau5-cha2 khun3.  I beh khun3 e5 tai7-seng, i chiu7 khi3 bin5-chhng5-kha sun5 hiah e5 chiN5, khoaN3 u7 ti7-teh bo5?  Jian5-au7 i chiah an-sim peh chiuN7 khi3 khun3.
Hiah e5 chiN5 sui-jian5 ti7 e7-bin7 bo5 lang5 chai thang ka7 i theh8, chong2-si7 i kui mi5 hoan-lai5, hoan-khi3, boe7 khun3-tit.  Kau3 chin am3, i khun3-khi3 e5 si5, i u7 choe3 chin-choe7 bang7.  
Thau5 chit8 e5 bang7, i khoaN3-tioh8 chit8 e5 song3-hiong e5 Hui-chiu gin2-na2, tui3 i e5 peng5-iu2 kong2, “Goa2 kui2-na7 jit8 bo5 png7 thang chiah8 lah.”  I e5 peng5-iu2 chin ki5-koai3, chiu7 mng7 i kong2, “Si7 an2-choaN2?  SiaN2 lang5 chiong li2 e5 png7 chhiuN2 khi3 chiah8?”  Hit e5 gin2-na2 in3 kong2, “In-ui7 Ek-bun5 chit le2-pai3 bo5 hian3-kim, sou2-i2 Siong7-te3 bo5 chiong chiN5 siuN2-su3 goa2 thang boe2 mih8-kiaN7 chiah8.”
Ek-bun5 koh bang7-kiN3 chit8 e5 In3-tou7 cha-bou2 gin2-na2, khia7 ti7 chit8 keng piN7-iN7 e5 goa7-bin7 teh phah-mng5, i ka7 hit e5 lai5 khui mng5 e5 hou7-su7 kong2, i e5 ma-ma su-iau3 ioh8-a2 lai5 hou7 i e5 sio2-ti7 chiah8, chong2-si7 hit e5 hou7-su7 ka7 i kong2, “Chin sit-le2, kin-a2-jit8 goa2 boe7 thang hou7 li2, in-ui7 Ek-bun5 chiong sou2 beh sang3 lai5 e5 chiN5 koh toa3 to3-tng2-khi3.”  
Ek-bun5 khoaN3-kiN3 chit e5 cha-bou2 gin2-na2 chin sit-bang7 to3-khi3, i to3-khi3 e5 si5, chit8 lou7 bak8-sai2 tit8-tit8 lau5, sim-lai7 hui-siong5 thong3-khou2, in-ui7 thiaN kong2 Ek-bun5 chiong i hian3-kim e5 chiN5, koh toa3 to3-khi3 beh choe3 i ka-ki7 e5 lou7-eng7.  
Tng Ek-bun5 thiN-kng chhiN2 khi2-lai5 e5 si5, phak ti7 i e5 toh-teng2 kong2, “Goa2 choe3 chiah e5 bang7 chin-chiaN3 thang kiaN!”  
Au7-lai5 chiu7 sui5-si5 chheng7 saN, chiong hit 5 kak gun5 theh8 khi3 hou7 i e5 lau7-su, ka7 i kong2, “Goa2 beh chiong chiah e5 chiN5 sang3 khi3 goa7-kok choe3 pang-chan7 song3-hiong lang5 e5 lou7-eng7.”  
I e5 lau7-su chin hoaN-hi2, i ia7 chin hoaN-hi2, in-ui7 i sou2 choe3 e5 tai7-chi3, hou7 i e5 sim chhiong-moa2 peng5-an kap khoai3-lok8.  Koh in-ui7 i tui3 thang kiaN e5 bang7 hou7 i bo5 chiong eng-kai hian3 e5 chiN5 choe3 ka-ki7 e5 lou7-eng7.
（Lu2-soan Geh8-khan Te7 79 ki5, 1966 ni5 7 geh8)
</CL>
<HL>

Ti7禮拜日e5時，益文e5媽媽hou7伊五角銀，beh hou7伊ti7主日學thang獻金。
伊一面行，一面想，「設使我若將這五角銀留teh，我著怎樣用才好？」 伊koh對家己講，「我會thang用chiah e5錢來買一枝冰枝，抑是買一粒kan-lok8 來thit-tho5。Ah！Chiah e5錢對我真有路用。」 
Ti7主日學e5內面，當小朋友teh獻金e5時，益文將伊五角銀藏ti7袋仔內。伊想講，伊e5老師一定m7知影，抑是伊e5老師會想講，伊boe7記tit帶獻金e5錢。
Ti7分班teh讀冊e5時，雖然伊真注意teh聽老師講故事，總是伊e5心常常teh掛慮伊e5五角銀，驚了hou7別人ka7伊偷jim5去，抑是無--去。
伊心內不時teh想，「我的確boe7用tit hou7我e5媽媽知影我無獻金；設使我若將錢袋ti7袋仔內，無久我e5媽媽一定會知影。」所以伊ti7閉會以後就趕緊走倒去厝nih，將錢藏ti7 伊e5眠床腳。
平常時益文逐日攏真晏睏，總是hit暝伊特別gau5早睏。伊beh睏e5代先，伊就去眠床腳巡hiah e5錢，看有ti7-teh無？然後伊才安心peh上去睏。
Hiah e5錢雖然ti7下面無人知thang ka7伊提，總是伊歸暝翻來、翻去，boe7睏tit。到真暗，伊睏去e5時，伊有做真濟夢。
頭一個夢，伊看著一個散hiong e5非洲囡仔，對伊e5朋友講，「我幾若日無飯thang食lah。」 伊e5朋友真奇怪，就問伊講，「是an2-choann2？啥人將你e5飯搶去食？」Hit個囡仔應講，「因為益文這禮拜無獻金，所以上帝無將錢賞賜我thang買物件食。」
益文koh夢見一個印度查某囡仔，企ti7一間病院e5外面teh扑門，伊ka7 hit個來開門e5護士講，伊e5媽媽需要藥仔來hou7伊e5小弟食，總是hit個護士ka7伊講，「真失禮，今仔日我boe7 thang hou7你，因為益文將所beh送來e5錢koh帶倒轉去。」
益文看見這個查某囡仔真失望倒去，伊倒去e5時，一路目屎直直流，心內非常痛苦，因為聽講益文將伊獻金e5錢，koh帶倒去beh做伊家己e5路用。
當益文天光醒起來e5時，仆ti7伊e5桌頂講，「我做chiah e5 夢真正thang驚！」
後來就隨時穿衫，將hit五角銀提去hou7伊e5老師，ka7伊講，「我beh將chiah e5錢送去外國做幫贊散hiong人e5路用。」
伊e5老師真歡喜，伊也真歡喜，因為伊所做e5代誌，hou7伊e5心充滿平安kap快樂。Koh因為伊tui3 thang驚e5夢hou7伊無將應該獻e5錢做家己e5路用。
（女宣月刊第79期，1966年7月）
</HL>