<CL>
  “Tau3-ti2 in u7 sim2-mih8 pi3-koat?” 
  “Hit e5 pi3-koat, chiu7-si7 in u7 tit-tioh8 chit8 e5 sin3-giong2-----sin3 Ia5-sou Ki-tok, tui3 teng2-bin7 lai5 e5 lek8-liong7, hou7 in e5 jin5-seng-koan 180 tou7 e5 kai2-pian3. Pun2-lai5 tng in tu2-tioh8 chia e5 put-heng7 e5 si5, kap li2 siang7 sim-cheng5----pi-koan, iam3-se3, siuN7 beh chu7-chin7, na7-si7 tit-tioh8 Siong7-te3 ti7 in e5 sim-lai7 liau2-au7, chiu7 chiaN5-choe3 put peng5-hoan5 e5 lang5.” Goa2 na2 kong2, tui3 i e5 chhiu2 chiap hit pun2 “Goa2 e5 sin3-giong2,” hian khui hit tiong-kan e5 chit8 toaN7, koh ka7 i kong2, “Che chiu7-si7 Helen Keller tui3 li2 choe3 ho2 e5 in3-tap. ChhiaN2 li2 thak8 khoaN3-mai7.” 
  “Goa2 sin3-giong2 Siong7-te3 eng2-oan2 e5 chu5-ai3 kap choan5-leng5 e5 ti3-hui7, Siong7-te3 e5 chhiu2 chhoa7 goa2 ti7 bong5-bong5 tiong kiaN5 lou7, lang5 e5 sian7-liong5 kap i3-chi3 hou7 goa2 tit-tioh8 sin3-sim. Keng-ke3 chit e5 pi-siong thong3-khou2 e5 ou-am3 mi5, Siong7-te3 hou7 goa2 tit-tioh8 oan5-bi2 e5 jin5-seng.” 
  Na2-na2 thak8 liau2, thau5-khak khi-khi, chin u7 kam2-chhiok teh siuN7, choe3-au7 tim3-thau5 kong2, “Goa2 goan7-i3 chhin-chhiuN7 Hellen Keller sin3-giong2 Siong7-te3 lai5 tit-tioh8 khui3-lat8, m7-ku2 goa2 tui3 Ki-tok-kau3 bo5 chheng-chho2. Lau7-su, li2 si7 thoan5-to7, goa2 siong-sin3 li2 oe7 ka3-si7 chia e5.” 
  Si7, che chiu7-si7 choe3 toa7 e5 bok8-tek. Goa2 khai-si2 chhoa7 i bat cho7 but8 Chu2 Siong7-te3 kap Ia5-sou Ki-tok e5 kiu3-un. Tek8-piat8 kiong5-tiau Siong7-te3 e5 thiaN3, chhe I e5 tok8-siN KiaN2 Ia5-sou lai5 se3-kan, si7 beh kai2-koat jin5-seng thong3-khou2 e5 bun7-toe5. I pun2-sin khak-sit8 keng-giam7 tioh8 jin5-seng e5 khou2-thang3, bo5 u7 chit8 e5 lang5 chhin-chhiuN7 I sou2 siu7 e5, na7-si7 I bo5 hou2-jin7 thong3-khou2, ia7 bo5 to5-pi7 a2-si7 chiu3-chou2 chia e5 thong3-khou2, I tui3 Siong7-te3 e5 sun7-hok8, chai-iaN2 che si7 Siong7-te3 e5 chi2-i3, hoaN-hi2 chiap-siu7 thong3-khou2, hou7 lang5 teng3 ti7 sip8-ji7-ke3, hit ki choe3 kho2-phaN3 chan5-jim2 thong3-khou2 e5 heng5-ku7, hou7 I pian3-seng5 eng5-kng chhan3-lan7 e5 sip8-ji7-ke3. Chit8 e5 lang5 na7 goan7-i3 chiap-lap8 I choe3 Kiu3-chu2, i e5 sim-leng5 beh u7 Ki-tok e5 khui3-lat8 ti7 lai7-bin7, hou7 i tek-seng3 se3-kan e5 khou2-lan7, chhin-chhiuN7 seng3 Po2-lo5 e5 sin3-giong2 the2-giam7 sou2 kong2, “Goa2 ti7 loan2-jiok8 e5 si5 koh-khah hian2-chhut kian-kiong5 (II Lim5 12: 1--10).”
  Goa2 koh in2 Eng-kok Bun5-ho5 Stevenson(Kim-gun5 to2 e5 chok-chia2) e5 it-seng. I chit8-si3-lang5 phoa3-piN7 khak8 huih to2 ti7 chhng5-nih, na7-si7 i tui3 sin3-giong2 tit-tioh8 khoai3-lok8; siong5-siong5 chun5 kam2-sia7 e5 sim, i u7 chit8 siu2 e5 ki5-to2 an2-ni kong2: 
  Siong7-te3 ah, che chiu7-si7 sin3-giong2 mah?
Chian5-chin3 e5 si5 poah8-to2, poah8-to2 liau2 koh peh khi2-lai5. 
Ti7 khi-khu e5 lou7-tiong khoaN3-kiN3 piN5-thaN2; 
Ti7 hu-hoa e5 lou7-tiong hoat-kian3 hun-hiong. 
Iong2 chiau2 gek8 hong teh pe; ho2 hi5 chhiN5 chui2 teh lau5. 
Siong7-te3 ah, che chiu7-si7 sin3-giong2 mah? 
  “Na2-na2, che chiu7-si7 sin3-giong2 e5 khui3-lat8 lah. Lang5 e5 chin7-thau5, chiu7-si7 Siong7-te3 e5 khi2-thau5; lang5 e5 lou7 na7 kiaN5 chin7, Siong7-te3 e5 lou7 chiu7 khai-si2. Li2 koat-chi3 beh keng3-pai3 Siong7-te3, sin3-kho3 Ia5-sou a2 bo5?” 
  “Beh, goa2 goan7-i3 chiong goa2 pun2-sin hang5-hok8 ti7 Siong7-te3 e5 chhiu2-tiong, choe3 I e5 kiaN2-ji5, hou7 Chu2 Ia5-sou kai2-pian3 goa2 e5 jin5-seng, chiaN5-choe3 chek-kek8 lok8-koan e5 jin5-seng.” 
  “An2-ni ho2, li2 goan7-i3 goa2 thoe3 li2 ki5-to2 bo5?” 
  “Goa2 m7-chai ki5-to2 si7 sim2-mih8 i3-su3?” 
  “I2-au7 li2 chiu7 oe7 chai, hian7-chai7 chi2-iau3 li2 kap goa2 bak8-chiu khoeh-khoeh, thau5-khak aN3-aN3 thiaN goa2 e5 siaN chiu7 ho2.” 
  “Na2-na2 kap goa2 khai-si2 ki5-to2. Goa2 theh8“Thian-lou7 lek8-theng5,” “Am3-sek chi hou7” kap Seng3-keng hou7 i, tek8-piat8 chhiaN2 i khoaN3 iok-pek-ki3 kap hok-im-toan7. 
  Si5-kan keng-ke3 chit8 ni5, Ng5 Sian-siN-niu5 tui3 Bi2-kok tng2-lai5, sin-the2 i2-keng hoe5-hok8 kian7-khong, Na2-na2 sui-jian5 iau2 che7 ti7 lun5-i2, na7-si7 i e5 sim-cheng5 i2-keng choan2-pian3. Ng5 Kong-koan2 mui2 jit8 i2-keng u7 kng3-khim5 siaN kap tok8-chhiuN3 e5 siaN tui3 Na2-na2 e5 chhiu2 kap chhui3 thoan5 chhut-lai5, Na2-na2 i2-keng si7 chhiong-moa2 khoai3-lok8 e5 lang5 lah. I e5 kong-kho3 chin3-pou7 chin kin2, sit8-chai7 u7 im-gak8 kap bun5-hak8 e5 thian-chai5. 
  U7 chit8 pai2 goa2 ka7 Na2-na2 kong2, ng3-bang7 i oe7 sia2 chit8 phiN chok-phin2. I ko2-jian5 sia2 lah, 3 jit8 au7 theh8 hou7 goa2, goa2 hoat-kak i u7 sia2-chok e5 chai5-leng5, koh ti7 bun5-ji7 tiong chhiong-moa2 tioh8 tui3 Siong7-te3 e5 sin3-sim. Goa2 kai2 ho2, ka7 i kia3 hou7 po3-sia7, tek8-piat8 tui3 phian-chhip sian-siN kong2 Na2-na2 e5 cheng5-heng5. Kui2 jit8 au7, i e5 bun5-chiuN khan chhut-lai5. Hit am3, goa2 theh8 khi3 hou7 in choan5-ke e5 lang5 khoaN3, Ng5 Sian-siN hoaN-hi2 kau3 boe7 kou3-tit, tui3 Na2-na2 tit8-tit8 chim. Na2-na2 in hui-siong5 khoai3-lok8, ka7 lau7-pe7 kong2, “Goa2 beh koh ke3-siok8 sia2, goa2 beh eng7 goa2 e5 siang-chhiu2 lai5 bi5-pou2 chit siang kha e5 khoat-ham7.” 
  Ko2-jian5 i e5 bun5-chiuN tit8-tit8 khan chhut-lai5, chit8-phiN chit8-phiN chin3-pou7. Goa2 koh-khah hoaN-hi2 e5, si7 i i2-keng tui3 Siong7-te3 tit-tioh8 hit e5 khui3-lat8. 
  x x x x x x 
  Seng3-tan3-choeh beh kau3 lah, goa2 ui7-tioh8 i chun2-pi7 nng7 e5 chiat-bok8, chit8 e5 tok8-chhiuN3, chit8 e5 kng3-khim5 tok8-chau3. I put-chi2 phah-piaN3 lian7-sip8, chong2-si7 kau3 kheng3-chiok-hoe7 e5 chin3-cheng5 am3, i hut-jian5 ka7 goan2 kong2 m7 khi3 chham-ka. 
  “Ui7 sim2-mih8?” Ng5 Sian-siN tioh8-kiaN mng7 i. 
  “Goa2 chin kian3-siau3, lang5 na7 khoaN3 tioh8 goa2, it-teng7 oe7 chhio3 goa2,” i aN3-thau5 kong2, 
  “Goa2 ka7 li2 po2-cheng3, lang5 put-tan7 boe7 chhio3 li2, hoan2-tng2 beh kam2-kek li2 e5 seng5-kong, ji5-chhiaN2 beh kek-khi2 choe7-choe7 lang5 tui3 jin5-seng khah oe7-hiau2 hun3-tou3, choe3 chit8 e5 u7 i3-gi7 e5 lang5.” I thiaN goa2 chiah e5 oe7 chiah hoaN-hi2 tap-eng3. 
  Seng3-tan3 mi5, choan5 se3-kai3 long2 teh kheng3-chiok Kiu3-chu2 e5 kang3-seng. Peng5-si5 chin hi-bi5 e5 C chhoan ia7 piN3 choe3 hui-siong5 e5 nau7-jiat8, thiN-khi3 sui-jian5 chin koaN5, lang5 ia7 oe-oe tin7-tin7 jip8-lai5 le2-pai3-tng5, hou7 kui keng pai3-tng5 lai7 put-tan7 boe7 koaN5, ji5-chhiaN2 long2 sio-lo7 khi2-lai5. 
  Chhit tiam2 poaN3, kheng3-chiok-hoe7 khai-si2, goa2 khia7 ti7 kang2-tai5 teng2, teh-beh soan-pou3 e5 si5, Ng5 Sian-siN hu-hu7 sak tioh8 Na2-na2 tui3 toa7-mng5 khoeh jip8-lai5. Goa2 khoaN3 Na2-na2 chheng7 peh8-saN, oan2-jian5 chhin-chhiuN7 thiN-sai3, hui-siong5 e5 ko-nga2 bi2-le7, choan5-the2 koan-chiong3 khoaN3 tioh8 chit e5 toe7-hng iau3-jin5 kap chhian-kim hut-jian5 e5 kong-lim5, long2 chin heng-hun3, khia7 khi2-lai5, phah phok8-a2 niu7 hou7 in ke3. Na2-na2 e5 lun5-i2 chin sun7-li7 lai5 kau3 thau5-cheng5. Chiat-bok8 khai-si2, goa2 chiong Na2-na2 nng7 e5 chiat-bok8 pai5 choe3-hoe2. Te7 1 e5 chiat-bok8 kau3 te7 5 e5 chiat-bok8 si7 kau3-hoe7 Iu3-ti7-hng5 e5 iu5-ge7-hoe7. Te7 6 chiat-bok8 lun5 kau3 Na2-na2 e5 kng3-khim5 tok8-chau3, khek mia5 “Siau3-lu2 e5 ki5-to2”. Ng5 Sian-siN hu-hu7 ban7-ban7 chiong Na2-na2 sak khi2-lai5 kang2-tai5 teng2, hou7 i che7 ti7 kng3-khim5 ui7, cheng2-ko3 hoe7-tiuN5 hui-siong5 an-cheng7, na2 chhin-chhiuN7 lai7-bin7 bo5 poaN3 lang5, chi2-u7 si5-cheng tit8-tak8 tit8-tak8 e5 siaN na7-tiaN7. Na2-na2 che7 ti7 kng3-khim5 cheng5, tai7-seng chhin-chhiuN7 teh ki5-to2 e5 khoan2, jian5-au7 i chiong chhiu2 khng3 ti7 kian7-poaN5, chit8 tin7 bi2-biau7 e5 im-un7 tui3 hit nng7 ki chhin-chhiuN7 thiau3-bu2 e5 chhiu2 thoan5 chhut-lai5, tai7-ke long2 to5-chui3 ti7 siau3-lu2 tui3 Siong7-te3 ki5-to2 e5 keng2-kai3. Chau3 soah, phah phok8-a2 e5 siaN chin2-tong7 khi2-lai5, sim7-chi3 long2 khia7 khi2-lai5, piau2-si7 tui3 Na2-na2 e5 kam2-kek. Na2-na2 ng3 koan-chiong3 tit8-tit8 tam3-thau5 seh to-sia7, khoaN3 tioh8 koan-chiong3 iau2-ku2 phah boe7 soah, i nng7 ki chhiu2 ia7 kiah8 khi2-lai5 tit8-tit8 io5-tong7. Chit e5 chin2-tong7 e5 siaN, iok u7 5 hun cheng ku2, tai7-ke chiah koh an-cheng7 che7 loh8-khi3, bo5 joa7-ku2 iu7 koh piN3 choe3 chin an-cheng7 lah. Na2-na2 eng7 i hit ki chhiu2 ka-ki7 sak lun5-i2 lai5 khah thau5-cheng5-bin7, bin7 ng3 koan-chiong3, beh chiap-soa3 i te7 2 e5 chiat-bok8----tok8-chhiuN3. Ti7 iau2-be7 khai-si2 i2-cheng5, goa2 chhut-lai5 khia7 ti7 i sin-piN, tui3 koan-chiong3 seng soat-beng5 Na2-na2 beh tok8-chhiuN3 chit te3 khek e5 loe7-iong7. “Chit siu2 khek si7 Seng3-si 347 siu2, chok-chia2 si7 H. G. Spafford, i chhut-si3 ti7 New York chiu, si7 chit8 e5 lut8-su, tng i ti7 Chicago teh choe3 kau3-siu7 e5 si5, in-ui7 Chi-ka-ko hoat-seng toa7 he2-chai, i e5 toa7 pou7-hun7 chai5-san2 long2 hou7 he2 sio khi3, hui-siong5 e5 thong3-sim, keng-ke3 bo5 joa7-ku2, i e5 hu7-jin5-lang5 kap kui2 e5 kiaN2-ji5 che7 chun5 teh iu5 se3-kai3 e5 si5, iu7 tu2-tioh8 chun5 tim5 loh8 hai2-te2, bou2 kiaN2 long2 si2 ti7 hai2-nih. Tu2-tioh8 chit e5 toa7 taN2-kek, to2 ti7 bin5-chhng5 lau5 bak8-sai2. Kai-chai3 i u7 kian-koat tui3 Siong7-te3 e5 sin3-giong2, hou7 i peh khi2-lai5, lai5 sia2 chit siu2 chhiong-moa2 tioh8 peng5-an e5 si. Chit e5 tu2-tu2 chhin-chhiuN7 Na2-na2 sou2 cho-gu7 e5 put-heng7, na7-si7 Na2-na2 ia7 chhin-chhiuN7 chit e5 lut8-su, tit-tioh8 Ia5-sou e5 sin3-sim lah. ChhiaN2 tai7-ke eng7 tang5 khoan2 e5 sim-cheng5 lai5 him-siong2 Na2-na2 e5 tok8-chhiuN3.” Goa2 kong2 soah, lai5 che7 ti7 kng3-khim5 cheng5, ka7 Na2-na2 phoaN7-chau3. Na2-na2 che7 ti7 lun5-i2 chhiu2 hap8-oa2, eng7 kam2-kek kap khak-sin3, tui3 sim-toe2 chit8-ku3 chit8-ku3 chin beng5 chhiuN3 chhut-lai5: 
  U7 si5 lan2 keng-ke3 bi2-le7 chheng-cheng7 ho5-kiN5, 
Chhiu7-bak8 chin chhiN-chhui3 e5 lou7-piN, 
U7 si5 lan2 tu2-tioh8 toa7 iu-bun7 lau5 bak8-sai2, 
Na2 keng-ke3 toa7 hong-eng2 e5 khou2-hai2. Bian2 hoan5-lo2, sim peng5-an, 
Oa2-kho3 Chu2 bian2 hoan5-lo2, sim peng5-an. 
  ChhiuN3 liau2, Na2-na2 nng7 lui2 bak8-chiu kam5 tioh8 jiat8-cheng5 e5 bak8-sai2. ngou2-sek e5 teng chit8-e7 chio3 tioh8 i e5 bin7, lang5 long2 khoaN3 si7 nng7 liap8 oe7 hoat kng e5 chin-chu lin3 lai5 lin3-khi3, bo5 chit8 e5 lang5 phah phok8-a2, khong-khi3 chin an-cheng7, ti7 hng7-hng7 u7 thiaN tioh8 kui2 e5 hu7-jin5-lang5 chhihN-chhihN e5 siaN. Goa2 kap Ng5 Sian-siN hu-hu7 boe7 kim3-tit, ia7 lau5 chhut bak8-sai2, che si7 hoaN-hi2 kap kam2-tong7 e5 bak8-sai2. 
  Kheng3-chiok-hoe7 soah, Ng5 Sian-siN tek8-piat8 jip8-lai5 goa2 e5 siok-sia3 ka7 goa2 seh to sia7. Tng i khoaN3 tioh8 le2-pai3-tng5 chiah-nih ku7 e5 si5, ka7 goa2 kong2, 
  “Le2-pai3-tng5 eng-kai tioh8 teng5 khi2, siuN ku7 koh siuN oeh8, chhin-chhiuN7 e5-hng lang5 chiah-nih choe7, kah bo5 hiam2-hiam2 to2 loh8-khi3.” 
  “Goan2 chin ku2 chiu7 ke3-ek8 beh khi2, na7-si7 keng-che3 boe7 thang iong5-un2, chiah bian2-kiong2 su2-iong7.” Goa2 in3. 
  “Lin2 e5 ke3-ek8 si7 an3-sng3 beh joa7 choe7 chiN5--e5?” I koh mng7. 
  “Goan2 e5 kou2-ke3 tioh8 ai3 10 ban7 khou chiah u7 hoat-tou7.” 
  “Na7 an2-ni, lin2 i2-keng u7 joa7 choe7 ki-kim?” 
  “Ki-kim si7 bo5 lah, na7-si7 choan5 sin3-tou5 u7 koan-bou7 e5 kiat-ko2, tai7-khai3 si7 4 ban7 khou na7-tiaN7, sou2-i2 bo5 hoat-tou7 thang tang7-kang.” 
  “Goa2 siuN7, lin2 thang tang7--loh8-khi3, hiah e5 bo5-kau3--e5 iu5 goa2 hu7-chek.” 
  “Ng5 Sian-siN, li2 e5 i3-su3 si7 beh hian3 6 ban7 khou?” Goa2 thiaN chit8-e7, na2 chhin-chhiuN7 m7 siong-sin3 goa2 e5 hi7-khang, chiong hit e5 6 ban7 khou kong2 toa7 siaN, piau2-si7 giau5-gi5. 
  “Si7, 6 ban7 khou.” i kian-koat hoe5-tap. 
  Kam2-sia7 Siong7-te3, chin-chiaN3 si7 chit8 e5 u7 i3-gi7 e5 Seng3-tan3-choeh. 
  Sin-ni5 e5 thau5 chit8 le2-pai3, 10 tiam2 e5 le2-pai3 beh khai-si2. Ng5 Sian-siN hu-hu7 sak tioh8 Na2-na2, thau5 chit8 pai2 jip8-lai5 le2-pai3-tng5 choe3 le2-pai3. Goa2 kap choan5-the2 sin3-tou5 chhiong-moa2 kam2-sia7 kap hoaN-hi2, goa2 chiong khi2 le2-pai3-tng5 e5 ho2 siau-sit chhiang3 hou7 cheng3 hoe7-iu2 chai, kui e5 hoe7-tng5 chhin-chhiuN7 Gou7-sun5-choeh e5 Sin5 lim5-kau3, tai7-ke toa7 siaN o-lo2 Siong7-te3. 
  Nng7 le2-pai3 au7 le2-pai3-tng5 cheng3-sek tang7-kang, Siu7-lan7-choeh khi2 ho2, Koh-oah8-choeh hit jit8 goan2 poaN jip8 sin Seng3-tian7 choe3 le2-pai3. Hit jit8 Sio2-hoe7 gi7-tiuN2 Keh Bok8-su lai5 ku2-heng5 soe2-le2, 10 goa7 e5 lang5 jip8 seng3-hoe7 choe3 hoe7-oan5, ki5-tiong 3 e5, chiu7-si7 Ng5 Sian-siN hu-hu7 kap Na2-na2. Choe3 hou7 goa2 kam2-kek e5, si7 Na2-na2 siu2 Seng3-chhan au7 tui3 bok8-su kap goa2 kong2, 
  “Goa2 e5 kha sui-jian5 boe7 kiaN5 lou7, kim-au7 goa2 beh eng7 chit siang chhiu2 kap chhui3 lai5 hian3 hou7 Siong7-te3, choe3 I e5 khi3-ku7; li7-iong7 sia2-chok, ian2-chau3 kap ian2-chhiuN3 lai5 kian3-cheng3 Siong7-te3, hok8-bu7 jin5-kun5.” 
  Goa2 chai goa2 i2-keng u7 chin7 kau3 su3-beng7 lah. Hit ni5 8 geh8, goa2 li7-khui thang liu5-loan5 e5 kau3-hoe7. 
  (Tai5-oan5 Kau3-hoe7 Kong-po3 te7 987-990 ho7,1966 ni5 8-9 geh8) 
</CL>
<HL>

「到底 in有甚物祕訣？」 
「Hit個祕訣，就是in有得著一個信仰-----信耶穌基督，tui3頂面來e5力量，hou7 in e5人生觀180度e5改變。本來當in tu2著chia e5不幸e5時，kap你像心情---悲觀、厭世，想beh自盡，若是得著上帝ti7 in e5心內了後，就成做不平凡e5人。」我那講，tui3伊e5手接hit本《我e5信仰》，掀開hit中間e5一段，koh ka7 伊講，「Che就是Helen Keller tui3你最好e5應答。請你讀看mai7。」 
「我信仰上帝永遠e5慈愛kap全能e5智慧，上帝e5手chhoa7我ti7茫茫中行路，人e5善良kap意志hou7我得著信心。經過這個悲傷痛苦e5烏暗暝，上帝hou7我得著完美e5人生。」 
娜娜讀了，頭殼khi-khi，真有感觸teh想，最後tim3頭講，「我願意親像 Hellen Keller信仰上帝來得著氣力，m7-ku2我對基督教無清楚。老師，你是傳道，我相信你會教示chia e5。」 
是，che就是最大e5目的。我開始chhoa7伊bat造物主上帝kap耶穌基督e5救恩。特別強調上帝e5疼，差伊e5獨生子耶穌來世間，是beh解決人生痛苦e5問題。伊本身確實經驗著人生e5苦痛，無有一個人親像伊所受e5，但是伊無否認痛苦，也無逃避抑是咒咀chiah e5痛苦，伊對上帝e5順服，知影che是上帝e5旨意，歡喜接受痛苦，hou7人釘ti7十字架，hit支最可怕殘忍痛苦e5刑具，hou7伊變成榮光燦爛e5十字架。一個人若願意接納伊做救主，伊e5心靈beh有基督e5氣力ti7內面，hou7伊得勝世間e5苦難，親像聖保羅e5信仰體驗所講，「我ti7軟弱e5時koh較顯出堅強（II 林12：1--10）。」
我koh引英國文豪Stevenson（金銀島e5作者）e5一生。伊一世人破病咯血倒ti7床nih，若是伊tui3信仰得著快樂；常常存感謝e5心，伊有一首e5祈禱an2-ni 講： 
上帝ah！che就是信仰mah？
前進e5時跋倒，跋倒了koh peh起來。
Ti7崎嶇e5 路中看見平坦；
Ti7虛華e5路中發見芬香。
勇鳥逆風 teh飛；好魚chhiN5水teh流。
上帝ah！che就是信仰mah？
「娜娜，che就是信仰e5氣力lah。人e5盡頭，就是上帝e5起頭；人e5路若行盡，上帝e5 路就開始。你決志beh敬拜上帝，信靠耶穌抑無？」 
「Beh，我願意將我本身降服ti7上帝e5手中，做伊e5 子兒，hou7主耶穌改變我e5人生，成做積極樂觀e5人生。」 
「An2-ni好，你願意我替你祈禱無？」 
「我m7知祈禱是甚物意思？」 
「以後你就會知，現在只要你kap我目珠khoeh-khoeh，頭殼aN3-aN3聽我e5聲就好。」 
「娜娜kap我開始祈禱。我提《天路歷程》，《暗室之后》kap聖經hou7伊，特別請伊看約伯記kap福音傳。 
時間經過一年，黃先生娘tui3美國轉來，身體已經回復健康，娜娜雖然iau2坐ti7輪椅，若是伊e5心情已經轉變。黃公館每日已經有鋼琴聲kap獨唱e5聲tui3娜娜e5手kap嘴傳出來，娜娜已經是充滿快樂e5人lah。伊e5功課進步真緊，實在有音樂kap文學e5天才。 
有一擺我 ka7娜娜講，向望伊會寫一篇作品。伊果然寫lah，3日後提hou7我，我發覺伊有寫作e5才能，koh ti7文字中充滿著對上帝e5信心。我改好，ka7伊寄hou7報社，特別對編輯先生講娜娜e5情形。幾日後，伊e5文章刊出來。Hit暗，我提去hou7 in全家e5人看，黃先生歡喜到boe7顧得，對娜娜直直chim。娜娜in非常快樂，ka7老父講，「我beh koh繼續寫，我beh用我e5雙手來彌補這雙腳e5缺陷。」 
果然伊e5文章直直刊出來，一篇一篇進步。我koh較歡喜e5，是伊已經對上帝得著hit個氣力。 
x x x x x x 
聖誕節beh到lah，我為著伊準備兩個節目，一個獨唱，一個鋼琴獨奏。伊不止扑拚練習，總是到慶祝會e5進前暗，伊忽然ka7阮講m7去參加。 
「為甚物？」黃先生著驚問伊。 
「我真見笑，人若看著我，一定會笑我，」伊aN3頭講，
「我ka7你保証，人不但boe7笑你，反轉beh感激你e5成功，而且beh激起濟濟人對人生較會曉奮鬥，做一個有意義e5人。」伊聽我chiah e5話chiah歡喜答應。 
聖誕暝，全世界攏teh慶祝救主e5降生。平時真稀微e5 C村也變做非常e5鬧熱，天氣雖然真寒，人也oe-oe陣陣入來禮拜堂，hou7歸間拜堂內不但boe7寒，而且攏燒lo7起來。 
7點半，慶祝會開始，我企ti7講台頂，teh-beh宣佈e5時，黃先生夫婦sak著娜娜tui3大門khoeh入來。我看娜娜穿白衫，宛然親像天使，非常e5高雅美麗，全體觀眾看著這個地方要人kap千金忽然e5光臨，攏真興奮，企起來，扑phok8仔讓hou7 in過。娜娜e5輪椅真順利來到頭前。節目開始，我將娜娜兩個節目排做伙。第1個節目到第5個節目是教會幼稚園e5遊藝會。第 6節目輪到娜娜e5鋼琴獨奏，曲名「少女e5祈禱」。黃先生夫婦慢慢將娜娜sak起來講台頂，hou7伊坐ti7鋼琴位，整個會場非常安靜，那親像內面無半人，只有時鐘tit8-tak8 tit8-tak8 e5聲na7-tiaN7。娜娜坐ti7鋼琴前，代先親像teh祈禱e5 款，然後伊將手囥ti7鍵盤，一陣美妙e5音韻tui3 hit兩支親像跳舞e5手傳出來，大家攏陶醉ti7少女對上帝祈禱e5境界。奏煞，扑phok8仔e5聲振動起來，甚至攏企起來，表示對娜娜e5感激。娜娜向觀眾直直tam3頭說多謝，看著觀眾iau2-ku2扑boe7煞，伊兩支手也kiah8起來直直搖動。這個振動e5聲，約有5分鐘久，大家chiah koh安靜坐落去，無偌久又koh變做真安靜lah。娜娜用伊hit支手家己sak輪椅來較頭前面，面向觀眾，beh接續伊第2個節目----獨唱。Ti7 iau2未開始以前，我出來企ti7伊身邊，對觀眾先說明娜娜beh獨唱這te3曲e5內容。「這首曲是聖詩347首，作者是H.G.Spafford，伊出世ti7 New York州，是一個律師，當伊ti7 Chicago teh 做教授e5時，因為芝加哥發生大火災，伊e5大部份財產攏hou7火燒去，非常e5痛心，經過無偌久，伊e5婦人人kap幾個子兒坐船teh遊世界e5時，又tu2著船沈落海底，某子攏死 ti7海nih。Tu2著這個大打擊，倒ti7眠床流目屎。佳哉伊有堅決對上帝e5信仰，hou7伊爬起來，來寫這首充滿著平安e5詩。這個tu2-tu2親像娜娜所遭遇e5不幸，若是娜娜也親像這個律師，得著耶穌e5信心lah。請大家用同款e5心情來欣賞娜娜e5獨唱。」我講煞，來坐ti7鋼琴前，ka7娜娜伴奏。娜娜坐ti7輪椅手合倚，用感激kap確信，tui3心底一句一句真明唱出來： 
有時咱經過美麗清靜河墘，
樹木真青翠e5路邊，
有時咱tu2著大憂悶流目屎，
若經過大風湧e5苦海。免煩惱，心平安，
倚靠主免煩惱，心平安。
唱了，娜娜兩蕊目珠含著熱情e5目屎。五色e5燈一下照著伊e5面，人攏看是兩粒會發光e5珍珠lin3來lin3去，無一個人扑phok8仔，空氣真安靜，ti7遠遠有聽著幾個婦人人chhihN-chhihN e5聲。我kap黃先生夫婦boe7禁tit，也流出目屎，che是歡喜kap感動e5目屎。 
慶祝會煞，黃先生特別入來我e5宿舍ka7我說多謝。當伊看著禮拜堂chiah-nih舊e5時，ka7我講，
「禮拜堂應該著重起，siuN舊koh siuN隘，親像e5昏人chiah-nih濟，kah無險險倒落去。」 
「阮真久就計劃beh起，若是經濟boe7 thang容允，chiah勉強使用。」我應。 
「Lin2 e5計劃是按算beh偌濟錢--e5？」伊koh問。 
「阮e5估計著ai3 10萬箍chiah有法度。」 
「若an2-ni，lin2已經有偌濟基金？」 
「基金是無lah，若是全信徒有捐募e5結果，大概是4萬箍na7-tiaN7，所以無法度thang動工。」 
「我想，lin2 thang動--落-去，hiah e5無夠--e5由我負責。」 
「黃先生，你e5意思是beh獻6萬箍？」我聽一下，那親像m7相信我e5耳空，將hit個6萬箍講大聲，表示giau5疑。 
「是，6萬箍。」伊堅決回答。 
感謝上帝，真正是一個有意義e5聖誕節。 
新年e5頭一禮拜，10點e5禮拜beh開始。黃先生夫婦sak著娜娜，頭一擺入來禮拜堂做禮拜。我kap全體信徒充滿感謝kap歡喜，我將起禮拜堂e5好消息chhiang3 hou7眾會友知，歸e5會堂親像五旬節e5神臨到，大家大聲o-lo2上帝。 
兩禮拜後禮拜堂正式動工，受難節起好，復活節hit日阮搬入新聖殿做禮拜。Hit日小會議長郭牧師來舉行洗禮，10外個人入聖會做會員，其中3個，就是黃先生夫婦kap娜娜。最hou7我感激e5，是娜娜守聖餐後對牧師kap我講，
「我e5腳雖然boe7行路，今後我beh用這雙手kap嘴來獻hou7上帝，做伊e5器具；利用寫作，演奏kap演唱來見證上帝，服務人群。」 
我知我已經有盡到使命lah！Hit年8月，我離開thang留戀e5教會。 
(台灣教會公報第987-990號，1966年8-9月) 
</HL>