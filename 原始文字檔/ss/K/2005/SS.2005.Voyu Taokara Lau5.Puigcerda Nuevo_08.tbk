<CL>
Peh
Chu7-chiong5 teng2-kai2 hoe7 khui-soah liau2-au7, Puigcerda Nuevo khai-si2 u7-lang5 mih8-kiann7 khoan2-khoan2--leh , seng li7-khui chit-e5 pou-thau5, sng3-sng3--leh, chha-put-to u7 sann-hun chi-it e5 lang5 soan2-tek chiam7-si5 lai5 li7-khui.
Chong2--si7 Milagros bo5 toe3 leh chau2, i koat-teng7 beh lau5--loh8-lai5, li2-lou7 chin kan2-tan, in toa7-hiann tann lang5 m7-chai ti7 to2-ui7, ai3-jin5-a2 A-tek hou7 i iang-thok loh8-soann, oan-na7 iau2-be7 to3-tng2--來, i koat-teng7 tan2 A-tek tng2--lai5 liau2-au7, chiah khoann3 beh an2-choann2 phah-sng3.
Chit kui2-kang-a2, u7 chai7-te7--e5 hoat-hian7 u7-lang5 ti7 hu7-kin7 bih-bih-chhih-chhih, koh tui3-bin7 e5 soann-thau5 ho2 chhin-chhiunn7 u7-lang5 eng7 tiau3-kiann3 teh ka7 Puigcerda Nuevo thau-siam thau-khoann3, in-ui7 chit-e5 pou-thau5 e5 chun5-chai7 pun2-te2 to7 bo5 siann2 lang5 chai-iann2, sou2-i2 chiah-e5 tai7-chi3 sit8-chai7 be7-eng7-tit kong2 sun7-li2 sun7-lou7, tai7-ke kan-tann chhui3--nih8 bo5 kong2, ki5-sit8 long2 kiann-sim lun2-mia7, giau5-gi5 u7 sim2-mih8 ke3-mou5 teh chin3-heng5.
Chit-kang in iu7-koh lai5 teh khui-hoe7, tho2-lun7 kiok8-se3, chhun sann-hun chi-ji7 e5 lang5, hou7 it-tit8 long2 chiann5-cho3 chhoan-bin5 chu7-hoe7 sou2-chai7 e5 kau3-tng5, ui7 khang3 chin che7 chhut--lai5.
“Lan2 si7 m7-si7 tioh8 chhoan5 chit8-koa2 ke-si-thau5 lai5 hong5 sin-ki2, ban7-put-ji7 na7 u7 sim2-mih8 tai7-chi3, ma7 tioh8 chun5 au7-pou7, khang-kun5 sou3-chhiu2 chong2--si7 khah su-bin7.” Chit8-e5 poann3-lo2-lau7 e5 cha-pou-lang5 la7 oe7-thau5.
“An2-ne cho3 si7 m7-tioh8--e5, lan2 bo5 eng3-kai toe3 chit se3-kan e5 lang5 teh ‘bak8-chiu poe5 bak8-chiu, chhui3-khi2 poe5 chhui3-khi2’, chit se3-kan to7-si7 in-ui7 u7 chit-ho7 nge7-tu2-nge7 e5 siunn7-hoat, chiah e7 pian3 kah chiah-nih8 loan7, put-koan2-si5 long2 u7-lang5 teh lau5-hoeh, put-koan2-si5 long2 teh thai5 lang5,” chit8-e5 cha-bou2-lang5 chhut-siann tu2-chhui3, “chin2 bok8-su ma7 ti7 chia, lin2 kam2 be7 ki3-tit ‘bok8-tit kap phainn2 ti2-tek’ e5 to7-li2? ‘tui3-tek lin2--e5 tioh8 thiann3--in; khun2-tiok8 lin2--e5 tioh8 the3 in ki5-to2’, tann Siong7-te3 hou7 I e5 jit8 khi2-ali5 chhio7 phainn2-lang5 kap ho2-lang5; iah8 eng7 hou7 ak gi7 kap put-gi7 e5 lang5, lan2 m7-thang kap chit-e5 se3-kai3 teh sio-khoann3 sio-iunn7.”
“Oe7 be7-sai2 an2-ne kong2, na7 I2-sek-liat8 hou7 tui3-tek kong-kek, long2 bo5 tu2-chhiu2, tann I2-sek-liat8 cha2 to7 biat8-bo5--khi3 ah, hong3-kiam Seng3-keng lai7-te2 koh kong2, in2-chhoa7 I2-sek-liat8 phah-pai7 tui3-tek e5 su7-su kap thau5-lang5, si7 Siong7-te3 heng-khi2--e5, lan2 kam chiann5-sit8 beh tiam7-tiam7 che7 ti7 chia theng3 koah theng3-ha5?” Chit8-e5 siau3-lian5 cha-pou gin2-a2 an2-ne in3.
“Lin2 e7 siunn-koe3 kau7 chhau-hoan5--bo5, tann sim2-mih8 si5-tai7--ah, nah e7 u7 sim2-mih8 toa7 tai7-chi3--lah, lan2 na7-si7 chin-chiann3 chhau-kun lian7-bu2, m7-chiah e7 hou7 lang5 kong2 si7 lan2 chhit-chhoann peh-chhi3, beh khi2-khang khi2-phang7, si5-kau3 lang5 na7 chin-chiann3 beh ka7 lan2 liah8-khang, lan2 to7 chhian-chhui3 lan5-hun--ah.” Leng7-goa7 chit8-e5 koa3 bak8-kainn3, khoann3--khi2-lai5 lang5 chin su-bun5 e5 cha-pou an2-ne kong2.
“Bo5 lou7-eng7--lah,” Choe3-au7 si7 chit8-e5 a-po5 khui-chhui3, “Lan2 si7 u7 chai5-tiau7 pi7-pan7 kah sim2-mih8 kham2-cham7? Siann2-lang5 u7 hoat-tou7 toa3-nia2 lan2 phah-iann5 kui-e5 Espana e5 kun-tui7? Thang giah8-chhiu2 hou7 lan2 tai7-ke khoann3-mai7 leh.”
Kau3-tng5 lai7-te2 tiam7-chut-chut, kan-tann thiann-tioh8 hong koan3 tui3 mng5-phang7 jip8--lai5, chit8-chun7 chit8-chun7 “siu5 siu5 siu5” e5 siann.
A-tek jip8-khi3 kau3 lau5-thui-keng liau2-au7, m7-kann2 sio2 hioh, sui5 he7 senn3-mia7 chit8-gam2 chit8-gam2 peh--khi2-lih, siau3-lian5--e5 kha-kiann7 chhiu2-kiann7, chit8-si5-a2 to7 lai5-kau3 chap8-ji7 lau5, iau2 be7-cheng5 chhun-chhiu2 khi3 khui-mng5, chap8-ji7 lau5 lau5-thui-keng e5 mng5 soah khui to3 chhut--lai5, chit8-e5 khoann3, si7 nng7-e5 chheng7 ou-sann e5 cha-pou-lang5, A-tek toa7 tioh8-kiann, chit nng7-e5 lang5, kap hit-kang ti7 Juan e5 pan7-kong-sek khoann3--tioh8 hit nng7-e5 long3 tui3 au7-piah-mng5 chhut--khi3 e5 lang5 e5 au7-piah-heng5 chin seng5, m7-koh chit nng7-e5 chheng7 ou-sann--e5 khoann3-tioh8 A-tek chheng7 peh8-sek e5 tng5-sann, sui5 kong2 chit8-siann sit-le2 kiu to3--tng2-khi3, A-tek au7--lai5 siunn7-tioh8 chit-kiann7 tai7-chi3 e5 si5, ioh in kho2-leng5 to7-si7 beh lai5 thai5 Ngou5 Kok-seng5, m7-koh in-ui7 tu2-tioh8 A-tek, liah8 cho3 i si7 i-seng, choann-a2 lim5-si5 thiu-the3, chun2-pi7 khah koa2 chiah lai5.
A-tek sim-cheng5 khah tiann7--loh8-lai5 liau2-au7, siunn7-siunn7--leh, oan-na7 m7-kann2 sui5 jip8--khi3, tng teh tiu5-tu5, oat8-thau5 soah khoann3-tioh8 to3-chhiu2-peng5 u7 chit8-e5 mng5, mng5-pan2 teng2-thau5 e5 pai5-a2 sia2 “1200”, “1200, iau2-siu7, chit-keng nah e7 ti7 chia, m7-to7 ho2 ka-chai3 khi3 tng-tioh8 hit nng7-chiah chhenn-kong5-kau2, bo5 chit-siann jip8-khi3 lai7-te2 tiann7-tioh8 chhoe7 bo5--e5.” A-tek hit-chun7 iau2 m7-chai-iann2, i na7 khah ban7--chit8-hun-cheng, hit nng7-e5 chheng7 ou-sann--e5 tann to7 i2-keng koe3-chhiu2--ah.
A-tek chong5 koe3 ka7 mng5 phah--khui, khoann3-tioh8 chit8-e5 lau7-lau7-lau7, peh-chap8 goa7 hoe3 e5 tang-hong-lang5 to2 ti7 bin5-chhng5 teng2, i oa2--koe3, kong2 chit8-siann: “Ngou5 phok-su7, goa2 si7 lai5 ka7 li2 kiu3--e5.” Lau7-lang5 bak8-chiu thi2 bo5 siann2 e7 kim, kan2-na2 beh kong2 siann2, m7-koh bo5 khui3-lat8 kong2 chhut-chhui3, A-tek ka7 i pho7--khi2-lai5,  ainn7--leh phoe-mia7 chau2 tui3 lau7-kha loh8--khi3.
Chau2-lai5 kah lau5-kha, A-tek toa7-khui3 chhoan2 be7-li7, ti7 pinn--a2 sak chit8-chiah lun5-i2, hou7 Ngou5 phok-su7 che7--leh, ka7 sak-chhut penn7-inn7, chah8 chit8-tai5 ke3-teng5--e5, chhiann2 i tit8-chiap sai2-khi3 hoe2-chhia-thau5, i an3-sng3 beh che7 hoe2-chhia ng3 tang-peng5 khi2-lih soann-khu, che7 kah boe2-cham7 chiah poann-chhia, siunn7 pan7-hoat tng2-khi3 Puigcerda Nuevo.
(Tai5-bun5 Bong2-po3 te7 100~102 ki5, 2005 ni5 1~3 goeh8)
</CL>
<HL>

八
自從頂kai2會開soah了後，Puigcerda Nuevo開始有人mih8-kiann7 khoan2-khoan2--leh ，先離開chit-e5埠頭，算算--leh，差不多有三分之一e5人選擇暫時來離開。
總是Milagros無toe3 leh走，i決定beh留--落來，理路真簡單，in大兄tann人m7知ti7 to2位，愛人a2 A德hou7 i央託落山，oan-na7 iau2 be7 to3-tng2--來，i決定等A德tng2--來了後，chiah看beh an2-choann2 phah算。
Chit幾kang-a2，有在地--e5發現有人ti7附近bih-bih-chhih-chhih，koh對面e5山頭好親像有人用吊鏡teh ka7 Puigcerda Nuevo偷siam偷看，因為chit-e5埠頭e5存在本底to7無siann2人知iann2，所以chiah-e5 tai7-chi3實在be7-eng7-tit講順理順路，tai7-ke kan-tann chhui3--nih8無講，其實long2驚心lun2命，giau5疑有sim2-mih8計謀teh進行。
Chit-kang in iu7-koh來teh開會，討論局勢，chhun三分之二e5人，hou7一直long2 chiann5-cho3村民聚會所在e5教堂，位khang3 chin che7--出來。
「Lan2是m7是tioh8 chhoan5 chit8-koa2 ke-si頭來防身己，萬不二na7有sim2-mih8 tai7-chi3，ma7 tioh8存後步，空拳素手總--是khah輸面。」1 e5半lo2-lau7 e5 cha-pou-lang5 la7話頭。
「An2-ne cho3是m7-tioh8--e5，lan2無應該toe3 chit世間e5人teh “目chiu賠目chiu，chhui3-khi2賠chhui3-khi2”，chit世間to7是因為有chit號硬tu2硬e5想法，chiah e7變kah chiah-nih8亂，不管時long2有人teh流血，不管時long2 teh thai5人，」1 e5 cha-bo2-lang5出聲tu2-chhui3，「chin3牧師ma7 ti7 chia，lin2 kam2 be7記tit「莫得kap phainn2 ti2-tek」e5道理？「對敵lin2--e5 tioh8 thiann3--in；khun2-tiok8 lin2--e5 tioh8替in祈禱」，tann上帝hou7 I e5日起來照phainn2人kap好人；iah8用雨ak義kap不義e5人，lan2 m7-thang kap chit-e5世界teh sio看sio-iunn7。」
「話be7-sai2 an2-ne講，na7以色列ho7對敵攻擊，long2無tu2手，tann以色列早to7滅無--去ah，hong3兼聖經內底koh講，引chhoa7以色列phah敗對敵e5士師kap頭人，是上帝興起--e5，lan2 kam chiann5-sit8 beh tiam7-tiam7坐ti7 chia theng3割theng3-ha5？」1 e5少年cha-pou gin2-a2 an2-ne應。
「Lin2 e7 siunn過kau7操煩--無，tann sim2-mih8時代--ah，nah e7有sim2-mih8大tai7-chi3--lah，lan2 na7是chin-chiann3操軍練武，m7-chiah e7 hou7人講是lan2七chhoann八刺，beh起khang起縫，時到人na7 chin-chiann3 beh ka7 lan2 liah8-khang，lan2 to7千chhui3難hun--ah。」另外1 e5掛目鏡、看--起來人chin斯文e5 cha-pou an2-ne講。
「無lou7用--lah，」最後是1 e5 a婆開chhui3，「lan2是有才調備辦kah sim2-mih8 kham2-cham7？Siann2-lang5有法tou7帶領lan2 phah贏kui-e5 Espana e5軍隊？Thang giah8手hou7 lan2大家看-mai7 leh。」
教堂內底tiam7-chut-chut，kan-tann聽tioh8風灌tui3門phang7--入來，1 chun7 1 chun7 「siu5 siu5 siu5」e5聲。
A德入去到樓梯間了後，m7敢sio2 hioh，sui5 he7性命1 gam2 1 gam2 peh--起lih，少年--e5 kha-kiann7手kiann7，chit8時a2 to7來到12樓，iau2 be7-cheng5 chhun手去開門，12樓樓梯間e5門soah開to3--出來，chit8-e5看，是2 e5穿烏sann e5 cha-pou-lang5，A德大tioh8驚，chit 2 e5人，kap hit-kang ti7 Juan e5辦公室看tioh8 hit 2 e5 long3 tui3後壁門出去e5人e5後壁形chin seng5，m7-koh chit 2 e5穿烏sann--e5看tioh8 A德穿白色e5長sann，sui5講1聲失禮kiu to3--tng2去，A德後--來想tioh8 chit件tai7-chi3 e5時，ioh in可能to7是beh來thai5吳國成，m7-koh因為tu2-tioh8 A德，liah8 cho3 i是醫生，choann-a2臨時抽退，準備khah--koa2 chiah來。
A德心情khah tiann7--落來了後，想想--leh，oan5-na7 m7敢sui5入去，tng teh tiu5-tu5，oat8頭soah看tioh8 to3手peng5有1 e5門，門板頂頭e5牌a2寫「1200」，「1200，iau2壽，chit間nah e7 ti7 chia，m7-to7好ka-chai3去tng tioh8 hit 2 chiah chhenn狂狗，無chit聲入去內底tiann7-tioh8 chhoe7無--e。」A德hit-chun7 iau2 m7-chai-iann2，i na7 khah慢--1分鐘，hit 2 e5穿烏sann--e5 tann to7已經過手--ah。
A德chong5過ka7門phah--開，看tioh8 1 e5老老老，80外歲e5東方人to2 ti7眠床頂，i oa2--過，講1聲：「吳博士，goa2是來ka7 li2救--e5。」老人目chiu thi2無siann2 e7金，kan2-na2 beh講siann2，m7-koh無氣力講出chhui3，A德ka7 i pho7--起來， ainn7--leh phoe命走tui3樓kha--落去。
走來kah樓kha，A德大氣喘be7-li7，ti7邊a2 sak 1 chiah輪椅，hou7吳博士坐--leh，ka7 sak出病院，cha7 1台計程--e5，chhiann2 i直接sai2去火車頭，i an3算beh坐火車ng3東peng5起lih山區，坐kah尾站chiah poann車，想辦法tng2去Puigcerda Nuevo。
(台文罔報第100~102期，2005年1~3月)
</HL>