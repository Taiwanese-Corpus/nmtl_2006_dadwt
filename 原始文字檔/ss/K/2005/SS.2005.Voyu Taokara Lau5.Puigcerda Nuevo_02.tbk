<CL>
Ji7
Juan che7 ti7 chhan-thiann lai7-te2, toh-a2-teng2 u7 chit8-te3 sandwich kap chit8-poe ka-pi, m7-koh i long2 bo5 chhui3-tau2, kan-tann bak8-chiu kim-kim, chu3-sin5 teh khoann3 tian7-si7 sin-bun5. I chha-put-to sann-chap8 goa7 hoe3, sin-chai5 kiat-sit8, in-ui7 i ai3 peh-soann, siu5-chui2, sou2-i2 phoe5-hu si7 chhin-chhiunn7 beh8-a2 hit-khoan2 e5 sek-chui2, bin7--nih8 koa3 chit8-ki ka-pi-sek sok-ka-kheng e5 bak8-kiann3, nng7-peng5 e5 chhui3-phe2 khoann3 e7 tioh8 khau bo5 chheng-khi3 thau3 pin3-chhiu e5 hun5-jiah; phinn7-a2 tok-tok, lang5 senn-tioh8 chin ian5-tau5.
“Lan2 jin5-lui7 mai3 koh hou7-siong giau5-gi5, hou7-siong siong-hai7--ah, se3-kai3 chiah chit8-sut-a2 toa7, ui7-sim2-mih8 lian5 chhui3-lai7-bah ma7 teh iah-lai5 pou7, put-si5 teh thun2-tah8 lan2 e5 hiann-ti7, put-si5 teh kheng5-hun?” Chit8-e5 thau5-mou ou-sim3-sim3 e5 tiong-lian5-lang5 teh chiap-siu7 ki3-chia2 hong2-bun7.
Kin-a2-jit8 e5 tian7-si7 sin-bun5 chin lau7-jiat8, in-ui7 u7 nng7-e5 siu7-tioh8 kui-e5 Catalona chu3-i3 e5 an3-kiann7 ti7 kang7 chit8-kang beh sim2-phoann3, chit8-e5 si7 kun-jin5 Hugo Ferro, chit8-e5 si7 cheng5-po3 jin5-oan5 Gabino Lara. Hugo in-ui7 ku7-choat8 chiap-siu7 chian3-tau3 hun3-lian7, koh pho3-hoai7 bu2-khi3 siat-pi7, teh beh chiap-siu7 kun-su7 hoat-teng5 e5 sim2-phoann3; Gabino si7 in-ui7 hiong3 goa7-kok lau7-sia3 cheng5-po3, ma7 hou7 kiam2-chhat-koann an3 phan3-kok-choe7 khi2-sou3.
“Juan! Chiah8-pa2--boe7?” Alonso kiann5-koe3 i e5 sin-khu pinn, teh ka7 sio-chioh-mng7, Alonso si7 Juan ti7 lai7-kho e5 tong5-su7, lang5 senn cho3 khun2-thau5 khun2-thau5, bin7 inn5-inn5, bin7-sek ang5-ko chhiah-chhih, put-si5 ma7 bi5-bi5-a2 teh chhio3, senn-seng5 si7 chit8-e5 thiong3-sia7-a2, i pi2 Juan cha2 poann3-ni5 jip8-lai5 chit-keng penn7-inn7, kap Juan kam2-cheng5 iau2 sng3 be7-bai2.
“Chiah8 bo5 siann2 e7 loeh.” Juan ann3-thau5 khoann3 toh-a2-teng2 e5 sandwish kap ka-pi kong2.
“An2-choann2, teh kiam2-pui5--oh?” Alonso poann3-kun2-chhio3, kong2 soah, oann7 chit8-e5 giam5-siok e5 piau2-cheng5, “Juan, teng2-kai2 hit-e5 an3-kiann7, u7 sim2-mih8 kiat-ko2 chhut--lai5 ah bo5?”
“In-ui7 ka-siok8 kian-chhi5 beh ko3, koh ui-hiap8 kong2 beh ka7 penn7-inn7 kap inn7-tiunn2 long2 ko3 chham--loeh. Pun2-te2 inn7-tiunn2 siunn7 beh the3 goa2 oan5--e5, chit-ma2 khoann3--khi2-lai5” Juan thou2 chit8-khau2-khui3, “goa2 iah-si7 tioh8 si5 thau5-lou7--ah.”
Alonso ka7 chhiu2 he7 ti7 Juan e5 keng-kah-thau5 ka7 so-so-leh, kong2: “Juan, sui-bong2 kong2 goa2 cho3 be7 kau3, m7-koh goa2 khak-sit8 chin phoe3-hok8 li2 e5 iong2-khi3, lun7-chin kong2, li2 u7-iann2 hou7 goa2 siunn7 chin che7, i-seng e5 choan-giap8, cho3-lang5 e5 thai7-tou7, jin-seng-koan teng2-teng2; ti7 chit-kiann7 tai7-chi3, goa2 bo5 hoat-法tou7 ka7 li2 tau3 chih-lat8, kan-tann e7-sai2 ka7 li2 kou2-le7, m7-thang sit-chi3, goa2 eng2-oan2 si7 li2 e5 ho2 peng5-iu2.”
Juan ka7 chhiu2 he7 ti7 i e5 chhiu2 bin7-teng2, chhui3 ngiauh--chit8-e5, tim3-thau5 piau2-si7 kam2-sia7, Alonso bo5 koh kong2 siann2 to7 li7-khui.
Juan che7 ti7 hia, koh khai-si2 siunn7-tioh8 sann-kang cheng5 siong7-boe2 chit8-kai2 e5 loe7-pou7 sim2-cha hoe7-gi7.
“Goa2 chin2 soan-pou3 hoe7-gi7 khai-si2, chhiann2 hu3-inn7-tiunn2 seng soeh-beng5 chit-kai2 hoe7-gi7 e5 bok8-tek kap chin3-heng5 e5 hong-sek.” Inn7-tiunn2 khin-khin-a2 sau3--chit8-e5 liau2-au7 khai-si2 kong2-oe7.
Hoe7-gi7-sek si7 ti7 penn7-inn7 e5 chap8-sann-lau5, kap inn7-tiunn2 e5 pan7-kong-sek ti7 kang7 chit8-lau5, chit-e5 hoe7-gi7-sek u7 chit8-peng5 bin7-tui3 goa7-khau2, na7 khoann3 tui3 lian5-cho3 kui-phinn3 e5 po-le5-thang chhut--khi3, e7-tang3 khoann3-tioh8 kui-toa7-phinn3 e5 chhi7-khu.
Hit-kang ho2-thinn, m7-koh in-ui7 thinn-khi3 liang5-liang5, sou2-i2 kha-tian2 bo5 pang3--loh8-lai5, jit8-chhiu chhio7 ti7 hoe7-gi7-sek lai7-te2, hou7 lang5 kam2-kak sim-koann chheng-iu, chong2--si7 chit-kai2 hoe7-gi7 e5 chu2-te5, sit8-chai7 hou7 lang5 sim-koann-thau5 be7 khin-sang--tit.
“Inn7-tiunn2, Oe-seng-pou7 e5 Villa sian-sinn, Patricia e5 ka-siok8, koh u7 chai7-tiunn5 e5 ui2-oan5, lan2 kin-a2-jit8 ti7 chia si7 beh tho2-lun7 koan-i5 lai7-kho i-seng Juan Lorca tui3 hoan7-chia2 Patricia e5 i-liau5 heng5-ui5 choe3-au7 chit8-kai2 e5 sim2-cha.”
Hu3-inn7-tiunn2 iau2 be7-cheng5 kong2-soah, hit-e5 u7-hoe3 e5 cha-bou2-lang5, Patricia e5 lau7-bu2, sui5 toa7-lat8 “pong2” chit8-siann ka7 toh-a2 tng3--loh8-khi3, tui3 i2-a2 peh--khi2-lai5 hoah kong2: “Lin2 chia long2 bo5 tam-nia2--e5 lah! I hai7-si2 goa2 e5 cha-bou2-kiann2, tioh8-ai3 liah8-khi3 koainn, thoa-khi3 chheng3-sat!” Chit-e5 cha-bou2-lang5 ok-khiak8-khiak8 ka7 che7 ti7 chhoah8-tui3-kak e5 Juan tit8-tit8 gin5, Juan thau5-le5-le5 long2 bo5-tann, bo5 joa7 ku2, cha-bou2-lang5 sui5 toa7-siann hau2--chhut-lai5, “Patricia...Patricia...ma-ma e5 sim-koann po2-poe3--ah...” Che7 ti7 i pinn--a2 e5 lang5 it-tit8 ka7 an-tah, ka7 i chhah--khi2-lai5, hu5 i khi3 goa7-khau2 hioh-khun3.
“Juan, che si7 li2 siong7-boe2 chit8-kai2 ui7 ka-ti7 pian7-kai2 e5 ki-hoe7, kin-a2-jit8 koann-oan5 ma7 lai5 ti7 chia, li2 koh u7 sim2-mih8 oe7 beh kong2--bo5?” Inn7-tiunn2 mng7 Juan.
Juan hioh chit8-khun3-a2 chiah kong2: “Inn7-tiunn2, Villa sian-sinn, hu3-inn7-tiunn2, chai7-tiunn5 e5 ui2-oan5, ki5-sit8 goa2 goan5-te2 bo5 chun2-pi7 beh kong2 siann2-hoe3--ah, m7-koh ki3-jian5 Villa sian-sinn lai5 ti7 chia, goa2 to7 koh ka7 goa2 e5 lip8-tiunn5 koh kong2 chit8-kian3.”
“Goa2 hoan2-tui3 tui3 penn7-lang5 un2-moa5 penn7-cheng5, goa2 jin7-ui7 lau2-sit8 ka7 penn7-lang5 kong2, hou7 in chai-iann2 ka-ti7 e5 cheng5-hong2 si7 in ki-pun2 e5 koan5-li7, na7 beh eng7 peh8-chhat8 lai5 hou7 penn7-lang5 u7 ke2-iann2 e5 sin3-sim, goa2 si7 m7-kheng2 an2-ne choe3--e5, goa2 ma7 m7-sin3 kong2 hit-khoan2 hau-lak8-oe7 e7-tang3 hou7 penn7-lang5 sim2-mih8 pang-chan7.”
“Juan, li2 kam2 chai-iann2 chu7-chiong5 li2 ka7 Patricia kong2 i si7 te7-sann-ki5 e5 khan-hat8, ji5-chhiann2 i2-keng thoann3 kah kui sin-khu liau2-au7, i e5 penn7-cheng5 liam-pinn kin2-chiap8 hoan2-cheng3, goan5-te2 keng-koe3 ti7-liau5, pan7-phoe iau2 u7 poann3-ni5 e5 si5-kan, kiat-ko2 i nng7 le2-pai3 to7 lai5 chu7-sat, che li2 kam2 chai?” Inn7-tiunn2 koh mng7.
“Inn7-tiunn2, goa2 jin7-ui7 he si7 in-ui7 lan2 bo5 hou7 i kian3-lip8 cheng3-khak e5 sin3-sim, i chiah e7 loe2-chi3, hoan2 kah chiah-nih8 kin2, goa2 jin7-ui7 i-liau5 choan-giap8 tioh8-ai3 pau-khoah hou7 penn7-lang5 tui3 ka-ti7 e5 penn7, tui3 jin5-seng kap senn-si2 e5 i3-gi7, long2 ai3 u7 ka-nng5 e5 liau2-kai2, m7-si7 kan-tann eng7 ki-sut8 ka7 se3-khun2 kap penn7-tok8 thai5--si2, ka7 bah lio5--khi2-lai5 an2-ne nia7-tiann7, koh keng-ka m7-si7 oa2-kho3 ka7 penn7-lang5 am-kham3 penn7-cheng5, kong2 peh8-chhat8-oe7...”
“Ho2--ah!” Inn7-tiunn2 bo5 tan2 Juan kong2-soah, to7 ka7 chou2-tong3, “Goa2 siunn7 gun2 tai7-ke long2 i2-keng chin liau2-kai2 li2 e5 khoann3-hoat--ah. Chhiann2 chai7-tiunn5 e5 ui2-oan5 long2 oa2--lai5, cho3 chit8-e5 choe3-au7 e5 koat-teng7.”
Juan che7 ti7 au7-piah, khoann3-tioh8 in ui5 ti7 thau5-cheng5 chhi-bu2-chhi7-chhu7 kong2 se3-siann-oe7, kam2-kak ka-ti7 be7-su si7 lai5 ti7 ti-chhi7 e5 ti-a2, teh tan2 lang5 chhut-ke3 koat-teng7 i e5 mia7-un7.
Gou7 hun-cheng au7, tai7-ke long2 che7 tng2-lai5 goan5-te2 e5 ui7.
“Hu3-inn7-tiunn2, kiat-ko2 to7 hou7 li2 soan-pou3.” Inn7-tiunn2 bo5-ai3 cho3 phainn2-lang5.
Hu3-inn7-tiunn2 ka7 inn7-tiunn2 khoann3--chit8-e5, bo5 ta5-oa5 kong2: “Koan-i5 lai7-kho i-seng Juan Lorca tui3 penn7-lang5 Partricia e5 i-liau5 heng5-ui5 kiam2-tho2-an3, ui2-oan5-hoe7 it-ti3 koat-gi7, Juan Lorca in-ui7 giam5-tiong7 e5 sit-chho3, tui3 au7 le2-pai3 khi2 theng5-chi2 giap8-bu7 chip8-heng5, tan2-thai7 Oe-seng-pou7 chin3-chit8-pou7 e5 koat-teng7.”
Juan chai-chai--leh, sou2-i2 i thiann-tioh8 chit-e5 koat-teng7 e5 si5, sim-lai7 peng7 bo5 kam2-kak chin i3-goa7, tai7-ke kiann5-chhut mng5-chhui3 e5 si5, inn7-tiunn2 koh thiau-kang oa2-lai5 eng7 chhiu2 ka7 tah kha-chiah-phiann, kong2 chit8-koa2 liong5-khiang-a2 oe7, hou7 i ke chiann5 chhiah-iah8.
(Tai5-bun5 Bong2-po3 te7 100~102 ki5, 2005 ni5 1~3 goeh8)
</CL>
<HL>

二
Juan坐ti7餐廳內底，桌a2頂有1 te3 sandwich kap 1杯咖啡，m7-koh i long2無chhui3-tau2，kan-tann目chiu金金，注神teh看電視新聞。I差不多三十外歲，身材結實，因為i ai3爬山，siu5水，所以皮膚是親像beh8-a2 hit款e5色水，面nih8掛1 ki ka-pi色塑膠框e5目鏡，2 peng5 e5 chhui3-phe2看e7 tioh8 khau無清氣透pin3-chhiu e5 hun5-jiah；鼻a2 tok-tok，人生tioh8 chin ian5-tau5。
「Lan2人類mai3 koh互相giau5疑，互相傷害--ah，世界chiah 1 sut-a2大，ui7-sim2-mih8連chhui3內肉ma7 teh iah來pou7，不時teh thun2-tah8 lan2 e5兄弟，不時teh kheng5-hun？」1 e5頭毛烏sim3-sim3 e5中年人teh接受記者訪問。
Kin-a2-jit8 e5電視新聞chin lau7-jiat8，因為有2 e5受tioh8 kui-e5 Catalona注意e5案件ti7 kang7 1 kang beh審判，1 e5是軍人Hugo Ferro，1 e5是情報人員Gabino Lara。Hugo因為拒絕接受戰鬥訓練，koh破壞武器設備，teh beh接受軍事法庭e5審判；Gabino是因為向外國露洩情報，ma7 hou7檢察官an3叛國罪起訴。
「Juan！Chiah8飽--boe7？」Alonso行過i e5身軀邊，teh ka7相借問，Alonso是Juan ti7內科e5同事，人senn cho3 khun2頭khun2頭，面圓圓，面色紅膏赤chhih，不時ma7 bi5-bi5-a2 teh笑，生成是1 e5 thiong3-sia7-a2，i比Juan早半年入來chit間病院，kap Juan感情iau2算be7 bai2。
「Chiah8無siann2 e7 loeh。」Juan ann3頭看桌a2頂e5 sandwish kap咖啡講。
「An2-choann2，teh減肥--oh？」Alonso半kun2笑，講soah，換1 e5嚴肅e5表情，「Juan，頂kai2 hit-e5案件，有sim2-mih8結果--出來ah無？」
「因為家屬堅持beh告，koh威脅講beh ka7病院kap院長long2告chham--loeh。本底院長想beh替goa2 oan5--e5，chit-ma2看--起來」Juan吐1口氣，「goa2 iah是tioh8辭頭路--ah。」
Alonso ka7手he7 ti7 Juan e5肩kah頭ka7 so so-leh，講：「Juan，雖罔講goa2做be7到，m7-koh goa2確實chin佩服li2 e5勇氣，論真講，li2有iann2 hou7 goa2想chin che7，醫生e5專業，做人e5態度，人生觀等等；ti7 chit件tai7-chi3，goa2無法tou7 ka7 li2 tau3 chih力，kan-tann e7-sai2 ka7 li2鼓勵，m7-thang失志，goa2永遠是li2 e5好朋友。」
Juan ka7手he7 ti7 i e5手面頂，chhui3 ngiauh--chit8-e5，tim3頭表示感謝，Alonso無koh講siann2 to7離開。
Juan坐ti7 hia，koh開始想tioh8 3 kang前siong7尾1 kai2 e5內部審查會議。
「我chin3宣佈會議開始，請副院長先說明chit-kai2會議e5目的kap進行e5方式。」院長輕輕a2 sau3--chit8-e5了後開始講話。
會議室是ti7病院e5十三樓，kap院長e5辦公室ti7 kang7 1樓，chit-e5會議室有1 peng5面對外口，na7看tui3連做kui片e5玻璃thang出去，e7-tang3看tioh8 kui大片e5市區。
Hit-kang好天，m7-koh因為天氣涼涼，所以kha-tian2無pang3--落來，日chhiu chhio7 ti7會議室內底，hou7 lang5感覺心肝清幽，總是chit-kai2會議e5主題，實在hou7人心肝頭be7輕鬆--得。
「院長，衛生部e5 Villa先生，Patricia e5家屬，koh有在場e5委員，lan2 kin-a2-jit8 ti7 chia是beh討論關於內科醫生Juan Lorca tui3患者Patricia e5醫療行為最後1 kai2 e5審查。」
副院長iau2 be7-cheng5講soah，hit-e5有歲e5 cha-bo2人，Patricia e5 lau7母，sui5大力「pong2」1 siann ka7桌a2 tng3--落-去，tui3椅a2 peh--起來hoah講：「Lin2 chia long2無tam-nia2--e5 lah！I害死goa2 e5 cha-bo2-kiann2，tioh8 ai3 liah8去關，拖去chheng3殺！」chit-e5 cha-bo2人惡khiak8-khiak8 ka7坐ti7 chhoah8對角e5 Juan直直gin5，Juan頭le5-le5 long2無tann，無外久，cha-bo2人sui5大聲hau2--出來，「Patricia……Patricia……ma-ma e5心肝寶貝--ah……」坐ti7 i邊a2 e5人一直ka7安tah，ka7 i chhah--起來，扶i去外口hioh-khun3。
「Juan，che是li2 siong7尾1 kai2為ka-ti7辯解e5機會，kin-a2-jit8官員ma7來ti7 chia，li2 koh有sim2-mih8話beh講--無？」院長問Juan。
Juan hioh 1 khun3-a2 chiah講：「院長，Villa先生，副院長，在場e5委員，其實goa2原底無準備beh講siann2-hoe3--ah，m7-koh既然Villa先生來ti7 chia，goa2 to7 koh ka7 goa2 e5立場koh講1 kian3。」
「Goa2反對對病人隱瞞病情，goa2認為老實ka7病人講，hou7 in chai-iann2 ka-ti7 e5情況是in基本e5權利，na7 beh用peh8-chhat8來hou7病人有假iann2 e5信心，goa2是m7肯an2-ne choe3--e5，goa2 ma7 m7信講hit款hau-lak8話e7-tang3 hou7病人sim2-mih8 pang-chan7。」
「Juan，li2 kam2 chai-iann2自從li2 ka7 Patricia講i是第三期e5 khan-hat8，而且已經thoann3 kah kui身軀了後，i e5病情liam-pinn kin2-chiap8反症，原底經過治療，pan7-phoe iau2有半年e5時間，結果i 2禮拜to7來自殺，che li2 kam2 chai？」院長koh問。
「院長，goa2認為he是因為lan2無hou7 i建立正確e5信心，i chiah e7 loe2志，反 kah chiah-nih8 kin2，goa2認為醫療專業tioh8 ai3包括hou7病人tui3 ka-ti7 e5病，tui3人生kap生死e5意義，long2 ai3有ka-nng5 e5了解，m7是kan-tann用技術ka7細菌kap病毒thai5--死，ka7肉lio5--起來an2-ne nia7-tiann7，koh更加m7是oa2靠ka7病人am-kham3病情，講peh8-chhat8話……」
「好--ah！」院長無等Juan講soah，to7 ka7阻tong3，「Goa2想gun2大家long2已經chin了解li2 e5看法--ah。Chhiann2在場e5委員long2 oa2--來，做1 e5最後e5決定。」
Juan坐ti7後壁，看tioh8 in圍ti7頭前chhi-bu2-chhi7-chhu7講se3聲話，感覺ka-ti7 be7輸是來ti7豬市e5豬a2，teh等人出價決定i e5命運。
五分鐘後，大家long2 che7 tng2來原底e5位。
「副院長，結果to7 hou7 li2宣佈。」院長無ai3 cho3 phainn2-lang5。
副院長ka7院長看--chit8-e5，無ta5-oa5講：「關於內科醫生Juan Lorca tui3病人Partricia e5醫療行為檢討案，委員會一致決議，Juan Lorca因為嚴重e5失錯，tui3後禮拜起停止執行業務，等待衛生部進一步e5決定。」
Juan知知--leh，所以i聽tioh8 chit-e5決定e5時，心內並無感覺chin意外，大家行出門chhui3 e5時，院長koh thiau-kang oa2來用手ka7 tah kha-chiah-phiann，講chit8-koa2涼khiang-a2話，hou7 i ke chiann5 chhiah-iah8。
(台文罔報第100~102期，2005年1~3月)
</HL>