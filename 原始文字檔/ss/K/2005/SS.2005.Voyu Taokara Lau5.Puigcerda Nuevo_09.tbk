<CL>
Kau2
Ngou5 Kok-seng5 e5 heng5-hong2 bo5 kong2 kai3-ho2, sin-the2 chin hi-lam2, chiunn7 hoe2-chhia chin3-cheng5, A-tek ti7 chhia-thau5 e5 chhan-thiann be2 chit8-oann2 sio-thng hou7 lim--loeh, i chiah u7 tam7-poh8-a2 khui3-lat8.
“Siau3-lian5--e5, si7 Juan kio3 li2 lai5--e5 tioh8--bo5.” Ngou5 Kok-seng5 kong2-oe7 chin se3-siann, A-tek ai3 ka7 hi7-a2 oa2 ti7 i e5 chhui3 chiah thiann e7 tioh8, “Goa2 kiong2-kiann bo5 hoat-tou7 kap li2 che7 hoe2-chhia khi3-kau3 hit-e5 Shangri-la--ah, kin-a2-jit8 tu2-ho2 si7 goa2 kau2-chap8 hoe3 e5 senn-jit8, na7 chit-jit8 lai5 soah-kou2 kam2 m7-si7 chin hah8-gi5--leh.” A-tek ti7 Espana chiah ku2--ah, te7-it-kai2 thiann lang5 teh kong2 Tai5-oan5-oe7.
“Ngou5 phok-su7, li2 e7 ho2--khi2-lai5 lah, li2 tui3 jin5-lui7 e5 pang-chan7 chiah-nih8 toa7, thinn-kong peh e7 po2-pi3--li2.”
“Pang-chan7?” Ngou5 Kok-seng5 chin chiah8-lat8 teh chhio3, “Siau3-lain5--e5, li2 liah8-cho3 to7-tek chiann5-si7 thai3-chou2-pai5?”
A-tek m7-chai beh an2-choann2 ka7 in3.
“Siong7-kai3 sun5-sui2 e5 to7-tek si7 bo5 jin7-ho5 peh8-chhat8--e5, siau3-lian5--e5, li2 kam2 e7 in-ui7 bo5-ai3 kong2 peh8-chhat8 lai5 hoan2-poe7 ka-ti7 e5 kok-ka.”
“U7 e5 tai7-chi3 pun2-te2 to7-si7 ai3 chai khin-tang7, ai3 chai sio cheng2-hoe7--ah...” A-tek in3 kah hi-sim hi-sim.
“Na7 an2-ne, li2 chun2-pi7 beh the3 kah sim2-mih8 kham2-cham7? Koh lai5, siann2-lang5 u7 chu-keh lai5 koat-teng7 chit8-e5 phiau-chun2, ti7 bou2-mih8-khoan2 tai7-chi3 bou2-mih8-khoan2 si5-kan, lan2 to7 e7-tang3 ka7 to7-tek e5 goan5-chek ka7 hiat-kak, m7-koh ti7 bou2-mih8-khoan2 tai7-chi3 bou2-mih8-khoan2 si5-kan to7 be7-eng7-tit--leh? To7-tek u7 si5-chun7 to7 chhin-chhiunn7 si7 li7-ek e5 hun-phenn, khoann3 li2 si7 beh tui3-tiong7 ti7 kou3 bou2 chit8-e5 lang5, bou2 chit8-tin7 lang5, iah8-si7 chit se3-kan sou2-u7 e5 lang5, koh lai5, si5-kan--leh, li2 beh khoann3 joa7 ku2-tng5? Kok-ka e5 khi2-loh8 ti7 jin5-lui7 lek8-su2 lai5 khoann3, u7-iann2 si7 chin te2, lan2 hong3-kiam jin7-ui7 in-ui7 ai3-kok lai5 hi-seng to7-tek e5 goan5-chek kam2 m7-si7?”
A-tek choann-a2 pinn2-chhui3, i seng5-jin7 i bo5 siunn7 chiah che7.
“Gun2 u7-iann2 s7 kian7-tiu koh hoat chhui3-chhiu,” Ngou5 Kok-seng5 tun3-tenn--chit8-e5, “chit kui2-tang goa2 u7 teh siunn7 nng7-hang7 tai7-chi3, chit8-hang7 si7 in hit-khaon2 cho3-hoat e7 khi3 tit-sit tioh8 joa7-che7 lang5, koh e7 khi3 pai7-hai7 joa7-che7 lang5 hian7-sit8 e5 li7-ek, chit8-e5 oan5-choan5 bo5 chu7-li7 e5 sia7-hoe7 kam2 m7-si7 chu7-ngou2 hoe2-biat8--e5? Chu7-li7-sim na7 bo5--khi3, keng-che3, siong-giap8 kap chu-pun2 chhi7-tiunn5 to7 e7 biat8-bo5, boe2--a7, lan2 kan-tann si7 tng2-khi3 kau3 tau2-oann7 e5 si5-tai7 nia7-tiann7, sui-jian5 u7-lang5 e7 kong2 siong-giap8 kap ki-sut8 e5 chin3-pou7 tui3 jin5-lui7 bo5 it-teng7 si7 ho2 tai7-chi3, m7-koh beh chau5-biat8 siong-giap8 kap chu-pun2 li7-ek, choat8-tui3 u7-lang5 e7 peh khi2-lai5 kap li2 piann3-mia7.” Ngou5 Kok-seng5 kong2 kah chia, pok8-pheng5 sau3 kah chin li7-hai7, A-tek na2 ka7 tah kha-chiah-phiann, na2 kio3 i mai3 koh kong2--ah.
“Che si7 goa2 koe3-khui3 chin3-cheng5 siong7-boe2 e5 kui2-ku3-oe7--ah.” Ngou5 Kok-seng5 an2-ne ka7 in3.
“Te7-ji7-hang7 si7, goa2 u7 tiang-chun7 e7 siunn7-kong2, bo5 tek-khak ‘bo5 to7-tek’ kheng5-sit8 si7 jin5-lui7 kiu5 seng-chun5 kap po2-hou7 ka-ti7 e5 kun-te2, lan2 theh8 peh8-chhat8-oe7 lai5 kong2, tioh8 si2-cheng3 e5 lang5 tui3 ka-ti7 kong2 ‘goa2 it-teng7 e7 ho2--khi2-lai5’, li2 kong2 che si7 ‘peh8-chhat8’ iah8 si7 ‘sin3-sim’--leh? U7 si5-chun7 peh8-chhat8 soah chhin-chhiunn7 si7 teh po2-hou7 lang5 ka-ti7 e5 chit8-khaon2 chhiu2-lou7. Kong2--khi2-lai5, lan2 e5 sin-the2 tui3 lan2 siong7 lau2-sit8, phoa3-penn7 tioh8-siong to7 hou7 li2 thiann3 kah beh si2, li2 kam2 beh ku3-chai7 i thiann3? Kam2 long2 bo5-ai3 chiah8 chi2-thiann3 ioh8-a2? Lau2-sit8 thau3-te2 e5 kiat-ko2, kam2 e7 lian5 ka7 penn7 i hou7 ho2 e5 ki-hoe7 to7 bo5, soah bok8-beng5 ki5-biau7 in-ui7 lau2-sit8 lai5 si2.”
Ngou5 Kok-seng5 kong2 kah siong7-boe2 nng7-sann ku3-oe7 e5 si5, bak8-chiu i2-keng khoeh--loh8, A-tek tan2 chit8-khun3, m7-koh i long2 bo5 koh chhut-siann, chim-chiok ka7 khoann3, lang5 i2-keng koe3-ong2--ah.
A-tek tng2-lai5 kau3 Puigcerda Nuevo i2-keng si7 sann-kenn me5-poann3, lian5-soa3 kui2-a7-kang ou-im, keh-tng2-kang chai2-khi2 chhut-jit8, thinn-khi3 siat-thai2 hoan2-joah8, A-tek kui2-a7-kang an2-ne chhia-poah8-peng2, thiam2 kah it-tit8 khun3 kah e7-pou iau2 peh be7 khi2--lai5, bo5 gi7-gou7 chit8-tin7 lang5 soah ti7 chit-e5 e7-pou lai5 beh ka7 Puigcerda Nuevo hui2 chiann5 penn5-pou, A-tek be7-hu3 kiu3 Milagros, i chau2 to3 chhut--lai5 e5 si5 koh khai-si2 teh pian3-thinn, boe2--a2 poah8 loeh soann-khenn.
Hit-am3 chong2-li2 ti7 tian7-si7 teng2 hoat-piau2 kong2-oe7, kong2: “To7-tek e5 tui-jip si7 chit8-kiann7 chin ho2 e5 tai7-chi3, m7-koh to7-tek e5 bok8-tek si7 beh hou7 kok-ka kap jin5-lui7 koh-khah heng7-hok e5 seng-oah8, to7-tek e5 pun2-sin bo5 eng3-kai chhiann5-cho3 kou-hang7 e5 bok8-tek.”
“Choe3-kin7 lan2-kok tang-pak-pou7 soann-khu hoat-hian7 chit8-e5 in-bou5 chou-chit, chit-e5 chou-chit e5 lang5 chin3-jip8 kau3 lan2 che7-che7 tiong7-iau3 ki-ko3 lai7-te2, pi2-lun7 kong2 Hugo Ferro ham7 Gabino Lara e5 an3-kiann7 long2 kap in u7 koan-he7, tui3 kok-ka sia7-hoe7 u7 chin toa7 e5 pai7-hai7, cheng3-hu2 i2-keng kin2-chiap8 chhu2-li2, tek8-chiong2 pou7-tui7 ti7 soann-khu phah-si2 435 e5 phainn2-tou5, leng7-goa7 u7 chit8-koa2 chau2-thoat--e5, cheng3-hu2 u7 sin3-sim e7 chin-kin2 ka7 in chong2 sa--khi2-lai5, chhiann2 tak8-e5 hong3-sim.”
“In be7 kong2 peh8-chhat8, chin ho2-chang.” Chong2-li2 kong2-soah beh chau2 e5 si5, keng2-chhat chong2-tiunn2 ti7 i e5 hi7-khang pinn an2-ne kong2.
Tann A-tek ti7 hui-leng5 ki-tiunn5 beh chiunn7 hui-leng5-ki--ah, i kui-e5 thau5-khak lai7 ju5-chhang2-chhang2, am3-si5 in-ui7 chiah-e5 tai7-chi3 teh bin5-bang7, jit8--si5 ma7 bo5 hoat-tou7 chau2-siam2 chiah-e5 ju5-su3-bang7.
Chiunn7-ki e5 si5-kan kau3--ah, A-tek pai5-tui7 tan2 beh jip8-khi3 chiunn7-ki-mng5 e5 si5, bo5-i3-tiong soah khoann3-tioh8 pai5 ti7 thau5-cheng5 te7-sann-e5 lang5, chit8-e5 hou5-chhiu--e5, i e5 am-a2-kun2 au7-piah u7 po5-che2 cho3 ki3-ho7, be7-su chit8-chiah boe2-iah8-a2 hioh ti7 hia.
(Tai5-bun5 Bong2-po3 te7 100~102 ki5, 2005 ni5 1~3 goeh8)
</CL>
<HL>

九
吳國成e5情況無講kai3好，身體chin虛lam2，chiunn7火車進前，A德ti7車頭e5餐廳買1碗燒湯hou7 lim--loeh，i chiah有淡薄a2氣力。
「少年--e5，是Juan叫li2來--e5 tioh8--無。」吳國成講話chin細聲，A德ai3 ka7耳a2 oa2 ti7 i e5 chhui3 chiah聽e7 tioh8，「goa2恐驚無法tou7 kap li2坐火車去到hit-e5 Shangri-la--ah，kin-a2-jit8 tu2好是goa2 90歲e5生日，na7 chit日來soah鼓kam2 m7是chin合宜--leh。」A德ti7 Espana chiah久--ah，第1 kai2聽人teh講台灣話。
「吳博士，li2 e7好--起來lah，li2 tui3人類e5幫chan7 chiah-nih8大，天公伯e7保庇--li2。」
「幫chan7？」吳國成chin chiah8力teh笑，「少年--e5，li2 liah8-cho3道德chiann5是太祖牌？」
A德m7-chai beh an2-choann2 ka7應。
「Siong7-kai3純粹e5道德是無任何白賊--e5，少年--e5，li2 kam2 e7  因為無ai3講白賊來反背ka-ti7 e5國家。」
「有e5 tai7-chi3本底to7是ai3知輕重，ai3知sio整會-- ah……」A德應kah虛心虛心。
「Na7 an2-ne，li2準備beh退kah sim2-mih8 kham2-cham7？Koh來，siann2-lang5有資格來決定1 e5標準，ti7某mih8款tai7-chi3某mih8款時間，lan2 to7 e7-tang3 ka7道德e5原則ka7 hiat-kak，m7-koh ti7某mih8款tai7-chi3某mih8款時間to7 be7-eng7-tit--leh？道德有時chun7 to7親像是利益e5分phenn，看li2是beh對重ti7顧某1 e5人，某1陣人，iah8是chit世間所有e5人，koh來，時間--leh，li2 beh看goa7久長？國家e5起落ti7人類歷史來看，有iann2是chin短，lan2 hong3兼認為因為愛國來犧牲道德e5原則kam2 m7是？」
A德choann-a2扁chhui3，i承認i無想chiah che7。
「Gun2有iann2是健tiu koh發chhui3-chhiu，」吳國成tun3-tenn--chit8-e5，「chit幾tang goa2有teh想2項tai7-chi3，1項是in hit款cho3法e7去得失tioh8外che7人，koh e7去敗害外che7人現實e5利益，1 e5完全無自利e5社會kam2 m7是自我毀滅--e5？自利心na7無--去，經濟、商業kap資本市場to7 e7滅無，尾--a7，lan2 kan-tann是tng2去到tau2-oann7 e5時代nia7-tiann7，雖然有人e7講商業kap技術e5進步tui3人類無一定是好tai7-chi3，m7-koh beh chau5滅商業kap資本利益，絕對有人e7 peh起來kap li2拼命。」吳國成講kah chia，暴憑sau3 kah chin厲害，A德na2 ka7 tah kha-chiah-phiann，na2叫i mai3 koh講--ah。
「Che是goa2過氣進前siong7尾e5幾句話--ah。」吳國成an2-ne ka7應。
「第2項是，goa2有tiang-chun7 e7想講，無的確「無道德」kheng5實是人類求生存kap保護ka-ti7 e5根底，lan2 theh8白賊話來講，tioh8死症e5人tui3 ka-ti7講”goa2一定e7好--起來”，li2講che是”白賊”iah8是”信心”--leh？有時chun7白賊soah親像是teh保護人ka-ti7 e5 1款手路。講--起來，lan2 e5身體對lan2 siong7老實，破病tioh8傷to7 hou7 li2 thiann3 kah beh死，li2 kam2 beh ku3-chai7 i thiann3？kam2 long2無ai3 chiah8止thiann3藥a2？老實透底e5結果，kam2 e7連ka7病醫hou7好e5機會to7無，soah莫名奇妙因為老實來死。」
吳國成講kah siong7尾2、3句話e5時，目chiu已經khoeh--落，A德等1 khun3，m7-koh i long2無koh出聲，chim-chiok ka7看，人已經過往--ah。
A德tng2來到Puigcerda Nuevo已經是三更暝半，連soa3幾a7天烏陰，隔tng工早起出日，天氣siat-thai2反熱，A德幾a7 kang an2-ne chhia-poah8-peng2，thiam2 kah一直khun3 kah e7-pou iau2 peh be7--起來，無疑悟1 tin7人soah ti7 chit-e5 e7-pou來beh ka7 Puigcerda Nuevo毀chiann5平埔，A德be7-hu3救Milagros，i走to3出--來e5時koh開始teh變天，尾a7 poah8 loeh山坑。
Hit暗總理ti7電視頂發表講話，講：「道德e5追jip是1件chin好e5代誌，m7-koh道德e5目的是beh ho7國家kap人類有koh khah幸福e5生活，道德e5本身無應該chhiann5-cho3孤項e5目的。」
「最近lan2國東北部山區發現1 e5陰謀組織，chit-e5組織e5人進入到lan2 che7-che7重要機構內底，比論講Hugo Ferro ham7 Gabino Lara e5案件long2 kap in有關係，對國家社會有chin大e5敗害，政府已經kin2-chiap8處理，特種部隊ti7山區phah死435 e5 phainn2徒，另外有1 koa2走脫--e5，政府有信心e7 chin-kin2 ka7 in chong2 sa--起來，chhiann2 tak8-e5放心。」
「In be7 kong2 peh8-chhat8，chin好chang。」總理講soah beh走e5時，警察總長ti7 i e5耳khang邊an2-ne講。
Tann A德ti7 hui-leng5機場beh chiunn7 hui-leng5-ki--ah，i kui-e5頭殼內茹chhang2-chhang2，暗時因為chiah-e5 tai7-chi3 teh眠夢，日時ma7無法tou7走閃chiah-e5茹絮夢。
Chiunn7機e5時間到--ah，A德排隊等beh入去chiunn7機門e5時，無意中soah看著排ti7頭前第3 e5人，1 e5鬍鬚--e5，i e5 am-a2-kun2後壁有婆姐做記號，be7輸1 chiah尾iah8-a2 hioh ti7 hia。
(台文罔報第100~102期，2005年1~3月)
</HL>