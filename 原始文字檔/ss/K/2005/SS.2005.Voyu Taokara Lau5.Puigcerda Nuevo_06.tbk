<CL>
Lak8
Nng7-e5 chheng7 ou-sek kin2-sin-a2, chhiu sa chheng3 e5 lang5 ti7 poann3-me5 nng7-tiam2 liam-kha-neh-chhiu2 lai5-kau3 ti7 chit8-e5 kong-u2 e5 si3-lau5, in ho2-le2-a2 ka7 mng5 kiau7--khui, au7-piah hit-e5 lang5 soah bo5-tiunn-ti5 khi3 khe5 tioh8 koa3 ti7 mng5-pinn e5 hit-te3 “Ka-nng5 i-ti7 un7-tong7 ki-kim-hoe7” e5 khang-pan, khang-pan “khiang” chit8-siann kui-e5 lak loeh thou5-kha.
Alonso chu7-chiong5 lai5 ka7 Juan e5 ki-kim-hoe7 tau3-sann-kang7, to7 long2 chioh khia7 ti7 hia. Ｉ poann3-me5 thiann-tioh8 koai3-siann, tui3 bin5-chhng5 peh khi2-lai5 sun5, tu2 kiann5 chhut-lai5 kau3 pan7-kong-sek, sui5 ho7 lang5 tui3 bin7 hiong5-hiong5 bok--loeh, kui-e5 lang5 siak ti7 thou5-kha, kan-tann khoann3-tioh8 chit8-e5 lang5 theh8 chhiu2-tian7 ka7 chhio7, mng7 kong2: “Li2 si7 m7-si7 Juan Lorca?” Alonso chhinn-tiann7 peh8-tiann7 hou7 chhiu2-tian7 chhio7 kah bak8-chiu peh long2 be7 kim, chhiu2 ka7 bin7 bong--chit8-e7, tam5-kou5-kou5, long2 si7 hoeh.
“M7-si7, goa2 si7 Alonso, lin2 si7 siann2-lang5--ah?”
Leng7-goa7 chit8-e5 chheng7 ou-sann e5 lang5 ma7 theh8 chit8-ki chhiu2-tian7 si3-koe3 chhiau-tang chhiau-sai, peng2 kah loan7-chhi-pa-chau.
“Li2 m7-thang siunn7-khang siunn7-phang7,” Theh8 chhiu2-tian7 ka7 chhio7 e5 hit-e5 lang5 ka7 chhiu2--nih8 e5 chheng3 tui3 Alonso koh siong3-chun2, ka7 keng2-ko3, “Juan chit-ma2 lang5 ti7 to2-ui7?”
“Lin2 chhoe7 li2-su7-tiunn2 beh chhong3--siann2? I lang5 bo5 ti7 chia--lah.” Alonso hou7 lang5 an2-ne hann2-heh, kang7-khoan2 chin pa-kiat.
“Si2-ah-a2 nge7 chhui3-poe!” Hit-e5 chheng7 ou-sann e5 lang5 eng7 chheng3 tui3 Alonso e5 chiann3-peng5 bin7 kha3--loeh, “sim2-mih8 leh ka-nng5 i-ti7, kin-pun2 si7 kap ki5-thann thoan5-the2 lian5-hap8--khi2-lai5, beh ti7 sia7-hoe7 sam-pan kiau2-ke.”
Alonso thau5-giah8-koan5 ka7 chin5, “Gun2 tau3-te2 si7 cho3 sim2-mih8 tai7-chi3 hou7 lin2 chiah chhiah-iah8, gun2 chi2 put-ko3 hi-bang7 i-seng kap penn7-lang5 chi-kan e7-tang3 lau2-sit8 sio-tui3-thai7, hou7 penn7-inn7 tui3 penn7-lang5 e5 i-liau5 pau-khoah sin-the2 kap sim-li2...”
“Ho2--ah!” Chit-e5 chheng7 ou-sann--e5 toa7-siann ka7 tong3, “Tann lang5 e5 sim-seng3 si7 sim2-mih8 si5-chun7 pian3 kah chiah kiong5--ah? Cha-pou khinn5-kou5, cha-bou2 giam2-nge7, e7-tang3 bin7-tui3 hian7-sit8, goa2 thiann li2 teh kong2 ham3-kou2! Lang5 na7 u7 hiah gau5, chit se3-kan be7-chiu2--e5 long2 bo5 seng-li2--ah lah, i-seng siong7 tiong7-iau3--e5 to7-si7 hou7 penn7-lang5 ho2--khi2-lai5, eng7 ioh8-a2 ma7 ho2, eng7 peh8-chhat8 ma7 ho2, hou7 penn7-lang5 u7 i3-hiong3 thang khah pa-kiat--leh.” I oat8-thau5 mng7 leng7-goa7 hit-e5 lang5 kong2, “U7 chhoe7 tioh8 mia5-chheh bo5?”
Alonso than3 i bo5 chu3-i3, hoan-chhiu2 peh--khi2-lai5, siunn7 beh tui3 au7-piah-mng5 chau2--chhut-khi3, hit-e5 chheng7 ou-sann--e5 hoat-hian7 chin siu7-khi3, “Li2 ka7 goa2 tong3--leh, goa2 beh khui-chheng3--ah oh!” Pan7-kong-sek e5 chit-e5 hang7-lou7 tit8-chiap thang3 tui2 au7-piah-mng5, Alonso phian5-phian5-to2-to2  chong5 lai5-kau3 mng5-kha-khau2, chhun-chhiu2 beh chun7 mng5-piann2, “Be7-sai2 hou7 i chau2--khi3!” Teh chhiau mih8-kiann7 hit-e5 lang5 toa7-siann hoah, leng7-goa7 hit-e5 lang5 giah8 chheng3 siong3-chun2, “phiu3, phiu3, phiu3” u7 chng biat8-siann-khi3 e5 chheng3 ti7 am3-so-so e5 khong-khi3 tiong phun3-chhut hoe2-chhinn.
“U7-lang5 ti7 teh bo5?” Thau5-cheng5-mng5 u7-lang5 teh hoah-hiu, nng7-e5 chheng7 ou-sann e5 lang5 hou7-siong sai2 chit8-e5 bak8-boe2 sui5 long3 tui3 au7-piah-mng5 chhut--khi3.
A-tek tui3 soann-teng2 chit8-lou7 koann2 loh8-soann, lai5-kau3 ki-kim-hoe7, soah khoann3-tioh8 mng5 khui-khui, i jip8-lai5 chit8-e5 khoann3, kan-tann khoann3-tioh8 nng7-e5 ou-iann2 chau2 tui3 au7-piah-mng5 chhut--khi3, kui-chhu3-kneg i2-keng long2 hou7 lang5 peng2 kah loan7-chhau-chhau, i ou-am3-bong, ka7 tian7-hoe2 chhih8 toh8, koe3 chit8-khun3 chiah khoann3-tioh8 to2 ti7 au7-piah-mng5 pinn e5 Alonso.
“Li2 bian2 kiann, goa2 si7 Juan e5 peng5-iu2, li2 u7 an2-choann2--bo5?” A-tek kin2 chau2-koe3 ka7 khoann3, Alonso sin-khu teng2 u7 nng7-e5 khang-chhui3, hoeh-chui2 chham-chham-lau5.
“Ma5-hoan5 li2...it-teng7...ai3 khi3 ‘Saint Fulgentius penn7-inn7’ kiu3 Ngou5 phok-su7... Silvio Ngo5 phok-su7...” Alonso na2 kong2 na2 tui3 lak-te7-a2 jim5 chit8-ki so2-si5 hou7 A-tek, be7-hu3 koh kai2-soeh to7 tng7-khui3--ah.
A-tek e7 ti7 sann-kenn me5-poann3 loh8-soann lai5-kau3 chia, si7 in-ui7 siu7-tioh8 Milagros e5 pai3-thok lai5 chhoe7 Juan--e5, chu7-chiong5 choh8--jit8 u7-lang5 tng2-lai5 Puigcerda Nuevo, kong2 cheng3-hu2 beh tui3 in chiah-e5 lang5 put-li7, hong-siann to7 khai-si2 thoan5 kah chhiang5-chhiang5-kun2, m7-koh Milagros khah hoan5-lo2 ti7 soann-kha Juan e5 an-choan5, sou2-i2 chhiann2 A-tek it-teng7 ai3 koann2 loh8-soann khi3 chhoe7 Juan.
A-tek si3-koe3 mng7 bo5 Juan e5 ha7-loh8, kui-khi3 na2 mng7 “Saint Fulgentius penn7-inn7”, bo5-lun7 an2-choann2 i tui3 Ngou5 Kok-seng5 chit-e5 toa7-liap8-lu sit8-chai7 chin hou3-hian5 ti7 teh, ji5-chhiann2 kong2--khi2-lai5, sng3-si7 hiong-chhin, bo5 kian3-si2 put-kiu3 e5 to7-li2, chong2--si7 i si7 goa7-ui7-a2 lang5, kan-tann kho3 i thiann-tioh8--e5 chit-e5 mia5 beh chhoe7 chit8-keng penn7-inn7, khak-sit8 be7-su hai2-te2 bong-chiam--leh.
Na7 chiau3 ti7 lou7--nih8 mng7 lang5 e5 hoan2-eng3 khoann3--khi2-lai5, chit-keng penn7-inn7 phah-sng3 m7-si7 ti7 chit-e5 siann5-chhi7, in-ui7 tai7-ke chit8-e5 thiann--tioh8, long2 kam2-kak bo5 siann2 in3-siong3.
Keh-tng2-kang chai2-khi2, i an3-sng3 beh khi3 chhoe7 khoann3 u7 sou2-chai7 thang ho2 chiunn7-bang7 google--chit8-e5 bo5. Na2 teh kiann5 e5 si5, khi3 siam tioh8 lou7-pinn tiam3-thau5-a2 he7 ti7 hia cho3 kian3-pun2 e5 tian7-si7 tng-teh po3 sin-bun5, cheng3-hu2 soan-pou3 kong2 pau-khoah “Ka-nng5 i-ti7 un7-tong7”, “Lau2-sit8 seng-li2-lang5 hiap8-hoe7”, “Cheng3-koan3 hoat-heng5 kap kau2-ek8 seng5-sit8 un7-tong7”, “Lau2-sit8 kong-bu7-oan5 ki-kim-hoe7”, “Lau2-sit8 kun-jin5 un7-tong7” kap “Lau2-sit8 cheng5-po3 un7-tong7” teng2-teng2 chap8-goa7 e5 chou-chit long2 si7 ui5-hoat e5 thoan5-the2, chu7 kin-a2-jit8 khai-si2 kim3-chi2 sou2-u7 e5 oah8-tang7, chit8-koa2 thau5-lang5 tng5-tng5 te2-te2 long2 hou7 keng2-chhat chang--khi3, I m7-chai ui7-sim2-mih8 sim-lai7 khai-si2 the3 Milagros koa3-hoai5, tam-sim chit-e5 heng5-tong7 kin2-choah8-ban7 e7 khi3 khan-lian5 tioh8 Puigcerda Nuevo.
Tian7-si7 sin-bun5 lai7-te2 u7 kong2-tioh8 Juan Lorca chit-e5 mia5, kong2 keng2-hong chit-ma2 teh chhoe7--i, koh u7 kong2-tioh8 Juan pun2-te2 si7 “Saint Fulgentius penn7-inn7” e5 i-seng, in-ui7 kau-liau5 hong5 si5 thau5-lou7, “goan5-lai5 Ngou5 Kok-seng5 to7 toa3 ti7 Juan goan5-te2 tiam3 e5 hit-keng penn7-inn7!” A-tek in-ui7 an2-ne chiah khai-si2 khah sa u7 thau5-chang2.
A-tek chu7 loh8-soann, it-tit8 u7 teh kha3 Juan e5 chhiu2-ki-a2, m7-koh kha3 long2 be7 thong, tiong-tau3 i ti7 lou7-pinn e5 chit8-keng phang2-tiam3 chiah8-tau3, soah chiap-tioh8 Juan e5 tian7-oe7.
“A-tek, goa2 si7 Juan.”
“Juan, gun2 long2 tioh8-kip teh chhoe7--li2 neh, li2 chit-ma2 lang5 ti7 toh-ui7?”
“A-tek, li2 m7-bian2 hoan5-lo2, goa2 chit-ma2 ho2-ho2, cha2-khi2 goa2 i2-keng u7 kha3 tian7-oe7 tng2-khi3 Puigcerda Nuevo hou7 Milagros, chiah chai-iann2 li2 loh8-soann lai5 chhoe7--goa2.”
“Juan, li2 e5 pan7-kong-sek khi3 hong5 poe-chhi2, u7 chit8-e5 tong5-su7 khi3 hou7 phainn2-tou5 thai5--si2 ah, li2 kam2 chai?”
“A-tek, he m7-si7 sim2-mih8 poe-chhi2, he si7 cheng3-hu2 phai3-lang5 cho3--e5.”
“Li2 kong2 che sim2-mih8 i3-su3, cheng3-hu2 e7 phai3-lang5 khi3 chhiau li2 e5 pan7-kong-sek, koh thai5-si2 lang5?”
“A-tek, chiah-e5 tai7-chi3 long2 si7 u7 kau-kann5--e5, li2 kam2 bo5 khoann3-tioh8 sin-bun5, goa2 e5 ki-kim-hoe7 i2-keng hong5 kong2 cho3 hui-hoat chou-chit--ah.”
“Juan, li2 e7-sai2 kong2 khah chheng-chho2--leh bo5, hiah-e5 sim2-mih8 ‘lau2-sit8’ sim2-mih8 oann2-ko, ‘to7-tek’ sim2-mih8 oann2-ko e5 chou-chit, si7 an2-choann2 e7 kap li2 e5 ki-kim-hoe7 long2 khi3 hong5 kim3--khi2-lai5? Lin2 kam2 u7 sim2-mih8 koan-he7, koh lai5, lin2 kam2 u7 cho3 sim2-mih8 phainn2 tai7-chi3, bo5 keng2-hong 方nah e7 teh chhoe7--li2.”
“A-tek, goa2 chit-ma2 si7 eng7 kong-kiong7 tian7-oe7, bo5 hoat-tou7 ka7 li2 kong2 kah chheng-chheng chho2-chho2, m7-koh, gun2 long2 si7 Puigcerda Nuevo e5 lang5, gun2 i2-keng chun2-pi7 kui2-a7 tang--ah, to7-si7 ng3-bang7 gun2 u7 ki-hoe7 thang kai2-pian3 sia7-hoe7, kai2-pian3 kok-ka kap jin5-lui7 e5 un7-mia7, tann khoann3 chit-e5 pan7-se3, ai3 siunn7 khah tng5-mng5--chit8-e5 ah.”
“Juan...li2 teng2-kai3 kan-tann kong2-tioh8 hit-e5 ke3-oe7, beh kai2-liong5 jin5-lui7, kai2-koat lang5 siong7 ki-pun2 e5 bun7-te5 nia7-tiann7...m7-koh li2 chit-ma2 kong2--e5 goa2 iau2 si7 thiann long2 bo5...”
“A-tek, goa2 e5 peng5-iu2, na7 u7 ki-hoe7, goa2 chiah khoann-khoann-a2 hun-thiah hou7 li2 thiann, goa2 kha3 chit-thong tian7-oe7 siong7 chu2-iau3 e5 bok8-tek, si7 beh chhiann2 li2 ka7 goa2 tau3-sann-kang7.”
“.....li2 kong2 khoann3-mai7--leh...” A-tek sui-jian5 u7 kui pak-tou2 gi5-ngai2, ma7 chi2-ho2 seng an2-ne ka7 in3.
“A-tek, sann-kang-au7 tek8-chiong2 pou7-tui7 to7 e7 khi3-kau3 Puigcerda Nuevo, in siunn7 beh hou7 chit-e5 chng-thau5 oan5-choan5 siau-sit, hoainn5-tit8 chit-e5 chng-thau5 goan5-te2 to7 bo5 oe7 ti7 te7-tou5 teng2-bin7.”
“Juan...Puigcerda Nuevo ma7 u7 teh hong-siann, m7-koh goa2 kam2-kak che sit8-chai7 siunn ham3--ah...”
“A-tek, li2 thiann goa2 kong2, si5-kan chhun bo5 joa7 che7--ah, u7 nng7-kiann7 tai7-chi3 pai3-thok--li2, kiu5 li2 khi3 goa2 chin3-cheng5 cho3-sit e5 penn7-inn7 kiu3 Ngou5 phok-su7, leng7-goa7, tng2-khi3 Puigcerda Nuevo kio3 in tioh8 kin2 li7-khui, po2-hou7 gun2 sio2-moe7 Milagros e5 tai7-chi3 to7 kau hou7--li2 ah.”
Juan ka7 A-tek kong2 Saint Fulgentius penn7-inn7 e5 te7-chi2 liau2-au7, tian7-oe7 to7 chhiat tng7--khi3, chit-e5 penn7-inn7 si7 ti7 nng7-pah kong-li2 goa7 e5 leng7-goa7 chit8-e5 siann5-chhi7, m7-koh ho2 ka-chai3 u7 thau3-choa7-chhia, A-tek an3-sng3 e7-pou to7 che7-chhia koann2--koe3.
(Tai5-bun5 Bong2-po3 te7 100~102 ki5, 2005 ni5 1~3 goeh8)
</CL>
<HL>

六
2 e5穿烏色緊身a2，手sa chheng3 e5人ti7半暝2點liam-kha-neh手來到ti7 1 e5公寓e5 4樓，in 好禮a2 ka7門kiau7--開，後壁hit-e5人soah無張ti5去khe5 tioh8掛ti7門邊e5 hit-te3「Ka-nng5醫治運動基金會」e5 khang-pan，khang-pan「khiang」1聲kui-e5 lak loeh塗kha。
Alonso自從來ka7 Juan e5基金會tau3-sann-kang7，to7 long2借khia7 ti7 hia。Ｉ半暝聽tioh8怪聲，tui3眠床peh起來巡，tu2行出來到辦公室，sui5 ho7人tui3面hiong5-hiong5 bok--loeh，kui-e5人siak ti7塗kha，kan-tann看tioh8 1 e5人theh8手電ka7 chhio7，問講：「Li2是m7是Juan Lorca？」Alonso青tiann7白tiann7 hou7手電chhio7 kah目chiu peh long2 be7金，手ka7面摸--chit8-e7，tam5-kou5-kou5，long2是血。
「M7是，goa2是Alonso，lin2是siann2人--ah？」
另外1 e5穿烏sann e5人ma7 theh8 1 ki手電四koe3 chhiau東chhiau西，peng2 kah亂chhi-pa糟。
「Li2 m7-thang想khang想phang7，」theh8手電ka7 chhio7 e5 hit-e5人ka7手--nih8 e5 chheng3 tui3 Alonso koh相準，ka7警告，「Juan chit-ma2人ti7 to2位？」
「Lin2 chhoe7理事長beh chhong3--siann2？I人無ti7 chia--lah。」Alonso hou7人an2-ne hann2-heh，kang7-khoan2 chin巴結。
「死鴨a2硬chhui3-poe！」Hit-e5穿烏sann e5人用chheng3 tui3 Alonso e5 chiann3-peng5面kha3--loeh，「sim2-mih8 leh ka-nng5醫治，根本是kap其他團體聯合--起來，beh ti7社會三斑kiau2-ke。」
Alonso頭giah8-koan5 ka7 chin5，「gun2到底是cho3 sim2-mih8 tai7-chi3 hou7 lin2 chiah chhiah-iah8，gun2只不過希望醫生kap病人之間e7-tang3老實相對待，hou7病院tui3病人e5醫療包括身體kap心理……」
「好--ah！」chit-e5穿烏sann--e5大聲ka7 tong3，「tann人e5心性是sim2-mih8時chun7變kah chiah 強--ah？cha-pou khinn5-kou5，cha-bo2 giam2-nge7，e7-tang3面對現實，goa2聽li2 teh講ham3古！人na7有hiah gau5，chit世間be7酒--e5 long2無生理--ah lah，醫生siong7重要--e5 to7是hou7病人好--起來，用藥a2 ma7好，用白賊ma7好，hou7病人有意向thang khah巴結--leh。」i oat8頭問另外hit-e5人講，「有chhoe7 tioh8名冊--無？」
Alonso趁i無注意，hoan手peh--起-來，想beh tui3後壁門走--出去，hit-e5穿烏sann--e5發現chin siu7氣，「Li2 ka7 goa2 tong3--leh，goa2 beh開chheng3--ah oh！」辦公室e5 chit-e5巷路直接thang3 tui2後壁門，Alonso phian5-phian5-to2-to2  chong5來到門kha口，chhun手beh chun7門柄，「Be7-sai2 hou7 i走去！」teh chhiau mih8-kiann7 hit-e5人大聲hoah，另外hit-e5人giah8 chheng3相準，「phiu3，phiu3，phiu3」有裝滅聲器e5 chheng3 ti7暗so-so e5空氣中phun3出火星。
「有人ti7 teh--無？」頭前門有人teh hoah-hiu，2 e5穿烏sann e5人互相sai2 1 e5目尾sui5 long3 tui3後壁門--出去。
A德tui3山頂1路趕落山，來到基金會，soah看tioh8門開開，i入來chit8-e5看，kan-tann看tioh8 2 e5烏影走tui3後壁門--出去，kui-chhu3間已經long2 hou7 lang5 peng2 kah亂chhi-pa糟，i烏暗摸，ka7電火chhih8 toh8，過1 khun3 chiah看tioh8倒ti7後壁門邊e5 Alonso。
「Li2免驚，goa2是Juan e5朋友，li2有an2-choann2--無？」A德緊走過ka7看，Alonso身軀頂有2 e5 khang-chhui3，血水chham-chham流。
「麻煩li2……一定……ai3去 “Saint Fulgentius病院”救吳博士……Silvio Ngo5博士……」Alonso na2講na2 tui3 lak-te7-a2 jim5 1 ki鎖si5 hou7 A德，be7赴koh解釋to7斷氣--ah。
A德e7 ti7三更暝半落山來到chia，是因為受tioh8 Milagros e5拜託來chhoe7 Juan--e5，自從choh8--日有人tng2來Puigcerda Nuevo，講政府beh對in chiah-e5人不利，風聲to7開始傳kah chhiang5-chhiang5滾，m7-koh Milagros khah煩lo2 ti7山kha Juan e5安全，所以請A德一定ai3趕落山去chhoe7 Juan。
A德四koe3問無Juan e5下落，kui-khi3 na2問「Saint Fulgentius病院」，無論an2-choann2 i tui3吳國成chit-e5大粒lu實在chin hou3-hian5 ti7 teh，而且講--起來，算是鄉親，無見死不救e5道理，總--是i是外位a2人，kan-tann靠i聽tioh8 --e5 chit-e5名beh chhoe7 1間病院，確實be7輸海底摸針--leh。
Na7照ti7路--nih8問人e5反應看--起來，chit間病院phah算m7是ti7 chit-e5城市，因為大家chit8-e5聽tioh8，long2感覺無siann2印象。
Keh-tng2-kang早起，i an3算beh去chhoe7看有所在thang好chiunn7網google--chit8-e5無。Na2 teh行e5時，去siam tioh8路邊店頭a2 he7 ti7 hia做見本e5電視tng teh報新聞，政府宣佈講包括「Ka-nng5醫治運動」、「老實生理人協會」、「證券發行kap交易誠實運動」、「老實公務員基金會」、「老實軍人運動」kap「老實情報運動」等等十外e5組織long2是違法e5團體，自kin-a2-jit8開始禁止所有e5活動，1 koa2頭人長長短短long2 hou7警察chang--去，I m7-chai ui7-sim2-mih8心內開始替Milagros掛懷，擔心chit-e5行動緊choah8慢e7去牽連tioh8 Puigcerda Nuevo。
電視新聞內底有講tioh8 Juan Lorca chit-e5名，講警方chit-ma2 teh chhoe7--i，koh有講tioh8 Juan本底是「Saint Fulgentius病院」e5醫生，因為交liau5 hong5辭頭路，「原來吳國成to7 toa3 ti7 Juan原底tiam3 e5 hit間病院！」A德因為an2-ne chiah開始khah sa有頭chang2。
A德自落山，一直有teh kha3 Juan e5手機a2，m7-koh kha3 long2 be7通，中tau3 i ti7路邊e5 1間phang2店chiah8 tau3，soah接tioh8 Juan e5電話。
「A德，goa2是Juan。」
「Juan，gun2 long2 tioh8急teh chhoe7--li2 neh，li2 chit-ma2人ti7 toh位？」
「A德，li2 m7免煩lo2，goa2 chit-ma2好好，cha2-khi2 goa2已經有kha3電話tng2去Puigcerda Nuevo hou7 Milagros，chiah chai-iann2 li2落山來chhoe7--goa2。」
「Juan，li2 e5辦公室去hong5飛鼠，有1 e5同事去hou7 phainn2徒thai5--死 ah，li2 kam2 chai？」
「A德，he m7是sim2-mih8飛鼠，he是政府派人cho3--e5。」
「Li2講che sim2-mih8意思，政府e7派人去chhiau li2 e5辦公室，koh thai5死人？」
「A德，chiah-e5 tai7-chi3 long2是有kau-kann5--e5，li2 kam2無看tioh8新聞，goa2 e5基金會已經hong5講cho3非法組織--ah。」
「Juan，li2 e7-sai2講khah清楚--leh無，hiah-e5 sim2-mih8 “老實”sim2-mih8碗糕，”道德”sim2-mih8碗糕e5組織，是an2-choann2 e7 kap li2 e5基金會long2去hong5禁--起來？Lin2 kam2有sim2-mih8關係，koh來，lin2 kam2有cho3 sim2-mih8 phainn2 tai7-chi3，無警方nah e7 teh chhoe7--li2。」
「A德，goa2 chit-ma2是用公共電話，無法度ka7 li2講kah清清楚楚，m7-koh，gun2 long2是Puigcerda Nuevo e5人，gun2已經準備幾a7 tang--ah，to7是ng3-bang7 gun2有機會thang改變社會、改變國家kap人類e5運命，tann看chit-e5 pan7勢，ai3想khah長門--chit8-e5 ah。」
「Juan……li2頂kai3 kan-tann講tioh8 hit-e5計劃，beh改良人類，解決人siong7基本e5問題nia7-tiann7……m7-koh li2 chit-ma2講--e5 goa2 iau2是聽long2無……」
「A德goa2 e5朋友，na7有機會，goa2 chiah khoann-khoann-a2 li2分拆hou7 li2聽，goa2 kha3 chit通電話siong7主要e5目的，是beh請li2 ka7 goa2 tau3-sann-kang7。」
「……li2講看mai7--leh……」A德雖然有kui-pak-tou2疑ngai2，ma7只好先an2-ne ka7應。
「A德，3 kang後特種部隊to7 e7去到Puigcerda Nuevo，in想beh hou7 chit-e5莊頭完全消失，橫直chit-e5莊頭原底to7無畫ti7地圖頂面。」
「Juan……Puigcerda Nuevo ma7有teh風聲，m7-koh goa2感覺che實在siunn ham3--ah……」
「A德，li2聽goa2講，時間chhun無外che7--ah，有2件tai7-chi3拜託--li2，求li2去goa2進前cho3-sit e5病院救吳博士，另外，tng2去Puigcerda Nuevo叫in tioh8 kin2離開，保護gun2小妹Milagros e5 tai7-chi3 to7交hou7--li2 ah。」
Juan ka7 A德講Saint Fulgentius病院e5地址了後，電話to7切斷--去，chit-e5病院是ti7 200公里外e5另外1 e5城市，m7-koh好ka-chai3有透choa7車，A德an3算e7-pou to7坐車趕--過。
(台文罔報第100~102期，2005年1~3月)
</HL>