<CL>
It
A-tek che7 ke3-teng5-a2 lai5 ti7 Madrid e5 hui-leng5 ki-tiunn5, i sio2-chhai2 thinn chin che7, chiah hou7 hit-e5 un3-chiang3 tap8-eng3 ka7 tau3-sann-kang7, the3 i ka7 heng5-li2 siunn-a2 thoa-khi3 check-in, un3-chiang3 khoann3 A-tek e5 thau5-khak teng2-bin7 iau2 koh hou7 ioh8-chui2-pou3 pau kah bat8-chiuh-chiuh, kan-tann bak8-bai5 i2-ha7 u7 khoainn3-lang5, to3-kha khong7 chioh8-ko khong7 kah kau7-kau7-kau7, to3-chhiu2 gia5 chit8-ki koai2-a2, iau2 bo5 siann2 e7-hiau2 tuh, sui-bong2 i keng-koe3 hiah-e5 khou2-e3 liau2-au7, kui sin-khu kan-tann chhun hit-kha se3-kha heng5-li2-siunn, i ma7 kang7-khoan2 theh8 be7-iann5, chit-e5 un3-chiang3 e7 in2--i, ka7 chhia chhah--leh, kam-goan7 seng-li2 mai3 cho3, lai5 ka7 tau3 koann7 mih8-kiann7 khi3 check-in, u7 chit8-poann3 e5 goan5-in sit8-chai7 si7 in-ui7 tong5-cheng5--i.
Loh8-chhia chha-put-to beh oa2 chit8 tiam2-cheng liau2-au7, A-tek i2-keng kau3-ti7 si3-chap8-it ho7 e5 chiunn7-ki-mng5 pinn, i ka7 kha khoe3 ti7 tui3-bin7 e5 i2-liau5-a2 teng2, kinn3 na7 kiann5--koe3 e5 lang5 long2 be7 kim3-tit beh ka7 i ke siong3--chit8-e5, u7 gin2-a2 khoann3-tioh8 soah khi2-ai3-chhio3, u7-lang5 chhi-bu2-chhi7-chhu7 kong2 che si7 m7-si7 teh phah tian7-iann2.
A-tek pun2-lai5 to7 san2-thio, sin-koan5 169 kong-hun, the2-tang7 kan-tann 58 kong-kin, i lang5 goan5-te2 to7 peh8-bah-te2, put-si5 ma7 hong5 tong3-cho3 kha-chhiam chhiu2-iu3 e5 thak8-chheh-lang5.Tann lang5 hou7 ioh8-chui2-pou3 kap chioh8-ko pau tiau5--leh, khoann3--khi2-lai5 kui-e5 lang5 be7-su ke chit8-e5 chhun3-chhioh, sim-sek sim-sek.
Chong2--si7 A-tek bo5 sim-chiann5 khah chim-chiok lai5 khoann3 pat8-lang5 teh ka7 pi2-tng5 lun7-te2, i kui-e5 sim-lai7 kan-tann it-tit siunn7 beh khak-teng7 chit8-kiann7 tai7-chi3 ---- hiah-e5 ki3-ti5, tau3-te2 si7 chin si7 ke2, si7 chiann3-kang2 u7-iann2 e5 tai7-chi3, iah8 chiah si7 chit8-e5 u7-hun5 bo5-iann2 e5 bang7.
I u7 thiann penn7-inn7 e5 hou7-su7 kong2 ka-ti7 si7 hong5 ui3 France kap Espana e5 kau-kai3 kiu3 to3--tng2-lai5 e5, koh na7 m7-si7 hit sann-e5 kang-lang5 chai2-khi2 bo5 koann2-tioh8 pah-suh, eng7 kiann5--e5 beh khi3 keh-piah-chng choh-sit; na7 m7-si7 ki5-tiong e5 chit8-e5 lang5 jio7 kin2, koh choann-a2 toa7-toa7 tian2-tian2 khia7 ti7 lou7-pinn to7 ng3 soann-khenn ka7 soan7--loh8, sun7-soa3 chu3-sin5 teh “him-siong2” chit-e5 lang5-kang e5 chui2-chhiang5, i kou chit8-e5 tiau3 ti7 gou7-chap8 kong-chhioh e7-kha e5 chit8-chang5 chhiu7-boe2 teng2, u7-iann2 si7 tan2 kah pinn3-cho3 hoa3-chioh8 ma7 bo5-lang5 e7 lai5-khi3 ti3-kak--tioh8; hit-chang5 chhiu7-a2 teng7-kin ti7 soann-piah, liah8-hoainn5 chhun--chhut-khi3, A-tek e5 sann tui3 au7-bin7 khi3 kau ti7 chhiu7-oe teng2-koan5, kui-e5 lang5 poann3-lam5-hann5, hit si5-chun7 i sim-lai7 u7-iann2 chin choat8-bong7.
Hit nng7-e5 lang5-koan5 han3-toa7 e5 cha-pou-lang5 tui3 pou-thau5 jiok to3 chhut--lai5 e5 tai7-chi3 tau3-te2 u7-iann2 bo5-iann2, A-tek iau2 e7 ki3-tit hit-kang e7-pou teh pian3-thinn, hou7-chhiu-a2 ka7 si3-koe3 phun3 kah tam5-sip koh kut8-liu, to7 tu2-ho2 chhin-chhiunn7 che7 hoe2-chhia chiunn7-soann e5 hit-kang kang7-khoan2, “Na7 m7-si7 an2-ne, goa2 hiah han-ban7 chau2, kiong2-kiann cha2 to7 hong5 kiat-ko2 tan3-sak--ah.” A-tek sim-lai7 an2-ne teh siunn7, “Hit-tang-chun7 bo5-tiunn-ti5 chhu tui3 soann-khut loh8--khi3, in tiann7-tioh8 si7 pan7-phoe goa2 un2-si2--e5, chiah bo5 chim-chiok lai5 sun5.” I na2 siunn7 e5 si5, siunn7-tioh8 Milagros, i bo5-ian5 e5 ai3-jin5-a2, u7-iann2 put-chi2-a2 sim-bun7, bak8-thau5 kat kui-oan5.
Hit-kang thinn-khi3 siat-thai2 hoan2-joah8, khun3-tau3 khun3 kah ho2-ho2, Milagros soah chong5-lai5 long3-mng5, jit8-thau5 sio-ho sio-ho, ui3 soann--nih8 e5 chhiu7-na5-a2 chhoe--chhut-lai5 e5 hong chau2 tui2 thang-a2-mng5 jip8--lai5, long3-mng5 e5 siann “phong3, phong3, phong3”, na2-chhiunn7 bang7-tiong teh cho3 lau7-jiat8 hit-tin7 kou2-tui7 teh phah-kou2 e5 pan2-liau5, hou7 lang5 lu2 khun3 lu2 jip8-bin5, tan2 A-tek hiong5-hiong5 cheng-sin5--koe3-lai5, chau2-khi3 khui-mng5, mng5 chit8-e5 khui--khui, Milagros i2-keng to2 ti7 thou5 kha--a7.
A-tek khu5--loh8, tui3 am5-kun2 ka7 thann2--khi2-lai5, chhiu2-ng3 ko5 kah long2 si7 hoeh.
“Li2 kin2-chau2...kin2-chau2...” Milagros kan-tann tit8-tit8 tui3 i hoah.
“Mi2, si7 siann2-lang5 ka7 li2 siong kah an2-ne?” A-tek chhut-lat8 ka7 lam2--leh, sim-lai7 chin m7-kam, tui5-sim tah-liu2, bak8-sai2 be7-su khe-chui2 pang-hoann7 lau5 kah kui-bin7 long2 si7.
“Tek, bo5 si5-kan kai2-soeh hiah che7--ah, li2 kin2-chau2, m7-thang hoan-thau5.”
“Mi2, li2 si7 teh kong2 siann2, li2 lang5 siong kah chiah siong-tiong7, goa2 beh an2-choann2 cho3 goa2--lai5.” A-tek kong2 e5 si5, ka7 Milagros pho7-koan5, bin7 u3 ti7 i e5 bin7.
“Tek, lin2 tang-hong e5 lang5 kong2 che ho7-cho3 ‘bo5-ian5’--lah, goa2 e7-tang3 sek8-sai7--li2, i2-keng chiok heng7-hok--ah!” Milagros lu2 kong2 lu2 se3-siann, bak8-chiu khoeh--loh8, A-tek iau2 be7-hu3 thang siunn7 siunn che7, to7 thiann-tioh8 chit8-tin7 lang5 hiong5-kong5 tui3 chia chau2--koe3-lai5 e5 kha-pou7 siann, ui3 keh-piah e5 hang7-a2 thoan5--koe3-lai5.
Puigcerda Nuevo, to7 chhin-chhiunn7 che7-che7 ti7 soann-lai7 tau e5 pou-thau5 sio-siang5, kui-e5 chng-lai7 long2 si7 tiong-kou2 si5-tai7 lau5--loh8-lai5 e5 ke7-chhu3, ui5 ti7 tiong-ng--e5, si7 khi2 kah koan5-koan5, be7-su ke-kun5 tok8 hoh8 e5 kau3-tng5 kap cheng-thah, chhu3 kap chhu3 tiong-ng e5 lou7 long2 se3-se3-tiau5-a2, phou chhou-hoe e5 chioh8-kak, na7-si7 ti7 me5-chhim ia7-cheng7 e5 si5-chun7 kiann5 ti7 lou7--nih8, tak8 kha-pou7 tah8--loh8 long2 u7 un7-siann.
A-tek ka7 bin7 oa2 ti7 Milagros e5 phinn7-a2 thau5-cheng5, chhiu2 bong ti7 i e5 am5-a2-kun2 pinn, khak-teng7 i i2-keng choat8-khui3--ah, chiah khin-khin-a2 ka7 i he7--loh8, chit-e5 si5-chun7, nng7-e5 cha-pou-lang5 i2-keng lai5-kau3 i e5 bin7-thau5-cheng5.
“Chino! Chino!” Ki5-tiong chit8-e5 lang5 khoann3-tioh8 A-tek sui5 toa7-siann teh hiu.
A-tek thiann-liau2 chin bo5 hoann-hi2, eng7 in e5 oe7 in3 to3--tng2--khi3, “Goa2 Tai5-oan5-lang5, m7-si7 Chi-na2-lang5--lah!” Chong2--si7 chit nng7-e5 lang5 bo5 teh thiann i e5 kai2-soeh, cho3 in ui3 nng7-e5 hong-hiong3 lu2 kiann5 lu2 oa2, A-tek khoann3 m7-si7 se3-thau5, hoan-thau5 khi2-kha tioh8 long7, iau2 be7 chau2-chhut pou-thau5, soah khai-si2 pian3-thinn, hou7 bo5 kong2 chiann5 toa7, m7-koh hou7-chhiu bat8-bat8-si7, bin7-thau5-cheng5 be7-su u7 chit8-nia2 koh chit8-nia2 peh8-sek e5 ni5-a2 hou7 hong chhoe kah io5-lai5 io5-khi3, i thiann-tioh8 chheng3-siann, kiann kah kiong7-beh phoa3-tann2, bo5-tiunn-ti5 kha chhu--chit8-e5, kui-e5 lang5 choann-a2 siak tui3 soann-khenn loh8--khi3.
Chhu tui3 soann-khenn loh8--khi3 e5 si5, A-tek be7-su khoann3-tioh8 i lai5 Puigcerda Nuevo chin3-cheng5 hit chit8-toann7 chit8-toann7 e5 lou7-teng5, chhin-chhiunn7 iann2-teng kang7-khoan2 chin kin2 it-tit8 sih--koe3.
Beh kau3 Puigcerda chin3-cheng5 e5 poann3-tiam2-cheng, thih-ki-lou7 pinn to7 i2-keng si7 iap-thiap e5 hong-soann khong3-ia2--ah, he si7 A-tek tiam3 Espana e5 te7-chhit kang, goan5-te2 tak8-kang thinn-teng2 bo5-hun5 e5 ho2-hong-jit8, ui3 hit e7-pou khai-si2 teh pian3-thinn.
Hoe2-chhia oa2 ti7 soann-pinn teh kiann5, si3-kak lin3-tng2 e5 soann-thau5 long2 koan5 kah chhah jip8-khi3 hun5--nih8, soann-phiann5--nih8, u7 om7-om7-om7 e5 som-lim5; soann-khenn te2, u7 chhoah-lau5 e5 khe-kau-a2, tui3 chhia-thang khoann3--chhut-khi3, pinn--a2 u7 si5-chun7 si7 kng-khut8-khut8 e5 chioh8-piah, u7-si5 si7 chhun-lai5 kah thih-ki-lou7 chhinn-leng3-leng3 chhiu7-oe, chong2--si7 sou2-u7 e5 keng2-ti3, long2 hou7 loh8 bo5-theng5 e5 hou7-chhiu tah-tiau5--leh, am3-tam7 e5 kong-iann2, ham7 hit-nia2 hou7-chhiu hong2--khi2-lai5 phu2-sek e5 bang7-se, hou7 chit-e5 hong-soann khong3-ia2 koh ke chin hi-bi5, “To7 chun2-kong2 koh khah sim-sek-heng3 beh chhit-tho5 e5 lang5 ma7 khai-si2 kam2-kak bo5-bi7 bo5-sou3.” A-tek an2-ne siunn7.
Hou7 loh8 kui-am3, it-tit8 kah keh-tng2-kang peh-tiam2 goa7chiah pa-lang, A-tek chiau3 goan5-te2 e5 ke3-oe7, chun2-pi7 beh eng7 siong7-boe2 sann-kang e5 si5-kan, khoann-khoann-a2 ti7 Andorra kap Francekau-kai3 hu7-kin7 e5 soann--nih8 seh8-seh8 khoann3-khoann3--leh. Che ma7 si7 ui7-sim2-mih8 i bo5 tui3 Barcelona che7 thau3-choa7 chhia khi3 Andorra e5 goan5-in.
Chau2 soann-soann3 e5 pah-suh peh-tiam2 goa7 ti7 Puigcerda e5 chhia-thau5 pinn khui-chhia, thinn-khi3 iu7-koh kap chin3-cheng5 hit kui2-kang kang7-khoan2, thinn-sek chheng-chheng-chheng, chhio3-sek e5 thinn-teng2 bo5 chit8-sut-a2 hun5, A-tek che7 ti7 chhia-lai7, tui3 chhia-thang goa7 khoann3-tioh8 hiah-e5 phou3-sit8 e5 hiunn-sia7, kap eng7 chioh8-kak khong7--khi2-lai5 e5 kou2-chhu3, kam2-kak be7-su si7 che7-chiunn7 si5-kan ki-khi3, tiam2-siann to3-the3 kui2-a7-pah tang.
(Tai5-bun5 Bong2-po3 te7 100~102 ki5, 2005 ni5 1~3 goeh8)
</CL>
<HL>

一
A德坐計程a2來ti7 Madrid的hui-leng5機場，i小彩添chin che7，chiah hou7 hit-e5 un3-chiang3答應ka7 tau3-sann-kang7，替i ka7行李箱a2拖去check-in，un3-chiang3看A德 e5頭殼頂面iau2 koh hou7藥水布包kah密chiuh-chiuh，kan-tann目眉以下有khoainn3人，倒kha khong7石膏khong7 kah厚厚厚，倒手gia5 1支枴a2，iau2無siann2 e7-hiau2 tuh，雖bong2 i經過hiah-e5苦厄了後，kui身軀kan-tann chhun hit-kha細kha行李箱，i ma7 kang7款theh8 be7贏，chit-e5 un3-chiang3 e7 in2--i，ka7車chhah--leh，甘願生理mai3 cho3，來ka7 tau3 koann7 mih8-kiann7去check-in，有一半e5原因實在是因為同情--i。
落車差不多beh oa2 1點鐘了後，A德已經到ti7 41號e5 chiunn7機門邊，i ka7 kha khoe3 ti7對面e5椅條a2頂，kinn3 na7行--過e5人long2 be7禁得beh ka7 i ke相1--e5，有gin2-a2看tioh8 soah起愛笑，有人chhi-bu2-chhi7-chhu7講che是m7是teh phah電影。
A德本來to7 san2-thio，身koan5 169公分，體重kan-tann 58公斤，i lang5原底to7白肉底，不時ma7 hong5 tong3-cho3 kha尖手iu3 e5讀冊人。Tann人hou7藥水布kap石膏包tiau5--leh，看--起來kui-e5人be7輸ke 1 e5寸尺，心sek心sek。
總是A德無心chiann5 khah斟酌來看別人teh ka7比長論短，i kui-e5心內kan-tann一直想beh確定1件代誌 － hiah-e5記ti5，tau3底是真是假，是正港有iann2 e5代誌，iah8 chiah是1 e5有痕無影e5夢。
I有聽病院e5護士講ka-ti7是hong5 ui3 France kap Espana e5交界救倒--tng2來e5，koh na7 m7是hit 3 e5工人早起無趕tioh8 pah-suh，用行--e5 beh去隔壁莊choh-sit；na7 m7是其中e5 1 e5人尿緊，koh choann-a2大大典典khia7 ti7路邊to7 ng3山坑ka7 soan7--落，sun7-soa3注神teh 「欣賞」chit-e5人工e5水chhiang5，i孤1 e5吊ti7 50公尺e7-kha e5 1 chang5樹尾頂，有iann2是等kah變cho3化石ma7無人e7來去ti3覺tioh8；hit-chang5樹a2釘根ti7山壁，liah8橫chhun--出去，A德e5衫tui3後面去勾ti7 樹oe頂koan5，kui-e5人半lam5-hann5，hit時chun7 i心內有iann2真絕望。
Hit 2 e5人koan5漢大e5 cha-pou人tui3埠頭jiok倒--出來e5 tai7-chi3到底有iann2無iann2，A德iau2 e7記得hit-kang e7-pou teh變天，雨chhiu-a2 ka7四koe3噴kah tam5溼koh滑溜，to7 tu2好親像坐火車chiunn7山e5 hit kang kang7款，「na7 m7是an2-ne，goa2 hiah han-ban7走，恐驚早to7 hong5結果tan3-sak--ah」A德心內an2-ne teh想，「Hit-tang-chun7無tiunn-ti5 chhu tui3山窟--落去，in tiann7-tioh8是pan7-phoe goa2穩死--e5，chiah無斟?來巡。」I na2想e5時，想tioh8 Milagros，i無緣e5愛人a2，有iann2不止a2心悶，目頭結kui丸。
Hit-kang天氣 siat-thai2反熱，睏tau3睏kah好好，Milagros soah chong5來long3門，日頭燒ho燒ho，ui3山nih8 e5樹林a2吹--出來e5風走tui2窗a2門入--來，long3門e5聲「phong3、phong3、phong3」，na2像夢中teh做lau7熱hit陣鼓隊teh拍鼓e5 pan2-liau5，hou7人lu2睏lu2入眠，等A德hiong5-hiong5精神--過來，走去開門，門chit8-e5開--開，Milagros已經倒ti7塗kha--a7。
A德khu5--loh，tui3 am5-kun2 ka7 thann2--起來，手ng3 ko5 kah long2是血。
「Li2緊走……緊走……」Milagros kan-tann直直對i hoah。
「Mi2，是siann2人ka7 li2傷kah an2-ne？」A德出力ka7 lam2--leh，心內chin m7甘，捶心tah-liu2，目sai2 be7輸溪水崩岸流kah kui面long2是。
「德，無時間解釋hiah che7--ah，li2緊走，m7-thang hoan頭。」
「Mi2，li2是teh講siann2，li2人傷kah chiah傷重，goa2 beh an2-choann2 cho3 goa2--來。」A德講e7時，ka7 Milagros抱koan5，面u3 ti7 i e5面。
「德，lin2東方e5人講che號cho3”無緣”--lah，goa2 e7-tang3熟sai7--li2，已經足幸福--ah！」Milagros lu2講lu2細聲，目chiu khoeh--loh，A德iau2 be7赴thang想siunn che7，to7聽tioh8 1陣人hiong5-kong5 tui3 chia走--過來e5 kha步聲，ui3隔壁e5巷a2傳--過來。
Puigcerda Nuevo，to7親像che7-che7 ti7山內tau e5埠頭sio siang5，kui-e5莊內long2是中古時代留--落來e5 ke7-chhu3，圍ti7中ng--e5，是起kah koan5-koan5，be7輸雞群獨鶴e5教堂kap鐘塔，chhu3 kap chhu3中央e5路long2細細條a2，舖粗花e5石角，na7是ti7暝深夜靜e5時chun7行ti7路--nih8，tak8 kha步踏--落long2有運聲。
A德ka7面oa2 ti7 Milagros e5鼻a2頭前，手摸ti7 i e5 am5-a2-kun2邊，確定i已經絕氣--ah，chiah輕輕a2 ka7 i he7--落，chit-e5時chun7，2 e5 cha-pou-lang5已經來到i e5面頭前。
「Chino！Chino！」其中1 e5人看tioh8 A德sui5大聲teh hiu。
A德聽liau2 chin無歡喜，用in e5話應倒--tng2去，「我台灣人，m7是Chi-na2人--lah！」。總是chit 2 e5人無teh聽i e5解釋，cho3 in ui3 2 e5方向lu2 kiann5 lu2 oa2，A德看m7是勢頭，hoan頭起kha tioh8 long7，iau2 be7走出埠頭，soah開始變天，雨無講chiann5大，m7-koh雨chhiu bat-bat-si7，面頭前be7輸有1領koh 1領白色e5 ni5-a2 hou7風吹kah搖來搖去，i聽tioh8 chheng3聲，驚kah kiong7-beh破膽，無tiunn-ti5 kha chhu--chit8-e5，kui-e5人choann-a2 siak tui3山坑--落去。
Chhu tui3山坑--落去e5時，A德be7輸看tioh8 i來Puigcerda Nuevo 進前hit 1段 1段 e5路程，親像影燈kang7-khoan2 chin kin2一直sih--過。
Beh到Puigcerda進前e5半點鐘，鐵枝路邊to7已經是iap-thiap e5荒山曠野--ah，he是A德tiam3 Espana e5第7 kang，原底tak8-kang天頂無雲e5好風日，ui3 hit e7-pou開始teh變天。
火車oa2 ti7山邊teh行，四角輪轉e5山頭long2 koan5 kah chhah入去雲--nih8，山phiann5--nih8，有om7-om7-om7 e5森林；山坑底，有chhoah流e5溪溝a2，tui3車窗看--出去，邊a2有時chun7是光khut8-khut8 e5石壁，有時是chhun來kah鐵枝路邊青leng3-leng3樹oe，總是所有e5景緻，long2 hou7落無停e5雨chhiu tah-tiau5--leh，暗淡e5光影，ham7 hit-nia2雨chhiu紡--起來phu2色e5網紗，hou7 chit-e5荒山曠野koh ke chin稀微，「To7 chun2講koh khah心適興beh chhit-tho5 e5人ma7開始感覺無味無素。」A德an2-ne想。
雨落kui暗，一直kah隔tng-kang 8點外chiah pa-lang，A德照原底e5計劃，準備beh用上尾3工e5時間，khoann-khoann-a2 ti7 Andorra kap France交界附近e5山--nih8 seh8 seh8看看--leh。Che ma7是ui7-sim2-mih8 i無tui3 Barcelona坐透choa7車去Andorra e5原因。
走山線e5 pah-suh八點外ti7 Puigcerda e5車頭邊開車，天氣iu7-koh kap進前hit幾工kang7款，天色清清清，笑色e5天頂無1 sut-a2雲，A德坐ti7車內，tui3車窗外看tioh8 hiah-e5樸實e5鄉社，kap用石角 khong7--起來e5古厝，感覺be7輸是坐chiunn7時間機器，點siann倒退幾a7百tang。
(台文罔報第100~102期，2005年1~3月)
</HL>