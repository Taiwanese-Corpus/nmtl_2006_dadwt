<CL>
  Goa2 tu2 lai5 Toa7-tiu7-tiaN5 e5 te7-it e5 cha2-khi2, in-ui7 ti7 chng-kha i2-keng iong2-seng5 e5 sip8-koan3, chiah gou7-tiam2 goa7 tioh8 cheng-sin5 ah, to2 ti7 bin5-chhng5 teng2 an3-sng3, si7 khi2--lai5 khah ho2 leh, iah si7 ke3-siok8 to2 leh khah ho2? In-ui7 iah bo5 liau2-kai2 chit-e5 sou2-chai7 e5 chong7-hong2, goa2 bo5 siuN7-beh in-ui7 goa2 chit8-e5 lang5 e5 koan-he7 khi3 eng2-hiong2-tioh8 ki5-tha pat8-lang5 e5 hioh-khun3 si5-kan. Ti7 goa2 e5 piN-a2 u7 chap8 kui2 e5 tiam3-goan5, chit8-e5 chit8-e5 to2 ti7 hia, na2-chhiuN7 han-chi5 khoaN2. U7 lang5 chhui3 khui-khui, u7 lang5 bak8-chiu poaN3-bi poaN3-bi, ma7 u7 lang5 phak leh khun3, kui e5 pang5-keng long2-si7 chhau3-koaN7-sng-bi7. Chiah ji7-goeh8 tiong, thiN-khi3 tioh8 na2 joah8-thiN kang7-khoan2 joah8, iu5-ki5 chit kui2 kang khi3-hau7 pian3-hoa3 chiok toa7. 
  Chiah e5 lang5 m7-chai tau3-te2 siaN2-mih si5-chun7 chiah e7 peh--khi2-lai5 leh? Goa2 chit8-bin7 leh siuN7 kou2-cha2 se3-han3 si5-chun7 e5 tai7-chi3, chit8-bin7 koh leh chhai-chhek kap su-kho2 tou-chhi7-lang5 e5 seng-oah8 hong-sek. Hit-e5 si5-chun7 Toa7-tiu7-tiaN5 e5 chai2-khi2 u7 chhi7-tiuN5 koh-chiong2 boe7 mih8-kiaN7 e5 kio3-boe7-siaN, hou7 lang5 chin siau3-liam7 hit chiong2 lau7-jiat8 e5 ke-keng2. Toa3 ti7 gun2 chhu3-piN e5 gin2-a2 ma7 long2 chiok cha2 tioh8 khi2--lai5, ka7 in chhu3--li2 tau3 boe7 iu5-chiah8-koe2. Tu2 thiaN-tioh8 beh poaN-khi3 chng-kha e5 si5-chun7, goa2 sim-lai7 ma7 bo5 siaN2 goan7-i3 li7-khui Tai5-pak, tan7-si7 tan2 kau3 toa7-lang5 ka7 chhu3--li2 toa7-se3-hang7 mih8-kiaN7 long2 poaN-khi3 gu5-chhia teng2, ka7 gun2 ma7 pho7-khi3 gu5-chhia teng2, chit8 lou7 haiN3 leh haiN3 leh hiong3 chhau2-te7 e5 lou7 chhut-hoat, goa2 e5 sim-lai7 soah u7 kong2-boe7-chhut e5 hoaN-hi2. 
  A-pa3 kap a-bu2 chhoa7 goa2 poaN-khi3 chng-kha e5 cheng5-keng2 it-tit8 kau3 taN ma7 ia2 phu5 ti7 goa2 e5 nau2-hai2 tiong. Goa2 cheng5 chit8 kang e5 thau3-cha2 u7 khi3 kou2-cha2 goa2 se3-han3 si5 toa3-koe3 e5 ke-a2 seh8-seh8 kiaN5-kiaN5, m7-koh, i2-keng kah ki3-ek tiong e5 chhu3-piN keh-piah bo5-kang7 ah. Lau5-a2-chhu3 long2 pian3 ku7--khi3 ah, chit8 chiong2 siok-bok8 bo5-nai7 e5 sim-cheng5 chhiong-boan2 ti7 goa2 e5 sim-lai7. Hiong5-hiong5 goa2 thau5 chit8 kai2 hoat-kak si5-kan koe3-liau2 si7 hiah-ni7-a2 kin2, bak8-chiu khoaN3-boe7-tioh8 e5 si5-kan e5 lau5-sit, ki5-sit8 ma7 si7 kah khe-liu5 e5 lau5-sit si7 kang7-khoan2, chit8-tiam2 chit8-tiam2 ka7 thou5-soa kap chioh8-thau5 un7-khi3 kau3 khe-chui2 e5 chhut-hai2-khau2. Lan2 lang5 e5 jiok8-the2 ma7-si7 te3 si5-kan e5 choan2-pian3, chiam7-chiam7 siau-boa5 pian3 lau7, pian3 bo5-lou7-iong7--khi3. 
  Goa2 tioh8 ti7 chit khoan2 ou-peh8 loan7-siuN7 tiong su-kho2 chiok che7 tai7-chi3, ti7 chit-e5 tiong-kan, khun3 ti7 goa2 piN-a2 e5 lang5 khoaN3--khi3-lai5 long2 ia2 bo5 beh peh--khi3-lai5 e5 khoan2, u7 e5 koh khun3 kah kouN7-kouN7-kio3. Jit8-thau5 ma7 tauh8-tauh8-a2 ui3 thang-a2-mng5 e5 chit8 phang7 chio3--jip8-lai5, thiN ma7 kng--khi2-lai5 ah. Ke-a2-lou7 ong2-hoe5 e5 kha-pou7-siaN ma7 chiam7-chiam7 bo5-eng5 khi2-lai5. KhoaN3-tioh8 goa2 cha-hng koaN7--lai5 e5 hit kha phoe5-siuN-a2 ia2-koh khng3 ti7 goa2 khun3 e5 sou2-chai7 e5 piN-a2, kam2-kak na2-chhiuN7 ka-ki7 bo5 chheng7-saN khia7 ti7 tak8-ke e5 bin7-thau5-cheng5 kang7-khoan2, chiok kian3-siau3 e5. Goan5-pun2 goa2 siuN7-beh tan2 tak8-ke iah-boe7 peh--khi2-lai5 chin3-cheng5, tioh8 ka7 siu-khi3 tu5-a2 lai7, m7-koh, goa2 koh bo5-goan7-i3 bo5 chun-tiong7 pat8-lang5 chhin3-chhai2 khi3 khui tu5-a2, sou2-i2 chi2-ho2 tan2 tak8-ke long2 khun3 chhiN2 liau2-au7 chiah koh kong2. Goa2 iu7-koh siuN7-khi2 goan2 lau7-pe7 kap lau7-bu2, su-hiong e5 sim-cheng5 hiong5-hiong5 chiam3-boan2 tioh8 goa2 e5 sim-koaN.
  Chit-ma2 goa2 sin-the2 khiam3-an e5 lau7-bu2 eng3-kai khi2-chhng5 leh chhi7-ke. Hiong3 thang-a2-mng5 ka7 khoaN3--khi3, tui3-bin7 chhu3-piN e5 chhu3-lai7-te2 ou-so5-so5, khoaN3-boe7-chhut u7 lang5 khi2-chhng5 e5 khoan2. Goa2 thau-thau leh siuN7, Tai5-pak e5 cha2-khi2 chin-chiaN3 si7 bo5-liau5, na7-si7 ti7 chng-kha, tu5-liau2 peN7-lang5 i2-goa7, si7 bo5-lang5 e7 khun3 kau3 hiah-ni7-a2 oaN3. SiuN7-tioh8 i2-au7 ka-ki7 ma7-si7 ai3 kap pat8-lang5 kang7-khoan2 koe3 chit khoan2 oaN3-khi2-chhng5 e5 jit8-chi2, na2-chhiuN7 chit8-phiN3 ou-hun5 tioh8 kham3 ti7 goa2 e5 sim-koaN-thau5 ah. Iu5-ki5, thau5-ke cheng5 chit8 kang hou7 goa2 chhut-khi3 Tai5-pak ke-thau5 kiaN5-kiaN5 leh, goa2 siuN7 kho2-leng5 si7 in-ui7 goa2 bo5 cho3 khang-khoe3, sou2-i2 chiah boe7 chhin-chhiuN7 in hiah-ni7-a2 thiam2. Koe3 chit khoan2 e5 seng-oah8, ka-ki7 kam2 chin-chiaN3 u7 ki-hoe7 e7 chhut-thau5 leh? Hoe5-siong2 thau5-ke Li2 Ong7-hok cha-am3 tui3 goa2 kong2 e5 oe7, ti7 goa2 e5 sim-koaN-thau5 lai7, chit8 pai2 iu7-koh chit8 pai2 e5 su-kho2, lu2 lai5 lu2 kam2-kak tui3 ka-ki7 e5 chian5-tou5 bang5-bang5 hai2-hai2, sim-cheng5 si7 lu2 lai5 lu2 ut-chut. Goa2 beh an2-choaN2 chiah e7-tang3 tut8-phoa3 khun3-keng2, u7 chhut-thau5-thiN e5 chit8 kang leh? Lu2 siuN7 goa2 lu2 pi-siong, sou2-i2 khah kin2 ka7 a-bu2 hou7 goa2 e5 hiuN-hoe2 tiah an5-an5, chhui3--li2 O-mi5-to5 Hut8 seh8-seh8-liam7, hi-bang7 sin5-beng5 e7-tang3 po2-pi3, ji5-chhiaN2 chi2-si7 goa2 beh an2-choaN2 kiaN5 chiah ho2. Goa2 siuN7 siong7 tiong7-iau3 e5 iah-si7 ai3 kho3 ka-ki7 e5 phah-piaN3. Na7-si7 u7 hak8-bun7 koh ka-siong7 phah-piaN3, it-teng7 e7-sai2 tut8-phoa3 bak8-cheng5 e5 khun3-keng2, kiaN5-chhut chit8 tiau5 kong-beng5 e5 lou7 lai5. M7-koh, goa2 eng-kai ai3 khi3 tui-kiu5 to2-chit8-mng5 e5 hak8-bun7 leh? U7-chiN5-lang5 e5 kiaN2, e7-sai2 thak8 i-kho, tan7-si7 chhiuN7 goa2 chit khoan2, chham kok-tiong long2 jip8-boe7-khi3 e5 lang5, goa2 siuN7 chi2-ho2 tan2-thai7 sin5-beng5 e5 an-pai5 ah. Thou2-te7-kong, Ma2-chou2 Po5, si7-m7-si7 se3-kan sou2-u7 e5 lang5 long2 chhin-chhiuN7 tok8-ioh8 kang7-khoan2? Kam2 si7 kong2 lang5 e5 pun2-seng3 si7 sian7-liong5 leh?
  “Ui5-tek ah, goa2 ma7 ka7 lin2 a-pa3 kong2--koe3 ah, goa2 kio3 li2 lai5 goa2 e5 tiam3 si7 ui7-tioh8 beh ka7 li2 hun3-lian7 cho3 chit8 e5 u7-lou7-iong7 e5 lang5. Sou2-i2, goa2 hi-bang7 li2 e7-sai2 chhin-chhiuN7 ti7 chng-kha si5 kang7-khoan2 phah-piaN3, na7-si7 an2-ne, li2 chu7-jian5 tioh8 u7 chian5-tou5 loh8.” 
  Thau5-ke Li2 Ong7-hok sian-siN tui3 goa2 kong2 e5 oe7, ti7 goa2 e5 nau2-hai2 tiong phu5-chhut, i na2-chhiuN7 si7 iu2-i3 beh tiam2-chhiN2 goa2. Keng-koe3 a-pa3 peng5-iu2 e5 siau7-kai3, goa2 lai5-kau3 i e5 tiam3 chiah8-thau5-lou7, i chhin-chhiat ji5-chhiaN2 chit8 hoan kou2-le7 e5 oe7, hou7 goa2 kam2-kak chin-chiaN3 kam2-tong7, bak8-sai2 kiong7-beh lau5--chhut-lai5. M7-koh, goa2 chin kin2 tioh8 chin2-chok khi2-lai5, sui-jian5 kong2 goa2 chit khoan2 e5 piau2-hian7 si7 chng-kha gin2-a2 chin chu7-jian5, bo5-ke2-sian e5 piau2-hian7, tan7-si7 siong7-ho2 iah-si7 m7-ai3 hou7 pat8-lang5 khoaN3--tioh8, gou7-hoe7 kong2 goa2 si7 chit8 e5 ai3-khau3 e5 nng2-kha-he5 chiah ho2. Thau5-ke sui-jian5 bo5 kong2 beh ka7 goa2 hun3-lian7 cho3 tiam3-lai7 e5 keng-li2 jin5-chai5, m7-koh, i tui3 goa2 kong2 chiok che7 chin kam2-sim, chin kou2-bu2 e5 oe7. I kong2: 
  “Ui5-tek ah, goa2 ma7 chai-iaN2 li2 chin ai3 thak8-chheh. Lin2 lau7-pe7 u7 ka7 goa2 kong2 li2 chin siuN7-beh ke3-siok8 seng-hak8. Lang5 oah8 ti7 u7 li2-siong2, u7 bok8-piau, si7 chit8 kiaN7 chin ho2 e5 tai7-chi3. Tan7-si7, m7-chai li2 u7 ho2-ho2 siuN7--koe3 bo5? It-poaN-lang5 kong2 e5 hak8-bun7 chi2-si7 iong7 lai5 tit-tioh8 sia7-hoe7 te7-ui7 e5 chit8 chiong2 kang-ku7 nia7-nia7, si7 beh iong7 lai5 kai2-sian7 ka-ki7 e5 seng-oah8, che ia2 tioh8 si7 khai-thok pun2-sin seng-oah8 e5 chit8 chiong2 hak8-bun7. Na7 chiau3 an2-ne kong2--khi2-lai5, ki5-sit8 kah khiam7-chiN5 si7 kang7-khoan2 e5 i3-su3. Sou2-i2, goa2 ai3 li2 chu7 kin-a2-jit8 khai-si2, ho2-ho2-a2 toe3 goa2 oh8 cho3-seng-li2. Cho3 seng-li2 tioh8-si7 chit8 chiong2 hak8-bun7, li2 kong2 kam2 m7-si7 leh? Chi3-chio2, goa2 pun2-lang5 tioh8 u7 chit khoan2 e5 keng-giam7. It-poaN leh piN3 Bun5-hoa3 un7-tong7 e5 siau3-lian5-lang5, ki5-sit8 long2-si7 chit8-koa2 bo5-leng5, bo5 siaN2 chhut-thoat e5 bi2-thang5 nia7-nia7. Lang5 chi2-iau3 u7-chiN5, tioh8 chu7-jian5 u7 lang5 hong7 li2 ui5 sin-su7. Ji5-chhiaN2, sit8-che3 leh thui-tong7 kap chiang2-ak lan2 bun5-hoa3 hoat-tian2 e5 lang5 ma7 long2 si7 chit khoan2 lang5 leh. Sou2-i2, goa2 jin7-ui5 chi2-iau3 ho2-ho2 than3-chiN5 tioh8 e7-sai2 loh8. Goa2 pun2-lang5 ma7 si7 kan-taN tiong-hak8 pit-giap8 nia7-nia7, tan7-si7 na7-si7 u7 su-iau3, goa2 ma7-si7 e7-sai2 khai-chiN5 chhiaN2 chit8 e5 tai7-hak8 pit-giap8 e5 lang5 lai5 the3 goa2 cho3 khang-khoe3. U7 lang5 kong2, Tai5-oan5 chiN5 im kha-bak8, li2 ma7 kho2-leng5 thiaN-koe3 chit8 ku3 oe7? Che tioh8-si7 siong-giap8 e5 cheng-sin5, an2-ne li2 liau2-kai2 a2 bo5?” 
  “Si7, goa2 liau2-kai2 ah.” 
  Sui-jian5 si7 an2-ne kong2, tan7-si7 goa2 iah-si7 kam2-kak koai3-koai3, bo5-hoat-tou7 oan5-choan5 siong-sin3 i tui3 goa2 sou2 kong2 e5 oe7. Sui-jian5, i kong2--e5 chu7-jian5 u7 i e5 to7-li2, tan7-si7, chhut-jip8 sia7-hoe7, kam2 chin-chiaN3 kho3 an2-ne tioh8 e7 u7 kau3 ah? Goa2 sim-lai7 u7 tam7-poh8-a2 bo5-kam-goan7, chin siuN7-beh the5-chhut bo5-kang7 e5 khoaN3-hoat lai5 chham-siong5. Tan7-si7, goa2 kiaN e5 che kan-taN si7 goa2 chit-e5 chng-kha gin2-a2 thian-chin long7-ban7 e5 siuN7-hoat nia7-nia7. Thau5-ke sou2 tai7-piau2 e5 siuN7-hoat kho2-leng5 si7 chi2 ti7 sia7-hoe7 siong7 u7-thau5 u7-bin7 e5 lang5 e5 siuN7-hoat, in u7-hoat-tou7 keng-eng5 chiah-ni7-a2 toa7 e5 khi3-giap8, i sou2 kong2 e5 oe7 eng-kai si7 bo5-m7-tioh8. Goa2 u7 chiah-ni7-a2 gau5 e5 thau5-ke, au7-pai2 tng2-khi3 chng-kha si5, goa2 e7-sai2 hiong3 chng-kha e5 chhin-chiaN5 iah-si7 peng5-iu2, ho2-ho2-a2 chhau3-toaN7 chit8-e7 leh. Thau5-ke iah-u7 kong2, “lang5” chit-e5 ji7 sui-jian5 si7 kan-taN nng7 phiat nia7-nia7, m7-koh, lan2 oah8 ti7 chit-e5 se3-kan siong7, it-teng7 iah-si7 ai3 hou7-siong pang-bang5 kap hap8-chok, khah an2-choaN2 kong2, kho3 chit8 e5 lang5 siuN7-beh u7 chhut-thau5-thiN, iah-si7 chiaN5 piaN3 leh. Goa2 siuN7 i kong2 e5 koh u7 tam7-poh8-a2 to7-li2. Ti7 ou-peh8 loan7-siuN7 e5 tiong-kan, cha2-khi2 chheng-sin e5 khong-khi3 i2-keng u7 sio2-khoa2 pian3 khah lah-sap, goa2 sim7-chi3 kam2-kak heng-kham2 u7 bo5 siaN2 song2-khoai3. Na7-si7 kong2 bun5-hoa3 un7-tong7 e5 kiat-ko2, oan5-choan5 sit-pai7, tan7-si7 lan2 e5 bun5-hoa3 un7-tong7 na3-e7 iah-si7 it-tit8 hou7 sou2-ui7 e5 sin-su7 khan leh kiaN5 leh? Che tai7-khai3 tioh8-si7 lan2 it-poaN-lang5 bo5-hoat-tou7 liau2-kai2 e5 sou2-chai7 loh. U7 chit8 nng7 e5 lang5 ti7 chit-e5 si5-chun7 peh--khi2-lai5, goa2 ma7 kin2 toe3 in khi2--lai5, chau2-khi3 pian7-sou2. 
  Goan2 khun3 e5 sou2-chai7 si7 ti7 chhng-khou3 e5 ji7-lau5, sou2-i2, mui2 chit8 kang e5 cha2-khi2 long2 thiaN-boe7-tioh8 tu5-pang5 u7 jim7-ho5 e5 tong7-cheng7. Mui2 chit8 kang, goan2 long2 si7 seng ti7 chhng-khou3 chit peng5 se2-bin7 se2-liau2-au7, chiah toe3 seng lai5 e5 ki5-tha tiam3-goan5 khi3 thau5-ke hia chiah8-png7. It-tit8 kau3 goa2 lai5 e5 te7-saN kang, goa2 hoat-kak chit8 kiaN7 chin chhu3-bi7 e5 tai7-chi3, goa2 kam2-kak goan2 thau5-ke gia5 e5 pit tioh8 na2 chhi7 ah-a2 e5 lang5 theh8 e5 tek-ko kang7-khoan2, tiam3-lai7 e5 sou2-u7 tiam3-goan5 tioh8 na2 ah-a2 kang7-khoan2. Ah-a2 si7 toe3 chhi7 ah-a2 e5 lang5 e5 tek-ko hong-hiong3 lai5 koat-teng7 in beh khi3 to2-ui7. Che kho2-leng5 si7 goa2 chit-e5 chng-kha-lang5 tui3 tou-chhi7 seng-oah8 he7 chiok toa7 e5 kia3-bang7, chiah e7 u7 chit khoan2 siuN7-hoat. Sou2-u7 e5 lang5 long2 che7 chit8 lian3 ui5 leh chiah8-png7, mui2 chit8 e5 lang5 long2 si7 bo5-eng5 leh pe-png7, che kho2-leng5 si7 lo5-tong7-chia2 e5 kui-ki2. Lo5-tong7-chia2 ai3 kin2 ka7 png7 chiah8 hou7 liau2 khi3 cho3-sit, sou2-i2, chiah8-png7 kin2 soah chu7-jian5 pian3-cho3 lo5-tong7 kai-chan5 e5 phou2-phian3 hian7-siong7. KhoaN3-tioh8 in chiah8-png7 bo5 pou7 tioh8 it-tit8 thun-khi3 pak-tou2 lai7 hit khoan2 piaN3-si3 thun piaN3-si3 chiah8 e5 chiah8-hoat, goa2 kam2-kak che kam2 e7 kah in ti7 siong-giap8 siong7 ui7-tioh8 beh tit-tioh8 koh-khah toa7 e5 li7-ek e5 sim-thai3 si7 kang7-khoan2 leh.
  Lu2 siuN7 goa2 lu2 kam2-kak goa2 m7-chai beh an2-choaN2 lai5 leng2-to7 chit8 phoe lang5. Goa2 siuN7 goa2 si7 kah in oah8 ti7 bo5-kang7 se3-kai3 e5 lang5. Tan7-si7, goa2 ma7 liau2-kai2 thau5-ke chit8-khai-si2 tioh8 beh kio3 goa2 koan2-siau3 si7 chhut-chu7 it-phian3 ho2-i3. Tu5-liau2 koan2-siau3 i2-goa7 e5 si5-kan, goa2 ma7 kah ki5-tha e5 tiam3-goan5 kang7-khoan2, ai3 khia7 ti7 kui7-tai5 e5 au7-piah, chhiu2--li2 theh8 chit8 ki chhioh, lai5 chio-hou hiam5-tang hiam5-sai e5 lang5-kheh. Goa2 kam2-kak chit khoan2 e5 khang-khoe3 sit8-chai7 m7-si7 chit8 e5 cha-pou-lang5 eng-kai cho3 e5, khia7 ti7 kui7-tai5 hia e5 hit khoan2 chu-bi7 sit8-chai7 chin oan3-khi3, iu5-ki5 si7 tu2-tioh8 lu2-seng3 e5 lang5-kheh, ai3 ti7 in bin7-thau5-cheng5 chhui3-chhio3 bak8-chhio3, tam3-thau5 soeh-to-sia7, hou7 goa2 kam2-kak chiok boe7-koan3-si3. M7-koh, goa2 chai-iaN2 bo5 koan3-si3 ma7-si7 boe7-sai2, sou2-i2, goa2 tiaN7-tiaN7 chin7-liong7 kou2-le7 goa2 ka-ki7 kong2: chin kin2 tioh8 e7 koan3-si3, goa2 eng-kai si7 e7-tang3 sek-eng3 chit khoan2 e5 khang-khoe3 chiah tioh8. Ti7 koan2-siau3-phou7 hong-bin7, goa2 ma7 tiaN7-tiaN7 ka7 chioh-chiN5 hou7 lang5 kap ka7 lang5 chioh-chiN5, chit nng7 hang7 mih8-kiaN7 chhong3 to3-peng2 khi3.
  Sou2-i2, goa2 tioh8-ai3 tiaN7-tiaN7 ti7 goa2 e5 thau5-khak-lai7 put-toan7 e5 lian7-sip8, hi-bang7 goa2 u7-hoat-tou7 e7-tang3 ka7 in ki3-tiau5. Goa2 siuN7 lan2 lang5 oah8 ti7 chit-e5 se3-kan, na2-chhiuN7 chong2-si7 chau2 boe7 khui chioh-chiN5 hou7 lang5 kap ka7 lang5 chioh-chiN5 chit nng7 chiong2 kap chiN5 u7 koan-he7 e5 oah8-tong7, tan7-si7, ma7 sam-put-gou7-si5 tioh8-si7 khi3 siu7-tioh8 chit nng7 chiong2 heng5-ui5 sou2 khun3-jiau2. Sou2-ui7 chhiah-ji7 chit-e5 su5, ma7 si7 goa2 lai5-kau3 Tai5-pak liau2, goa2 chiah chin-chiaN3 liau2-kai2 i e5 i3-su3. Tui3 goa2 lai5 kong2, goa2 e5 khang-khoe3 na7-si7 kan-taN su-iau3 ki3-siau3 nia7-nia7, bo5-su-iau3 khi3 eng3-hu3 lang5-kheh, goa2 siuN7 chit hun7 thau5-lou7 eng3-kai si7 chit8 hun7 khin-sang e5 thau5-lou7. M7-koh, su7-sit8 m7-si7 an2-ne, goa2 su-iau3 chio-hou lang5-kheh. Chit8 e5 bo5-chiN5 e5 chng-kha gin2-a2, tiaN7-tiaN7 ai3 kap hia u7-chiN5 u7-se3 e5 kui3-hu7-jin5 eng3-siu5, chiap-chhiok, sit8-chai7 m7-si7 goa2 e5 choan-tiong2. Kan-taN siuN7--tioh8, goa2 tioh8 thau5-khak-thiaN3. In-ui7 goa2 si7 ti7 khah san2-chhiah-lang5 e5 ka-teng5 chhut-si3, sou2-i2, goa2 chiok kan2-tan tioh8 e7-tang3 liau2-kai2 san3-chhiah-lang5 boe2 mih8-kiaN7 e5 sim-li2. Na7-si7 u7-kho2-leng5, goa2 goan7-i3 chin7-liong7 ka7 mih8-kiaN7 boe7 khah siok8 hou7 in. Tan7-si7, chit-ma2 e5 seng-li2-lang5 cho3-seng-li2 e5 sim-thai3 si7 put-koan2 si7 ho2-giah8-lang5 iah-si7 san3-chhiah-lang5, long2 beh ka7 mih8-kiaN7 e5 ke3-siau3 khui chiok koan5 hou7 in, sou2-i2 san3-chhiah-lang5 bo5-hoat-tou7 ma7-si7 ai3 khai hiah-ni7-a2 che7 chiN5 lai5 ka7 in boe2. 
  Ma7 si7 in-ui7 an2-ne, goa2 long2 chin7-liong7 phiah-khui chiap-thai7 lang5-kheh e5 khang-khoe3. Goan2 e5 tiam3 mui2 ko3 goeh8 long2 ai3 ku2-pan7 chit8 kai3 e5 cho7-tam5-hoe7. Chit-e5 cho7-tam5 hoe7 e5 bok8-tek, siong7 chu2-iau3 peng7-m7-si7 beh thiaN thau5-ke kong2 chit8-koa2 gou7-si3-saN iah-si7 lian5-lok8 tiam3-lai7 tak8-ke e5 kam2-cheng5, siong7 chu2-iau3 si7 beh hou7 gun2 u7 ki-hoe7 lai5 hak8-sip8 chit8-koa2 siong-giap8 siong7 e5 kho3-teng5. Thau5-ke ti7 ou-pang teng2-koan5 toa7-toa7 sia2 siong-giap8 chu2-gi7 kui2 e5 toa7-ji7, chin jin7-chin kai2-soeh siaN2-mih si7 chu-pun2 chu2-gi7 hou7 gun2 liau2-kai2. Tan7-si7, goa2 iah-si7 thiaN-liau2 bu7-sa3-sa3. Tau3-te2 si7 thau5-ke i kong2-liau2 bo5-chheng-chho2 leh? Iah-si7 goa2 ka-ki7 hak8-sek bo5 kau3? M7-koh, goa2 ka-ki7 chai-iaN2 goa2 khiam3-khoat sin3-sim si7 chin-chiaN3 e5. KhoaN3-tioh8 piN-a2 ki5-tha e5 lang5, ui3 lu2-tiam3-goan5 kau3 sin ui5 lau7-kou2-tong e5 keng-li2, mui2 chit8 e5 lang5 long2 tiam7-chih-chih, chin jin7-chin leh thiaN. 
  “In-ui7 tioh8-si7 an2-ne, sou2-i2, lan2 tui3-thai7 lang5-kheh it-teng7 ai3 u7 le2-mau7. Che choat8-tui3 m7-si7 ui7-tioh8 beh tui-kiu5 li7-ek nia7-nia7, i si7 chit8 chiong2 sia7-hoe7 su-siong2. E7-tang3 iong7 lai5 cho3-ui5 lan2 cho3-lang5 e5 chit8 e5 ki-pun2 e5 to7-li2.” 
  Goa2 si7 chiok bo5-kan2-tan chiah siuN7-chhut chit-e5 kiat-lun7, tan7-si7, goa2 iah-si7 bo5-hoat-tou7 liau2-kai2, ui7-tioh8 beh pa-kiat lang5-kheh, keng2-jian5 u7 chiah-ni7-a2 toa7 e5 hak8-bun7 kap su-siong2 ti7 lai7-te2. Sui-jian5, goa2 u7 ui3 chit lai7-te2 liau2-kai2 khah che7 sia7-hoe7 e5 hian7-siong7, cheng7-ka khah che7 e5 kian3-sek. Tan7-si7 beh kio3 goa2 ke-chhui3 pian3 ah-chhui3, tong-jian5 goa2 iah-si7 cho3-boe7-kau3. Ti7 goa2 e5 se3-kai3 tiong, goa2 jin7-ui5 li2-lun7 e5 mih8-kiaN7 m7-bian2 siuN che7, chi2-iau3 e7-tang3 tui3 lang5 u7 seng5-i3, an2-ne tioh8 e7-sai2 ah. Na7-si7 kan-taN beh iong7 pa-kiat, ou-peh8 loan7 po lai5 hong7-thai7 lang5-kheh e5 si5-chun7, goa2 kam2-kak che kah sam-chhit-a2 u7 siaN2-mih bo5-kang7 leh? Lau2-sit8 kong2, goa2 chin bo5 siuN7-beh ke3-siok8 lau5 ti7 tiam3-lai7 cho3--loh8-khi3. Goa2 tak8-kang long2 leh pai3-thok ThiN-kong-peh, hi-bang7 i e7-tang3 hou7 goa2 ti7 gin5-hang5 iah-si7 ti7 ki5-tha kong-si chhoe7-tioh8 thau5-lou7. Thau5-ke sui-jian5 it-tit8 kou2-le7 goa2 ai3 jin7-chin thak8-chheh, tan7-si7, goa2 m7-chai beh an2-choaN2 thak8 khi2, goa2 kan-taN e7-tang3 ti7 ki3-siau3 liau2, u7-eng5 e5 si5-kan, thak8 chit8-koa2 po3-choa2 nia7-nia7.
  Tiam3-lai7 u7 kui-teng7, siong7-pan si5-kan boe7-sai2 khoaN3-chheh, na3 u7 kho2-leng5 e7-sai2 jin7-chin thak8-chheh leh? Goa2 bo5-hoat-tou7, chi2-ho2 sia2-phoe hou7 a-pa3 kap a-nia5, kap in chham-siong5. Goa2 kong2 goa2 kam-goan7 tng2-khi3 chng-kha cho3 khah chhou-siok8 e5 khang-khoe3, na7-si7 an2-ne, goa2 iah-u7 si5-kan thak8 chit8-koa2 chheh. Ji5-chhiaN2, a-bu2 e5 sin-the2 ma7 bo5 siaN2 kian7-khong. Ki3-jian5 it-sim beh chhut-lai5 chiah8-thau5-lou7, tioh8 eng-kai chhoe7 khah u7 i3-gi7 e5 khang-khoe3 cho3 chiah tioh8. Goan2 chhu3--li2 m7-si7 u7 chu-pun2 e5 u7-chiN5 ka-teng5, ka2-su2 na7-si7 u7 chu-pun2 lai5 kong2, koh lai5 pou3-liau7 e5 lai5-goan5 si7 iong7 phoe3-kip e5. Sou2-i2, goa2 e5 chiong-lai5 si7 bo5-kho2-leng5 cho3 pou3-tiam3 e5 thau5-ke. Na7-si7 an2-ne kong2, goa2 sit8-chai7 bo5-su-iau3 ti7 chia ke3-siok8 long7-hui3 si5-kan ah. A-pa3, goa2 ma7 bo5-goan7-i3 kong2, goa2 ti7 su7-giap8 siong7 iah-boe7 seng5-kong chin3-cheng5 tioh8 an2-ne tng2-khi3 lan2 chng-kha. Ui7-tioh8 beh kou3-choan5 thau5-ke e5 bin7-chu2, goa2 siuN7 goa2 eng-kai seng tng2-khi3 chng-kha, tan2 leng7-goa7 chhoe7-tioh8 thau5-lou7 liau2-au7 chiah-koh khi2-lai5 Tai5-pak. Goa2 sia2-phoe hou7 a-pa3 su-iau3 iong7 Han3-ji7 lai5 sia2, ui7-tioh8 beh sia2 chit tiuN phoe, khai-liau2 goa2 chiok che7 cheng-sin5. Ho2-ka-chai3 kong-hak8-hau7 pit-giap8 liau2, ti7 goa7-khau2 leh chiah8-thau5-lou7 e5 si5-chun7, mui2 chit8 am3, goa2 long2 kah a-pa3 oh8 thak8 Lun5-gi2, sou2-i2, chit-ma2 tu2-a2-ho2 e7-sai2 iong7-tioh8. Koe3-khi3, goa2 ma7 chhi3 iong7 Han3-ji7 sia2 koe3 phoe, goan5-te2 si7 ui7-tioh8 chhu3-piN keh-piah e7 lai5 pai3-thok goa2 the3 in sia2-phoe, goa2 kiaN goa2 e7 lau3-khui3, sou2-i2 tek8-piat ka-kiong5 khi3 oh8 e5, siuN7-boe7-kau3 ti7 chit-e5 si5-chun7 koh chin-chiaN3 u7-lou7-iong7 ah.
  M7-koh, a-pa3 sia2-phoe lai5 kong2, a-bu2 khoaN3-tioh8 goa2 sia2 e5 phoe tui3 goa2 u7 chit khoan2 e5 siuN7-hoat kam2-kak chiok sit-bong7. A-pa3 kong2, u7 chit8 ku3 siok8-gi2, chit8 li2 thong tioh8 ban7 su7 kai2, chi2-iau3 e7-tang3 oan5-oan5 choan5-choan5 liau2-kai2 chit8 hang7 tai7-chi3 e5 to7-li2, ki5-tha sou2-u7 e5 tai7-chi3 chha-put-to ma7-si7 e7-tang3 liau2-kai2. Sou2-i2, in hi-bang7 goa2 ki3-jian5 i2-keng leh siong7-pan, tioh8 ai3 the5-chhut nai7-sim kap i3-chi3, chin-chiaN3 lai5 oh8 chit8-koa2 mih8-kiaN7, khip-siu jin5-seng e5 keng-giam7 chiah tioh8. A-pa3 tioh8 an2-ne kong2 ah, goa2 iah e7-tang3 an2-choaN2 leh? Chi2-ho2 bin7-phoe5 kek khah kau7 leh, iong2-kam2 lai5 bin7-tui3 hian7-sit8 ah. Goa2 siuN7 goa2 chi2-iau3 ti7 chia ka7 ki3-siau3 e5 ki-chhou2 phah hou7 ho2, oh8 e7-hiau2, goa2 au7-pai2 khi3 siaN2-mih sou2-chai7 long2 e7-sai2 cho3 koan2-siau3 e5 khang-khoe3. Sou2-i2, goa2 koat-sim beh ke3-siok8 lau5 ti7 chia ho2-ho2-a2 phah-piaN3, goa2 e5 bok8-tek8 peng7-m7-si7 chun2-pi7 chiong-lai5 beh cho3 toa7-thau5-ke, goa2 chi2-put-ko3 si7 siuN7-beh chhiong-sit8 goa2 ka-ki7 nia7-nia7. Sou2-i2, goa2 chiam7-si5 ka7 sim siu--tng2-lai5, choan-sim lai5 cho3 goa2 tiam3-goan5 ki3-siau3 e5 khang-khoe3. 
  Tioh8 ti7 chit-e5 si5-chun7, goa2 keng3-jian5 khi3 ai3-tioh8 chit8 e5 cha-bou2 gin2-a2. Kho2-leng5 in-ui7 goa2 ai3 koan2-siau3 ji5-chhiaN2 ai3 kou3-tiam3, sou2-i2, goa2 e5 kin7-si7 ma7 lu2 lai5 lu2 chhim. Mui2 chit8 kang cho3 tai7-chi3 e5 si5-chun7, goa2 long2 it-teng7 ai3 koa3 bak8-kiaN3 chiah khoaN3 u7 mih8-kiaN7. Goa2 e5 bin7-sek pun2-te2 tioh8 khah peh8, peng5-siong5-si5, goa2 ma7 bo5 chhiuN7 ki5-tha e5 tiam3-goan5 kang7-khoan2 hiah-ni7-a2 ai3 kong2-chhio3. Sou2-i2, in ka7 goa2 ho7 chit8 e5 mia5 kio3 ‘lau7-kou2-tong2’. Goa2 chit-e5 lau7-kou2-tong2 e7 khi3 tam5 loan5-ai3, ki5-sit8 si7 in-ui7 goa2 khi3 tu2-tioh8 goa2 se3-han3 si5-chun7 toa3 ti7 Tai5-pak chhu3-piN e5 cha-bou2 gin2-a2. Goan2 tau goan5-pun2 toa3 ti7 Kang2-tou, ti7 goa2 chhit hoe3 e5 hit tang, a-pa3 thiaN-tioh8 chng-kha chit8 e5 peng5-iu2 e5 khou2-khng3, i kong2, ti7 tou-chhi7 lai7 leh chau2-chong5 siuN7-beh u7 chhut-thau5-thiN e5 chit8 kang, tan7-si7, koh bo5 pa2-ak e5 si5-chun7, put-ju5 tng2-lai5 chng-kha hoat-tian2 ma7 khah u7 chian5-tou5. In-ui7 an2-ne, gun2 tau tioh8 ui3 Tai5-pak poaN-tng2-khi3 chng-kha, boe2 chit8 te3 thou2-te7, khai-si2 keng-eng5 chit8 keng phah-chhek-a2 e5 tiam3. Tan7-si7, ma7 bo5 in-ui7 an2-ne than3-tioh8 toa7 chiN5. Thau5-tu2-a2 kong2-tioh8 e5 hit-e5 cha-bou2 gin2-a2, tioh8-si7 lau5 ti7 goa2 ki3-ek tiong e5 cha-bou2 gin2-a2, i e5 mia5 kio3 A-lan5. 
  Goa2 te7-it kai2 tu2-tioh8 A-lan5 si7 ti7 u7 chit8 tang e5 chiaN--goeh8, A-lan5 chheng7 chit8 su chin sui2 e5 saN, beh khi3 chiap ke3-chhut-khi3 goa7-te7 e5 a-chi2 tng2-lai5 chhu3--li2. A-lan5 chheng7 hiah-ni7-a2 sui2 e5 saN, ji5-chhiaN2 koh che7 kio7 e5 koan-he7, goan5-pun2 tioh8 chin u7 toa7-sio2-chia2 khi3-phai3 e5 A-lan5, khoaN3--khi2-lai5 koh-khah sui2, koh-khah iau-kiau. Goa2 kap chit8 tin7 kau5-gin2-a2 khia7 ti7 A-lan5 in tau mng5-kha-khau2 leh tau3-lau7-jiat8. KhoaN3-tioh8 A-lan5 hiah-ni7-a2 sui2, goa2 khoaN3 kau3 chhui3-khui-khui, chhui3-noa7 kiong5-beh lau5--chhut-lai5. Tioh8 ti7 hit-tang-si5, ki5-tiong u7 chit8 e5 gin2-a2 thiau-kang beh khi-hu7 A-lan5, i toa7-siaN hoah kong2 A-lan5 beh chhut-ke3 loh, A-lan5 beh cho3 sin-niu5 loh. Goa2 kan-taN khoaN3-tioh8 A-lan5 bak8-thau5 kat-kat, bo5 siaN2 hoaN-hi2. ‘Phui3’ chit8 siaN, chhui3-noa7 tioh8 hiong3 gun2 chit peng5 phui3--koe3-lai5. Sou2-u7 e5 gin2-a2 long2 chau2-liau2-liau2, A-lan5 e5 chhui3-noa7 tu2-a2-ho2 phui3 ti7 goa2 e5 bin7 teng2-koan5. Tan2 goa2 hoat-hian7 hoat-seng siaN2-mih tai7-chi3 i2-keng boe7-hu3 ah. Sou2-i2, goa2 chi2-ho2 bo5-siaN2 song2-khoai3 khau3-bin7 khau3-bin7 tng2-khi3 chhu3--li2. Kau3 chhu3 liau2-au7, goa2 koh kiaN a-pa3 si7-m7-si7 u7 khoaN3-tioh8 tu2-a2 hoat-seng e5 tai7-chi3. A-lan5 e5 thau5-mng5 pak8 liau2 na2-chhiuN7 chhan5-ne khoan2, i e5 bin7 chiok kou2-chui, na2-chhiuN7 ang-a2. Tan7-si7, i hoat phi5-khi3 e5 si5-chun7 keng3-jian5 si7 hiah-ni7-a2 chhiah. Sui-jian5 i si7 chit8 e5 cha-bou2 gin2-a2, khoaN3-tioh8 i hit khoan2 chhiah-pe5-pe5 e5 bin7, goa2 ma7 kiong5-beh tong3-boe7-tiau5 siuN7-beh ka7 phah. Tioh8 an2-ne goa2 iah bo5 ki-hoe7 kah A-lan5 kong2 tioh8 oe7, gun2 tioh8 kui-ke-hoe2 poaN-khi3 chng-kha ah. Khi3 chng-kha liau2-au7, goa2 ma7 tiaN7-tiaN7 e7 khi3 siuN7-tioh8 A-lan5. I2-au7 chiam7-chiam7 toa7-han3, goa2 chiah liau2-kai2 si7 an2-choaN2 A-lan5 e7 hiah-ni7-a2 siu7-khi3, i siu7-khi3 m7-si7 bo5 goan5-in e5. A-lan5 chu7 se3-han3 tioh8 si7 chit8 e5 cha2-sek8 e5 cha-bou2 gin2-a2, i it-tit8 jin7-ui5 kong2, in tau sou2-u7 e5 chai5-san2 kap ke-si eng3-kai long2-si7 i e5 mih8-kiaN7. Ji5-chhiaN2, i choat8-tui3 bo5 beh ke3-khi3 pat8 e5 sou2-chai7. I tui3 i e5 a-bu2 kong2, chit-e5 chhu3 si7 i e5, eng3-kai chhut-khi3 e5 si7 i e5 a-hiaN. A-tek ah, li2 khoaN3 leh, i chit khoan2 e5 ko3-seng3 u7 siaN2-lang5 kaN2 chhoa7 i cho3 bou2 leh? 
  A-lan5 e5 lau7-bu2 hi-bang7 goa2 e7-tang3 the3 i kong2 kui2 ku3 oe7, tan7-si7 goa2 m7-chai beh an2-choaN2 kong2 khah ho2, kan-taN e7-tang3 gong7-gong7 khia7 ti7 hia, m7-chai beh ju5-ho5 si7 ho2. Ko3-seng3 hiah-ni7-a2 kiong5 e5 A-lan5 khi3 hou7 lang5 kong2 beh chhut-ke3, tong-jian5 si7 e7 siu7-khi3. Chi2-si7 hit-tong-si5 khoaN3-tioh8 A-lan5 kou2-chui e5 heng5-iaN2, goa2 khoaN3 kah gong7--khi3, sou2-i2, m7-chiah e7 siam2-phiah boe7-hu3, nge7-si2 khi3 hou7 chhui3-noa7 phui3--tioh8. Ma7-si7 in-ui7 an2-ne, goa2 chiah e7 tiaN7-tiaN7 khi3 siuN7-tioh8 A-lan5. 
  Ti7 chng-kha, chhiuN7 goa2 chit khoan2 e5 siau3-lian5-lang5 chu7-jian5 u7 chiaN5 che7 moe5-lang5-po5 e7 lai5 goan2 tau the5-chhin, tan7-si7 goa2 liau2-kai2, na7 bo5 chhiuN7 A-lan5 hit khoan2 e5 cha-bou2 gin2-a2, goa2 si7 boe7 chhin3-chhai2 tap-eng3 e5.
  Sui-jian5 kong2 goa2 si7 hiah-ni7-a2 su-liam7 A-lan5, tan7-si7 goan2 nng7 lang5 ki3-jian5 tioh8 i2-keng hun-khui ti7 bo5-kang7 e5 sou2-chai7, beh koh u7 tau3-tin7 e5 ki-hoe7 si7 bo5 siaN2 hi-bang7. Chit-ma2 i2-keng m7-si7 chit8 e5 long7-ban7 e5 si5-tai7 ah, ti7 chit-e5 i2 kim-chiN5 ui5 chu2 e5 sia7-hoe7, i2 A-lan5 chit khoan2 tiau5-kiaN7 e5 cha-bou2 gin2-a2, chha-put-to i2-keng hou7 to2 chit e5 sou2-chai7, ho2-giah8-lang5 e5 kiaN2 phaN7--khi3 ah. Sou2-i2, goa2 lau2-cha2 tioh8 bo5 koh leh siau3-liam7 u7-kho2-leng5 e7-tang3 kah A-lan5 tau3-tin7. Ma7-si7 in-ui7 an2-ne, goa2 lai5-kau3 Tai5-pak liau2-au7, goa2 sui-jian5 u7 siuN7-tioh8 kou2-cha2 si5-tai7 e5 tai7-chi3, tan7-si7 peng7 bo5 tek8-piat khi3 siuN7-tioh8 A-lan5. M7-koh, m7-chai si7 ho2-mia7 iah-si7 phaiN2-mia7, goa2 hoai5-gi5 A-lan5 tioh8 ti7 goan2 tiam3 keh-piah e5 chap8-hoe3-tiam3 leh chiah8-thau5-lou7. Mui2 chit8 kang e5 cha2-khi2, goa2 ti7 tiam3 thau5-cheng5 e5 teng5-a2-kha leh sau3-thou5-kha e5 si5, goa2 long2 e7 khi3 khoaN3-tioh8 keh-piah tiam3 chit8 e5 na2-chhiuN7 A-lan5 e5 lu2-tiam3-goan5, hai7 goa2 it-tit8 siuN7-beh chai-iaN2, tau3-te2 hit-e5 si7-m7-si7 A-lan5 leh? Tioh8 ti7 goa2 mui2 chit8 kang ou-peh8 loan7-siuN7 e5 jit8-chi2 tiong, u7 chit8 kang cha2-khi2, hou7 goa2 khi3 tu2-tioh8 A-lan5 kap in ma-ma lai5 gun2 tiam3 boe2 mih8-kiaN7. Hiong5-hiong5 khoaN3-tioh8 in, goa2 ma7 bo5 siuN7 hiah che7, chhong-chhong pong7-pong7 tioh8 sau3-chhiu2 theh8 leh, chau2-khi3 mng7 kong2, li2 si7-m7-si7 A-lan5? Ah li2 si7 a-m2 tioh8 m7? Goa2 si7 Ui5-tek la. Kou2-cha2 toa3 ti7 lin2 keh-piah Ong5 Chin3-san e5 hau7-seN Ui5-tek la. Hou7 goa2 kiaN-chit8-e7, A-lan5 e5 lau2-bu2 piau2-hian7 chhut chit8 hu3 boe7-tang3 siong-sin3 e5 piau2-cheng5, gang7 ti7 hia. SiuN7 kui poaN3 pou chiah hou7 i siuN7-tioh8, chhio3 kong2, ah, li2 si7 A-tek houhN. I2-keng hiah toa7-han3 ah, chha-put-to boe7-jin7-chit ah. Goa2 ma7 ti7 chit-e5 si5-chun7 chiah khi3 siuN7-tioh8, thau5-tu2-a2 ka-ki7 chhong-pong7 e5 heng5-ui5 sit8-chai7 si7 chiok phaiN2-se3. 
  A-lan5 kap in lau2-bo2 peng7 bo5 tek8-piat piau2-hian7 chhut chiok hoaN-hi2 e5 piau2-cheng5 iah-si7 tui3 koe3-khi3 chiok hoai5-liam7 e5 sim-cheng5. Goa2 siuN7, tou-chhi7 e5 lang5 si7 boe7 it-tit8 oah8 ti7 koe3-khi3. Chhiu2 theh8-tioh8 sau3-chhiu2, goa2 soah kam2-kak m7-chai beh ju5-ho5 si7 ho2. 
  “KhoaN3-tioh8 lin2 hiah-ni7-a2 u7-goan5-khi3, sit8-chai7 si7 chiok ho2 e5. Goan2 lau7-pe7 kap lau7-bu2 ma7 chin ho2-se3.” 
  “An2-ne ou, au7-pai2 in na7 lai5 Tai5-pak chhit-tho5, chiah chhiaN2 in lai5 gun2 tau che7 la.” 
  “Ho2, to-sia7 a-m2.” 
  Goa2 jit8 su ia7 bang7 e5 tiong5-hong5 tioh8 ti7 chit kui2 ku3 kan2-tan e5 tui3-oe7 tiong kiat-sok. In bo2-lu2 na2-chhiuN7 kip beh khi3 to2-ui7, goa2 ma7 phaiN2-se3 koh ka7 in ko5-ko5-tiN5, ke3-siok8 hoai5-liam7 koe3-khi3 e5 tai7-chi3. Chi2-ho2 kong2, “ChhiaN2 lin2 u7-eng5 si5, lai5 gun2 chng-kha chhit-tho5, goan2 a-bu2 it-teng7 e7 chiok hoaN-hi2 e5.” 
  “Ho2 ah, goan2 u7-eng5 si5 it-teng7 e7 khi3. Li2 ma7 it-teng7 ai3 lai5 goan2 tau che7 ou.” 
  A-lan5 na2-chhiuN7 chin bian2-kiong2 kah in lau7-bu2 phah chit8 e5 chio-hou tioh8 jip8-khi3 tiam3--li2 ah. Che kho2-leng5 tioh8-si7 sou2-ui7 e5 ian5-hun7. Chu7 hit kang liau2, goa2 tioh8 e7-sai2 tak8-kang kah A-lan5 kong2-oe7 ah. Goa2 e5 sim na2-chhin-chhiuN7 hoat-chhun e5 be2-a2 kang7-khoan2, kui-kang long2 si7 leh siuN7 A-lan5. Joah8-thiN liau2-au7, mui2 chit8 am3 long2 si7 chiok joah8 chiok joah8, tak8-ke long2 khun3 bo5 siaN2 e7 khi3. Sou2-i2, gun2 tioh8 hap8-khi2-lai5 chhut-chiN5 khi3 boe2 ki-a2-peng. U7 chit8 kai2, goa2 siuN7-beh ka7 se3-han3 si5-chun7 e5 tai7-chi3 kong2 hou7 A-lan5 thiaN. 
  “A-lan5, li2 kam2 iah e7-ki3-chit li2 phui3 chhui3-noa7 ti7 goa2 e5 bin7 chit kiaN7 tai7-chi3 leh?” 
  Goa2 na7 e7-tang3 ka7 chit-e5 hou7 lang5 siau3-liam7 e5 tai7-chi3 kong2 hou7 A-lan5 thiaN tioh8 ho2 loh. Goa2 m7-kaN2 u7 koh-khah che7 e5 ng3-bang7. Goa2 kan-taN hi-bang7 e7-sai2 ka7 goa2 khng3 ti7 sim-koaN-thau5 e5 su-bou7 kap khou2-chhou2 piau2-tat8 chhut-lai5, ka2-su2 na7-si7 an2-ne hun-chhiu2, goa2 ma7 bo5 oan3-hun7 ah. Che tioh8 na2-chhiuN7 goa2 chu7 i hia chioh mih8-kiaN7 tioh8-ai3 ka7 mih8-kiaN7 haiN5 i kang7-khoan2, goa2 tui3 i e5 su-liam7 si7 in-ui7 i hou7 goa2 e5, sou2-i2 ka7 goa2 sim-lai7 e5 bou7-cheng5 choan5-pou7 kong2 hou7 i thiaN, jian5-au7 hi-bang7 e7-tang3 chit8 e5 lang5 leng2-cheng7 chit8-e7 leh. Goa2 na2-chhiuN7 sin-khu teng2-koan5 phaiN7 chit8 e5 chiok toa7 chiok tang7 e5 pau-hok8-a2, goa2 chin siuN7-beh ka7 chit-e5 pau-hok8-a2 khng3--loh8-lai5, ho2-ho2 chhoan2 chit8-khau2-khui3 leh. Goa2 khoaN3-tioh8 i kah pat8-lang5 kong2-oe7, chhio3-bi-bi, goa2 sim-koaN-thau5 tioh8 chiok boe7-song2-khoai3. Goa2 beng5-beng5 tioh8-si7 leh oan3-tou3. Sui-jian5 kong2 goa2 it-hiong3 long2 jin7-ui5 oan3-tou3 si7 jiok8-chia2 e5 heng5-ui5, tan7-si7, goa2 ka-ki7 ma7 bo5 siaN2 pan7-hoat. Goa2 chin-chiaN3 si7 tak8-ke kong2 e5 lau7-kou2-tong2. Sou2-i2, goa2 it-tit8 ti7 goa2 e5 sim-lai7 me7 goa2 ka-ki7 lau7-kou2-tong2, bo5-lou7-iong7, khin-si7 goa2 ka-ki7. Goa2 boe7-tang3 liau2-kai2 goa2 e5 tong5-su7 si7 an2-choaN2 e7-tang3 tui3 cha-bou2 gin2-a2 bo5 siaN2 kam2-kak. Peng5-siong5-si5, in kong2-oe7 chiok ng5, chiok chhou, tan7-si7 in koh bo5-ai3 tam5 loan5-ai3, in chit khoan2 lang5 tau3-te2 si7 gong7-lang5 iah-si7 khiau2-lang5 leh? Goa2 chit8 bin7 chiah8 ki-a2-peng, chit8 bin7 tiam7-tiam7 leh siuN7. Goa2 khoaN3-tioh8 in hou7-siong leh sai2-bak8-sek, na2-chhiuN7 leh hoai5-gi5 goa2 chit-e5 lau7-kou2-tong2 si7 e7-hiau2 chiah8 ki-a2-peng bo5? M7-koh, goa2 si7 ui7-tioh8 loan5-ai3 leh siong-sin5, ui7-tioh8 bi2-le7 e5 kou-niu5 leh hoan5-lo2, goa2 choat8-tui3 m7-si7 gong7-toa7-tai. Goa2 kam2-kak goa2 tui3 kam2-cheng5 e5 bo5-nai7 kah in bo5-liau5 e5 tui3-oe7 pi2-kau3 khi2-lai5, si7 ke chiok ko-siong7. 
  Pi2-kau3 khah ki5-koai3 e5 si7, goa2 tui3 goa2 se3-han3 si5 hou7 A-lan5 phui3 chhui3-noa7 e5 tai7-chi3 peng7 bo5 hiah-ni7-a2 chai7-i3, tian-to3 si7 hit kang A-lan5 kap in a-bu2 lai5 tiam3-lai7 tui3 goa2 leng2-tam7 e5 thai3-tou7, hou7 goa2 kam2-kak chin sit-bang7. Sou2-i2, goa2 bo5 iong2-khi3 chin3-chit8-pou7 khi3 kah i kong2-oe7. Goa2 ti7 sim-lai7 tui3 goa2 ka-ki7 kong2, m7-thong khi3 chu7 chok to-cheng5. Goa2 hoan2-seng2 goa2 ka-ki7, kan-taN khi3 tu2-tioh8 chit8 e5 cha-bou2 gin2-a2, goa2 tioh8 ka7 ka-ki7 e5 hi-bang7 kap chian5-tou5 long2 khng3 khi3 piN-a2, na7-si7 an2-ne tioh8 bo5 lam5-chu2-han3 e5 khi3-khai3 ah. Goa2 sim7-chi3 siuN7-beh kui7 toa3 goan2 pe7-bu2 e5 bin7-thau5-cheng5, hiong3 in sia7-choe7. Tan7-si7, loan5-ai3 e5 sim-cheng5 na2-chhin-chhiuN7 chit8 chiah bo5-lang5 e7-tang3 khong3-che3 e5 ia2-be2, i lau2-cha2 tioh8 thiau3-li7-khui goa2 e5 jiok8-the2, sim7-chi3 ti7 bang7-tiong ma7-si7 toe3 A-lan5 e5 heng5-iaN2 leh chau2-chong5 loh. Goa2 ka-ki7 khoaN3-tioh8 goa2 ka-ki7 koe3 chit khoan2 thong3-khou2 e5 jit8-chi2, ti7 sim-koaN lai7, tui3 A-lan5 si7 u7 chit8 hun7 ai3-i3, tan7-si7 ma7 u7 chit8 hun7 oan3-hun7 e5 bu5-nai7. Ai3-i3 kap oan3-hun7 kang7-khoan2 long2 si7 chit8 chiong2 thong3-khou2 e5 kam2-cheng5.
  Ui7-tioh8 beh tui3-khong3 chit khoan2 bu5-nai7 e5 sim-cheng5, goa2 chi2-ho2 jin7-chin thak8-chheh. Put-koan2 si7 ui2-jin5 e5 kou3-su7 iah-si7 sio2-soat, chi2-iau3 u7 chheh thang khoaN3, goa2 tioh8-si7 leh khoaN3-chheh. Ma7 in-ui7 an2-ne, goa2 hou7 thau5-ke keng2-ko3 kui2-a7-tau2 ah. Goa2 ti7 tiam3-lai7-bin7 e5 sin3-iong7 ma7 in-ui7 an2-ne long2 sit--khi3 ah. Thau5-ke hiong3 keng-li2 kong2 goa2 si7 chit8 e5 bo5 jin7-chin e5 siau3-lian5-ke, tui3 tiam3 bo5 chin7-tiong, si7 chit8 e5 lam2-noa7 e5 lang5. Chit khoan2 phaiN2-mia5-siaN bo5-joa7-ku2 tioh8 ti7 tiam3-lai7 thoan5--khui. Che hou7 goa2 kam2-kak chin bo5-kong-peN5. Tiam3-lai7 koan2-siau3 e5 pou7-hun7, goa2 long2 chhu2-li2 liau2 chin jin7-chin, ji5-chhiaN2 bo5 chit8-sut-a2 chha-chho3. Goa2 koan2 e5 siau3-phou7 m7-bat hou7 thau5-ke kong2-koe3 jin7-ho5 e5 put-boan2. Goa2 chi2-si7 cho3-siau3 i2-goa7 e5 si5-kan ma7 bo5 beh chhut-khi3 goa7-khau2, tiaN7-tiaN7 chit8 e5 lang5 koaiN ti7 tiam3-lai7 thak8-chheh, koe3 jit8-chi2 an2-ne nia7-nia7. Ti7 chit toaN7 si5-kan, goa2 tui3 kiaN5 chhut tiam3-bin7 u7 chit8 chiong2 kong2-boe7-chhut e5 kiaN-hiaN5. Joah8-thiN chit8 kau3, tiam3-bin7 goa7-khau2 e5 ke-a2-lou7 chhiong-boan2 tioh8 lau7-jiat8 e5 khi3-hun, goa2 e5 thong3-khou2 tioh8 koh-khah chhim. Kho2-leng5 in-ui7 goa2 kam2-kak chit tiuN5 chian3-cheng m7-si7 kan-taN si3-gou7-tang tioh8 e7 kiat-sok, ai3 u7 tng5-ki5 chian3-cheng e5 sim-li2 chun2-pi7 chiah e7-sai2. Tiam3-lai7 e5 lu2-tiam3-goan5 ma7 siu7-tioh8 goa2 e5 eng2-hiong2, tiaN7-tiaN7 e7 the5-khi2-tioh8 chian3-cheng e5 kiok8-se3, sui-jian5 boe7-tang3 kong2 si7 oan5-choan5 siu7-tioh8 goa2 e5 eng2-hiong2, tan7-si7 in e7 sam-put-gou7-si5 chau2-lai5 pan7-kong-sek lai5 khoaN3 po3-choa2, liau2-kai2 kiok8-se3, che si7 su7-sit8.
  Ti7 bin5-kan chou-chit liau2 chit8 e5 Hong5-bin5 Hong7-kong-hoe7, cho3-seng-li2 e5 thau5-ke ma7 tiaN7-tiaN7 thiaN-kong2 e7 the5-chhut chin che7 bo5-kang7 e5 i3-kian3 kap ke3-oe7. Ma7 in-ui7 an2-ne, goa2 soah bo5 hoat-tou7 ke3-siok8 ti7 pan7-kong-sek lai5 thak8-chheh ah, in-ui7 tak8-ke long2 khai-si2 oh8 goa2 chau2-lai5 khoaN3 po3-choa2, keng-li2 hoat-phi5-khi3 ka7 goa2 me7 kau3 chhau3-thau5-sai2. Ui7-tioh8 beh hiong3 i the5-chhut bo5-gian5 e5 khong3-gi7, goa2 khia7 ti7 tiam3--li2 e5 si5-kan si7 lu2 lai5 lu2 tng5. Si5-kan i2-keng kau3 lak8-goeh8 te2, cheng3-hu2 kong-pou3 liau2 Tai5-oan5 pun2-to2 chi3-goan7-peng e5 pan7-hoat. Goa2 na2-chhiuN7 hiong5-hiong5 kak-chhiN2 kang7-khoan2, siuN7-tioh8 chit8 e5 lam5-chu2-han3 eng3-kai u7 e5 chok-ui5. Chit8-si5-kan, goa2 e5 sim-cheng5 khi2-khi2 loh8-loh8, ma7 m7-chai si7 an2-choaN2, keng3-jian5 bak8-sai2 tioh8 an2-ne lau5--loh8-lai5.
  SiuN7-tioh8 ti7 kou3-hiong e5 a-pa kap a-bu2, goa2 e5 sim-cheng5 si7 koh-khah tim5-tang7. Cha-pou gin2-a2 lau5-bak8-sai2 m7-chai si7-m7-si7 chin-chiaN3 hiah-ni7-a2 bo5-lou7-iong7? Na7 chin-chiaN3 si7 an2-ne, goa2 ka-ki7 na3 u7 siaN2-mih lam5-chu2 khi3-khai3 thang kong2 leh? Mui2 chit8 kai2 khoaN3-tioh8 a-peng-ko phaiN7 chheng3 kiaN5 ti7 lou7--li2, goa2 tioh8 u7 chit8 chiong2 him-sian7 e5 kam2-kak, siuN7-beh kah in kang7-khoan2. Sou2-i2, goa2 siuN7-beh khi3 cho3-peng. Goa2 e5 pe7-bu2 kap pat8-lang5 e5 pe7-bu2 bo5 kang7, in si7 beng5-li2 ji5-chhiaN2 kheng2 ui7 ka-ki7 e5 kiaN2-ji5 siat-siong2 e5 pe7-bu2. Goa2 siuN7, in it-teng7 e7-tang3 liau2-kai2 goa2 siuN7-beh ti7 cheng-sin5 seng-oah8 siong7 tut8-phoa3 hian7-chong7 e5 sim-cheng5. Put-koan2 ju5-ho5, goa2 si7 bo5-hoat-tou7 ke3-siok8 koe3 chit khoan2 e5 jit8-chi2 ah. Khi3 cho3-peng chit kiaN7 tai7-chi3 tioh8 tu2-a2-ho2 na2-chhiuN7 si7 ka7 goa2 chit-e5 lang5 theh8-chhut-lai5 cho3 chit8 e5 pheng5-toan3. Cha-pou-lang5 tioh8-si7 ai3 khi3 cho3-peng, ai3 thong-koe3 chit khoan2 e5 kho2-giam7 chiah e7-sai2. M7-koh, goa2 m7-chai a-pa3 kap a-bu2 e5 sim-koaN te2 si7-m7-si7 i2 goa2 e7-tang3 ti7 chit keng tiam3 cho3 chap8 tang e5 tiam3-goan5 lai5 kam2-kak-tioh8 kiau-ngou7 leh? Goa2 siuN7 lan2 cha-pou-kiaN2 tioh8 it-teng7 ai3 khi3 cho3-peng, chiah u7-hoat-tou7 ti7 chit-e5 sia7-hoe7 khia7-khi2. Ti7 chian3-tiuN5 chian3-si2 choat8-tui3 si7 pi2 phoa3-peN7 si2--khi3 iah-si7 kui-kang koaiN ti7 chhu3-lai7 hip--si2 koh-khah u7 lam5-chu2 khi3-khai3. E7-tang3 ui7-tioh8 chit8 e5 bok8-piau put-toan3 hiong3-cheng5 kiaN5, i2 chit chiong2 hoaN-hi2 e5 sim-cheng5, sim7-chi3 e7-tang3 tui3 kok-ka u7 kong3-hian3, che tioh8-si7 goa2 chit-ma2 choan5-pou7 e5 ng3-bang7 ah. Siong7 kai3 thiong3 e5 tioh8-si7 goa2 e7-tang3 li7-iong7 chit-e5 ki-hoe7 tui3 A-lan5 kong2 chit8 ku3 li7-piat e5 oe7. Sui5-tioh8 Tiong-goan5-chiat lu2 lai5 lu2 chiap kin7, lau7-jiat8 e5 khi3-hun lu2 lai5 lu2 kau7, am3-si5 ma7 lu2 lai5 lu2 joah8. U7 chit8 kang, tu2-a2 loh8-koe3 sai-pak-hou7 liau2 e5 hong5-hun, goa2 koat-teng7 beh lai5-khi3 chhoe7 A-lan5. 
  Tiam3-bin7 koaiN liau2-au7, chha-put-to chap8-tiam2 ah. Goa2 ku7-choat8 ki5-tha peng5-iu2 e5 iau-chhiaN2, goa2 kong2 goa2 beh lai5-khi3 chit8 e5 sek8-sai7 e5 peng5-iu2 tau pai3-hong2. Jian5-au7, goa2 tioh8 toe3 ti7 A-lan5 e5 au7-piah-bin7, it-tit8 kiaN5-kau3 Eng2-lok8-teng hu3-kin7, goa2 chiah ka7 A-lan5 kio3 tiau5. 
  “A-lan5, goa2 siuN7-beh ti7 choe3-kin7 si5-tiau7 tiam3-lai7 e5 khang-khoe3, chit-ma2 tu2-a2-ho2 beh khi3 lin2 tau hiong3 a-m2 ko3-si5. Lan2 si7 se3-han3 si5-chun7 e5 chhu3-piN, goa2 na7 ka7 gun2 a-bu2 kong2, i it-teng7 e7 chiok su-liam7 lin2 e5.” 
  “An2-ne ou ........” 
  KhoaN3-tioh8 A-lan5 thau5 tam3 hou7 ke7-ke7, leng2-tam7 e5 hoe5-tap goa2 e5 bun7-te5, goa2 kam2-kak chin beng5-hian2, A-lan5 leng7-goa7 u7 tai7-chi3 khng3 ti7 sim-koaN-lai7. Sou2-i2, i peng7 bo5 ka7 goa2 e5 oe7 tong3-choe3 chit8-hoe3-su7. I leh hoan5-lo2 i ka-ki7 e5 tai7-chi3. 
  “A-m2 u7 ti7 leh bo5 ?” 
  “Kho2-leng5 u7 ti7 leh.” 
  ThiaN-tioh8 i an2-ne kong2, goa2 khah hong3-sim ah. Tan7-si7, A-lan5 na2-chhiuN7 beh khau3--chhut-lai5 khoan2, an5-an5 pho7-tioh8 hou7- soaN3, kiaN5 chiok kin2, na2-chhiuN7 si7 leh koaN2-lou7 leh. Goa2 siuN7 A-lan5 na7-si7 bo5 hoan-geng5 goa2 khi3 in tau, i it-teng7 e7 kong2 in lau7-bu2 bo5 ti7 leh chiah tioh8, sou2-i2, goa2 ma7 toe3 ti7 i e5 au7-piah, kiaN5-liau2 kin2-kin2. A-lan5 tiam7-tiam7 long2 bo5 kong2-oe7, hou7 goa2 kam2-kak heng-kham2 u7 chit8 khau2 khi3 chhoan2 boe7 khi3 kang7-khoan2. Kau3 A-lan5 in tau liau2-au7, goa2 hoat-kak A-lan5 in tau lai7 u7 chha-put-to nng7-saN e5 ka-chok8 toa3 tau3-tin7. KhoaN3-tioh8 A-lan5 tng2--lai5, u7 chit8 e5 kah in toa3 tau3-tin7 e5 a-po5 tioh8 lai5 ka7 A-lan5 kong2, in ke3--chhut-khi3 e5 a-che2 e5 gin2-a2 tu2-a2-ho2 moa2 chit8 hoe3, in a-che2 e5 ang-sai3 lai5 chhu3--li2 chiap in lau7-pe7 kap lau7-bu2 khi3 chiah8-png7 ah. A-lan5 theh8 chit8 tiau5 i2-a2 hou7 goa2 che7, i kong2: “A-bu2 in sui5 tioh8 tng2--lai5, li2 che7 chit8-e7.” Jian5-au7, i tioh8 jip8-khi3 pang5-keng. Goa2 siuN7 i kho2-leng5 si7 beh khi3 ka7 hou7-soaN3 kap i e5 mih8-kiaN7 khng3 hou7 ho2-se3. Goa2 tong3-boe7-tiau5 mng7 i: “A-lan5, si7-m7-si7 hoat-seng siaN2-mih tai7-chi3 leh?” ThiaN-tioh8 goa2 an2-ne mng7, A-lan5 e5 bak8-sai2 soah chhap8-chhap8 tih--loh8-lai5. Goa2 kin2 ui3 i2-a2 khia7--khi2-lai5, chau2-khi3 pang5-keng e5 mng5-kha-khau2.
  “A-lan5, tau3-te2 hoat-seng siaN2-mih tai7-chi3 leh? Lan2 chhut-goa7 chiah8-thau5-lou7 e5 lang5 si7 boe7-sai2 lau5-bak8-sai2 ou, na7 lau5-bak8-sai2 tioh8-si7 kap jin7-su kang7-khoan2 ou.” 
  Goan5-pun2 siuN7-beh an-ui3 A-lan5 kong2 chiah8-thau5-lou7 e5 lang5 boe7-sai2 lau5-bak8-sai2, tan7-si7, A-lan5 si7 lu2 lai5 lu2 siong-sim, i kong2 i ma7 bo5 siuN7-beh ke3-siok8 ti7 tiam3-lai7 cho3 ah. 
  “Si7 an2-choaN2, hou7 siaN2-mih lang5 khi-hu7 leh?” 
  “.............” 
  “E7-tang3 kong2 hou7 goa2 chai-iaN2 bo5?” 
  A-lan5 it-tit8 io5-thau5. 
  “Tau3-te2 si7 an2-choaN2 la?” 
  “.............” 
  “A-lan5, goa2 e5 in3-siong7 tiong, li2 si7 chit8 e5 kian-kiong5 e5 lu2-seng3, tan7-si7, kin-a2-jit8 tau3-te2 na3 e7 an2-ne?” 
  A-lan5 lu2 khau3, goa2 lu2 hoan5-lo2, goa2 sim-lai7 siuN7, tau3-te2 si7 siaN2-mih-lang5 kaN2 khi-hu7 A-lan5, goa2 mi5-na2-chai3 it-teng7 the3 A-lan5 po3-siu5. 
  “A-lan5, u7 siaN2-mih tai7-chi3 goa2 lai5 the3 li2 kai2-koat.” 
  Toa3 tau3-tin7 e5 a-po5 ma7 thiaN-tioh8 A-lan5 e5 khau3-siaN, goa2 si7 lu2 lai5 lu2 kip. 
  “Ma7 m7-chai si7 an2-choaN2, A-lan5 tioh8 it-tit8 khau3 boe7 theng5?” 
  “A-lan5, kin-a2-jit8 na3 e7 hiah-ni7-a2 ai3-khau3 leh ?” 
  A-po5 ma7 lai5 kau3 goa2 e5 piN-a2 koan-sim A-lan5, chit-e5 si5-chun7 A-lan5 chiah kong2 chhut goan5-in. 
  “Goa2 e5 hou7-soaN3 khi3 hou7 lang5 sio chit8 khang ah la.” 
  “Ti7 to2-ui7 leh? Goa2 na3 e7 khoaN3 bo5 ?” 
  A-po5 na2-chhiuN7 hoat-seng siaN2-mih toa7 tai7-chi3 kang7-khoan2, chau2-jip8-khi3 khng3 hou7-soaN3 e5 pang5-keng, ka7 hou7-soaN3 phah-khui kiam2-cha. 
  “To2-ui7 leh? M7-si7 ho2-ho2 kap cha2-khi2 kang7-khoan2 leh?” 
  “U7 la! Li2 khoaN3 chia u7 chit8 khang.” 
  A-lan5 ka7 hou7-soaN3 chhiuN2--koe3-lai5, ka7 hou7-soaN3 khi3 hou7 hoe2 sio--tioh8 e5 sou2-chai7 pi2 hou7 a-po5 khoaN3. Goa2 ma7 oa2-koe3-khi3 khoaN3. Goa2 khoaN3-tioh8 A-lan5 peh8-iu3-iu3 e5 chhiu2, ki2-tioh8 chha-put-to chit8 e5 lang5 cheng2-chaiN2 toa7 hou7 hoe2 sio--koe3 e5 khang. 
  “Ui7 sim2-mih8 lang5 beh sio li2 e5 hou7-soaN3--leh?”
  Goa2 na2 mng7, ma7 na2 liau2-kai2 chit ki hou7-soaN3 tui3 A-lan5 e5 tiong7-iau3-seng3. Ui3 A-lan5 in tau e5 keng-che3 chong7-hong2 lai5 khoaN3, A-lan5 chiah8-thau5-lou7 ma7 i2-keng si3-gou7-tang ah. Tan7-si7, i e5 sin-sui2 ma7 chiah chit8 ko3 goeh8 chap8-peh khou nia7-nia7. I beh boe2 chit8 ki tat8 chap8-ji7, chap8-saN khou e5 hou7-soaN3 peng7-m7-si7 hiah-ni7-a2 kan2-tan e5 tai7-chi3. Boe2-tioh8 siok8 mih8-kiaN7, iong7 bo5 nng7 kai2 tioh8 phaiN2--khi3, sou2-i2, i khiam7 poaN3 tang e5 chiN5 lai5 boe2 chit ki khah ho2 e5 hou7-soaN3. Iong7-tioh8 chiah ho2 e5 hou7-soaN3, i tong-jian5 si7 e7 theh8-chhut-lai5 tian2 hou7 chhu3-piN keh-piah e5 lang5 khoaN3. Goa2 e7-tang3 liau2-kai2 i theh8 hou7 in khoaN3 hit khoan2 hoaN-hi2 e5 sim-cheng5. Sui-jian5 si7 kan-taN sio chit8 khang se3-se3 khang-a2, tui3 A-lan5 lai5 kong2 kho2-leng5 si7 sio-tioh8 i e5 te7-ji7 seN3-mia7 kang7-khoan2. Goa2 kam2-kak chit-e5 sio A-lan5 hou7-soaN3 e5 lang5 sit8-chai7 si7 kho2-ou3, chin siuN7-beh the3 A-lan5 chhut chit8-khau2 oan3-khi3. 
  “Ka7 goa2 hou7-soaN3 sio chit8 khang e5 lang5 ma7 m7-si7 thiau-kang e5 la. U7 chit8 e5 lu2-tiam3-goan5 ka7 goa2 kong2, thau5-ke chiah8-hun e5 si5-chun7, bo5 chu3-i3 khi3 ka7 iah-boe7 hoa--khi3 e5 hoan-a2-hoe2 lak-jip8-khi3 goa2 e5 hou7-soaN3. Sou2-i2, chiah e7 chin phaiN2-un7 khi3 sio-tioh8 chit8 khang.” 
  “Goan5-lai5 si7 an2-ne ou, sui-jian5 kong2 i m7-si7 thiau-kang, tan7-si7, i kam2 ka-ki7 long2 m7-chai-iaN2 leh?” 
  “I u7 khoaN3-tioh8 tong-jian5 si7 chai-iaN2 chiah tioh8.” 
  “Ho2 loh8 la, A-lan5, goa2 siuN7 li2 tioh8-ai3 khoaN3 khah khui leh. U7 si5-chun7, chit khoan2 tai7-chi3 li2 ka7 tong3-cho3 si7 li2 khah soe, e7-tang3 an2-ne siuN7, li2 e7 kam2-kak khah ho2-koe3 lah.” 
  Ti7 chit-e5 si5-chun7, goa2 e7-tang3 oan5-choan5 liau2-kai2 si7 an2-choaN2 A-lan5 e7 hiah-ni7-a2 siong-sim. Chit-e5 pi-kiok8 e5 hoat-seng, chu2-iau3 e5 goan5-in si7 in-ui7 thau5-ke khoaN3--tioh8 e5 hit khang kap chit-e5 lu2-tiam3-goan5 sou2 khoaN3--tioh8 e5 hit khang sou2 tai7-piau2 e5 i3-gi7 si7 bo5-kang7 e5. Ui7-tioh8 hou7-soaN3 khi3 hou7 sio chit8 khang tioh8 hiah-ni7-a2 siong-sim, che khiong2-kiaN e5 m7-si7 ho2-giah8-lang5 e7-tang3 liau2-kai2 e5 tai7-chi3. Ka2-su2 na7 u7 siuN7--tioh8, ma7 bo5-kho2-leng5 goan7-i3 ui7-tioh8 chiah8 chit8 ki hun lai5 poe5 chit8 e5 lu2-tiam3-goan5 chap8-ji7-saN khou. 
  “A-lan5, m7-thang ui7-tioh8 hou7-soaN3 e5 tai7-chi3 koh siu7-khi3 loh8. Chit8 ki hou7-soaN3 peng7 bo5-hoat-tou7 lai5 tai7-piau2 chit8 e5 lang5. Chu7-chiong5 goa2 lai5-kau3 Tai5-pak liau2-au7, goa2 chiah liau2-kai2, goa2 sou2 chun-keng3 e5 lang5 si7 kha tah8 sit8 te7 e5 lang5, peng7-m7-si7 hit khoan2 chheng7-saN chheng7 kah sui2-sui2-sui2 e5 lang5. Tak8-hang7 tai7-chi3 long2 oh8 pat8-lang5 si7 bo5-hoat-tou7 lai5 piau2-hian7-chhut chit8 e5 lang5 e5 ko3-seng3. A-lan5, li2 kho2-leng5 ma7 chai-iaN2, tiam3-lai7 e5 lang5 long2 kio3 goa2 lau7-kou2-tong2. M7-koh, goa2 kin-ni5 ma7 chiah tu2-a2 ji7-chap8 hoe3. Goa2 na7 bo5 ki3 m7-tioh8 li2 kin-ni5 si7 chap8-kau2 hoe3 hou7?” 
  A-lan5 ti7 chit-e5 si5-chun7 ma7 i2-keng bo5 leh khau3 ah. I kiaN5-chhut pang5-keng, goa2 ma7 toe3 i kiaN5--chhut-lai5, che7 ti7 tu2-a2 poaN--lai5 e5 i2-a2. 
  “A-lan5, se3-han3 e5 si5-chun7, li2 phui3-chhui3-noa7 ti7 goa2 e5 bin7 teng2-koan5 chit kiaN7 tai7-chi3, li2 iah e7-ki3-tit bo5? Hit-e5 si5-chun7, li2 si7 chit8-e5 ko3-seng3 chin kiong5 e5 lang5.” 
  A-lan5 kong2: “Kam2 u7 chit khoan2 tai7-chi3, goa2 na3 e7 long2 boe7-ki3-tit leh?” I piau2-hian7-chhut chin bo5-hoat-tou7 siong-sin3 e5 piau2-cheng5, m7-koh, i e5 bin7 i2-keng u7 bi5-bi5-a2 leh chhio3 ah. A-lan5 the3 goa2 chiong te5-poe-a2 thin5 te5 thin5 hou7 tiN7.
  “Goa2 chin hoai5 liam7 lan2 se3-han3 si5-chun7 e5 tai7-chi3. Tan7-si7, goa2 chit-ma2 tioh8 tih-beh khi3 cho3-peng ah. Sou2-i2, goa2 thiau-kang lai5 lin2 tau hiong3 lin2 ko3-si5. Sui-jian5, cheng3-sek jip8-khi3 cho3-peng eng3-kai si7 ti7 me5-ni5 e5 tai7-chi3, m7-koh, goa2 beh seng tng2-khi3 chng-kha ho2-ho2 toan3-lian7 goa2 e5 sin-the2. Na7-si7 ke3-siok8 lau5 ti7 Tai5-pak, khiong2-kiaN goa2 e5 sin-the2 e7 lu2 lai5 lu2 chha, lu2 lai5 lu2 bo5-lou7-iong7. Ti7 chia, lah-sap e5 khong-khi3, ut-chut e5 tai7-chi3 kui-toa7-tui, sim-cheng5 it-tit8 bo5 kong2 kai3 ho2.” 
  Kong2 kau3 chia, goa2 hoat-hian7 chhu3-piN keh-piah toa3 tau3-tin7 e5 a-po5, long2 ti7 piN-a2 leh khoaN3 ho2-hi3 khoan2, thau-thau-a2 leh kong2 se3-siaN-oe7. A-lan5 e5 sim-cheng5 i2-keng chin loan7 ah, goa2 bo5 goan7-i3 koh in-ui7 goa2 e5 tai7-chi3 lai5 hou7 i chhau-hoan5. Sou2-i2, goa2 siuN7 goa2 tiam7-tiam7 lai5 thiaN i kong2 siaN2-mih, ma7 ho2 ke liau2-kai2 A-lan5 e5 tai7-chi3. A-lan5 thiaN-liau2 goa2 e5 oe7 ma7 na2-chhiuN7 siu7-tioh8 kam2-tong7 e5 khoaN2, i e5 bak8-chiu it-tit8 khoaN3 thou5-kha, na2-chhiuN7 si7 leh hoai5-liam7 koe3-khi3 e5 tai7-chi3. I e5 bin7-sek ma7 ti7 chit-e5 si5-chun7 pian3-liau2 khah ho2-khoaN3, i e5 bak8-chiu ma7 sam-put-gou7-si5 e5 khoaN3 ui3 goa2 chia lai5. 
  “Goa2 bo5 goan7-i3 ke3-siok8 koe3 chit khoan2 e5 jit8-chi2 ah. Chit-ma2 tu2-a2-ho2 u7 chit8 e5 chin ho2 e5 ki-hoe7 lai5 kai2-pian3. Ka2-su2 goa2 e5 i3-goan7 na7 u7-hoat-tou7 lai5 sit8-hian7, na7 an2-ne lau7-kou2-tong2 tioh8 e7 pian3-cho3 a-peng-ko loh.” 
  “Na7 an2-ne tioh8 chiok ho2 ah. Goa2 e7 kia3 mih8-kiaN7 khi3 hou7 li2.” 
  “A-lan5, li2 m7-bian2 kia3 mih8-kiaN7 lai5 hou7 goa2, li2 chi2-iau3 u7 si5-kan sia2-phoe lai5 hou7 goa2 tioh8 e7-sai2 loh.” 
  Chit8-si5-kan, goa2 na2-chhiuN7 u7 hit chiong2 i2-keng khi3 cho3-peng e5 sim-cheng5 kang7-khoan2, bak8-sai2 si7 kiong5-beh lau5--chhut-lai5, oe7 ma7 kiong5-beh kong2 boe7 loh8-khi3. 
  “Ui5-tek hiaN, li2 chin liau2-put-khi2, si7 an2-choaN2 lang5 kio3 li2 lau7-kou2-tong2 li2 long2 boe7 siu7-khi3 leh?” 
  “Goa2 na7-si7 chin-chiaN3 siu7-khi3, goa2 m7 tioh8 ai3 kah lang5 oan-ke? Sou2-i2, goa2 siuN7-beh iong7 si5-tiau7 thau5-lou7 lai5 hou7 tak8-ke liau2-kai2 goa2 e5 iong2-khi3. Hia e5 lang5 long2 si7 chit8-koa2 m7-kaN2 si5-thau5-lou7 e5 nng2-kha-he5. Ka2-su2, goa2 na7 e7-tang3 ti7 tak8-ke e5 bin7-thau5-cheng5 the5-chhut si5-chit, goa2 siuN7 che it-teng7 si7 chit8 kiaN7 chin chhu3-bi7 e5 tai7-chi3.” 
  “Kong2 e5 ma7 si7.” 
  “A-lan5, goa2 leng7-kang chiah koh lai5 pai3-hong2 li2 ho2 ah. Kin-a2-jit8 i2-keng chin oaN3 ah, chiah chhiaN2 li2 the3 goa2 hiong3 a-m2 mng7 an.” 
  “Iah cha2 leh ma7.” 
  “Goa2 siuN7 goa2 iah si7 leng7-kang chiah-koh lai5 pai3-hong2 ho2 ah.” 
  Goa2 ui3 i2-a2 khia7--khi2-lai5, khoaN3-tioh8 A-lan5 e5 bak8-chiu leh khoaN3 goa2, goa2 e5 bin7 na2-chhiuN7 ang5--khi2-lai5. SiuN7-tioh8 goa2 iah u7 chiok che7 oe7 siuN7-beh kong2, tan7-si7, kan-taN kong2 bo5 chit8-poaN3 nia7-nia7, goa2 na2 khi3 hou7 lang5 ui3 au7-piah-bin7 ka7 goa2 khian-tiau5 leh kang7-khoan2. 
  “Ui5-tek hiaN, li2 na7 chin-chiaN3 khi3 cho3-peng, goa2 it-teng7 e7 sia2-phoe hou7 li2.” 
  “Ho2, goa2 chiah tan2 li2 e5 phoe.” 
  Goa2 ui3 A-lan5 in tau kiaN5--chhut-lai5, chiap-chhiok-tioh8 goa7-khau2 chheng-liang5 e5 khong-khi3, goa2 na2-chhiuN7 kam2-siu7-tioh8 A-lan5 leh sia2-phoe hou7 goa2 e5 hit chiong2 kam2-kak. A-lan5 na7 chin-chiaN3 sia2-phoe hou7 goa2, goa2 ma7 iah-si7 ka-ki7 chit8 e5 lang5, siuN7-tioh8 chia, goa2 u7 chit8 chiong2 kong2-boe7-chhut e5 siok-bok8 ti7 sim-koaN-lai7. Ka7 A-lan5 chit8 e5 lang5 pang3 ti7 chhu3--li2, goa2 tui3 A-lan5 e5 ka-chok8 ma7 u7 kam2-kak tioh8 put-boan2. Gia5-thau5 khoaN3-tioh8 moa2 thiN e5 liu5-chhiN, goa2 phah-sng3 beh ian5 khe-a2-piN kiaN5-tng2-khi3 sok-sia7. Chit-e5 si5-chun7, goa2 u7 chit8 chiong2 siuN7-beh pang3-sat it-chhe3, khai-si2 goa2 leng7-goa7 chit8 chiong2 bo5-kang7 e5 jin5-seng e5 chhiong-tong7. M7-chai si7 an2-choaN2, goa2 keng3-jian5 siuN7-beh kiaN5 ti7 Tam7-chui2-ho5 piN, toa7-siaN chhiuN3-chhut kun-tui7 tiong tiaN7-tiaN7 leh chhiuN3 e5 chin3-heng5-khek. Tut8-jian5-kan, goa2 hoat-hian7 tioh8 goa2 e5 koa-siaN si7 hiah-ni7-a2 kau7, hiah-ni7-a2 iong2. 
</CL>
<HL>

我 tu2 來大稻埕 e5 第一個早起，因為 ti7 庄腳已經養成 e5 習慣，才五點外著精神ah，倒 ti7 眠床頂按算，是起--來較好leh，iah 是繼續倒leh較好？因為 iah 無瞭解這個所在 e5 狀況，我無想 beh 因為我一個人 e5 關係去影響著其他別人 e5 歇睏時間。Ti7 我 e5 邊仔有十幾個店員，一個一個倒 ti7 hia，若像番薯款。有人嘴開開，有人目珠半眯半眯，ma7 有人仆 leh 睏，歸個房間攏是臭汗酸味。才二月中，天氣著若熱天共款熱，尤其這幾工氣候變化足大。
Chiah e5 人 m7 知到底啥物時陣才會 peh 起來leh？我一面 leh 想古早細漢時陣 e5 代誌，一面 koh leh猜測 kap 思考都市人 e5 生活方式。Hit 個時陣大稻埕 e5 早起有市場各種賣物件 e5 叫賣聲，hou7 人真數念 hit 種鬧熱 e5 街景。Toa3 ti7 阮厝邊 e5 囡仔 ma7 攏足早著起--來，ka7 in 厝--裡鬥賣油食粿。Tu2 聽著 beh 搬去庄腳 e5 時陣，我心內 ma7 無啥願意離開台北，但是等到大人 ka7 厝--裡大細項物件攏搬去牛車頂，ka7 阮 ma7 抱去牛車 頂，一路 haiN3 leh haiN3 leh 向草地 e5 路出發，我 e5 心內煞有講 boe7 出 e5 歡喜。
阿爸 kap 阿母 chhoa7 我搬去庄腳 e5 情景一直到 taN ma7 ia2 浮 ti7 我 e5 腦海中。我前一 工 e5 透早有去古早我細漢時 toa3 過 e5 街仔 seh8-seh8 行行，m7 過，已經 kah 記憶中 e5 厝邊隔壁無共ah。樓仔厝攏變舊--去ah，一種寂寞無奈 e5 心情充滿ti7 我e5心內。Hiong5-hiong5 我頭一 kai2 發覺時間過了是 hiah-ni7-a2 緊，目珠看 boe7 著 e5 時間 e5 流失，其實ma7 是kah 溪流 e5 流失是共款，一點一點 ka7 土砂 kap石頭運去 到 溪水 e5 出海口。咱人 e5 肉體 ma7 是 te3 時間 e5 轉變，漸漸消磨變老、變無路用--去。
我著 ti7 這款烏白亂想中思考足濟代誌，ti7 這個中間，睏 ti7 我邊仔e5 人看--起-來攏 ia2 無 beh peh--起-來 e5 款，有 e5 koh 睏 kah kouN7-kouN7 叫。日頭 ma7 tauh8-tauh8-a2 ui3 窗仔門 e5 一 phang7 照--入-來，天 ma7 光--起-來ah。街仔路往回 e5 腳步聲 ma7 漸漸無閒起來。看著我昨昏 koaN7--來 e5 hit kha 皮箱 仔 ia2-koh囥 ti7 我睏 e5 所在 e5 邊仔，感覺若像家己無穿衫企 ti7 逐家 e5 面頭前共款，足見笑e5。原本我想 beh 等逐家 iah-boe7 peh 起來進前，著 ka7 收去櫥仔內，m7 過，我 koh 無 願意無尊重別人 chhin3-chhai2 去開櫥仔，所以只好等逐家攏睏醒了後才koh 講。我又 koh 想起阮老父 kap 老母，思鄉e5心情 hiong5-hiong5 佔滿著我e5心肝。
Chit-ma2 我身體欠安 e5 老母應該起床 leh 飼雞。向窗仔門 ka7 看--去，對面厝邊 e5 厝內底烏 so5-so5，看 boe7 出有人起床 e5 款。我偷偷 leh 想，台北 e5 早起真正是無聊，若是 ti7 庄腳，除了病人以外，是無人會 睏 到 hiah-ni7-a2 晏。想著以後家己 ma7 是ai3 kap 別人共款過這款晏起床 e5 日子，若像一片烏雲著蓋 ti7 我 e5 心肝頭ah。尤其，頭家前一 工hou7 我出去台北街頭行行leh，我想可能是因為我無做工課，所以 才 boe7 親像 in hiah-ni7-a2 thiam2。過這款 e5 生活，家己 kam2 真正有機會會出頭leh？回想頭家李旺福昨暗對我 講 e5 話，ti7 我 e5 心肝頭內，一擺又 koh 一擺 e5 思考，愈來愈感覺對家己 e5 前途茫茫海海，心情是愈來愈鬱卒。我 beh an2-choaN2 才會tang3突破困境，有出頭天 e5 一 工leh？愈想我愈悲觀，所以卡緊 ka7 阿母 hou7 我 e5 香火 tiah an5-an5，嘴--li2 阿彌陀佛 seh8-seh8 唸，希望神明會tang3保庇，而且指示我 beh an2-choaN2 行才好。我想上重要 e5 iah 是ai3靠家己 e5 扑拚。若是有學問 koh 加上扑拚，一定會使突破目前 e5 困境，行出一條光明 e5 路來。m7 過，我應該ai3去追求 to2 一門 e5 學問--leh？有錢人 e5 子，會使讀醫科，但是像我這款，chham 國中攏入 boe7 去 e5 人，我想只好等待神明 e5 安排ah。土地公、媽祖婆，是 m7 是世間所有 e5 人攏親像毒藥共款？Kam2是講人e5 本性是善良leh？
「為德--ah，我 ma7 ka7 lin2 阿爸講--過ah，我叫你來我 e5 店是為著 beh ka7 你訓練做一個有路用 e5 人。所以，我希望你會使親像 ti7 庄腳時共款扑拚，若是 an2-ne，你自然著有前途loh8。」 
頭家李旺福先生對我 講 e5 話，ti7 我 e5 腦海中浮出，伊若像是有意 beh 點醒我。經過阿爸朋友 e5 紹介，我來到伊 e5 店食頭路，伊親切而且一番鼓勵 e5 話，hou7 我感覺真正感動，目屎強 beh 流--出-來。M7 過，我真緊著振作起來，雖然講 我這款 e5 表現是庄腳囡仔真自然，無假仙 e5 表現，但是上好 iah是 m7-ai3 hou7 別人看著，誤會講 我是一 個ai3哭 e5 軟腳蝦才好。頭家雖然無講 beh ka7 我訓練做店內 e5 經理人才，m7 過，伊對我講足濟真感心，真鼓舞 e5 話。伊講： 
「為德ah，我 ma7 知影你真愛讀冊。lin2 老爸有 ka7 我 講你真想 beh 繼續升學。人活ti7有理想、有目標，是一件真好 e5 代誌。但是，m7 知你有好好想--過無？一般人講 e5 學問只是用來得著社會地位e5 一種工具 nia7-nia7，是beh 用來改善家己 e5 生活，這也著是開拓本身生活 e5 一種學問。若照 an2-ne 講起來，其實 kah 儉錢是共款 e5 意思。所以，我ai3你自今仔日開始，好好仔toe3 我學做生理。做生理著是一種學問，你講 kam2 m7 是leh？至少，我本人著有這款 e5 經驗。一般 leh piN3 文化運動 e5少年人，其實攏是一寡無能、無啥出脫 e5 米蟲nia7-nia7。人只要有錢，著自然有人 hong7 你為紳士。而且，實際 leh 推動 kap 掌握咱文化發展 e5 人 ma7 攏是這款人leh。所以，我認為只要好好趁錢著會使 loh8。我本人 ma7 是 kan-taN 中學畢業nia7-nia7，但是若是有需要，我 ma7 是會使開錢請一個大學畢業 e5 人來替我做工課。有人講，台灣錢淹腳目，你 ma7 可能聽過一句話？這著是商業 e5 精神，an2-ne 你了解抑無 ？」 
「是，我了解ah。」 
雖然是 an2-ne 講，但是我亦是感覺怪怪，無法度完全相信伊對我所講 e5 話。雖然，伊講--e5 自然有伊 e5 道理，但是，出入社會，kam2 真正靠 an2-ne 著會有夠ah？我心內有淡薄仔無甘願，真想 beh 提出 無共 e5 看法來參詳。但是，我驚 e5 這 kan-taN是我這個庄腳囡仔天真浪漫 e5 想法 nia7-nia7。頭家所代表 e5 想法可能是指 ti7 社會上有頭有面 e5 人e5 想法，in 有法度經營 chiah-ni7-a2 大 e5 企業，伊所 講 e5 話應該是無 m7 著。我有 chiah-ni7-a2 gau5 e5 頭家，後擺轉去庄腳時，我會使向庄腳 e5 親情亦是朋友，好好 仔chhau3-toaN7一下leh。頭家亦有 講，「人」這個字雖然是 kan-taN 兩撇 nia7-nia7，m7 過，咱活 ti7 這個世間上，一定亦是ai3互相幫忙 kap 合作，khah an2-choaN2 講，靠一個人想 beh 有出頭天，亦是誠拚leh。我想伊講e5 koh有淡薄仔 道理。Ti7 烏白亂想 e5 中間，早起清新 e5 空氣已經有小可變較lah-sap，我甚至感覺胸坎有無啥爽快。若是講文化運動 e5 結果，完全失敗，但是咱 e5 文化運動 na3 會亦是一直 hou7 所謂 e5 紳士牽 leh 行leh？這大概著是咱一般人無法度了解 e5 所在loh。有一兩個人 ti7 這個時陣 peh--起-來，我 ma7 緊 toe3 in 起--來，走去便所。
阮睏 e5 所在是 ti7 倉庫 e5 二樓，所以，每一工e5 早起攏聽 boe7 著 廚房有任何 e5 動靜。每一工，阮攏是先 ti7 倉庫這爿洗面洗了後，才 toe3 先來 e5 其他店員去頭家 hia 食飯。一直到我來 e5 第三工，我發覺一件真趣味 e5 代誌，我感覺阮頭家 gia5 e5 筆著若飼鴨仔 e5 人 提 e5 竹篙共款，店內 e5 所有店員著若鴨仔共款。鴨仔是 toe3 飼鴨仔 e5 人 e5 竹篙 方向來決定 in beh 去to2位。這可能是我這個庄腳人對都市生活he7足大 e5 寄望，才會有 這款想法。所有 e5 人攏 坐一 lian3 圍 leh 食飯，每一 個人攏是無閒 leh pe 飯，這可能是勞動者 e5 規矩。勞動者ai3緊ka7 飯食 hou7 了去做 sit，所以，食飯緊煞自然變做勞動階層 e5 普遍現象。看著 in 食飯 無 pou7 著 一直吞去腹肚內 hit 款拚勢吞拚勢食 e5 食法，我感覺這 kam2會kah in ti7 商業上為著 beh 得著 koh 較大e5 利益 e5 心態是共款leh。
愈想我 lu2 感覺我 m7 知 beh an2-choaN2 來領導一批人。我想我是 kah in 活 ti7 無共世界 e5 人。但是，我 ma7 瞭解頭家一開始著 beh 叫我管數是出自一片好意。除了管 siau3 以外 e5 時間，我 ma7 kah 其他 e5 店員共款，ai3企 ti7 櫃臺 e5 後壁，手--裡提一支尺，來招呼 嫌東嫌西 e5 人客。我感覺這 款 e5 工課實在 m7 是一 個查甫人應該做 e5，企 ti7 櫃臺 hia e5 hit款滋味實在真怨氣，尤其是 tu2 著女性 e5 人客，ai3 ti7 in 面頭前嘴笑目笑，tam3 頭說多謝，hou7 我感覺足 boe7 慣勢。M7 過，我知影無慣勢 ma7 是 boe7 使，所以，我定定儘量鼓勵我家己講：真緊著會慣勢，我應該是會tang3適應這款 e5 工課才著。Ti7 管數簿方面，我 ma7 定定 ka7 借錢 hou7 人 kap ka7 人借錢，這兩項物件 chhong3 倒 peng2 去。
所以，我著ai3定定 ti7 我 e5 頭殼內不斷 e5 練習，希望我有法度會tang3 ka7 in 記tiau5。我想咱人活 ti7 這個世間，若像總是走 boe7 開借錢 hou7 人 kap ka7人借錢這兩種 kap 錢有關係 e5 活動，但是，ma7 三不五時著是去受著這兩種行為所困擾。所謂赤字這個詞，ma7 是我來到台北了，我才真正瞭解伊 e5 意思。對我來講，我 e5 工課若是 kan-taN 需要記數nia7-nia7，無需要去應付人客，我想這份頭路應該是一份輕鬆 e5 頭路。M7 過，事實 m7 是 an2-ne，我需要招呼人客。一個無錢 e5 庄腳囡仔，定定ai3 kap hia 有錢有勢 e5 貴婦人應酬、接觸，實在 m7 是我 e5 專長。Kan-taN 想著，我著頭殼痛。因為我是 ti7 較散赤人 e5 家庭出世，所以，我足簡單著會tang3瞭解散赤人買物件 e5 心理。若是有可能，我願意儘量 ka7 物件賣較俗 hou7 in。但是，chit-ma2 e5 生理人作生理 e5 心態是不管是好額人 亦是散赤人，攏 beh ka7 物件 e5 價數開足懸 hou7 in，所以散赤人無法度 ma7 是ai3開 hiah-ni7-a2 濟錢來 ka7 in 買。
Ma7 是因為 an2-ne，我攏儘量避開接待人客 e5 工課。阮 e5 店每個月攏ai3舉辦一 kai3 e5 座談會。這個座談會 e5 目的，上主要並 m7 是 beh 聽頭家講一寡五四三亦是連絡店內逐家 e5 感情，上主要是 beh hou7 阮有機會來學習一寡商業上 e5 課程。頭家 ti7 烏枋頂懸大大寫商業主義幾個大字，真認真解說啥物 是資本主義 hou7 阮瞭解。但是，我亦是聽了霧 sa3-sa3。到底是頭家伊講了無清楚leh？亦是我家己學識無夠？m7 過，我家己知影我欠缺信心是真正 e5。看著邊仔其他 e5 人，ui3 女店員到身為老股東 e5 經理，每一個人攏恬 chih-chih，真認真 leh 聽。
「因為著是 an2-ne，所以，咱對待人客一定ai3有禮貌。這絕對 m7 是 為著beh 追求利益 nia7-nia7，伊是一種社會思想。會tang3用來作為咱做人 e5 一 個基本 e5 道理。」 
我是足無簡單才想出這個結論，但是，我亦是無法度了解，為著 beh 巴結人客，竟然有 chiah-ni7-a2 大 e5 學問 kap 思想 ti7 內底。雖然，我有 ui3 這內底了解較濟社會 e5 現象，增加較濟 e5 見識。但是beh 叫我雞嘴變鴨嘴，當然我亦是做 boe7 到。Ti7 我 e5 世界中，我認為理論 e5 物件 m7 免 siuN 濟，只要會tang3對人有誠意，an2-ne 著會使ah。若是kan-taN beh 用巴結，烏白亂褒來奉待人客 e5 時陣，我感覺這 kah 三七仔有啥物 無共leh？老實講，我真無 想 beh 繼續留 ti7 店內做--落-去。我逐工攏 leh 拜託天公伯，希望伊會tang3 hou7 我 ti7 銀行亦是 ti7 其他公司chhoe7著頭路。頭家雖然一直鼓勵我ai3認真讀冊，但是，我 m7 知 beh an2-choaN2 讀起，我 kan-taN 會tang3 ti7 記數了，有閒 e5 時間，讀一寡報紙 nia7-nia7。
店內有規定，上班時間 boe7使看冊，na3 有可能會使認真讀冊leh？我無法度，只好寫批 hou7 阿爸 kap 阿娘，kap in 參詳。我講我甘願轉去庄腳做較粗俗 e5 工課，若是 an2-ne，我亦有時間讀一寡冊。而且，阿母 e5 身體 ma7 無 啥健康。既然一心beh 出來食頭路，著應該chhoe7較有意義 e5 工課做才著。阮厝--裡 m7 是有資本 e5 有錢家庭，假使若是有資本來講，koh來布料 e5 來源是用配給 e5。所以，我 e5 將來是無可能做布店 e5 頭家。若是 an2-ne 講，我實在無需要 ti7 chia 繼續浪費時間ah。阿爸，我 ma7 無願意講，我 ti7 事業上 iah-boe7 成功進前 著 an2-ne 轉去咱庄腳。為著 beh 顧全頭家 e5 面子，我想我應該先轉去庄腳，等另外chhoe7著頭路了後才 koh 起來台北。我寫批 hou7 阿爸需要用漢字來寫，為著 beh 寫這張批，開了我足濟 精神。好佳哉公學校畢業了，ti7 外口 leh 食頭路 e5 時陣，每一暗，我攏 kah 阿爸學讀論語，所以，chit-ma2 tu2-a2 好會使用著。過去，我 ma7 試用漢字寫過批，原底是為著厝邊隔壁會來拜託我替 in 寫批，我驚我會漏氣，所以特別加強去學 e5，想 boe7 到 ti7 這 個 時陣 koh 真正有路用ah。
M7 過，阿爸寫批來講，阿母看著我寫 e5 批對我有這款 e5 想法感覺足失望。阿爸講，有一句俗語，一理通著萬事解，只要會tang3完完全全了解一項代誌 e5 道理，其他所有 e5 代誌差不多 ma7 是會tang3了解。所以，in 希望我既然已經 leh上班，著ai3提出耐心 kap 意志，真正來學一寡物件，吸收人生e5經驗才著。阿爸著an2-ne 講ah，我亦會tang3 an2-choaN2 leh？只好面皮結較厚leh，勇敢來面對現實ah。我想我只要 ti7 chia ka7 記數 e5 基礎扑 hou7 好，學會曉，我後擺去啥物所在攏會使做管數 e5 工課。所以，我決心 beh 繼續留 ti7 chia 好好仔扑拚，我 e5 目的並m7是準備將來beh 做大頭家，我只不過是想beh充實我家己 nia7-nia7。所以，我暫時 ka7 心收--轉-來，專心來做我店員記數 e5工課。
著 ti7 這 個 時陣，我竟然去愛 著一個 查某囡仔。可能因為我ai3管 數而且ai3顧店，所以，我 e5 近視 ma7愈來愈深。每一工做代誌 e5 時陣，我攏一定ai3掛目鏡才看有物件。我 e5 面色本底著較白，平常時，我 ma7 無像其他 e5 店員共款 hiah-ni7-a2 愛講笑。所以，in ka7 我號一 個名叫「老古董」。我這個老古董會去談戀愛，其實是因為我 去 tu2 著我細漢時陣 toa3 ti7 台北厝邊 e5 查某囡仔。阮 tau 原本 toa3 ti7 港都，ti7 我七歲 e5 hit 冬，阿爸聽著庄腳一個朋友 e5 苦勸，伊講，ti7 都市內 leh 走 chong5 想 beh 有出頭天 e5 一工，但是，koh 無把握 e5 時陣，不如轉來庄腳發展 ma7 較有前途。因為 an2-ne，阮兜著 ui3 台北搬轉去庄腳，買一塊土地，開始經營一間打粟仔 e5 店。但是，ma7 無 因為 an2-ne 趁著大錢。頭 tu2-a2 講著 e5 hit-e5 查某囡仔，著是留 ti7 我記憶中 e5 查某囡仔，伊 e5 名叫阿蘭。
我第一 kai2 tu2 著 阿蘭是 ti7 有一冬 e5 正月，阿蘭穿一 su 真 sui2 e5 衫，beh 去接嫁出去外地 e5 阿姊轉來厝--裡。阿蘭穿 hiah-ni7-a2 sui2 e5 衫，而且koh 坐轎 e5 關係，原本著真有大小姐氣派 e5 阿蘭，看--起-來 koh 較 sui2、koh 較妖嬌。我 kap 一 tin7 猴囡仔企 ti7 阿蘭 in兜門腳口 leh tau3 鬧熱。看著阿蘭 hiah-ni7-a2 sui2，我看到嘴開開，嘴瀾強 beh 流--出-來。著 ti7 hit當時，其中有一個囡仔 thiau-kang beh 欺負阿蘭，伊大聲喝講阿蘭beh 出嫁 loh，阿蘭 beh 做新娘 loh。我 kan-taN 看 著 阿蘭目頭 kat-kat，無啥歡喜。「Phui3」一聲，嘴瀾著向阮這 peng5 phui3--過-來。所有 e5 囡仔攏走了了，阿蘭 e5 嘴瀾 tu2-a2 好 phui3 ti7 我 e5 面頂懸。等我發現發生啥物代誌已經 boe7-hu3 ah。所以，我只好無啥爽快哭面哭面轉去厝--裡。到厝了後，我 koh 驚阿爸是 m7 是有看著 tu2-a2 發生 e5 代誌。阿蘭 e5 頭毛 pak8 了若像田嬰款，伊 e5 面足 kou2-chui，若像尪仔。但是，伊發脾氣 e5 時陣竟然是 hiah-ni7-a2 chhiah。雖然伊是一個查某囡仔，看著伊 hit 款 chhiah-pe5-pe5 e5 面，我 ma7 強 beh tong3-boe7-tiau5想 beh ka7 扑。著 an2-ne 我亦無 機會 kah 阿蘭講著 話，阮著 歸家伙搬去庄腳ah。去庄腳 了後，我 ma7 定定會去想著 阿蘭。以後漸漸大漢，我才瞭解是 an2-choaN2 阿蘭會 hiah-ni7-a2 受氣，伊受氣 m7 是無 原因 e5。阿蘭自細漢著是一 個早熟 e5 查某囡仔，伊一直認為講，in兜所有 e5 財產 kap ke-si 應該攏是伊 e5 物件。而且，伊絕對無 beh 嫁去別 e5 所在。伊對伊 e5 阿母 講，這個厝是伊 e5，應該出去 e5 是伊 e5 阿兄。阿德ah，你看leh，伊 這款e5個性有啥人敢娶伊做某leh？ 
阿蘭 e5 老母希望我會tang3 替伊講幾句話，但是我 m7 知 beh an2-choaN2 講 較好，kan-taN 會tang3 憨憨 企 ti7 hia，m7 知 beh 如何是好。個性 hiah-ni7-a2 強 e5 阿蘭去 hou7 人講beh 出嫁，當然是會受氣。只是hit當時看著阿蘭 kou2-chui e5 形影，我看 kah 憨--去，所以，m7 才會閃避 boe7-hu3，硬死去 hou7 嘴瀾 phui3--著。Ma7 是因為 an2-ne，我才會定定去想著阿蘭。
Ti7 庄腳，像我這款 e5 少年人自然有誠濟媒人婆會來阮兜提親，但是我瞭解，若無像阿蘭 hit 款--e5 查某囡仔，我是 boe7 chhin3-chhai2 答應--e5。
雖然講我是hiah-ni7-a2 思念阿蘭，但是阮兩人既然著已經分開 ti7 無共 e5 所在，beh koh 有鬥陣 e5 機會是無啥希望。Chit-ma2 已經 m7 是一 個浪漫 e5 時代ah，ti7 這個以金錢為主 e5 社會，以阿蘭這款條件 e5 查某囡仔，差不多已經 hou7 to2 這個所在，好額人 e5 子 phaN7--去ah。所以，我老早著無 koh leh 數念有可能會tang3 kah 阿蘭鬥陣。Ma7 是因為 an2-ne，我來到台北了後，我雖然有想著古早時代 e5 代誌，但是並無特別去想著阿蘭。M7 過，m7 知是好命 iah 是歹命，我懷疑阿蘭著 ti7 阮店隔壁 e5 雜貨店 leh 食頭路。每一工 e5 早起，我 ti7 店頭前 e5 亭仔腳 leh 掃塗腳 e5 時，我攏會去看著隔壁店一個若像阿蘭 e5 女店員，害我一直想 beh 知影，到底 hit 個是 m7 是阿蘭--leh？著 ti7 我每一工烏白亂想 e5 日子中，有一 工早起，hou7 我去 tu2 著阿蘭 kap in 媽媽來阮店買物件。Hiong5-hiong5 看著 in，我 ma7 無 想 hiah 濟，chhong-chhong pong7-pong7 著掃帚提leh，走去問講，你是 m7 是阿蘭？ah 你是阿姆著m7？我是為德la。古早 toa3 ti7 lin2隔壁王進山 e5 後生為德la。Hou7 我驚一下，阿蘭 e5 老母表現出一付 boe7-thang 相信 e5 表情，憨 ti7 hia。想規半晡才 hou7 伊想著，笑講，ah，你是阿德houhN。已經 hiah大漢ah，差不多 boe7 認 chit ah。我 ma7 ti7 這 個時陣才 去想著，頭 tu2-a2 家己 chhong-pong7 e5 行為實在是足歹勢。
阿蘭 kap in 老母並 無特別表現出足歡喜 e5 表情 iah 是對過去足懷念 e5 心情。我想，都市 e5 人是boe7 一直活 ti7 過去。手提著掃帚，我煞感覺 m7 知 beh 如何是好。
「看著lin2 hiah-ni7-a2 有元氣，實在是足好 e5。阮老爸 kap 老母 ma7 真好勢。」 
「an2-ne ou，後擺 in 若來台北 chhit-tho5，才請 in 來阮兜坐la。」 
「好，多謝阿姆。」 
我日思夜夢 e5 重逢著 ti7 這幾句簡單 e5 對話中結束。in 母女若像急 beh 去to2位，我 ma7 歹勢 koh ka7 in ko-ko-tiN5，繼續懷念過去 e5 代誌。只好 講，「請lin2有閒時，來阮庄腳 chhit-tho5，阮阿母一定會足歡喜 e5。」 
「好ah，阮有閒時一定會去。你ma7 一定ai3來阮兜坐ou。」 
阿蘭若像真勉強 kah in 老母打一 個招呼著入去店--裡ah。這可能著是所謂 e5 緣分。自 hit 工了，我著會使逐工kah 阿蘭講話ah。我 e5 心若親像發春 e5 馬仔共款，歸工攏是leh想阿蘭。熱天了後，每一暗攏是足熱足熱，逐家攏睏無啥會去。所以，阮著合起來出錢去買枝仔冰。有一 kai2，我想 beh ka7 細漢時陣 e5 代誌講 hou7 阿蘭聽。
「阿蘭，你 kam2 iah 會 記得你 phui3 嘴瀾 ti7 我 e5 面這件代誌leh？」 
我若會tang3 ka7 這個 hou7 人 數念 e5 代誌 講 hou7 阿蘭聽著 好 loh。我 m7 敢有 koh 較濟 e5 向望。我 kan-taN 希望會使 ka7 我囥 ti7 心肝頭 e5 思慕 kap 苦楚表達出來，假使 若是 an2-ne 分手，我 ma7 無怨恨ah。這著若像我自伊 hia 借物件著ai3 ka7 物件還伊共款，我對伊 e5 思念是因為伊 hou7 我 e5，所以 ka7 我心內 e5慕情全部講 hou7伊聽，然後希望會tang3 一 個人冷靜一下leh。我若像身軀頂懸揹一個足大足重 e5 包袱仔，我真想 beh ka7 這 個包袱仔囥--落-來，好好喘一口氣leh。我看著 伊 kah 別人講話，笑微微，我心肝頭著足 boe7 爽快。我明明著是 leh 怨妒。雖然講 我一向 攏 認為怨妒是弱者 e5 行為，但是，我家己 ma7 無 啥辦法。我真正是逐家講 e5 老古董。所以，我一直 ti7 我 e5 心內罵我家己老古董，無 路用，輕視我家己。我 boe7-tang3了解我 e5 同事是 an2-choaN2 會tang3 對查某囡仔無啥感覺。平常時，in 講話足黃、足粗，但是 in koh 無愛談戀愛，in 這 款人到底是憨人 iah 是巧人leh？我一面食枝仔冰，一面恬恬 leh 想。我看著 in 互相 leh sai2目色，若像 leh 懷疑我這個老古董是會曉食枝仔冰無？ M7 過，我是為著戀愛leh 傷神，為著美麗 e5 姑娘 leh 煩惱，我絕對 m7 是憨大獃。我感覺我對感情 e5 無奈 kah in 無聊 e5 對話比較起來，是加足高尚。
比較較奇怪 e5 是，我對我細漢時 hou7 阿蘭 phui3 嘴瀾 e5 代誌並無 hiah-ni7-a2 在意，顛倒是 hit 工 阿蘭 kap in 阿母來店內對我冷淡e5態度，hou7 我感覺真失望。所以，我無勇氣進一步去 kah 伊講話。我 ti7 心內對我家己 講，m7-thang 去自作多情。我反省我家己，kan-taN 去 tu2 著一個查某囡仔，我著 ka7 家己 e5 希望 kap 前途攏囥去邊仔，若是 an2-ne 著無男子漢 e5 氣概ah。我甚至想 beh 跪 toa3 阮父母 e5 面頭前，向 in 謝罪。但是，戀愛 e5 心情若親像 一隻無人會tang3 控制 e5 野馬，伊老早著跳離開我 e5 肉體，甚至 ti7 夢中 ma7 是toe3 阿蘭 e5 形影 leh chau2-chong5 loh。我家己看 著 我家己過這款痛苦 e5 日子，ti7 心肝內，對阿蘭是有一份愛意，但是 ma7 有一份怨恨 e5 無奈。愛意 kap 怨恨共款攏是一種痛苦 e5 感情。
為著 beh 對抗這款無奈 e5 心情，我只好認真讀冊。不管是偉人e5 故事 iah 是小說，只要有冊thang 看，我著是leh 看冊。Ma7 因為 an2-ne，我 hou7 頭家警告幾a7-tau2 ah。我 ti7 店內面 e5 信用 ma7 因為 an2-ne 攏失去ah。頭家向經理講我是一個無認真 e5 少年家，對店無盡忠，是一個 lam2-noa7 e5 人。這款歹名聲無偌久著 ti7 店內傳--開。這 hou7 我感覺真無 公平。店內管數 e5 部份，我攏處理了真認真，而且無一屑仔差錯。我管 e5 數簿 m7-bat hou7 頭家講過任何 e5 不滿。我只是作數以外 e5 時間 ma7 無 beh 出去外口，定定一 個人關 ti7 店內讀冊 、過日子 an2-ne nia7-nia7。Ti7 這段時間，我對行出店面有一種 講 boe7 出 e5 驚惶。熱天一到，店面外口 e5 街仔路充滿著鬧熱 e5 氣氛，我 e5 痛苦著 koh 較深。可能因為我感覺這場戰爭 m7 是 kan-taN四五冬著會結束，ai3有長期戰爭 e5 心理準備才會使。店內 e5 女店員 ma7 受著我 e5 影響，定定會提起 著戰爭 e5 局勢，雖然 boe7-tang3 講是完全受著我 e5 影響，但是 in 會三不五時走來辦公室來看報紙，了解局勢，這是事實。
Ti7 民間組織了一個皇民奉公會，做生理 e5 頭家 ma7 定定聽講會提出真濟無共 e5 意見 kap 計畫。Ma7 因為 an2-ne，我煞無法度繼續 ti7 辦公廳來讀冊ah，因為逐家攏開始學我走來看報紙，經理發脾氣 ka7 我罵到臭頭屎。為著 beh 向伊提出無言 e5 抗議，我 企 ti7 店--裡 e5 時間是愈來愈長。時間已經到六月底，政府公布了台灣本島志願兵 e5 辦法。我若像 hiong5-hiong5 覺醒共款，想著一個男子漢應該有 e5 作為。一時間，我 e5 心情起起落落，ma7 m7 知是 an2-choaN2，竟然目屎著 an2-ne 流--落-來。
想著ti7 故鄉 e5 阿爸 kap 阿母，我 e5 心情是 koh 較沈重。查甫gin2-a2流目屎 m7 知是 m7 是真正 hiah-ni7-a2 無路用？若真正是 an2-ne，我家己 na3 有啥物男子氣概thang 講leh？每一 kai2 看著阿兵哥 phaiN7 槍行 ti7 路--li2，我著有一種欣羨 e5 感覺，想 beh kah in 共款。所以，我想 beh 去 作兵。我 e5 父母 kap 別人 e5 父母無共，in 是明理而且 kheng2 為家己 e5 子兒設想 e5 父母。我想，in一定會tang3 了解我想 beh ti7 精神生活上突破現狀 e5 心情。不管如何，我是無法度繼續過這款 e5 日子ah。去作兵這件代誌著 tu2-a2 好若像是 ka7 我這個人提出來做一個評斷。查甫人著是ai3去作兵，ai3通過這款 e5 考驗才會使。M7 過，我 m7 知阿爸 kap 阿母 e5 心肝底是 m7 是以我會tang3 ti7 這間店做十冬 e5 店員來感覺著驕傲leh？我想咱查甫子著一定ai3去作兵，才有法度 ti7 這個社會企 起。Ti7 戰場戰死絕對是比破病死去 iah 是歸工關 ti7 厝內 hip--死 koh 較 有男子氣概。會tang3 為著一個目標不斷向前行，以這種歡喜 e5 心情，甚至會tang3 對國家有貢獻，這著是我 chit-ma2 全部 e5 向望ah。上 kai2 thiong3 e5 著是我會tang3 利用這個機會對阿蘭講一句離別 e5 話。隨著中元節愈來愈接近，鬧熱 e5 氣氛愈來愈厚，暗時 ma7 愈來愈熱。有一工，tu2-a2 落過西北雨了 e5 黃昏，我決定 beh 來去chhoe7阿蘭。
店面關了後，差不多十點ah。我拒絕其他朋友 e5 邀請，我講我 beh 來去一個熟悉 e5 朋友 tau 拜訪。然後，我著 toe3 ti7 阿蘭 e5 後壁面，一直行到永樂町附近，我才 ka7 阿蘭叫tiau5。
「阿蘭，我想 beh ti7 最近辭掉店內 e5 工課，chit-ma2 tu2-a2 好 beh 去lin2 兜向阿姆告辭。咱是細漢時陣 e5 厝邊，我若 ka7 阮阿母講，伊一定會足思念lin2 e5。」 
「an2-ne ou ........」 
看著阿蘭頭 tam3 hou7 低低，冷淡 e5 回答我 e5 問題，我感覺真明顯，阿蘭另外有代誌囥 ti7 心肝內。所以，伊並無 ka7 我 e5 話當作一回事。伊 leh 煩惱伊家己 e5 代誌。
「阿姆有 ti7 咧無 ？」 
「可能有 ti7 咧。」 
聽著伊 an2-ne 講，我較放心ah。但是，阿蘭若像 beh 哭--出-來款，an5-an5 抱著雨傘，行足緊，若像是 leh 趕路leh。我想阿蘭若是無歡迎我去 in兜，伊一定會講 in 老母無 ti7 咧才著，所以，我 ma7 toe3 ti7 伊 e5 後壁，行了緊緊。阿蘭恬恬攏無講話，hou7 我感覺胸坎有一口氣喘 boe7 去共款。到阿蘭 in兜了後，我發覺阿蘭 in兜內有差不多兩三個家族 toa3 鬥陣。看著阿蘭轉來，有一 個 kah in toa3 鬥陣 e5 阿婆著來 ka7 阿蘭講，in 嫁--出-去 e5 阿姐 e5 囡仔 tu2-a2 好滿一歲，in 阿姐 e5 翁婿來厝--裡接 in老父 kap 老母去食飯ah。阿蘭提一條椅仔 hou7 我坐，伊講：「阿母 in sui5 著轉來，你坐一下。」然後，伊著入去房間。我想伊可能是 beh 去 ka7 雨傘 kap 伊 e5 物件囥hou7 好勢。我 tong3-boe7-tiau5 問伊：「阿蘭，是 m7 是發生啥物代誌leh？」聽著我 an2-ne問，阿蘭 e5 目屎煞 chhap8-chhap8 滴--落-來。我緊 ui3 椅仔企--起-來，走去房間 e5 門腳口。
「阿蘭，到底發生啥物代誌leh？咱出外食頭路 e5 人是 boe7 使流目屎ou，若流目屎著是 kap 認輸共款ou。」 
原本想 beh 安慰阿蘭講食頭路 e5 人 boe7使流目屎，但是，阿蘭是愈來愈傷心，伊講伊 ma7 無想 beh 繼續 ti7 店內做ah。
「是 an2-choaN2，hou7 啥物人欺負leh？」 
「.............」 
「會tang3 講 hou7 我知影無？」 
阿蘭一直搖頭。
「到底是 an2-choaN2 la？」 
「.............」 
「阿蘭，我 e5 印象中，你是一個堅強 e5 女性，但是，今仔日到底 na3 會 an2-ne？」 
阿蘭愈哭，我愈煩惱，我心內想，到底是啥物人敢欺負阿蘭，我明仔再一定替阿蘭報仇。
「阿蘭，有啥物代誌我來替你解決。」 
Toa3 鬥陣 e5 阿婆 ma7 聽著阿蘭 e5 哭聲，我是愈來愈急。
「Ma7 m7 知是 an2-choaN2，阿蘭著一直哭 boe7 停？」 
「阿蘭，今仔日 na3 會 hiah-ni7-a2 愛哭leh ？」 
阿婆 ma7 來到我 e5 邊仔 關心阿蘭，這個時陣阿蘭才講出原因。
「我 e5 雨傘去hou7 人燒一空ah la。」 
「Ti7 to2位leh？我 na3 會看無 ？」 
阿婆若像發生啥物大代誌共款，走入去囥雨傘 e5 房間，ka7 雨傘扑開檢查。
「To2位leh？M7 是好好 kap 早起共款leh？」 
「有la！你看 chia 有一空。」 
阿蘭 ka7 雨傘搶--過-來，ka7 雨傘 去 hou7 火燒著 e5 所在比 hou7 阿婆看。我 ma7 倚過去看。我看著阿蘭白幼幼 e5 手，指著差不多一 個人手指大 hou7 火燒--過 e5 空。
「為啥物人 beh 燒你 e5 雨傘leh？」 
我 na2 問，ma7 na2 瞭解這枝雨傘對阿蘭 e5 重要性。ui3 阿蘭 in tau e5 經濟狀況來看，阿蘭食頭路 ma7 已經四五冬ah。但是，伊 e5 薪水 ma7 才一個月十八箍nia7-nia7。伊 beh 買一枝值十二、十三箍 e5 雨傘並 m7 是hiah-ni7-a2 簡單 e5 代誌。買著俗物件，用無兩 kai2 著歹--去，所以，伊儉半冬 e5 錢來買這枝較好 e5 雨傘。用著才好 e5 雨傘，伊當然是會提出來展 hou7 厝邊隔壁 e5 人看。我會tang3 瞭解伊 提 hou7 in 看 hit 款歡喜 e5 心情。雖然是 kan-taN 燒一空細細空仔，對阿蘭來講可能是燒著伊 e5 第二性命共款。我感覺這 e5 燒阿蘭雨傘 e5 人實在是可惡，真想 beh替阿蘭出一口怨氣。
「Ka7 我雨傘燒一空 e5 人 ma7 m7 是 thiau-kang e5 la。有一個女店員 ka7 我講，頭家食薰 e5 時陣，無注意去 ka7 iah-boe7 hoa 去 e5 番仔火lak入去我 e5 雨傘。所以，才會真歹運去燒著一空。」 
「原來是 an2-ne ou，雖然講伊 m7 是 thiau-kang，但是，伊 kam2 家己 攏 m7 知影leh？」 
「伊有看著當然是知影才著。」 
「好loh8 la，阿蘭，我想你著ai3看較開leh。有時陣，這款代誌你 ka7 當作是你較衰，會tang3 an2-ne 想，你會感覺較好過lah。」 
Ti7 這個時陣，我會tang3 完全瞭解是 an2-choaN2 阿蘭會 hiah-ni7-a2 傷心。這個悲劇 e5 發生，主要 e5 原因是因為頭家看著 e5 hit 空 kap 這個女店員所看著 e5 hit 空所代表e5 意義是無共e5。為著雨傘去hou7 燒一空著 hiah-ni7-a2 傷心，這恐驚 e5 m7 是好額人會tang3 了解 e5 代誌。假使若有想著，ma7 無可能願意為著食一枝薰來賠一個女店員十二三箍。
「阿蘭，m7-thang 為著雨傘 e5 代誌 koh 受氣loh8。一枝雨傘並無法度來代表一個人。自從我來到台北了後，我才了解，我所尊敬 e5 人是腳踏實地 e5 人，並 m7 是 hit款穿衫穿 kah sui2-sui2-sui2 e5 人。逐項代誌攏學別人是無法度來表現出一個人 e5 個性。阿蘭，你可能 ma7 知影，店內 e5 人攏叫我老古董。M7 過，我今年 ma7 才 tu2-a2 二十歲。我若無記 m7 著你今年是十九歲houN？」 
阿蘭 ti7 這個時陣 ma7 已經無 leh 哭ah。伊行出房間，我 ma7 toe3 伊行--出-來，坐 ti7 tu2-a2 搬--來 e5 椅仔。
「阿蘭，細漢 e5 時陣，你 phui3 嘴瀾 ti7 我 e5 面頂懸這件代誌，你 iah 會記得無 ？hit 個 時陣，你是一個個性真強 e5 人。」 
阿蘭 講 ：「Kam2 有這款代誌，我 na3 會攏 boe7 記得leh？」伊表現出真無法度相信 e5 表情，m7 過，伊 e5 面已經有微微仔leh 笑ah。阿蘭替我將茶杯仔斟茶斟 hou7 tiN7。
「我真懷念咱細漢時陣 e5 代誌。但是，我 chit-ma2 著 tih-beh 去 作兵ah。所以，我 thiau-kang 來恁 tau 向lin2告辭。雖然，正式入去作兵應該是 ti7 明年 e5 代誌，m7 過，我 beh 先轉去 庄腳好好鍛鍊我 e5 身體。若是繼續留 ti7 台北，恐驚我 e5身體會愈來愈差，愈來愈無路用。Ti7 chia，垃圾 e5 空氣，鬱卒 e5 代誌規大堆，心情一直無講 kai3 好。」 
講到 chia，我發現厝邊隔壁 toa3 鬥陣 e5 阿婆，攏 ti7 邊仔 leh看好戲款，偷偷 仔leh 講細聲話。阿蘭 e5 心情已經真亂ah，我無願意 koh 因為我 e5 代誌來 hou7 伊操煩。所以，我想我恬恬來聽伊講啥物，ma7 好加了解阿蘭 e5 代誌。阿蘭聽 了我 e5 話 ma7 若像受著感動 e5 款，伊 e5 目珠一直看塗腳，若像是 leh 懷念過去 e5 代誌。伊 e5 面色 ma7 ti7 這個時陣變了較好看，伊 e5 目珠 ma7 三不五時 e5 看 ui3 我 chia 來。
「我無願意繼續過這款 e5 日子ah。Chit-ma2 tu2-a2 好有一 個真好 e5 機會來改變。假使我 e5 意願若有法度來實現，若 an2-ne 老古董著會變作阿兵哥loh。」 
「若 an2-ne 著足好ah。我會寄物件去 hou7 你。」 
「阿蘭，你 m7 免寄物件來 hou7 我，你只要有時間寫批來 hou7 我著會使 loh。」 
一時間，我若像有 hit 種已經去作兵 e5 心情共款，目屎是強 beh 流--出-來，話 ma7 強 beh 講 boe7 落去。
「為德兄，你真了不起，是 an2-choaN2 人叫你老古董你攏 boe7受氣leh？」 
「我若是真正受氣，我 m7 著ai3 kah 人oan-ke？所以，我想 beh 用辭掉頭路來 hou7 逐家了解我 e5 勇氣。Hia e5 人 攏是一寡 m7 敢辭頭路 e5 軟腳蝦。假使，我若會tang3 ti7 逐家 e5 面頭前提出辭職，我想這一定是一件真趣味 e5 代誌。」 
「講e5 ma7 是。」 
「阿蘭，我另工才 koh 來拜訪你好ah。今仔日已經真晏ah，才請你替我向阿姆問安。」 
「Iah 早 leh ma7。」 
「我想我 iah 是另 kang 才 koh 來拜訪好ah。」 
我 ui3 椅仔企--起-來，看著阿蘭 e5 目珠 leh看我，我 e5 面若像紅--起-來。想著我 iah 有足濟話想 beh 講，但是，kan-taN 講無一半 nia7-nia7，我若去 hou7 人 ui3 後壁面 ka7 我牽 tiau5 leh 共款。
「為德兄，你若真正去作兵，我一定會寫批 hou7 你。」 
「好，我才等你 e5 批。」 
我 ui3 阿蘭 in 兜行--出-來，接觸著外口清涼 e5 空氣，我若像感受著阿蘭 leh 寫批 hou7 我 e5 hit 種感覺。阿蘭若真正寫批 hou7 我，我 ma7 iah 是家己一個人，想著 chia，我有一種講 boe7 出 e5 寂寞 ti7 心肝內。Ka7 阿蘭一 個 人放 ti7 厝--裡，我對阿蘭 e5 家族 ma7 有感覺著不滿。Gia5 頭看著滿天 e5 流星，我扑算 beh 沿溪仔邊行轉去宿舍。這個時陣，我有一種想 beh 放 sat 一切，開始我另外一種無共 e5 人生 e5 衝動。m7 知是 an2-choaN2，我竟然想 beh 行 ti7 淡水河邊，大聲唱出軍隊中定定 leh 唱 e5 進行曲。突然間，我發現著我 e5 歌聲是 hiah-ni7-a2 厚，hiah-ni7-a2 勇。
</HL>