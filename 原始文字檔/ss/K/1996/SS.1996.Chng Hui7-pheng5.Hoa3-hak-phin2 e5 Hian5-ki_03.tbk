<CL>
  Chap8 Greenworld 
  Nng7 kang au7, thau3-cha2 5 tiam2 Hui7-chin kah Liong5-kian kau3 Bun5-Hian3 e5 chhu3, in bo5 khok mng5. Bo5 siuN7 beh kiaN-chheN2--lang5, sit8-che3-siong7 Bun5-hian3 bo5 ti7 chhu3, Hui7-chin chai-iaN2 i khi3 Scotland kiN3 Le7-bi2, ti7 kong-thiaN-hoe7 e5 chai2-khi2, chiah e7 tng2--lai5. 
  Hui7-chin kah Liong5-kian tiam7-tiam7 kiaN5 khi3 ho5-piN e5 chun5-ok, in bo5-siaN-bo5-soeh ka7 chun5 pang3-loh8 ho5, koh sai2 kau3 ho5 e5 tui3-bin7. 
  Ti7 ho5 e5 tui3-bin7 in khi3 tng7 tioh8 nng7 e5 peng5-iu2---Thian-su3 kah Bi2-leng5, in nng7 e5 chheng7 peh8-saN, saN teng2-bin7 in3 Greenworld e5 Mark, jian5-au7 in long2 peh-chiuN7 chun5-teng2, chiN3-chui2 sai2 tui3 chhat-liau7-chhiang2. 
  Thau3-hong e5 cha2-khi2 ho5 e5 eng2 chin toa7, m7-koh Hui7-chin si7 chin gau5 e5 chui2-chhiu2, tai7-iok poaN3 tiam2-cheng, to7 kau3 kang-tiuN5, nng7 e5 liap-iaN2-chhiu2 khia7 ti7 ho5-piN hip-siong3. 
  Hui7-chin hoah kong2,“ Liong5-kian, ti7 to2-ui7? ” 
  Liong5-kian kong2,“ Ti7 hia, ti7 thiau7-a2 e5 thau5-cheng5. ” Hui7-chin sai2 tui3 thiau7-a2 hia khi3, tng in chiap-kin7 e5 si5, in khoaN3 e7 tioh8 ti7 chui2-te2 e5 chui2-kong2, che to7 si7 kang-tiuN5 to3 hui3-liau7 e5 kong2, Liong5-kian hoah kong2,“ Ti7 chia! ” Hui7-chin ka7 chun5 oat ng3 hong e5 hong-hiong3, Bi2-leng5 lam2 hit ki thiau7-a2, jian5-au7 Liong5-kian kah Thian-su3 loh8 chun5 jip8-khi3 ho5--nih.
  Hia e5 chui2 lau5 chin kin2, in ai3 lam2 ti7 kong2 kah chun5 e5 teng2-bin7, Thian-su3 tui3 chun5-teng2 theh8 kui2-na7-e5 nge7-choa2 te7-a2, te7-a2 se3-e5, m7-koh chin teng7, in-ui7 in lai7-te2 te2 ang5-mng5-thou5. Thian-su3 1 pai2 theh8 chit8 te7 hou7 Liong5-kian, Liong5-kian loh8 khi3 chui2-te2, chiong te7-a2 that jip8 khi3 chui2-kong2, kui2 hun-cheng liau2, kong2 e5 chhui3 long2 si7 ang5-mng5-thou5 e5 te7-a2, choe3-au7, Liong5-kian tui3 chui2-te2 peh--khi2-lai5, hoah kong2,“ Ho2--ah, lan2 cho3 ho2--ah, ang5-mng5-thou5 i2-keng tam5--ah, kui2 tiam2-cheng koe3, to7 e7 chhiuN7 chioh8-thau5 hiah teng7, taN mih8-kiaN7 bo5-hoat-tou7 lau5 tui3 hia chhut--lai5! In nng7-e5 peh khi2-lai5 chun5-teng2 koh chhio3-chhio3 khoaN3 liap-iaN2-chhiu2. Koh-lai5 Liong5-kian kah Hui7-chin ti7 chun5-teng2 khia7--khi2-lai5, gia5 chit8 te3 peh8-sek e5 pou3-tiau5, pou3-tiau5 teng2-bin7 sia2: 
  “Greenworld CHIT KI KONG2 THAI5-SI2 HAI2-KAU2 !” 
  Ti7 hit-e5 si5-chun7 u7 nng7 hang7 tai7-chi3 hoat-seng. Thau5-chit8-hang7, chit8 e5 cha-pou-lang5 tui3 kang-tiuN5 chau2--chhut-lai5, na2 hoah na2 siuN7-khi3, te7-ji7-hang7 hiong5-hiong5 hong pian3 toa7, chin kin2 to7 ka7 chun5-phang5 tui3 chun5 e5 chit peng5 chhoe kau3 leng7-goa7 hit peng5, phang5 e5 au7-tau2 toa7-lat8 cheng tioh8 Hui7-chin e5 au7-thau5-khok, Hui7-chin na2-chhiuN7 han-chi5-te7, siak loh8 chui2, jian5-au7 hong koh ka7 chun5-phang5 chhoe haiN3 tng2-khi3 goan5-lai5 hit peng5, chit-e5 si5-chun7 chun5 to2 ti7 hit peng5, phang5 ma7 to2 ti7 chui2-te2, Liong5-kian ti7 phang5 e5 e7-bin7, phang5 kah pou3-tiau5 ka7 i om-tiau5--leh, u7 kui2-a7 bio2 bo5-hoat-tou7 khoaN3 tioh8 mih8-kiaN7, jian5-au7 i peh khi2-lai5 chui2-bin7, ti7 i au7-piah u7 chit8 ki kha ti7 chui2-te2 tit8-tit8 that, u7 lang5 iau2 kham3 ti7 phang5-pou3 e5 e7-bin7, i kin2 koh loh8-khi3 chui2-te2 ka7 Thian-su3 tau3-saN-kang7, kiat-ko2 Thian-su3 soah ka7 Liong5-kian lam2 giu2 loh8 chui2, keng-koe3 kin2-tiuN koh kiaN-hiaN5 e5 piaN3-mia7, Liong5-kian chiah ka7 nng7-lang5 giu2 khi2-lai5 chui2-bin7. In nng7-lang5 tau3-tin7 mouh ti7 chun5 e5 teng2-bin7, ti7 hia pheN7-pheN7-chhoan2. 
  Liong5-kian khoaN3 Bi2-leng5 moh ti7 chun5 e5 au7-tau2, jian5-au7 thiaN tioh8 lang5 teh hoah, oat8-thau5 khoaN3 tioh8 kang-tiuN5 u7 chit8 e5 lang5, na2 hoah na2 ki2-tui3 chui2-boe2 hia, m7-koh Liong5-kian hiN7-a2 lai7 u7 chui2, thau5-sian thiaN be7 chheng-chho2, boe2-a2 chiah liau2-kai2. 
  Chit-e5 lang5 hoah kong2,“Kiu3-lang5--ou3! Hit-e5 cha-bou2 gin2-a2 teh-beh im--si2-ah! ” 
  Liong5-kian khoaN3 i ki2 e5 sou2-chai7, hng7-hng7 khoaN3 tioh8 u7 peh8-peh8 e5 mih8-kiaN7 phu5--leh phu5--leh, bo5 an2-choaN2, chhiuN7 ku7-saN-te7-a2 ti7 chui2-bin7 na2 phu5 na2 seh8-lin-long, si7 Hui7-chin! Chui2 chin kin2 teh ka7 i lau5 kau3 chui2-boe2----hai2--nih khi3. 
  Liong5-kian chheN-kong5 siu5 tui3 Hui7-chin hia khi3, i chin gau5 siu5-chui2, m7-koh peh8-saN hou7 i ban7--loh8-lai5, i piaN3-mia7 siu5, m7-koh kan2-na2 chin ban7 chin ban7, chui2 chin toa7 koh ka7 i ek-tng2 khi3. Kau3 i2-au7 i the3-hiu e5 si5 cho3-bang7 ma7 e7 bang7--tioh8 ---- siu5 tui3 peh8-peh8 e5 khu-the2 si7 hiah-nih8-a2 tng5, hiah-nih8-a2 ban7, ji5-chhiaN2 khu-the2 ti7 i e5 thau5-cheng5 chin kin2 phu5 li7-khui. 
  Choe3-au7 Liong5-kian sa tioh8 Hui7-chin, Hui7-chin m7-chai-lang5, bin7 phak--leh ti7 hia phu5--leh phu5--leh, Liong5-kian beh ka7 i peng2-sin, m7-koh chin lan5, Hui7-chin chin tang7, tng Liong5-kian ka-lauh8 Hui7-chin e5 chhiu2, in koh lak loh8-khi3 chui2-te2, i ka7 Hui7-chin e5 bin7 chhong3 khi2-lai5 chui2-bin7, m7-koh thau5 to3-siang3-hiaN3, bo5 teh tin2-tang7, ma7 bo5 teh chhoan2-khui3, Liong5-kian mouh Hui7-chin e5 bin7, tui3 i e5 chhui3 pun5-khui3, na7 theng5 siu5, to7 koh tui3 i e5 chhui3 pun5-khui3, chit8 pian3 koh chit8 pian3, m7-koh bo5 siaN2 khi2-sek. 
  I 4 ke3 khoaN3-khoaN3--leh, in iau2 ti7 ho5 tiong-ng, it-tit8 hou7 chui2 chhiong tui3 chui2-boe2, ti7 hia li7 hoaN7-piN 25 bi2, m7-koh kah ti7 to3-peng5 te7 ji7 tiau5 ho5 e5 chui2-boe2 u7 200 bi2 hng7. 
  HoaN7 hiah hng7, chui2 lau5 hiah kin2, Liong5-kian thiam2 koh kiaN, cha-hng loh8-koe3 hou7, hou7-chui2 chin toa7, tng teh lau5 tui3 chui2-boe2 e5 hai2, hou7 toa7-hong sau3--khi3-lai5 e5 chui2-eng2 sian3 tioh8 i e5 bin7. 
  Liong5-kian khai-si2 iong7 si2-gin2-a2-the e5 hong-sek thoa Hui7-chin, thoa tui3 hoaN7-piN e5 chhiu7-a2 khi3, mui2 siu5 poaN3 hun-cheng, to7 theng5--loh8-lai5 tui3 Hui7-chin e5 chhui3 pun5 4 pai2 khui3, chit pai2 i jin7-ui5 u7 khoaN3 tioh8 Hui7-chin teh chhoan2-khui3, m7-koh bo5 khak-teng7, Hui7-chin e5 bin7 chin peh8, Liong5-kian bo5 siuN7 kong2 i si7 m7 si7 teh chhoan2-khui3, chui2 chin kin2 ka7 in chhiong tui3 hai2 khi3. 
  Liong5-kian kha toa7-lat8 tit8-tit8 that, koh khah piaN3-mia7 siu5, u7 khah kin2, chit-ma2 chhun 5 bi2, m7-koh hoaN7 koe3-soa3 chin kin2, ti7 hoaN7-piN u7 1 chang5 chhiu7-a2 e5 chhiu7-ki li7 chui2-bin7 chin kin7, Liong5-kian piaN3-mia7 that, khi3 sa tioh8 chhiu7-ki, koh mouh ti7 teng2-bin7, ho5-chui2 teh thoa i chau2, suh chit8 e5 toa7-khui3, koh sang3 toa7-toa7 khui3 hou7 Hui7-chin, Liong5-kian chit-chun7 chiah khak-teng7 au7 chit8 khui3 si7 Hui7-chin ka-ti7 chhoan2-khui3--e5. 
  Tai7-iok gou7 hun-cheng au7 i chiah ka7 Hui7-chin thoa chiuN7 hoaN7, chiuN7 hoaN7 e5 si5, i kah Hui7-chin to2-ti7 thou5-kha, koh sang3 khui3 hou7 Hui7-chin, jian5-au7 bong i e5 sim-chong7, thau5-a2 chhiu2 siuN leng2, kam2-kak be7 chhut--lai5, jian5-au7, thiau3--ah! Teh chhoan2-khui3--ah. 
  Liong5-kian chou7 Hui7-chin suh-khui3, kau3 i ka-ti7 u7-hoat-tou7 chhoan2-khui3 e5 si5, u7 gou7 hun cheng ku2, liau2-au7 khai-si2 teh chhoah, sin chheng7 tam5 saN, hou7 hong chhoe e7 koaN5. I m7-chai beh an2-choaN2, chiong thau5 aN3-ke7, khoaN3 tioh8 Hui7-chin e5 bak8-chiu peh-kim. 
  Liong5-kian kong2,“ Hui7-chin, li2 u7 an2-choaN2--bo5? ” 
  Hui7-chin u7 khui-chhui3 kong2 oe7, m7-koh chin se3 siaN, Liong5-kian thiaN bo5 teh kong2 siaN2, Liong5-kian to2--loh8-lai5, iong7 chhiu2 moa Hui7-chin, hou7 i i5-chhi5 the2-un, u7 kam2-kak Hui7-chin e5 sim-chong7 teh thiau3, ti7 i e7-bin7 e5 sin-khu teh chhoan2-khui3, Liong5-kian khai-si2 khau3. 
  Chap8-it Kong-thiaN-hoe7 
  Nng7 kang au7, kong-thiaN-hoe7 khai-si2, London e5 kho-hak8-ka, mng7 hai7-si2 hai2-kau2 e5 peN7-in. Bun5-hian3 khi3 Scotland i2-cheng5, u7 in-ui7 chit-e5 hoe7, kah Tek-a2 kiN3 koe3 bin7, Tek-a2 ai3 Bun5-hian3 the3 kong-si kong2-oe7. 
  Tek-a2 kong2,“ Li2 si7 lan2 chu2-iau3 e5 seng-but8-hak8 kang-teng5-su, chin tiong7-iau3, in e7 siong-sin3 li2. ” 
  Bun5-hian3 bo5 kong2-oe7, siuN7 kong2 bo5 ai3 ti7 kong-thiaN-hoe7 soat-beng5, m7-koh chai-iaN2 it-teng7 ai3 khi3, Tek-a2 chhio3-chhio3, chi3-chio2 i e5 chhui3 u7 teh chhio3, m7-koh i e5 bak8-chiu long2 teh chim-chiok khoaN3 Bun5-hian3, chhiuN7 hi5-a2 e5 si2-lang5-bak8. 
  Tek-a2 kong2,“ Bun5-hian3, beh kong2 siaN2, siuN7 hou7 siong5-se3, au7 le2-pai3, li2 na7 kong2 m7-tioh8, kui2-a7 pah lang5 e7 bo5 thau5-lou7, thau5 chit8 e5 to7 si7 li2, goa2 ka7 li2 po2-cheng3. ” 
  Hoe7-tiuN5 lang5 chin kheh, ti7 hia chin-che7 ki3-chia2 kah liap-iaN2-chhiu2, chng-thau5 kah kang-tiuN5 lai5 e5 lang5, ma7 be7 chio2, Bun5-hian3 e5 hoe2-chhia ban7 hun, m7-chiah ti7 hoe2-chhia-thau5 cha7 kheh-teng5-a2, tng i jip8 hoe7-tiuN5 e5 si5, khoaN3 Liong5-kian kah Greenworld e5 siau3-lian5--e5 ma7 che7 ti7 hia, Bun5-hian3 tui3 Hui7-chin chhio3, m7-koh Hui7-chin bo5 chhio3, Hui7-chin bin7-sek peh8-si3-sat koh phoa3-peN7, Bun5-hian3 siuN7 kong2 i kho2-leng5 u7-sin e5 khoan2, e7-ki3-tit Hui7-chin chhut-si3 chin3-cheng5, in bou2 Sou3-giok8, bat ti7 cha2-khi2 chhiuN7 an2-ni, sou2-i2 tui3 ka-ti7 khou2-chhio3. 
  Chu2-chhi5 kong2,“TiuN--sian-siN, chhiaN2. ” 
  Bun5-hian3 kiaN5 kau3 hoe7-tiuN5 e5 thau5-cheng5, che7 loh8 e5 si5 khoaN3 tioh8 Tek-a2 leng2 koh phu2 e5 gan2-sin5 teh siong3--i, siuN7 kong2 eng3-kai si7 oaN7 Tek-a2 khi2-lai5 kong2 chia e5 hau-siau5-oe7. 
  Lut8-su khai-si2 mng7 Bun5-hian3 bun7-te5, thau5-khi2-seng iong5-iN7, Bun5-hian3 soat-beng5 i ti7 kong-si cho3 joa7-ku2, kang-tiuN5 chhut-san2 joa7-che7 chhat-liau7, jian5-au7 mng7 tioh8 hui3-liau7-phin2. 
  Lut8-su kong2,“ In si7 chin gui5-hiam2 e5 hoa3-hak2-phin2, si7--bo5? ” 
  Bun5-hian3 in3 kong2,“Tioh8--ah, tong-jian5, na7 tui3 in bo5 se3-ji7, toa7-pou7-hun7 si7 gui5-hiam2, m7-koh ti7 gun2 kang-tiuN5--nih, gun2 tui3 in chin sio2-sim, tak8-e5 lang5 chheng7 tek8-su5 e5 saN, goan2 saN ni5 lai5 m7-bat u7 giam5-tiong7 e5 i3-goa7. ” 
  Lut8-su kong2,“ThiaN tioh8 an2-ni, goa2 chin hoaN-hi2, m7-koh kang-tiuN5 goa7--leh? Lin2 chin-chiaN3 to3 chiah gui5-hiam2 e5 hui3-liau7 loh8 khi3 ho5--nih? ” 
  Bun5-hian3 kong2,“ Si7--ah, goan2 u7 to3. ” Hoe7-tiuN5 to7 chit8-chun7 e5 hoah siaN, Hui7-chin piN-a2 chit8 e5 lang5, siuN7-khi3 teh hoah-hiu, keng2-chhat kio3 i tiam7-tiam7, Bun5-hian3 ke3-siok8 kong2,“Tong-jian5, goan2 to3 chia e5 hui3-liau7 loh8 khi3 ho5, m7-koh bo5 to3 che7, kan-na tak8 kang nng7, saN pah kong-seng, bo5 chin che7, ji5-chhiaN2 gun2 tak8 kang tui3 ho5 chhi3-giam7 saN pai2, ti7 kang-tiuN5 piN-a2 e5 ho5-chui2 thong-siong5 chi2-u7 2 ppm i2-ha7 e5 long5-tou7, ti7 ho5 e5 chui2-boe2 koh lu2 chio2, he bo5 gui5-hiam2. ” 
  Lut8-su tauh8-tauh8-a2 kong2,“ Bo5 gui5-hiam2? Li2 u7 khak-teng7? ” 
  Bun5-hian3 gia5-thau5 kong2,“ Si7, goa2 khak-teng7. ” e5 si5 u7 Tek-a2, Liong5-kian, Hui7-chin chai7-lai7 kui2-a7 pah lang5 e5 bak8-chiu teh khoaN3--i. 
  Lut8-su ban7-ban7-a2 kong2,“ Goa2 chai-iaN2 lin2 bat iong7 niau2-chhi2 sit8-giam7--koe3, pou7-hun7 e5 niau2-chhi2 bo2 lim u7 chham hui3-liau7 e5 chui2, in e5 kiaN2 u7 e5 chhut-si3 to7 bo5 kha, tioh8--bo5, TiuN--sian-siN? ” 
  Bun5-hian3 thau5-pai2 khoaN3 chit8 e5 lut8-su, si7 se3-han3 be7 hiaN2-bak8, bin7 san2, chheng7 phu2-sek e5 saN, thau5-mng5 koh phu2, Bun5-hian3 kam2-kak i chiok seng5 niau2-chhi2, i e5 bak8-chiu kng koh se3. Koh khah ki5-koai3 e5 goan5-in si7 i chhiu2 theh8 chit8 tiuN po3-choa2, Bun5-hian3 khai-si2 kam2-kak e7 kiaN--i. 
  Bun5-hian3 kong2,“ Si7, bo5 m7-tioh8, m7-koh niau2-chhi2 pi2 lang5 ke chin se3, ji5-chhiaN2 in ti7 chap8 kang lai7 lim 5 ppm hui3-liau7 long5-tou7 e5 chui2, he si7 chin toa7 e5 chha-piat8, bo5 lang5 e7 khi3 lim ho5--nih e5 chui2, ho5 tit8-chiap chhut hai2. ” 
  Bun5-hian3 khoaN3 lut8-su, teh tan2 mng7 hai2-kau2 e5 bun7-te5, m7-koh i bo5 mng7, hoan2-to2-tng2 kong2,“TiuN--sian-siN, sou2-i2 li2 be7 hoan5-lo2, na7 u7 lang5 i3-goa7 lak-loh8 khi3 ho5, lim chin che7 ho5-chui2, chhiuN7 li2 ka-ti7 e5 cha-bou2-kiaN2 an2-ni e5 i3-goa7, bo5 gui5-hiam2, tioh8--bo5? ” 
  Bun5-hian3 khoaN3 ti7 hoe7-tiuN5 tui3-bin7 e5 Hui7-chin, liah8-chun2 i e5 bak8-chiu ti7 hoan2-peh8 kah bin7-kheng pian3 toa7, si7 in-ui7 u7-sin e5 koan-he7. 
  Bun5-hian3 kong2,“ Bo5 gui5-hiam2, chit8-tiam2-a2 to7 bo5 gui5-hiam2. ” 
  Hoe7-tiuN5 u7 ki-ki-kio3 e5 siaN, he si7 lut8-su se3 koh na2 niau2-chhi2 e5 chhio3, lut8-su theh8 chhut i e5 po3-choa2. 
  Lut8-su kong2,“ TiuN--sian-siN, li2 u7 khi3 Scotland--bo5? U7 khoaN3 koe3 che--bo5? ” 
  Tng Bun5-hian3 khoaN3 tioh8 po3-choa2 chhiu2 khai-si2 phih8-phih8-chhoah, chhoah kah ai3 hoaN7 toh-a2 piN, u7 chit8 tiuN siong3-phiN3 si7 Hui7-chin khia7 ti7 kang-tiuN5 piN-a2 e5 chun5-teng2, leng7-goa7 chit8 tiuN si7 Hui7-chin to2 ti7 kiu3-hou7-chhia, Liong5-kian ti7 piN-a2, phiau-te5 sia2: 
  “Seng-but8 kang-teng5-su e5 cha-bou2-kiaN2 Chha chit8-tiam2-a2 im si2 ti7 ho5” 
  Tiam7 chit8 khun3 a2, Bun5-hian3 siong5-se3 khoaN3 po3-choa2, m7-koh bak8-chiu koai3-koai3, thau5-khak lai7 long2-si7 tim5 ti7 ho5--nih e5 Hui7-chin, kah khah-cha2 i2-cheng5 tim5 ti7 hong-eng2 e5 Sou3-giok8---in bou2. 
  Bun5-hian3 thau5 it-tit8 haiN3 lai5 haiN3 khi3, jian5-au7 ka7 bak8-kiaN3 theh8 loh8 lai5 chhit-chhit--leh. 
  Bun5-hian3 i2 peng5-cheng7 e5 siaN kong2,“ Bo5, goa2 i2-cheng5 m7-bat khoaN3--koe3. ” 
  Lut8-su un5-un5-a2 kong2,“ Ho2, TiuN--sian-siN, lin2 cha-bou2-kiaN2 an-choan5 ah, in ang kiu3--i, ma7 bo5 sit-khi3 gin2-a2, m7-koh lim chin che7 ho5-chui2, ho5-chui2 ma7 ti7 kang-tiuN5 e5 piN-a2, li2 be7 hoan5-lo2 he--houN3? ” 
  Lut8-su kim-sih-sih e5 bak8-chiu teh siong3 Bun5-hian3, chhiuN7 niau2-chhi2 tng teh khoaN3 i e5 chiah8-mih8, ti7 Bun5-hian3 au7-bin7 e5 Tek-a2 bo5-tiuN-ti5 soah khia7--khi2-lai5, ti7 tiam7-cheng7 e5 hoe7-tiuN5, hoah kong2,“ Mng7 chit-e5 bun7-te5 siuN chhiau-koe3, be7-sai2 mng7 hit khoan2 e5 bun7-te5, tong-jian5 Bun5-hian3 e7 hoan5-lo2 in cha-bou2-kiaN2, li2 ma2-siong7 theng5-chi2 cha-mng7. ” 
  Lut8-su kong2,“ Loa7--sian-siN, koh chit8 hun-cheng, chit8 hun-cheng lai7 TiuN--sian-siN, to7 e7-sai2 chau2, chit-chun7 i ai3 hoe5-tap chit-e5 bun7-te5, TiuN--sian-siN, lin2 cha-bou2-kiaN2 lim chiah che7 ho5-chui2, li2 e7 hoan5-lo2--bo5? Li2 e7 hoan5-lo2 li2 e5 sun--bo5? ” 
  Bun5-hian3 iong7 kiaN-hiaN5 e5 gan2-sin5, kim-kim-khoaN3 lut8-su, thut-jian5-kan kian3-siau3 tng2 siuN7-khi3, po3-choa2 theh8 khi2 lai5 tan3 tui3 se3-han3 kiam niau2-chhi2-bin7 e5 lut8-su, toa7-siaN hoah kong2,“Tioh8! Tioh8! Tioh8! Tong-jian5 goa2 hoan5-lo2 chit-e5 gin2-a2, i kang7-khoan2 si7 gui5-hiam2, chit-ma2 hou7 goa2 chau2. ” 
  Bun5-hian3 chau2 chhut hoe7-tiuN5, kiaN5 khi3 lou7--nih, pah goa7 lang5 e5 bak8-chiu kim-kim khoaN3 i chau2. 
  Chap8-ji7 Bi7-lai5 
  Lak8 ko3-goeh8 au7, Bun5-hian3 toa3 ti7 hai2-piN e5 sio2-kong-u2, thau5-lou7 bo5 khi3, tai7-khoan2 hu7-tam be7-khi2, ma7 ka7 chhu3 be7-tiau7. 
  Tui3 kong-u2 e5 thang-a2-mng5 e7-tang3 khoaN3 tioh8 hai2, tak8 kang che7 teh han5-leng2 koh phu2-phu2 e5 hai2, kui2-a7 tiam2-cheng ku2. 
  Hui7-chin liam-mi beh seN--lou3, Bun5-hian3 be2 chin che7 gin2-a2-saN hou7 i, pang5-keng long2-si7 gin2-a2-saN---u7 goa7-saN kah khou3, hun2-ang5-sek si7 hou7 cha-bou2 gin2-a2, na5-sek si7 hou7 cha-pou gin2-a2, ma7 u7 se3-hang7, nng2-nng2 e5 chhit-tho5-mih8 u7 na5-sek chhim bak8-chiu e5 chhit-tho5-him5 kah se3-chiah tong7-but8. 
  M7-koh Bun5-hian3 peng7 bo5 sang3 chia--e5 hou7 Hui7-chin, in-ui7 Hui7-chin bo5 ai3 kah i kong2-oe7, tng i khi3 khoaN3 Hui7-chin, Hui7-chin bo5 beh chhap--i, na7 kha3 tian7-oe7, Hui7-chin to7 ka7 tian7-oe7 koa3 tiau7, na7 sia2 phoe,bo5 phah-khui to7 the3 to3-tng2--lai5. 
  Ti7 pang5-keng u7 chin che7 chheh kah chap8-chi3, m7-koh long2 khng3 ti7 bin5-chhng5-kha, am3-si5 u7-si5 e7 khi3 khoaN3, jit8--si5 tian-to3 bo5 ai3 khoaN3, in long2 si7 iu2-koan gin2-a2 chhut-si3 cheng5 e5 tai7-chi3 kah e7 jiam2--tioh8 e5 peN7, Bun5-hian3 bo5 ai3 khi3 siuN7--in, m7-koh bo5-hoat-tou7 bo5 siuN7, kui kang long2 teh siuN7. 
  Kin-a2-jit8, tng Bun5-hian3 che7 teh khoaN3 thang-a2-mng5 goa7 e5 hai2, chhiu2 tit8-tit8 io5, io5 be7 soah. Tak8 cha2-khi2 long2 e7 kha3 tian7-oe7 khi3 peN7-iN7 mng7 in cha-bou2-kiaN2 u7 ti7 hia--bo5? Chit chai2-khi2, hou7-su7 kong2 Hui7-chin u7 ti7 hia, ji5-chhiaN2, tng teh seN gin2-a2. Ti7 cheng5 4 tiam2-cheng, u7 nng7 tiam2-cheng Bun5-hian3 che7 ti7 tian7-oe7 piN, kiaN koh kha3 khi3 peN7-iN7, tian7-oe7 gia5 saN pai2, saN pai2 koh khng3--leh. 
  Bun5-hian3 koh gia5 tian7-oe7, jih8 ho7-be2,7,8,3,--an2-ne m7-tioh8, koh ka7 tian7-oe7 khng3--leh, Bun5-hian3 bo5-hoat-tou7 thau3-koe3 tian7-oe7 ui3 hou7-su7 leng2-tam7 e5 siaN chai-iaN2 siau-sit, ai3 chhin-sin khi3 khoaN3 gin2-a2. 
  Bun5-hian3 khia7--khi2-lai5, goa7-tho3 chheng7--leh, loh8 khi3 lau5-kha, goa7-khau2 chhoe--lai5 e5 hai2-hong chin leng2, hai2 kah thiN phu2-phu2 koh ou-im. I jip8 khi3 tiam3--nih be2 kui2-lui2-a2 hoe, chin chim-chiok keng2 kng-ang5 kah kng-ng5 e5 sek, tiam3-oan5 iong7 choa2 ka7 in pau--khi2-lai5, bian2-tit hou7 hoe siu7 sun2-hai7, Bun5-hian3 theh8 tioh8 hoe, kin2 koh kin2-tiuN ian5 hai2-piN thau3-hong e5 lou7 kiaN5 tui3 peN7-iN7 khi3. 
  Hai2--nih tng teh loh8-hou7, hai2-kau2 si5-siong5 teh khia7 e5 soa-chiu, i2-keng teh loh8-hou7, bo5 joa7-ku2 chng--nih ma7 e7 loh8-hou7, Bun5-hian3 phih8-phih8-chhoah, ka7 goa7-tho3 e5 am7-nia2 hiau koan5, jian5-au7 chhiu2 theh8 tioh8 kng-iam7 e5 hoe, kiaN5 jip8 khi3 koaN5-thiN e5 han5-hong--nih. 
</CL>
<HL>

十 Greenworld 
兩工後，透早五點惠真kah良堅到文憲e5 厝，in 無khok門。無想beh驚醒--人，實際上文憲無ti7 厝，惠真知影伊去 Scotland見麗美，ti7 公聽會e5 早起，才會轉--來。
惠真kah良堅恬恬行去河邊e5 船屋，in 無聲無說ka7 船放落河，koh 駛到河e5 對面。
Ti7 河e5 對面in去tng7著兩個朋友---天賜kah美玲，in兩個穿白衫，衫頂面印Geenworld e5 Mark，然後in 攏peh上船頂，箭水駛tui3 漆料廠。
透風e5 早起河e5 湧真大，m7-koh惠真是真gau5 e5 水手，大約半點鐘，to7 到工場，兩個攝影手企ti7 河邊hip 相。
惠真喝講，「良堅，ti7 to2 位？」 
良堅講，「Ti7 hia，ti7 柱仔e5 頭前。」惠真駛tui3柱仔hia去，當in 接近e5 時，in看會著ti7 水底e5 水管，che to7 是工場倒廢料e5 管，良堅喝講，「Ti7 chia！」惠真ka7船斡向風e5 方向，美玲攬hit 枝柱仔，然後良堅kah天賜落船入去河--nih。
Hia e5 水流真緊，in愛攬ti7 管kah 船e5 頂面，天賜tui3 船頂提幾若個硬紙袋仔，袋仔細e5，m7-koh真teng7，因為in內底te2 紅毛土。天賜一擺提一袋hou7良堅，良堅落去水底，將袋仔塞入去水管，幾分鐘了，管e5 嘴攏是紅毛土e5 袋仔，最後，良堅tui3水底peh--起-來，喝講，「好--ah，咱做好--ah，紅毛土已經tam5--ah，幾點鐘過，to7 會像石頭hiah teng7，今物件無法度流tui3 hia 出--來！In兩個peh起來船頂koh笑笑看攝影手。Koh來良堅kah惠真ti7 船頂企--起-來，gia5一塊白色e5 布條，布條頂面寫： 
「Greenworld 這枝管thai5 死海狗！」 
Ti7 hit-e5 時陣有兩項代誌發生。頭一項，一個查甫人tui3工場走--出-來，那喝那受氣，第二項雄雄風變大，真緊就ka7 船帆tui3 船e5 這爿吹到另外hit 爿，帆e5 後tau2 大力cheng 著惠真e5 後頭khok，惠真那像番薯袋，摔落水，然後風koh ka7 船帆吹haiN3 轉去原來hit爿，這個時陣船倒ti7 hit爿，帆ma7 倒ti7 水底，良堅ti7 帆e5 下面，帆kah 布條ka7 伊om-tiau5--leh，有幾若秒無法度看著物件，然後伊peh 起來水面，ti7 伊後壁有一枝腳ti7 水底直直踢，有人iau2 kham3 ti7 帆布e5 下面，伊緊koh 落去水底ka7天賜鬥相仝，結果天賜煞ka7 良堅攬giu2 落水，經過緊張koh驚惶e5 拚命，良堅才ka7 兩人giu2 起來水面。In 兩人鬥陣mouh ti7 船e5 頂面，ti7 hia pheN7-pheN7 喘。
良堅看美玲mouh ti7 船e5 後tau2，然後聽著人teh喝，越頭看著工場有一個人，那喝那ki2-tui3 水尾hia，m7-koh良堅耳仔內有水，頭先聽be7 清楚，尾仔才了解。
這個人喝講，「救人--ou3！Hit-e5 查某囡仔teh-beh淹--死-ah！」
良堅看伊ki2 e5 所在，遠遠看著有白白e5 物件浮--leh 浮--leh，無an2-choaN2，像舊衫袋仔ti7 水面那浮那seh8-lin-long，是惠真！水真緊teh ka7 伊流到水尾----海--nih去。
良堅chheN 狂泅tui3 惠真hia去，伊真gau5泅水，m7-koh白衫hou7 伊慢--落-來，伊拚命泅，m7-koh假那真慢真慢，水真大koh ka7伊溢轉去。到以後伊退休e5 時做夢ma7 會夢--著----泅tui3 白白e5 軀體是hiah-nih8仔長、hiah-nih8仔慢，而且軀體ti7 伊e5 頭前真緊浮離開。
最後良堅sa著惠真，惠真m7 知人，面仆--leh ti7 hia 浮--leh 浮--leh，良堅beh ka7伊 peng2身，m7-koh真難，惠真真重，當良堅ka-lauh8惠真e5 手，in koh lak落去水底，伊 ka7惠真e5 面chhong3 起來水面，m7-koh頭倒siang3-hiaN3，無teh振動，ma7無teh喘氣，良堅mouh 惠真e5 面，對伊e5 嘴pun5氣，若停泅，to7 koh對伊e5 嘴pun5氣，一遍koh 一遍，m7-koh 無啥起色。
伊四界看看--leh，in iau2 ti7 河中央，一直hou7 水沖tui3 水尾，ti7 hia 離岸邊 25 米，m7-koh kah ti7 to3爿第二條河e5 水尾有200 米遠。
岸hiah遠，水流hiah緊，良堅thiam2 koh驚，昨昏落過雨，雨水真大，當teh流tui3水尾e5 海，hou7 大風掃--起-來e5 水湧搧著伊e5 面。
良堅開始用死囡仔撐e5方式拖惠真，拖tui3 岸邊e5 樹仔去，每泅半分鐘，就停--落-來tui3惠真e5 嘴pun5四擺氣，這擺伊認為有看著惠真teh 喘氣，m7-koh 無確定，惠真e5 面真白，良堅無想講伊是m7是teh 喘氣，水真緊ka7 in 沖tui3 海去。
良堅腳大力直直踢，koh較拚命泅，有較緊，chit-ma2 chhun 5 米，m7-koh 岸過續真緊，ti7 岸邊有一欉樹仔e5 樹枝離水面真近，良堅拚命踢，去sa 著樹枝，koh mouh ti7 頂面，河水teh 拖伊走，suh 一個大氣，koh 送大大氣hou7 惠真，良堅這陣才確定後一氣是惠真家己喘氣--e5。
大約5分鐘後伊才ka7 惠真拖上岸，上岸e5 時，伊kah 惠真倒ti7 塗腳，koh送氣hou7 惠真，然後摸伊e5 心臟，頭仔手siuN 冷，感覺be7 出--來，然後，跳--ah！Teh 喘氣--ah。
良堅助惠真suh氣，到伊家己有法度喘氣e5 時，有5分鐘久，了後開始teh chhoah，身穿tam5衫，hou7 風吹會寒。伊m7 知beh an2-choaN2，將頭aN3 低，看著惠真e5 目珠peh 金。
良堅講，「惠真，你有an2-choaN2--無？」 
惠真有開嘴講話，m7-koh真細聲，良堅聽無teh講啥，良堅倒--落-來，用手moa惠真，hou7 伊維持體溫，有感覺惠真e5 心臟teh跳，ti7 伊下面e5 身軀teh 喘氣，良堅開始哭。
十一 公聽會 
兩工後，公聽會開始，London e5 科學家，問害死海狗e5 病因。文憲去Scotland以前，有因為這個會，kah德仔見過面，德仔ai3文憲替公司講話。
德仔講，「你是咱主要e5 生物學工程師，真重要，in 會相信你。」 
文憲無講話，想講無ai3 ti7 公聽會說明，m7-koh知影一定ai3去，德仔笑笑，至少伊e5 嘴有teh 笑，m7-koh 伊e5目珠攏teh 斟酌看文憲，像魚仔e5 死人目。
德仔講，「文憲，beh講啥，想hou7 詳細，後禮拜，你若講m7著，幾若百人會無頭路，頭一個to7是你，我ka7 你保證。」 
會場人真kheh，ti7 hia 真濟記者kah攝影手，庄頭kah工場來e5人，ma7 be7 少，文憲e5 火車慢分，m7-chiah ti7 火車頭截計程仔，當伊入會場e5 時，看良堅kah Greenworld e5 少年--e5 ma7坐ti7 hia，文憲對惠真笑，m7-koh惠真無笑，惠真面色白死殺koh破病，文憲想講伊可能有身e5 款，會記得惠真出世進前，in某素玉，bat ti7 早起像an2-ni，所以對家己苦笑。
主持講，「張--先-生，請。」 
文憲行到會場e5 頭前，坐落e5 時看著德仔冷koh phu2 e5 眼神teh相--伊，想講應該是換德仔起來講chia e5 hau-siau5 話。
律師開始問文憲問題，頭起先容易，文憲說明伊ti7 公司做偌久，工場出產偌濟漆料，然後問著廢料品。
律師講，「In 是真危險e5 化學品，是--無？」 
文憲應講，「著--ah，當然，若對in 無細膩，大部分是危險，m7-koh ti7 阮工場--nih，阮對in真小心，逐個人穿特殊e5 衫，阮3年來m7-bat有嚴重e5 意外。」 
律師講，「聽著an2-ni，我真歡喜，m7-koh工場外--leh？Lin2真正倒chiah危險e5廢料落去河--nih？」 
文憲講，「是--ah，阮有倒。」會場to7一陣e5 喝聲，惠真邊仔一個人，受氣teh喝咻，警察叫伊恬恬；文憲繼續講，「當然，阮倒chia e5 廢料落去河，m7-koh無倒濟，kan-na 逐工兩、三百公升，無真濟，而且阮逐工對河試驗三擺，ti7 工場邊仔e5 河水通常只有 2 ppm 以下e5 濃度，ti7 河e5 水尾koh 愈少，he 無危險。」 
律師tauh8-tauh8仔講，「無危險！你有確定？」 
文憲gia5 頭講，「是，我確定。」e5 時有德仔、良堅、惠真在內幾若百人 e5 目珠teh看--伊。
律師慢慢仔講，「我知影lin2 bat 用 niau2鼠實驗--過，部分e5  niau2鼠母lim有摻廢料e5 水，in e5 子有e5 出世就無腳，著--無？張--先-生？」 
文憲頭擺看一個律師，是細漢be7顯目、面瘦、穿phu2 色e5 衫、頭毛koh phu2，文憲感覺伊足成 niau2鼠，伊e5 目珠光koh 細。Koh較奇怪e5 原因是伊手提一張報紙，文憲開始感覺會驚--伊。
文憲講，「是，無m7著，m7-koh niau2鼠比人加真細，而且in ti7十工內lim 5 ppm 廢料濃度e5 水，he 是真大e5 差別，無人會去lim 河--nih e5 水，河直接出海。」 
文憲看律師，teh等問海狗e5 問題，m7-koh伊無問，反倒轉講，「張--先-生，所以你be7 煩惱，若有人意外lak 落去河，lim 真濟河水，像你家己e5 查某子an2-ni e5意外，無危險，著--無？」 
文憲看ti7 會場對面e5 惠真，掠準伊e5目珠ti7 反白kah面框變大，是因為有身e5 關係。
文憲講，「無危險，一點仔就無危險。」 
會場有ki-ki 叫e5 聲，he 是律師細koh那 niau2鼠e5 笑，律師提出伊e5 報紙。
律師講，「張--先-生，你有去Scotland--無？有看過che--無？」 
當文憲看著報紙手開始phih8-phih8-chhoah，chhoah kah愛hoaN7桌仔邊，有一張相片是惠真企 ti7 工場邊仔e5 船頂，另外一張是惠真倒ti7 救護車，良堅ti7 邊仔，標題寫： 
「生物工程師e5 查某子 差一點仔淹死ti7 河」 
恬一睏仔，文憲詳細看報紙，m7-koh目珠怪怪，頭殼內攏是沉ti7 河--nih e5 惠真，kah 較早以前沉ti7 風湧e5 素玉---in某。
文憲頭一直haiN3 來haiN3 去，然後ka7目鏡提落來拭拭--leh。
文憲以平靜e5 聲講，「無，我以前m7-bat看--過。」 
律師勻勻仔講，「好，張--先-生，lin2查某子安全ah，in翁救--伊，ma7 無失去囡仔，m7-koh lim真濟河水，河水ma7 ti7工場e5 邊仔，你be7 煩惱he--houN3？」 
律師金sih-sih e5 目珠teh相文憲，像 niau2鼠當teh看伊e5 食物，ti7 文憲後面e5 德仔無張持煞企--起-來，ti7 恬靜e5 會場，喝講，「問這個問題siuN 超過，be7 使問 hit款e5 問題，當然文憲會煩惱in 查某子，你馬上停止查問。」 
律師講，「賴--先-生，koh一分鐘，一分鐘內張--先-生，to7 會使走，這陣伊ai3 回答這個問題，張--先-生，lin2查某子 lim chiah濟河水，你會煩惱--無？你會煩惱你e5 孫--無？」 
文憲用驚惶e5 眼神，金金看律師，突然間見笑轉受氣，報紙提起來tan3 tui3細漢兼 niau2鼠面e5 律師，大聲喝講，「著！著！著！當然我煩惱這個囡仔，伊仝款是危險，chit-ma2 hou7 我走。」 
文憲走出會場，行去路--nih，百外人 e5 目珠金金看伊走。
十二 未來 
6個月後，文憲toa3 ti7 海邊e5 小公寓，頭路無去，貸款負擔be7 起，ma7 ka7 厝賣掉。
Tui3 公寓e5 窗仔門會當看著海，逐工坐teh寒冷koh phu2-phu2 e5 海，幾若點鐘久。
惠真liam-mi beh生--lou3，文憲買真濟囡仔衫hou7伊，房間攏是囡仔衫---有外衫kah褲，粉紅色是hou7 查某囡仔，藍色是hou7 查甫囡仔，ma7 有細項、軟軟e5 chhit-tho5物有藍色深目珠e5 chhit-tho5 熊kah細隻動物。
M7-koh文憲並無送chia--e5 hou7 惠真，因為惠真無ai3 kah 伊講話，當伊去看惠真，惠真無beh chhap--伊，若kha3電話，惠真to7 ka7 電話掛掉，若寫批，無phah開就退倒轉--來。
Ti7 房間有真濟冊kah雜誌，m7-koh攏囥ti7 眠床腳，暗時有時會去看，日時顛倒無ai3看，in攏是有關囡仔出世前e5 代誌kah 會染著 e5 病，文憲無ai3去想--in，m7-koh無法度無想，歸工攏teh想。
今仔日，當文憲坐teh看窗仔門外e5 海，手直直搖，搖be7 煞。逐早起攏會kha3 電話去病院問 in查某子有ti7 hia--無？這早起，護士講惠真有ti7 hia，而且，當teh生囡仔。Ti7 前4 點鐘，有兩點鐘文憲坐ti7 電話邊，驚koh kha3 去病院，電話gia5 三擺，三擺 koh囥--leh。
文憲koh gia5 電話，jih8號碼，7、8、3，--an2-ne m7著，koh ka7 電話囥--leh，文憲無法度透過電話ui3 護士冷淡e5 聲知影消息，ai3親身去看囡仔。
文憲企--起-來，外套穿--leh，落去樓腳，外口吹--來e5 海風真冷，海kah天phu2-phu2 koh烏陰。伊 入去店--nih買幾蕊仔花，真斟酌揀光紅kah光黃e5 色，店員用紙ka7 in包--起-來，免得hou7花受損害，文憲提著花，緊koh緊張沿海邊透風e5 路行tui3 病院去。
海--nih當teh落雨，海狗時常teh企 e5 沙洲，已經teh落雨，無偌久庄--nih ma7會落雨，文憲phih8-phih8 chhoah，ka7 外套e5 頷領hiau懸，然後手提著光豔e5 花，行入去寒天 e5 寒風--nih。
</HL>