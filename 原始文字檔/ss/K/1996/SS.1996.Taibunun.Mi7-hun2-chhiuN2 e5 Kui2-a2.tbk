<CL>
  “Sam, pai3-thok--e5 lah, kong2-kou2 hou7 goan2 thiaN, ho2 bo5?” Harry kah goa2 na2 so5 khi3 Sam e5 seng-khu piN, na2 teh kong2. am3-si5 e5 chhu3-lai7 hou7 piah-lou5 e5 hoe2-kng chio3 kah ang5-kong3-kong3. Chit-e5 si5-chun7 Lois a-kou tng-teh bo5-eng5 chhit te5-khu7, long7 kah khin-khin-khong3-khong3. Ti7 piah-lou5 e5 leng7-goa7 chit8-peng5, a-ma2 tiam7-tiam7-a2 teh pou2 chit8-kha na5-sek e5 tng5-boeh8-a2. 
  Hit tang-si5 peng7 bo5 chap8-chi3 kah jit8-po3. Chi2-u7 an3 Boston lai5 e5 “Columbian Oe7-peng-chiu-po3”. Lai7-te2 kan-taN u7 chit8-sut-a2 sin-bun5 kah peng5-lun7 nia7-nia7. Khah chhu3-bi7 e5 mih8-kiaN7, chhiuN7-kong2 bang3-ga3, sio2-soat iah8-si7 si, ma7 kiong5-beh khoaN3 be7 tioh8. Ti7 Old City, tu5-liau2 soan2-ku2 iah8-si7 Kam2-un-chiat i2-goa7, chia peng7 bo5 hi3-hng5, koa-kiok8; ma7 bo5 party iah8-si7 phah-kiu5 pi2-sai3. Tng tang-thiN beh lai5 e5 si5, jit8-thau5 cha2-cha2 to7 loh8-soaN--a. Chhun--e5 chi2-si7 tiam7-cheng7 e5 am3-me5. In-chhu2 chhoe7 gi7-niu7 tou7 si5-kan to7 pian3-seng5 chit8-kiaN7 chiaN5 iau3-kin2 e5 tai7-chi3. In-ui7 an2-ne, hit tong-si5 ti7 piah-lou5 piN kong2-kou2 to7 chiaN5 tat8-tit hiau-pai. Sia7-hoe7 siong7 liu5-thoan5 be7 chio2 kah lou5-hoe2 saN khan-lian5 e5 bin5-kan kou3-su7. Kou3-su7 long2 si7 ti7 hoe2-hu loan7-poe e5 iaN2-kng e7 chin3-heng5, tui3-siong7 long2 si7 chit8-koa2 khah bo5-taN2 e5 lang5. Hit-chun7 siong7 si5-kiaN5--e5 to7-si7 lau7-hoe3-a2 ka7 in siau3-lian5 si5-tai7 e5 kou3-su7 kong2 hou7 siau3-lian5-ke thiaN. Chia e5 kou3-su7 pau-soaN-pau-hai2, u7 chian3-cheng, mou7-hiam2 , u7 chhim-soaN-na5-lai7 e5 seng-oah8, u7 hou7 lang5 liah8 khi3 cho3 lou5-le7 kah thau-chau2 e5 Indian lang5, u7 Him5, Ia2-niau, Pa3 kah Hiang2-boe2-choa5, ma7 u7 ang-i5 kah cho3-hiang3 teng2-teng2. 
  Hit tang-si5 New England tai7-pou7-hun7 iah-koh si7 chit8-phiN3 bo5 khai-hoat e5 thou2-te7 kah chhiu7-na5. Lai7-te2 oan-oan-oat8-oat8 e5 sio2-lou7, sin5-pi3 e5 tang-hong put-si5 teh toa7-siaN hau2-kio3, chham tioh8 ki5-koai3 koh kaN2-na2 eng2-oan2 be7 soah e5 chha2-nau7 siaN. Gui5-hiam2 e5 hai2-kiN5, kiong5 koh u7 lat8 e5 Toa7-se-iuN5 e5 hai2-eng2 chit8-chun7 chit8-chun7 na2-chhiuN7 teh toa7-siaN hoah-hiu i e5 pi-siong kang7-khoan2. Hit-chun7 gau5 kong2-kou2 e5 lang5 it-teng7 si7 gin2-a2 siong7 kah-i3 e5 lang5, ti7 pat8-lang5 chhu3-lai7 ma7 it-teng7 si7 che7 ti7 oa2 lou5-piN khah sio e5 sou2-chai7. Ti7 Ku7-siaN5 lai7-te2, lan2 e7-sai2 kong2 Sam Lawson si7 siong7 gau5 kong2-kou2 e5 chit8-e5. 
  “Kin2--e5 lah! Kin2 ka7 goan2 kong2 chit8-e5 khah ki5-koai3 koh tek8-piat e5 kou3-su7 lah. ” Harry ian5-lou7 kong2 ian5-lou7 oa2--koe3-khi3, na5-sek e5 bak8-chiu thi3 kah khui-khui-khui, he si7 chit8-chiong2 chhiong-boan2 ki5-thai7 e5 gan2-sin5. 
  “Bo5 m7-tioh8 ! Goa2 chai-iaN2 chiok che7 ki5-ki5-koai3-koai3 e5 tai7-chi3.” Sam chit8-bin7 kong2 chit8-bin7 kek kah chiok sin5-pi3--e5 siong3 tui3 lou5-hoe2 hit-peng5. “Ui7-siaN2-mih8 goa2 to7 ai3 kong2 hou7 chit8-koa2 bo5-taN2 koh ke2 iong2-kam2 e5 lang5 thiaN ? ” 
  “Pai3-thok e5 lah! Ka7 goan2 kong2 lah! ” 
  “Ui7-siaN2-mih8 goa2 to7 ai3 hou7 lin2 kiaN kah poaN3-sio-si2 ?” Sam iong7 hoai5-gi5 e5 thai3-tou7 kong2. 
  “Ou2 ! M7-thang lah! Li2 be7 lah,” goan2 nng7-e5 tang5-che5 hoah--chhut-lai5. 
  M7-koh Sam ma7 si7 kek tiam7-tiam7, ki5-sit8 i sim-lai7 si7 chiok ai3 kong2--e5. I thiau-kang giah8 khi2 chit8-ki hoe2-kiN5 siuN7 beh ka7 piah-lou5 lai7-te2 e5 chha5-ki ngeh cho3 nng7-chat, bo5 tiuN-ti5 soah phun3 kah chau3-teng2 long2 si7 hoe2-thoaN3. 
  “Pai3-thok leh! Sam Lawson!” Tng-teh se2-oaN2 e5 Lois a-kou chiaN5 siu7-khi3 teh hoah. 
  “Lois sio2-chia2, li2 chit8-sut-a2 to7 m7-bian2 hoan5-lo2, ” Sam ke2-cho3 chiaN5 tin3-cheng7 teh kong2. “Goa2 kan-taN beh ka7 chha5-ki ngeh cho3 nng7-chat nia7-nia7, siang2 chai-iaN2 .... Goa2 chit-ma2 to7 sui5 ka7 chheng hou7 chheng-khi3.” I soa3 leh kong2. Tng i kui7 ti7 chau3-teng2 e5 si5, in-ui7 siuN chhut-lat8, san2 koh poh8-pan2 e5 seng-khu soah pian3 kah ang5-kong3-kong3, kaN2-na2 chhin-chhiuN7 chit8-pha teng-a2-hoe2 leh. 
  “Ho2! ” I kong2. I ka7 chau3-teng2 e5 hoe2-thoaN3 sau3 chheng-khi3, sun7-soa3 khioh jip8-khi3 piah-lou5 lai7-te2. In-ui7 sak kah siuN jip8-khi3, soah khi3 hou7 hoe2 sio tioh8 chhiu2-chaiN2-boe2-a2. “Goa2 khoaN3 Lois ka-ki7 siong7 che7 ma7 an2-ne nia7-nia7! Goa2 tiaN7-tiaN7 teh sau3 chau3-tai5, in-ui7 hoe2 long2-si7 goa2 teh khi2 e5. M7-koh Lois chong2-si7 hiah-nih8 koan3-si3 khoaN3 goa2 teh cho3, long2 m7-bat ka7 goa2 o-lo2 koe3 poaN3-kai2. Che na2 chhin-chhiuN7 Parson bok8-su ti7 pou3-to7 e5 si5-chun7 sou2 kong2--e5: “Lang5 chong2-si7 m7 chai-iaN2 thang tong5-cheng5 kah thiaN3-sioh pat8-lang5. ”
  “Sam, kin2 kong2 hit-e5 kou3-su7 lah,”Harry kap goa2 nng7-e5 lang5 ian5-lou7 sai-nai, ian5-lou7 ka7 i giu2 khi3 piah-kak e5 i2-a2 hia che7--loh8-lai5. 
  “Lin2 chia e5 siau3-lian5-ke! ” Sam kong2. “Eng2-oan2 to7 be7 boan2-chiok: kong2-kou2 hou7 lin2 thiaN, lin2 na2 chhin-chhiuN7 kau2-a2 teh chiah8 bah kang7-khoan2, long2 si7 chheN-kong5 thun, bo5 teh iong7 chhui3-khi2 pou7. Chit8-e5 thiaN soah to7 sui5 beh iau-kiu5 leng7-goa7 chit8-e5. Lin2 chit-ma2 tau3-te2 siuN7 beh thiaN saN2 ? ” 
  Sam tiaN7-tiaN7 teh kong2-kou2 hou7 goan2 thiaN. Kou3-su7 ki5-sit8 long2 kiong5-beh u7 pian-ho7--a. Goan2 chha-put-to long2 e7-tang3 poe7 chhut i kong2--koe3 e5 kou3-su7, chham i to2-ui7 kong2 m7-tioh8 chit8-sut-a2 ma7 long2 chai-iaN2 kah it-chheng-ji7-chho2. M7-koh goan2 tui3 chia e5 kou3-su7 ma7 si7 chiok heng3--e5, chit8-tiam2-a2 to7 be7 ia3-sian7. Tng i kong2 kah khah khiong2-pou3 e5 si5-chun7, goan2 ma7 si7 e7 kiaN kah phih8-phih8-chhoah, koaN2-kin2 pe5 khi3 i-e5 sin-khu piN. Goan2 eng2-oan2 long2 si7 siong7 ho2 khi-phian3 kah siong7 bo5-taN2 e5 thiaN-chiong3. Tek8-piat si7 kin-me5, goa7-khau2 e5 hong na2 chhiuN7 ti7 goan2 a-kong e5 chhu3-piN teh lian7 song3-kang-tin7 leh, hoah kah toa7-se3-siaN. Chhng-khou3, chau3-kha kah te7-ha7-sek e5 mng5-siN3 hou7 in io5 kah chi3-chi3 kio3. Na2-chhiuN7 si7 tak8 siN3 mng5 long2 si7 mou5-sin5-a2 kang7-khoan2, ia3-sian7 goa7-khau2 im-leng2 e5 thiN-khi3, siuN7 beh jip8-lai5 chhu3-lai7 bih-sio. 
  “Ho2, kau5-gin2-a2,” Sam chiaN5 sin5-pi3 teh kong2, “lin2 siuN7 beh thiaN saN2? ” 
  “Ka7 goan2 kong2 ‘Kin2 loh8--lai5! Kin2 loh8--lai5!’ hit-e5 lah! ” goan2 nng7-e5 cho3-hoe2 hoah--chhut-lai5. Chit-e5 kou3-su7 ti7 goan2 sim-bok8 tiong si7 pai5 te7-it-kham2--e5. 
  “Lin2 chit kai2 be7-sai2 koh kiaN--tioh8 a ou5,” Sam na2-chhiuN7 lau7-pe7 teh ka7 goan2 ka3-si7. 
  “Ou2 ! Goan2 ti7 tang-si5 bat kiaN--koe3?” goan2 nng7-e5 tang5-che5 khong3-gi7. 
  “Sim7-chi3 loh8-khi3 te7-ha7-sek, iah8 m7 kiaN?” Sam iong7 chit8-chiong2 chiaN5 se3-ji7 e5 khau2-khi3 mng7. “Ka2-su2 li2 chit-ma2 ti7 te7-ha7-sek, lah8-tiau5 koh hoa--khi3 ma7 kang7-khoan2? ” 
  “Goa2 chiah be7 kiaN leh, ” goa2 in3 kong2, “goa2 siaN2-mih8 to7 m7 kiaN ! ” 
  “Ho2, ki3-jian5 an2-ne, ” Sam chiap leh kong2, “ goa2 to7 ka7 lin2 kong2 chit-e5 kou3-su7. Goa2 e7 ki3-tit, chit-e5 kou3-su7 si7 Eb Swan tui7-tiuN2 ti7 goa2 chha-put-to lin2 chiah toa7-han3 e5 si5 ka7 goa2 kong2--e5. ” 
  “Eb Swan tui7-tiuN2 si7 chit8-e5 tat8-tit chun-keng3 e5 lang5. Lin2 a-kong kap i sng3 chiaN5 sek8. I beh si2 chin3-cheng5 ti7 Dedham kau3-hoe7 cho3 chip-su7. Tng Tok8-lip8 chian3-cheng khai-si2 e5 si5, i ti7 Lexington leh chiah8 thau5-lou7. I sng3-si7 chit8-e5 chiaN5 khiau2 e5 lang5. Bat ti7 chia kap Boston tiong-kan ong2-hoe5 sai2 be2-chhia chai3 hoe3 kap hiam3 cheng-siN than3-chiN5. I kap lin2 a-ma2 e5 chek-peh sio2-moe7 Lois Peabody kiat-hun. Lois sio2-chia2 si7 chit8-e5 chin chhong-beng5 e5 cha5-lang5. Goa2 bat thiaN i ka7 goa2 kong2-koe3 chit8-e5 in ang ka7 i kong2--koe3 e5 kou3-su7, keng3-jian5 kah in ang ka7 goa2 kong2--e5 it-mou5-it-iuN7. Kiam2-chhai2 goa2 e7-tang3 chhiuN7 Seng3-keng lai7-te2 e5 Mathuselah kang7-khoan2 oah8 kau3 kau2-pah-hoe3, goa2 eng2-oan2 to7 e7 ki3-tit chit-e5 kou3-su7. ” 
  “Lin2 kam2 chai? Khah-cha2 ti7 tak8-tang chha-put-to si7 chhun, chhiu-thiN e5 kha-tau, tiaN7-tiaN7 u7 chit8-e5 cha-pou-lang5 chah mih8-kiaN7 lai5 chia hu7-kin7 be7 lin-long. I e5 mia5 kio3-cho3 Jehiel Lommedieu. Bo5 lang5 chai-iaN2 i khak-sit8 si7 an3 to2-ui7 lai5. I bo5 saN2 ai3 kong2-oe7, m7-koh it-poaN chai7-te7 e5 cha5-lang5 chin kah-i3--i, in long2 chiok it8-tioh8 i beh lai5--e5. ChiaN5 phaiN2 li2-kai2 ui7-siaN2-mih8 chia-e5 cha5-lang5 khai3 e7 hiah-nih8 kah-i3--i. ” 
  “Sui-jian5 i khoaN3--khi2-lai5 u7 chit8-tiam2-a2 lok8-phek, ou-ta-san2, pak-tou2 na2 hi5-tou7 leh, e7-sai2 kong2 bo5 saN2 thang chham lang5 pi2-pheng7. Tan7-si7 in ma7 si7 chiok kah-i3 i. Ti7 Lommedieu beh lai5 e5 kui2 lo7 le2-pai3 cheng5, in to7 khai-si2 an3-sng3 beh an2-choaN2 chun2-pi7 mih8-kiaN7 lai5 khoan2-thai3--i. Cho3 kiuN-piaN2, kiam5-sng-tiN kah Pie, ma7 e7 saN-chiN kio3 i lau5 ti7 chhu3-lai7 lim-te5, iong7 siong7 ho2 e5 chiah8-sit8 lai5 ka7 chiau-thai7. Tak8-e5 koh hong-siaN i kap Phebe Ann Parker tam5 loan5-ai3, sui-jian5 peng7 m7 chai-iaN2 tau3-te2 si7 siang2 teh jiok siang2. u7 chit8-cham7, Lommedieu choaN5 long2 m7-bat koh lai5--koe3. Ma7 bo5 lang5 chai-iaN2 si7 siaN2 goan5-in. Boe2-a2 chiah hoat-kak Parker bat chiap-tioh8 i sia2 e5 chit8-tiuN phoe, kong2 i ti7 Kam-un-chiat chin3-cheng5 beh lai5 chhoe7--i. Put-ko3 i peng7 bo5 lai5. Sim7-chi3 keh-ni5 chhun-thiN ma7 bo5 koh lai5. Siong7-boe2 chia e5 cha5-lang5 kiong7-kiong7 beh be7-ki3-tit i a. u7 lang5 kong2 i i2-keng si2--a, u7 lang5 kong2 i chau2-khi3 Canada, ma7 u7 lang5 hong-siaN i bat tng2-lai5 koe3 Ku7-siaN5. ” 
  “Parker si7 chit8-e5 bat se3-su7 e5 cha5-lang5. I kap Moss kiat-hun au7, to7 m7-bat koh khi3 siuN7-koe3 chit kiaN7 tai7-chi3. I khoaN3 chiaN5 phoa3, siuN7 kong2 i an2-ne cho3 si7 siong7 ho2 e5 soan2-tek. Lang5 chong2-si7 bo5 hoat-tou7 thang su7-su7-ju5-i3. To7 na7 chhin-chhiuN7 ku7-ni5 e5 leng3-gou3-hoe kang7-khoan2, hoe khui-soah to7 e7 lian--khi3. Lommedieu e7-sai2 kong2 kiong5-beh hou7 lang5 pang3 be7 ki3-tit a. ” 
  “SiuN7 khi2-lai5 sit8-chai7 u7 chit8-tiam2-a2 pi-ai, in-ui7 chia e5 lang5 peng7 bo5 sit-khi3 siaN2-mih8. Sui-jian5 tu2 khai-si2 e5 si5-chun7 kho2-leng5 e7 u7 chit8-sut-a2 be7 koan3-si3, m7-koh lang5 chong2-si7 ai3 ke3-siok8 seng-oah8, u7 i ti7--e5 bo5, ki5-sit8 long2 kang7-khoan2. It-poaN lang5 long2 jim7-ui5 i be7 koh chhut-hian7--a. Put-ji7-ko3, e7 lai5--e5 chong2-si7 e7 lai5. I na2-chhiuN7 beh koh lai5--a... ” 
  “Lin2 chai--bo5, Eb Swan tui7-tiuN2 ti7 saN-goeh8 chap8-kau2 hit-jit8 chhoa7 chhia-tui7 kap chit8-koa2 cheng-seN beh khi3 Boston. Hit-jit8 tu2-ho2 seh loh8 liau2 chiok toa7--e5, e7-sai2 kong2 si7 kui2 chap8 tang lai5 siong7 toa7 e5 chit8-tiuN5 hong-seh. In-ui7 an2-ne, iu3-iu3 e5 seh, loh8 ti7 bin7--nih kaN2-na2 chiam teh chhak8 leh. M7-taN7 an2-ne, sian3--lai5 e5 leng2-hong kiong5-beh ka7 phiN7-a2 koah-tiau7 kang7-khoan2. Kong2 sit8-chai7--e5, chit-chiong2 thiN-khi3 peng7 bo5 sek-hap8 sai2 be2-chhia. Eb Swan tui7-tiuN2 e7-sai2 kong2 si7 chia hu3-kin7 siong7 iong2-chong3 e5 chit8-e5. I e7-tang3 lian5-soa3 kui2 lo7 jit8 ti7 chhiu7-na5 lai7 chho3-chha5, i bat khi3-koe3 Maine chho3-chha5 khu, siong7 li7-hai7 e5 cha-pou-lang5 ma7 si7 an2-ne nia7-nia7. M7-koh, chhiuN7 chit-chiong2 saN-goeh8 e5 leng2-hong an2-ne teh chhoe, chham thiN-kong-peh--a2 ma7 tong3 be7 tiau5--a, mai3 kong2 si7 i. Tui7-tiuN2 bat kong2--koe3, ka2-su2 leng2-hong na7 tit8-chiap chhoe i e5 bin7-khang, i e7-tang3 chih-chaiN3 gou7 hun-cheng cho2-iu7. Tan7-si7 chhiuN7 an2-ne an3 si3-ke3 sian3 lai5 e5 leng2-hong, i to7 khah be7 kham--tit a. ” 
  “Kui-jit8 long2 si7 chit-chiong2 thiN-khi3. Jit8-thau5 beh loh8-soaN chin3-cheng5 i khai-si2 u7 chit8-tiam2-a2 tam-sim, in-ui7 i i2-keng chhoe7-bo5-lou7--a. Tng thiN am3 e5 si5, i kin-pun2 to7 m7 chai-iaN2 i ti7 to2-ui7. Lin2 chai-iaN2, chit-ma2 seh si7 moa2 si3-ke3, chit8-phiN3 bong5-bu7, kin-pun2 khoaN3 long2 bo5. Su7-sit8 siong7 si7 i i2-keng kiaN5 m7-tioh8 lou7 khi3--a, i ka-ki7 ma7 koh m7 chai-iaN2; kiat-ko2 bo5 tiuN-ti5 soah lai5-kau3 Sherburn e5 Sparrock mi7-hun2-chhiuN2. ” 
  “Lin2 a-kong khah-cha2 kah lau7 Sparrock ma7 sng3 u7 sek8-sai7. I si7 chit8-e5 chiu2-kui2, ka-ki7 toa3 ti7 chhiu7-na5 lai7, choan-bun5 the3 lang5 teh boa5 ku3-a2 kah geng2-mi7-hun2, kho3 che than3-chiah8 seng-oah8. Hit-chun7 i ma7 sng3-si7 chit8-e5 u7 chhut-thoat e5 chheng-lian5 lang5. In bou2 Deacon Pentengall ma7 si7 chit8-e5 tat8-tit lang5 chun-keng3 e5 hu7-jin5-lang5. M7-koh mia7-un7 chiau-that lang5, au7--lai5 hoat-seng liau2 put-heng7 e5 tai7-chi3. ” 
  “Ti7 in bou2 si2 liau2-au7, Sparrock to7 long2 m7-bat koh khi3 kau3-tng5 cho3 le2-pai3, lian5 siu-soe3-oan5 kap gi7-oan5 ma7 bo5 hoat-tou7 thang kio3 i tin2-tang7. Tng lang5 be7 ki3-tit Siong7-te3 e5 un-tian2 kap thiN-su3 e5 tek8-koan5 e5 si5, tiaN7-tiaN7 e7 cho3-chhut chit8-koa2 hou7-lang5 sit-bong7 e5 tai7-chi3. Lin2 siuN7 khoaN3 mai7 e5, tng sou2-u7 e5 lang5 long2 chheng7 kah sui2-sui2 khi3 kau3-tng5 cho3 le2-pai3 keng3-pai3 Siong7-te3 e5 si5, chit8-e5 oah8-oah8 e5 lang5 saN2 to7 m7 cho3, saN-a2 chheng7-kah kiaN-lang5 ti7-toah. I kui-jit8 long2 chheng7 kang7-khoan2 chit8-su saN-khou3, m7-si7 to2 ti7 thou5-kha khun3, to7-si7 khi3 tio3-hi5. Li2 kam2 e7 ki5-thai7 i cho3-chhut siaN2-mih8 cheng3-keng e5 tai7-chi3? I kaN2-na2 teh chu7-chhoe7-si2-lou7 kang7-khoan2. ” 
  Chit-e5 si5-chun7 Sam thiau-kang hiong3 goan2 a-kong sai2 bak8-boe2, ai3 I chu3-i3 I chit-ma2 tng teh phian kou3-su7, ka3-si7 goan2 chit tin7 gin2-a2. 
  “Eb Swan tui7-tiuN2 i koh kong2: tng i kiaN5 kau3 chhiuN5-ui5-a2 piN, giah8-thau5 chit8-e7-khoaN3, hoat-kak thiN-sek lu2-lai5-lu2-am3, hong-seh ma7 lu2-lai5-lu2-toa7; i kam2-kak cheng5-heng5 na2-chhiuN7 kai3 giam5-tiong7 e5 khoan2. ChhiuN5-ui5 lai7 si7 chit8-phiN3 ou-so5-so5 e5 chhiu7-na5, i sim-lai7 teh siuN7 na7-si7 jip8-khi3 bo5-tiaN7-tioh8 e7 koh khah chheng-chho2 chong7-hong2. I siuN7 i eng3-kai ka7 be2-a2 an3 chhia-tui7 khan--chhut-lai5, hiong3 cheng5 kiaN5 khoaN3-mai7--e5, khak-teng7 chit-ma2 tau3-te2 si7 ti7 to2-ui7. Sou2-i2 i to7 chiong i hiam3 e5 gu5-kang2 seng khan jip8-khi3 chhiuN5-ui5 lai7, jian5-au7 ka7 be2-a2 khan--chhut-lai5, thiau3 chhiuN7 be2-teng2. PoaN3 khia5 poaN3 sak jip8-khi3 chhiu7-na5 lai7-te2, tong-jian5 m7-chai-iaN2 i lang5 chit-ma2 ti7 saN2 sou2-chai7. ”
  “KiaN5 bo5 goa7-ku2, i soah lai5-kau3 Sparrock e5 ku7 mi7-hun2-chhiuN2 thau5-cheng5. ” 
  “Hit-e5 sou2-chai7 khoaN3--khi2-lai5 sit8-chai7 chiaN5 ou-hng. PiN--a2 u7 chit8-cho7 an3 chioh8-piah teng2 chhiang5 loh8-lai5 e5 toa7 chui2-chhiang5, lau5 jip8-khi3 chit8-e5 chiaN5 chhim e5 chui2-ti5. Chui2-siaN thiaN--khi3-lai5 u7 tam7-poh8-a2 hiong-kong5, ma7 u7 chit8-tiam2-a2 chhi-liang5. Eb Swan tui7-tiuN2 iong7 i e5 be2-sut-a2 peN3 long3 mng5, sun7-chhiu2 sak khui mng5-siN3, jip8-khi3 chhu3-lai7. ” 
  “Sparrock chit-chun7 che7 ti7 piah-lou5 piN, chhiu2-khiau piN khng3 chit8-kan chiu2. Sparrock si7 chit8-e5 thong-lang5 chai e5 chiu2-kui2! Put-ko3, i ma7 si7 u7 chit8-koa2 be7 hiam5-tit e5 sou2-chai7: i kong2-oe7 si7 hiah-nih8 hoaN-hi2 koh chhin-chhiat; kai3-seng5 chiaN5 hoan-geng5 Eb Swan tui7-tiuN2 e5 khoan2. ” 
  “Sparrock li2 ho2! In-ui7 goa7-khau2 hong-seh siuN toa7 koh chhoe7-bo5-lou7, soah lai5-kau3 li2 chia. ” Eb Swan tui7-tiuN2 kong2. 
  “Goa2 siuN7 li2 kho2-leng5 ai3 toa3 chia lau5 kau3 bin5-a2 chai2-khi2.” Sparrock kong2. 
  “I giah8 teng-a2-hoe2, kap Eb Swan tui7-tiuN2 cho3-hoe2 khi3 chhiuN5-ui5-a2 piN khan gu5. I ka7 Eb Swan tui7-tiuN2 kong2 i e7-sai2 ka7 gu5 pak8 ti7 mi7-hun2-chhiuN2 e5 peN5-a2-kha. In ka7 chit-koa2 cheng-seN an-tah ti7 peN5-a2-kha liau2-au7, sin7-soa3 ka7 be2-chhia ma7 thoa jip8-khi3 lai7-te2. Chit si5-chun7 e5 hong-seh ma7 si7 koh sng3-sng3-kio3, chit8-tiam2-a2 to7 bo5 theng5 e5 i3-su3. ” 
  “In-ui7 Sparrock u7 chiaN5 che7 an3 mi7-hun2-chhiuN2 sa koe3--lai5 e5 chha5-pang, lou5-hoe2 toh8 kah chiok iam7--e5. Kin-a2-jit8 e5 lou5-hoe2 eng3-kai si7 be7 kou-toaN chiah tioh8, in-ui7 u7 chiok che7 lang5 thang cho3-phoaN7 a. Un-loan2 e5 lou5-hoe2 chong2-si7 e7 hou7-lang5 e5 sim-cheng5 ke khah ho2. Sou2-i2 Sparrock theh8-chhut i ku7 e5 te5-kou2, jip8 be7-chio2 e5 Whisky ti7 lai7-te2. Sparrock si7 chit8-e5 chiaN5 gau5 kong2-kou2 e5 lang5. Eb Swan tui7-tiuN2 tong-jian5 m7 pang3 i soah. Chin kin2, chhu3-lai7 teh kong2-oe7 e5 siaN to7 kiong5-beh toa7 koe3 goa7-khau2 teh sng3-sng3-kio3 e5 hong-siaN--a. Chha-put-to ti7 poaN3-me5 e5 si5, hiong5-hiong5 mng5-siN3 hou7-lang5 long3 kah pin3-pong3-kio3. ” 
  “An2-niau5-oe5! He si7 siaN2-mih8?” Sparrock hoah kong2. In nng7-e5 ki5-sit8 u7 sio2-khoa2 kiaN--tioh8; kin-me5 iu7 koh si7 teh thau3-hong loh8-seh, chit-chiong2 long3 mng5 siaN thiaN--khi2-lai5 sit8-chai7 chiaN5 khiong2-pou3. ” 
  “In koh tan2 chit8-si5-a2, hoat-kak tu5-liau2 sian3-tioh8 ian-tang5-kong2 kiN5 e5 hong ki3-ki3-kio3 i2-goa7, to7 long2 bo5-tong7-bo5-cheng7. Chit-e5 si5-chun7 Sparrock chi2-ho2 koh ke3-siok8 kong2-kou2 oe7-sian. Bo5 goa7-ku2 pin3-pong3-kio3 e5 siaN pi2 goan5-lai5 koh khah toa7-siaN, kaN2-na2 beh ka7 mng5-siN3 long3 phoa3 kang7-khoan2. ” 
  “Hm2 ..., ka2-su2 si7 iau-mou5 kui2-koai3, lan2 siong7 ho2 kin2 ka7 mng5 phah-khui hou7 i jip8--lai5.” Sparrock kong2. Sou2-i2, i to7 khi2-sin koe3-khi3 ka7 mng5 phah--khui. Ki5-sit8 i cha2 to7 chai-iaN2 choat8-tui3 si7 Ketury. Goa2 siuN7 lin2 kho2-leng5 long2 bat thiaN-koe3 lin2 a-ma2 kong2-koe3 Ketury e5 tai7-chi3. I khah-cha2 u7 tang-si5-a2 bat khi3 kau3-hoe7 cho3 le2-pai3. In sian-siN si7 chit8-ui7 sin3-giong2 Siong7-te3 e5 Indian lang5. M7-koh Ketury si7 chit8-e5 chiaN5 chhiah e5 cha5-lang5, beh kam2-hoa3--i si7 pi2 ka3-si7 chit8-chiah ia2-niau iah-si7 pa3 koh-khah lan5. Lin2 kam2 chai-iaN2, i khah-cha2 lai5 cho3 le2-pai3 e5 si5, long2-si7 che7 ti7 choan-bun5 hou7 Indian lang5 che7 e5 i2-liau5 hia. Tng-tang Parson bok8-su kap bok8-su-niu5 an3 khang3-khoah e5 chau2-long5 kiaN5 koe3-lai5 e5 si5, tak8-e5 ma7 long2 e7 khia7--khi2-lai5 tim3-thau5 phah chio-hou, kan-taN i iu5-goan5 si7 che7--e5. Ji5-chhiaN2 liah8 in kim-kim-khoaN3, chiaN5 bo5 le2-mau7. I am7-kun2-a2 koa3 chit8-tiau5 phoah8-lian7, si7 iong7 hiang2-boe2-choa5 e5 boe2-liu kah Ia2-niau-a2 e5 chhui3-khi2 sou2 cho3--e5. In-ui7 hit-kha phoah8-lian7 tiaN7-tiaN7 e7 hoat-chhut khi-khi-kha3-kha3 e5 koai3-siaN, sou2-i2 tak8-e5 long2 kong2 i na2-chhiuN7 si7 chit8-e5 bo5-lou7-eng7 e5 i7-kau3-tou5 leh. Si3-ke3 teh loa7-loa7-so5, to7 na2-chhiuN7 hou7 lau7 Sarpent e5 leng5-hun5 hu3-sin--tioh8 kang7-khoan2. Goa2 bat chhin-bak8 khoaN3 i liah8 bok8-su-niu5 kim-kim khoaN3, i hit-e5 ka-pi-sek e5 toa7-am7-kun2-a2 chhin-chhiuN7 e7-tang3 seh8 chit8-lian3 kang7-khoan2, put-koan2 bok8-su-niu5 kiaN5 kah to2-ui7 ma7 si7 ka7 i toe3 tiau5-tiau5. Ti7 in e5 gan2 tiong, i-e5 bak8-chiu si7 chiok kiaN-lang5--e5. 
  Bok8-su-niu5 it-tit8 tui3 mui2 chit8-e5 lang5 long2 chiaN5 iu2-sian7. Tui3 Ketury ma7-si7 kang7-khoan2. Tak8-kai3 le2-pai3 kiat-sok, i long2 e7 chhio3-bi-bi ka7 Ketury tim3-thau5, piau2-si7 ho2-i3. Mui2-chhu3 bok8-su-niu5 kiaN5-koe3 chau2-long5 e5 si5, Ketury e7-sai2 kong2 m7-bat ka7 chu3-i3--koe3. Ketury e5 lau7-pe7 si7 chit8-e5 chin li7-hai7 e5 tang5-ki. Lang5 long2 teh kong2 Ketury se3-han3 e5 si5 pun2-chiaN5 si7 beh sang3 hou7 lang5 che3-pai3 kui2-mou5 iong7 e5. Bo5-lun7 ju5-ho5, iong7 Ki-tok-kau3 e5 hong-sek si7 bo5 kho2-leng5 kam2-hoa3 i-e5 ia2-seng3. I bat khi3-koe3 chit8, nng7 pai2 bok8-su-koan2 e5 chha5-keng-pan, m7-koh bok8-su bo5-hoat-tou7 hou7 i khui-chhui3 kong2 poaN3-ku3-oe7. Tng bok8-su teh kang2-keng e5 si5, i chong2-si7 iong7 chit8-chiong2 khin-si7 e5 thai7-tou7 che7 ti7 hia. Lang5 teh kong2, na7-si7 kou2-cha2 si5-chun7 kin-pun2 bo5-kho2-leng5 hou7 i an2-ne ke3-siok8 loh8--khi3. Put-ji7-ko3 bok8-su chin sian7-liong5, chin7-liong7 pang3 hou7 i khi3, bo5 ka7 i chhap siuN che7. Tak8-e5 long2 jim7-ui7 Ketury si7 chit8-e5 ang-i5. Siong7-bo5, i chai-iaN2 siuN-che7 i bo5-eng3-kai chai e5 tai7-chi3. Ki5-sit8 tak8-e5 long2 sio2-khoa2 kiaN--i. Eb Swan tui7-tiuN2 kong2 i chit-si3-lang5 koh m7-bat khoaN3-koe3 u7 lang5 chhiuN7 Sparrock hiah kiaN-hiaN5 e5 khoan2, tng-tang i khoaN3-tioh8 Ketury khia7 ti7 hia e5 si5. ” 
  “Ui7-siaN2-mih8, lin2 khoaN3, i kho2-pi2 si7 tang3-tioh8 sng e5 lau7 kim-koe-tin5 kang7-khoan2, hiah-nih8 san2 koh liap. I khoaN3--khi2-lai5 im-hiam2 e5 siang-bak8 ian5-lou7 nih. I-e5 bin7 khoaN3--khi2-lai5 na2-chhiuN7 e7 hou7-lang5 thau5-hin5 leh. Tak8-e5 long2 ma7 kong2 put-koan2 si7 siang2 jia2 Ketury siu7-khi3, i cha2-ban7 choat8-tui3 e7 tai3-soe--tioh8. Sou2-i2, bo5-lun7 ti7 tang-si5 Ketury khi3 ka7 lang5 long3-mng5, tak8-e5 chong2-si7 jim7-ui7 a2-si7 hou7 i jip8--khi3 khah tho3-tong3. M7-koh lang5 long2 chai-iaN2 i lai5 pai3-hong2 choat8-tui3 si7 bo5 saN2 ho2-khang--e5, i kaN2-na2 hong kang7-khoan2, chi2-iau3 u7 khang-phang7 to7 seh--jip8-lai5. Jip8-lai5 kau3 i kam2-kak hoaN-hi2 ui5-chi2, i to7 chu7-jian5 li7-khui, chiaN5 a-sa2-lih, be7 ku-ku-mou-mou. Ketury sui-jian5 e7-hiau2 kong2 Eng-gi2, m7-koh na2-chhiuN7 kai3 khin-si7 e5 khoan2, m7-si7 iu-thau5-kat-bin7, to7-si7 chit8-ki chhui3 iong7 Indian-oe7 seh8-seh8 liam7. u7 tang-si5 a2, bak8-chiu koh tian2 kah chiok toa7-lui2 kiam sai2 bak8-boe2, na2-chhiuN7 khoaN3-tioh8 kui2-a2 kang7-khoan2 leh. I choat8-tui3 m7-si7 chit8-e5 siu7 hoan-geng5 e5 lang5. Put-ko3, tak8-e5 long2 tui3 i sng3 chiaN5 kheh-khi3. ” 
  “In-ui7 an2-ne lau7 Sparrock ka7 i iau-chhiaN2 jip8-lai5 chhu3-lai7, ma7 bo5 mng7 i si7 an3 to2-ui7 lai5, iah8-si7 beh lai5 chhong3-saN2. Put-ji7-ko3, i chai-iaN2 in tau li7 chia siong7 bo5 u7 ji7-chap8 kong-li2, ji5-chhiaN2 goa7-khau2 seh koh chek kah beh io hiah koan5. Eb Swan tui7-tiuN2 koh kong2 keh-jit8 cha2-khi2 kin-pun2 khoaN3 be7 chhut-lai5 u7 jim7-ho5 lang5 ui3 seh teng2-koan5 kiaN5--koe3 e5 hun5-chiah.” 
  “I tau3-te2 si7 an2-choaN2 khi3 hia--e5? ” Goa2 teh mng7. 
  “Kam2-kong2 lin2 m7-bat khoaN3-koe3 teh poe e5 loh8-hioh8? ” “A2 , i to7-si7 hou7 hong chhoe lai5--e5.” Eb Swan tui7-tiuN2 an2-ne kong2. Ji5-chhiaN2 goa2 ma7 chiaN5 khak-teng7 hit si5-chun7 e5 hong chin kiong5. Sparrock ka7 i chhoa7 jip8-khi3 khah sio-joah8 e5 sou2-chai7, koh thin5 chit8-poe Whisky hou7 i: m7-koh li2 khoaN3, in-ui7 i lai5 soah hou7 goan5-pun2 teh khai-kang2 e5 siaN hiong5-hiong5 tiam7--khi3. M7-taN7 an2-ne, i koh che7 ti7 i2-a2 teng2 haiN3-lai5-haiN3-khi3 , chit8-bin7 sip i-e5 Whisky, chit8-bin7 chhui3 seh8-seh8 liam7, koh it-tit8 giah8-thau5 khoaN3 ian-tang5-kong2. ” 
  “An3 ian-tang5-kong2 thoan5--koe3-lai5 e5 sng3 hong-siaN ki7-ki7 kio3. Eb Swan tui7-tiuN2 kong2 i chit-si3-lang5 iah m7-bat thiaN-koe3 chiah-nih8 phaiN2 thiaN e5 siaN. KhoaN3 e7 chhut-lai5, Sparrock kiaN kah kiong5-beh phoa3-taN2, in-ui7 i-e5 chhui3-khi2 chun3 kah khok8-khok8 kio3. ” 
  “M7-koh Eb Swan tui7-tiuN2 si7 chit8-e5 chiaN5 iong2-kam2 e5 cha-pou-lang5. I chiah be7 in-ui7 chit8-e5 cha5-lang5 tioh8-kiaN, m7-koan2 i si7-m7-si7 ang-i5. Tng-tang i khoaN3 Ketury it-tit8 seh8-seh8-liam7 koh giah8-thau5 khoaN3 teng2-koan5 e5 ian-tang5-kong2; i to7 kong2: “Ketury li2 tau3-te2 teh khoaN3 saN2?” “ kin2 kong2--chhut-lai5, m7-thang kek tiam7-tiam7 lah!” Lin2 chai-iaN2 hit-chun7 Eb Swan i2-keng lim-chui7--a, e7-sai2 kong2 si7 chio3-chiu2-chou7-taN2. ” 
  “Hit-si5 i kong2 i khoaN3-tioh8 chit8-e5 phaiN2-mih8 teh ka7 Ketury bi5-bi5-a2-chhio3. I to7 khi-khi-kha3-kha3 teh io5 phoah8-lian7; ji5-chhiaN2 bak8-chiu it-tit8 nih; koh khoaN3 tui3 ian-tang5-kong2 khi2-khi3, hoah-kong2: “Loh8--lai5! loh8--lai5! Hou7 goan2 khoaN3 li2 si7 siang2.’ ” 
  “Jian5-au7 to7 thoan5-chhut chhi-chhi-chhu7-chhu7 kah khau3-chhan e5 koai3-siaN. Chit8-siang kha-poaN5 tui3 ian-tang5-kong2 chhun--loh8-lai5. Tu2-a2 khng3-ti7 chau3-tai5 e5 chiaN3 tiong-ng. Chap8-ki kha-cheng2-thau5-a2 khoaN3-hian7-hian7, e5-a2 kah gin5 cho3 e5 e5-toa3 liu2-a2 ti7 lou5-hoe2 lai7 siam2-sih. Eb Swan tui7-tiuN2 kong2 i chit-si3-lang5 koh m7-bat kiaN kah chiah thiam2 koe3. Na7 kong2-tioh8 Sparrock, i i2-keng kiaN kah kui-e5-lang5 kiu ti7 i2-a2 teng2-bin7--a. ” 
  “Ketury hiong5-hiong5 khia7--khi2-lai5, giah8 chit8-ki kun3-a2 hiong3 ian-tang5-kong2 ian5-lou7 kong3 ian5-lou7 toa7-siaN hoah: “Loh8--lai5! Loh8--lai5! Hou7 goan2 khoaN3 li2 si7 siang2.” Ko2-jian5, chit8-siang kha-thui2 to7 ban7-ban7-a2 chhun--loh8-lai5, chiap ti7 kha-poaN5 teng2-bin7: koh sng3-si7 chiaN5 oan5-cheng2 e5 chit8-siang kha-thui2, chi2-si7 boeh8-a2 kah phoe5-khou3 u7 tam7-poh8-a2 liap-liap nia7-nia7. ” 
  “Goan2 long2 teh tan2--i,” Eb Swan tui7-tiuN2 kong2. “Khah-kin2--e5, Ketury, kin2 hou7 goan2 khoaN3-tioh8 i kui-e5 sin-khu.” 
  “Ketury na2-chhiuN7 chhau3-hiN7-lang5--e5 , peng7 bo5 chhap i. I kaN2-na2 chha5-khit-a2 kang7-khoan2, chit8-khou lang5 chha5-chha5 chhai7 ti7 hia. I koh ke3-siok8 hoah: “Loh8--lai5! Loh8--lai5! Hou7 goan2 khoaN3 li2 si7 siang2.” Soah--loh8-lai5 si7 chit8-sian cha-pou-lang5 e5 sin-khu. Sin-chheng7 ka-pi-sek goa7-tho3 kap ng5-sek lai7-li2. M7-koh peng7-bo5 khoaN3-tioh8 siang-chhiu2. Chit-e5 si5-chun7 Ketury iong7 hit-ki kun3-a2 toa7-lat8 kha3 ian-tang5-kong2, koh kio3 “Loh8--lai5! Loh8--lai5!” Kiat-ko2 chin-chiaN3 chhut-hian7 liau2 chit8-siang chhiu2. Tu5-liau2 khoaN3 bo5 tioh8 thau5-khak i2-goa7, kui-sian lang5 e7-sai2 kong2-si7 chiaN5 oan5-cheng2. ” 
  “Ketury,” Eb Swan tui7-tiuN2 kong2. “KaN2-na2 m7-si7 teh kun2-chhio3 e5 khoan2. Goa2 khoaN3 li2 ai3 kin2 ka7 i kui sian lang5 long2 kio3--chhut-lai5, khoaN3 tau3-te2 beh ai3 lan2 cho3 saN2. ” 
  “Soa3--loh8-lai5 Ketury koh hoah siong7-boe2 chit8-pai2. Chit-pai2 pi2 cheng5 kui2 pai2 long2 khah toa7-siaN. “Loh8--lai5! Loh8--lai5! Hou7 goan2 khoaN3 li2 si7 siang2.” Siong7 boe2-a2 loh8--lai5 e5 si7 chit8-liap8 thau5-khak. Chhai7 ti7 keng-kah-thau5 teng2-koan5. Eb Swan tui7-tiuN2 chit8-e7-khoaN3 to7 chai-iaN2 si7 tak8-e5 teh chau2-chhoe7 e5 Lommedieu. ” 
  “Ki5-sit8 lau7 Sparrock ma7 bat--i; i chit-ma2 kui e5 bin7 chheN-sun2-sun2, sim-lai7 teh ki5-to2 Siong7-te3 kho2-lian5 kap goan5-liong7 i. M7-koh Eb Swan tui7-tiuN2 ui7-tioh8 beh mng7 chhut kiat-ko2, theh8-chhut iong2-khi3 mng7 kong2: “Li2 i2-keng loh8--lai5 a, li2 tau3-te2 beh ai3 saN2?’ ” 
  “Chit-e5 lang5 peng7 bo5 kong2-oe7; i kan-taN ian5-lou7 hau2-chhan ian5-lou7 iong7 chhiu2 ki2 ian-tang5-kong2. I kaN2-na2 siuN7 beh kong2 saN2, m7-koh kong2 be7 chhut-lai5 e5 khoan2. Lin2 chai-iaN2, i peng7 m7-si7 hit-chiong2 e7-tang3 khui-chhui3 kong2-oe7 e5 “lang5”. Chit-e5 si5-chun7 u7 chit8-chun7 im-hong khau jip8 chhu3-lai7, ka7 mng5-siN3 sak khui, koh ka7 kui chhu3-keng ka2 kah long2-si7 hoe2-chhiN chham hoe2-hu. Na2-chhiuN7 koh u7 chit8-chun7 ka2-le5-a2-hong lu2-lai5-lu2-khi3, ou-am3 kah khau3-chhan e5 siaN-im lam7-chham cho3-hoe2. Tng chia long2 siau-sit e5 si5, Ketury chham chit-e5 cha-pou-lang5 ma7 soah pian3 bo5--khi3. TaN chhun lau7 Sparrock chit8-khou lang5 to2 ti7 thou5-kha ian5-lou7 lian3 ian5-lou7 haiN, kaN2-na2 beh si2--a kang7-khoan2. ” 
  “Eb Swan tui7-tiuN2 ka7 lau7 Sparrock hu5 khi2--lai5, koh ka7 lou5-hoe2 khi2 hou7 toh8. Peng7-chhiaN2 an-ui7--i, in-ui7 chit-e5 lau7-hoe3-a2 i2-keng kiaN kah poaN3-sio2-si2. Lin2 khoaN3, hou7 lang5 keng3-ui3 e5 Siong7-te3 i2-keng chiong i kio3 cheng-sin5--a. I-e5 choe7-ok ma7 tng2-khi3 i-e5 leng5-hun5 lai7-te2--a. I i2-keng hou7 Siong7-te3 teng7-choe7, pit-su-ai3 than2-peh8 chiau-chhut in lau7-pe7 an2-choaN2 ui7 chai5 bou5-sat kho2-lian5 e5 Lommedieu. Sparrock ki5-sit8 cha2 to7 chai-iaN2, ma7 u7 ka7 in lau7-pe7 tau3-saN-kang7 chiong si-the2 chhang3 ti7 ian-tang5-kong2 lai7-te2. I ma7 seng5-jin7 chu7-chiong5 hit-chun7 khai-si2, i e5 liong5-sim to7 it-tit8 siu7-tioh8 khian2-chek. Che ma7-si7 i li7-khui kau3-hoe7 siong7 chu2-iau3 e5 goan5-in. Lan2 chai-iaN2 hoan7-choe7 e5 lang5 chong2-si7 m7-kaN2 ka7 Siong7-te3 ki5-to2. Sparrock koe3 chit8, nng7 jit8 au7 to7 koe3-sin--a. Ti7 koe3-sin cheng5 Eb Swan tui7-tiuN2 chhoe7 Sherburn e5 bok8-su kah chit8-e5 gi7-oan5 lai5 ka7 khoaN3. I-e5 chai5-san2 choan5-pou7 hou7 lang5 chhiong-kong. I khoaN3--khi2-lai5 na2-chhiuN7 chiaN5 hio7-hoe2 e5 khoan2. Teh the3 i ki5-to2 e5 Parson bok8-su chiaN5 u7 sin3-sim beh ka7 i-e5 leng5-hun5 chhoe7--tng2-lai5. Chha-put-to ti7 ki5-to2 khai-si2 chap8-it tiam2-cheng cho2-iu7 e5 si5, kho2-lian5 e5 lau7 Sparrock e5 leng5-hun5 kaN2-na2 u7 to3-tng2--lai5 a. Siong7-bo5 i chit-ma2 khoaN3 khi2-lai5 khah seng5 i pun2-lang5. I teh thiaN3-sim i bo5-hoat-tou7 oah8 kah hou7-lang5 tiau3 si2. I teh siuN7, na7-si7 chiap-siu7 kong-peN5 e5 sim2-phoaN3, jian5-au7 hou7-lang5 tiau3 si2, an2-ne liong5-sim siong7 ma7 khah e7 tit koe3. I iau-kiu5 Parson ai3 tap-eng3 i ka7 mi7-hun2-chhiuN2 thiah-tiau7 koh ka7 si-the2 tai5--khi2-lai5. I si2 liau2-au7, in oan5-choan5 chiau3 i-e5 kau-tai7 khi3 cho3. ” 
  “Eb Swan tui7-tiuN2 si7 peh-e5 chiong ian-tang5-kong2 kha3-tiau7 e5 lang5 lai7-te2 e5 chit8-e5. Tong-jian5 kha3-tiau7 i2-au7, chhun--loh8-lai5 e5 to7 si7 ong2-si2 e5 Lommedieu e5 kut-thau5-a2.” 
  “Lin2 chia gin2-a2 eng3-kai khoaN3 e7 chhut--lai5, thian-li2-chiau-chiau, se3-kan lai7-te2 am3-kham3 e5 choe7-ok sui-jian5 be7 chio2, m7-koh siong7-boe2-a2 long2 e7 hou7-lang5 hoat-hian7. ChhiuN7 chit-chan5 bou5-sat an3-kiaN7, to7-si7 hou7 Indian cha5-lang5 kah toa7 hong-seh pek--chhut-lai5 e5. ” 
  “Goa2 chiah m7 siong-sin3 chit-e5 kou3-su7 leh. ” Lois a-kou toa7-siaN kong2. 
  “Ui7-saN2? Lois, ” goan2 a-ma2 hoan2 mng7, “Eb Swan tui7-tiuN2 si7 chit8-e5 khian5-seng5 e5 kau3-tou5, ma7-si7 chit-e5 tat8-tit lan2 chun-keng3 e5 lang5. ” 
  “A-bu2! Goa2 khoaN3 tai7-chi3 peng7 m7-si7 an2-ne. Goa2 siuN7 i si7 kah Sparrock cho3-hoe2 lim siuN-che7 chiu2, lim kah chui3-bong5-bong5. Ka2-su2 tai7-chi3 chin-chiaN3 hoat-seng ti7 goa2-e5 bin7-thau5-cheng5, goa2 ma7-si7 be7 siong-sin3! Goa2 tian-to3 e7 siuN7-kong2 goa2 kho2-leng5 teh khi2-siau2, a-tah-ma3 khong3-ku-li2! ” 
  “E2 ! Lois, goa2 na7-si7 li2, goa2 chiah be7 hiah-nih8 thih-khi2-nge7-ge5 leh,” goan2 a-ma2 kong2. “na7-si7 tak8-e5 long2 chhiuN7 li2, an2-ne Cotton Mather e5 kou3-su7 Manilly sng3 saN2? ” 
  “A3 ! ” Sam na2-chhiuN7 teh siuN7 saN2 tai7-chi3, gong7-sin5 gong7-sin5 che7 ti7 chha5-khou teng2-thau5, bak8-chiu siong-tui3 lou5-hoe2 hit-peng5. “Chit-e5 se3-kan siong7 chin-chin-ke2-ke2. Goan2 a-kong khah-cha2 bat kong2--koe3: “Gin2-a2, lin2 na7-si7 beh koe3-liau2 khah hoaN-hi2--e5, m7-thang ka7 chin-ke2 hun liau2 siuN chheng-chho2.” Che ma7-si7 goa2-e5 seng-oah8 tiat-hak8. ” 
  Lois a-kou chit-e5 si5-chun7 tng-teh jin7-chin teh chhiah phong3-se. 
  “Gin2-a2,” Sam kong2, “lin2 u7 siuN7 beh kah goa2 loh8-khi3 te7-ha7-sek theh8 chit8-koan3 leng3-gou3 chiap? ” 
  Goan2 tong-jian5 u7 toe3 i loh8--khi3, koh koaN7 chit8-kha na5-a2, sin7-soa3 te2 chit8-koa2 leng3-gou3 khi2-lai5 hang. 
  “Gin2-a2,” Sam kek kah chiok sin5-pi3 e5, hit-chun7 i tng teh suh leng3-gou3-chiap. “Lin2 e7-sai2 kio3 Lois a-kou ka7 lin2 kong2 chit8-koa2 kah Ruth Sullivan u7-koan e5 kou3-su7.”
  “Ui7-saN2? He si7 saN2? ” 
  “Ou2 ! Lin2 ai3 khi3 mng7 i. Kui2-a2-kou2 u7 be7-chio2 lang5 bo5 teh ka7 sin3-tau2, m7-koh chin put-heng7, chong2-si7 u7 chit8-koa2 kou3-su7 hou7-lang5 put-tit-put-sin3. Lin2 na7-siuN7 beh chai-iaN2 Ruth Sullivan e5 kou3-su7, to7 khi3 mng7 lin2 Lois a-kou. ” 
</CL>
<HL>

「Sam，拜託--e5 lah，講古hou7阮聽，好無？」Harry kah我那趖去Sam e5身軀邊，那teh講。暗時 e5 厝內hou7 壁爐 e5火光照 kah 紅kong3-kong3。這個時陣 Lois 阿姑 tng-teh 無閑拭茶具，弄kah khin-khin-khong3-khong3。Ti7 壁爐 e5另外一爿，阿媽恬恬仔teh補一腳藍色 e5 長襪仔。
Hit當時並無雜誌kah日報。只有按 Boston來 e5「Columbian衛兵週報」。內底kan-taN有一屑仔新聞kah評論nia7-nia7。較趣味e5物件，像講bang3-ga3、小說抑是詩，ma7強beh看be7著。Ti7 Old City，除了選舉抑是感恩節以外，chia並無戲園、歌劇；ma7無 party 抑是扑球比賽。當冬天beh來e5時，日頭早早就落山--a。Chhun--e5只是恬靜e5暗暝。因此chhoe7 gi7-niu7度時間就變成一件誠要緊 e5 代誌。因為 an2-ne，hit 當時ti7壁爐邊講古 to7 誠值得hiau-pai。社會上流傳 be7 少 kah 爐火相牽連 e5 民間故事。故事攏是ti7火灰亂飛e5影光下進行，對象攏是一寡較無膽e5人。Hit 陣上時行--e5 就是老歲仔ka7 in 少年時代e5故事講hou7少年家聽。Chia e5 故事包山包海，有戰爭、冒險，有深山林內e5生活，有hou7人掠去做奴隸 kah 偷走 e5 Indian人，有熊、野貓、豹kah響尾蛇，ma7有ang-i5 kah cho3-hiang3等等。
Hit當時 New England 大部份抑 koh 是一片無開發 e5土地kah樹林。內底彎彎越越e5小路，神秘 e5 冬風不時teh大聲哮叫，參著奇怪koh kaN2-na2永遠be7 煞 e5吵鬧聲。危險e5海 kiN5，強 koh 有力 e5 大西洋 e5 海泳一陣一陣若像teh大聲喝hiu伊 e5 悲傷共款。Hit 陣 gau5 講古e5人一定是囡仔上合意e5人，ti7 別人厝內 ma7 一定是坐ti7倚爐邊較燒e5所在。Ti7舊城內底，咱會使講 Sam Lawson 是上 gau5 講古 e5 一個。
「緊--e5 lah！緊 ka7阮講一個較奇怪 koh 特別 e5 故事 lah。」Harry沿路講沿路倚--過-去，藍色 e5 目珠 thi3 kah 開開開，he 是一種充滿期待 e5 眼神。
「無m7著！我知影足 che7 奇奇怪怪 e5 代誌。」Sam一面講一面kek kah足神秘--e5 相對爐火 hit 爿。「為啥物我 to7 愛講 hou7 一寡無膽 koh 假勇敢e5人聽？」 
「拜託 e5 lah！Ka7 阮講 lah！」 
「為啥物 我 to7 愛hou7 lin2 驚 kah 半 sio 死？」Sam 用懷疑e5態度講。
「Ou2！M7-thang lah！你be7 lah，」阮兩個同齊喝--出-來。
M7-koh Sam ma7是kek恬恬，其實伊心內是足愛講--e5。伊 thiau-kang giah8起一支火鉗想 beh ka7 壁爐內底 e5 柴枝 ngeh 做兩節，無張持煞噴kah灶頂攏是火炭。
「拜託leh！Sam Lawson！」當teh洗碗 e5 Lois 阿姑誠受氣teh喝。
「Lois小姐，你一屑仔to7 m7 免煩惱，」Sam 假做誠鎮靜teh講。「我kan-taN beh ka7柴枝 ngeh 做兩節nia7-nia7，siang2 知影…我chit-ma2 to7隨ka7 清 hou7 清氣。」伊續leh講。當伊跪 ti7 灶頂e5時，因為 siuN 出力，san2 koh薄板e5身軀煞變kah紅kong3-kong3，kaN2若親像一pha燈仔火leh。
「好！」伊講。伊ka7灶頂e5火炭掃清氣，順續拾入去壁爐內底。因為sak kah siuN入去，煞去hou7 火燒著手 chaiN2 尾仔。「我看 Lois 家己上濟ma7 an2-ne nia7-nia7！我 tiaN7-tiaN7 teh 掃灶台，因為火攏是我 teh 起 e5。M7-koh Lois總是 hiah-nih8 慣勢看我 teh 做，攏 m7-bat ka7我 o-lo2 過半 kai2。Che若親像Parson 牧師 ti7 佈道 e5 時陣所講--e5：「人總是 m7 知影thang同情 kah 疼惜別人。」 
「Sam，緊講hit個故事lah，」Harry kah我兩個人沿路sai-nai，沿路ka7 伊 giu2 去壁角 e5 椅仔 hia 坐落來。
「Lin2 chia e5 少年家！」Sam講。「永遠 to7 be7 滿足：講古 hou7 lin2聽，lin2若親像狗仔teh食肉共款，攏是 chheN 狂吞，無 teh 用嘴齒哺。一個聽煞 to7 隨 beh 要求另外一個。Lin2 chit-ma2 到底想 beh 聽啥？」 
Sam tiaN7-tiaN7 teh 講古 hou7 阮聽。故事其實攏強 beh 有編號--a。阮差不多攏會當背出伊講--過 e5 故事，chham伊 to2 位講m7著一屑仔 ma7 攏知影kah一清二楚。M7-koh 阮對 chia e5 故事 ma7 是足興--e5，一點仔to7 be7 厭sian7。當伊講kah較恐怖 e5 時陣，阮ma7是會驚 kah phih8-phih8-chhoah，趕緊爬去伊 e5 身軀邊。阮永遠攏是上好欺騙 kah 上無膽 e5 聽眾。特別是今暝，外口 e5 風若像 ti7 阮阿公 e5 厝邊 teh 練宋江陣 leh，喝 kah 大細聲。倉庫、灶腳 kah 地下室 e5 門扇 hou7 in 搖 kah chi3-chi3叫。若像是逐扇門攏是魔神仔共款，厭 sian7 外口陰冷e5天氣，想 beh 入來厝內 bih 燒。
「好，猴囡仔，」Sam 誠神祕teh講，「Lin2 想 beh 聽啥？」 
「Ka7阮講“緊落--來，緊落--來！”hit個lah！」阮兩個做伙喝--出-來。這個故事 ti7 阮心目中是排第一kham2--e5。
「Lin2這 kai2 be7 使 koh 驚著 a ou5，」Sam 若像老父 teh ka7 阮教示。
「Ou2！阮 ti7 tang 時 bat 驚--過？」阮兩個同齊抗議。
「甚至落去地下室，亦 m7 驚？」Sam用一種誠細膩 e5 口氣問。「假使你 chit-ma2 ti7 地下室，蠟條 koh hoa 去 ma7 共款？」 
「我才 be7 驚 leh，」我應講，「我啥物 to7 m7驚！」 
「好，既然 an2-ne，」Sam接leh講，「我 to7 ka7 lin2講這個故事。我會記得，這個故事是 Eb Sawn 隊長ti7我差不多 lin2 chiah大漢 e5 時 ka7 我講--e5。」 
「Eb Sawn隊長是一個值得尊敬e5人。Lin2 阿公 kah 伊算誠熟。伊beh死進前 ti7 Dedham教會做執事。當獨立戰爭開始e5時，伊ti7 Lexington leh食頭路。伊算是一個誠巧 e5人。Bat ti7 chia kah Boston 中間往回駛馬車載貨kah hiam3 精牲趁錢。伊kah lin2阿媽 e5 叔伯小妹 Lois Peabody 結婚。Lois小姐是一個真聰明 e5 cha5人。我 bat 聽伊 ka7 我講過一個in翁 ka7 伊講--過 e5 故事，竟然kah in翁 ka7 我講--e5一模一樣。Kiam2-chhai2 我會當像聖經內底e5 Mathuselah 共款活到九百歲，我永遠to7會記得這個故事。」 
「Lin2 kam2 知？較早ti7逐冬差不多是春、秋天 e5 kha-tau，tiaN7-tiaN7有一個查甫人 chah物件來chia附近賣lin-long。伊e5名叫做 Jehiel Lommedieu。無人知影伊確實是按 to2 位來。伊無 saN2 愛講話，m7-koh 一般在地 e5 cha5人真合意--伊，in 攏足 it 著伊beh來 e5。誠歹理解為啥物chia-e5 cha5人 khai3 會 hiah-nih8 合意--伊。」 
「雖然伊看--起-來有一點仔落魄，烏礁 san2，腹肚若魚肚leh，會使講無啥 thang chham人比並。但是 in ma7 是足合意伊。Ti7 Lommedieu beh 來 e5 幾 lo7 禮拜前，in to7 開始 按算 beh an2-choaN2 準備物件來款待--伊。做薑餅、鹹酸甜kah Pie，ma7會相爭叫伊留ti7厝內 lim 茶，用上好 e5 食食來 ka7 招待。逐個koh 風聲伊kah Phebe Ann Parker 談戀愛，雖然並 m7 知影到底是 siang2 teh jiok siang2。有一cham7，Lommedieu choaN5 攏 m7-bat koh來--過。Ma7 無人知影是啥原因。尾仔才發覺 Parker bat 接著伊寫e5一張批，講伊 ti7 感恩節進前 beh 來 chhoe7--伊。不過伊並無來。甚至隔年春天 ma7 無 koh 來。上尾 chia e5 cha5 人強強 beh be7 記得伊 a。有人講伊已經死--a，有人講伊走去 Canada；ma7 有人風聲伊 bat 轉來過舊城。」 
「Parker是一個 bat 世事 e5 cha5人。伊 kah Moss 結婚後，to7 m7-bat koh去想過這件代誌。伊看誠破，想講伊an2-ne 做是上好e5選擇。人總是無法度 thang 事事如意。To7 若親像舊年 e5 leng3-gou3 花共款，花開煞就會 lian--去。Lommedieu 會使講強 beh hou7人放 be7 記得 a。」 
「想起來實在有一點仔悲哀，因為 chia e5 人並無失去啥物。雖然tu2 開始 e5 時陣可能會有一屑仔 be7 慣勢，m7-koh 人總是 ai3 繼續生活，有伊 ti7--e5 無，其實攏共款。一般人攏認為伊 be7 koh 出現--a。不而過，會來--e5 總是會來。伊若像 beh koh 來--a...」 
「Lin2 知--無，Eb Swan隊長 ti7 3月十九hit日 chhoa7 車隊 kah 一寡精牲 beh去 Boston。Hit 日tu2 好雪落了足大 e5，會使講是幾十冬來上大 e5 一場風雪。因為 an2-ne，幼幼 e5 雪，落 ti7 面--nih kaN2若針 teh chhak8 leh。M7-taN7 an2-ne，sian3--來 e5 冷風強 beh ka7 鼻仔割掉共款。講實在--e5，這種天氣並無適合駛馬車。Eb Swan隊長會使講是 chia 附近上勇壯 e5 一個。伊會當連續幾 lo7日ti7樹林內剉柴，伊 bat 去過 Maine 剉柴區，上厲害 e5 查甫人 ma7 是an2-ne nia7-nia7。M7-koh，像這種三月 e5 冷風 an2-ne teh吹，參天公伯--仔 ma7 擋 be7 tiau5--a，mai3 講是伊。隊長 bat 講--過，假使冷風 na7 直接吹伊 e5 面 khang，伊會當 chih-chaiN3 5分鐘左右。但是像 an2-ne 按四界 sian3 來 e5 冷風，伊 to7 較be7 堪--tit a。」 
「歸日攏是這種天氣。日頭 beh 落山進前伊開始有一點仔擔心，因為伊已經chhoe7無路--a。當天暗e5時，伊根本 to7 m7 知影伊 ti7 to2位。Lin2知影，chit-ma2 雪是滿四界，一片茫霧，根本看攏無。事實上是伊已經行m7著路去--a，伊家己ma7 koh m7知影；結果無張持煞來到 Sherburn e5 Sparrock 麵粉廠。」 
「Lin2 阿公較早 kah 老 Sparrock ma7算有熟似。伊是一個酒鬼，家己 toa3 ti7 樹林內，專門替人teh磨鋸仔 kah 研麵粉，靠 che 趁食生活。Hit 陣伊 ma7 算是一個有出脫e5青年人。In 某 Deacon Pentengall ma7是一個值得人尊敬 e5 婦人人。M7-koh 命運糟踏人，後來發生了不幸 e5 代誌。」 
「Ti7 in某死了後，Sparrock to7 攏 m7-bat koh 去教堂做禮拜，連收稅員 kah 議員 ma7 無法度 thang 叫伊 tin2-tang7。當人 be7 記得上帝 e5 恩典 kah天賜 e5 特權e5時，tiaN7-tiaN7 會做出一寡 hou7 人失望 e5 代誌。Lin2 想看 mai7 e5，當所有e5人攏穿 kah sui2-sui2 去教堂做禮拜敬拜上帝e5時，一個活活e5人 saN2 to7 m7 做，衫仔穿 kah 驚人 ti7-toah。伊歸日攏穿共款一 su 衫褲，m7 是倒 ti7塗腳睏，就是去釣魚。你 kam2 會期待伊做出啥物正經e5代誌？伊kaN2若 teh自 chhoe7 死路共款。」 
這個時陣 Sam thiau-kang 向阮阿公使目尾，ai3伊注意伊 chit-ma2 當 teh編故事，教示阮這tin7囡仔。
「Eb Swan 隊長伊koh講：當伊行到牆圍仔邊，giah8 頭一下看，發覺天色愈來愈暗，風雪 ma7 愈來愈大；伊感覺情形若像 kai3 嚴重 e5 款。牆圍內是一片烏 so5-so5 e5 樹林，伊心內 teh想 若是入去無定著會 koh 較清楚狀況。伊想伊應該 ka7 馬仔按車隊牽--出-來，向前行看 mai3--e5，確定 chit-ma2 到底是ti7 to2 位。所以伊 to7 將伊 hiam3 e5 牛 kang2 先牽入去牆圍內，然後 ka7 馬仔牽出來，跳上馬頂。半騎半 sak 入去樹林內底，當然 m7 知影伊人chit-ma2 ti7 saN2所在。」 
「行無外久，伊煞來到 Sparrock e5 舊麵粉廠頭前。」 
「Hit 個所在看--起-來實在chiaN5烏荒。邊--仔有一座按石壁頂 chhiang5 落來e5 大水 chhiang5，流入去一個誠深 e5 水池。水聲聽--起-來有淡薄仔兇狂，ma7 有一點仔凄涼。Eb Swan 隊長用伊 e5 馬 sut 仔柄 long3 門，順手 sak 開門扇，入去厝內。」 
「Sparrock 這陣坐ti7壁爐邊，手曲邊囥一矸酒。Sparrock 是一個通人知 e5 酒鬼！不過，伊 ma7 是有一寡 be7 嫌得 e5 所在：伊講話是 hiah-nih8歡喜 koh 親切；kai3 成誠歡迎 Eb Swan隊長 e5 款。」 
「Sparrock 你好！因為外口風雪傷大 koh chhoe7無路，煞來到你chia。」Eb Swan隊長講。
「我想你可能 ai3 toa3 chia 留到明仔早起。」Sparrock講。
「伊 giah8 燈仔火，kah Eb Swan 隊長做伙去牆圍仔邊牽牛。伊 ka7 Eb Swan 隊長講伊會使 ka7 牛縛 ti7 麵粉廠 e5 棚仔腳。In ka7 這寡精牲安 tah ti7棚仔腳了後，sin7-soa3 ka7馬車ma7 拖入去內底。這時陣 e5 風雪 ma7 是koh sng3-sng3 叫，一點仔 to7 無停e5意思。」 
「因為Sparrock有誠濟按麵粉廠sa過來 e5 柴枋，爐火著 kah足炎--e5。今仔日 e5 爐火應該是 be7 孤單chiah著，因為有足濟人thang 做伴 a。溫暖 e5 爐火總是會 hou7 人 e5 心情加較好。所以 Sparrock 提出伊舊 e5 茶kou2，入 be7 少 e5 Whisky ti7內底。Sparrock 是一個誠 gau5 講古 e5 人。Eb Swan隊長當然 m7 放伊煞。真緊，厝內 teh 講話 e5 聲 to7 強beh大過外口 teh sng3-sng3叫 e5 風聲--a。差不多 ti7 半暝 e5 時，雄雄門扇hou7人 long3 kah pin3-pong3 叫。」 
「An2-nia5-oe5！He是啥物？「Sparrock喝講。In兩個其實有小可驚著；今暝又 koh是teh 透風落雪，這種 long3 門聲聽--起-來實在誠恐怖。
「In koh 等一時仔，發覺除了 sian3 著煙筒管 kiN5 e5 風 ki3-ki3 叫以外，to7 攏無動無靜。這個時陣Sparrock只好 koh 繼續講古話仙。無外久pin3-pong3 叫 e5 聲比原來 koh 較大聲，kaN2若 beh ka7 門扇 long3 破共款。」 
「Hm2...，假使是妖魔鬼怪，咱上好緊 ka7 門扑開 hou7 伊入--來。」Sparrock 講。所以，伊就起身過去 ka7 門扑--開。其實伊早 to7 知影絕對是Ketury。我想lin2可能攏 bat 聽過 lin2 阿媽講過 Ketury e5 代誌。伊較早有 tang時仔 bat 去教會做禮拜。In 先生是一位信仰上帝 e5 Indian 人。M7-koh Ketury 是一個誠 chhiah e5 cha5人，beh 感化--伊是比教示一隻野貓抑是豹 koh較難。Lin2 kam2 知影，伊較早來做禮拜e5時，攏是坐ti7專門 hou7 Indian人坐 e5 椅條 hia。當tang Parson 牧師 kah 牧師娘按空闊 e5 走廊行過來e5時，逐個 ma7攏會徛--起-來 tim3 頭扑招呼，kan-taN 伊猶原是坐--e5。而且掠in 金金看，誠無禮貌。伊頷頸仔掛一條 phoah8 鍊，是用響尾蛇 e5 尾liu kah野貓仔e5嘴齒所做--e7。因為hit-kha phoah8 鍊 tiaN7-tiaN7 會發出 khi-khi-kha3-kha3 e5 怪聲，所以逐個攏講伊若像是一個無路用 e5 異教徒 leh。四界teh賴賴趖，to7 若像 hou7 老 Sarpent e5 靈魂附身--著共款。我 bat 親目看伊掠牧師娘金金看，伊 hit 個咖啡色 e5 大頷頸仔親像會當 seh8 一 lian3 共款，不管牧師娘行 kah to2 位 ma7 是 ka7 伊 toe3 tiau5-tiau5。Ti7 in e5 眼中，伊 e5 目珠是足驚人--e5。
牧師娘一直對每一個人攏誠友善。對 Ketury ma7是共款。逐 kai3 禮拜結束，伊攏會笑 bi-bi ka7 Ketury tim3 頭，表示好意。每次牧師娘行過走廊 e5時，Ketury 會使講 m7-bat ka7 注意--過。Ketury e5 老父是一個真厲害 e5 童乩。人攏 teh 講 Ketury 細漢 e5 時本成是 beh 送 hou7 人祭拜鬼魔用 e5。無論如何，用基督教 e5 方式是無可能感化伊 e5 野性。伊 bat 去過一、二擺牧師館 e5 查經班，m7-koh 牧師無法度 hou7 伊開嘴講半句話。當牧師 teh講經 e5 時，伊總是用一種輕視 e5 態度坐 ti7 hia。人teh講，若是古早時陣根本無可能 hou7 伊 an2-ne 繼續落--去。不而過牧師真善良，盡量放 hou7伊去，無 ka7 伊 chhap siuN 濟。逐個攏認為 Ketury 是一個尪姨。上無，伊知影 siuN 濟伊無應該知e5代誌。其實逐個攏小可驚--伊。Eb Swan 隊長講伊這世人 koh m7-bat 看過有人像 Sparrock hiah 驚惶 e5 款，當 tang 伊看著 Ketury 企ti7 hia e5 時。」 
「為啥物，lin2看，伊可比是凍著霜e5老金瓜藤共款，hiah-nih8 san2 koh liap。伊看--起-來陰險 e5 雙目沿路 nih。伊 e5 面看--起-來若像會 hou7 人頭眩leh。逐個攏 ma7 講不管是 siang2 惹 Ketury 受氣，伊早慢絕對會帶衰--著。所以，無論 ti7 tang 時 Ketury 去 ka7 人 long3 門，逐個總是認為抑是 hou7 伊入--去較妥當。M7-koh 人攏知影伊來拜訪絕對是無 saN2 好空--e5，伊kaN2若風共款，只要有空縫to7 seh--入-來。入來到伊感覺歡喜為止，伊 to7 自然離開，chiaN5 a-sa2-lih，be7 ku-ku-mou-mou。Ketury 雖然會曉講英語，m7-koh 若像 kai3 輕視e5 款，m7是憂頭結面，to7 是一支嘴用 Indian 話seh8-seh8唸。有 tang 時仔，目珠 koh 展 kah 足大蕊兼使目尾，若像看著鬼仔共款 leh。伊絕對 m7 是一個受歡迎 e5 人。不過，逐個攏對伊算誠客氣。」 
「因為an2-ne 老 Sparrock ka7 伊邀請入來厝內，ma7 無問伊是按 to2位來，抑是 beh 來創啥。不而過，伊知影 in 兜離 chia 上無有二十公里，而且外口雪 koh 積 kah beh 腰 hiah 懸。Eb Swan隊長 koh 講隔日早起根本看 be7 出來有任何人 ui3 雪頂懸行--過 e5 痕跡。」 
「伊到底是 an2-choaN2 去 hia--e5？」我 teh 問。
「Kam2 講 lin2 m7-bat 看過 teh 飛 e5 落葉？」「A2，伊就是 hou7 風吹來--e5。」Eb Swan 隊長 an2-ne 講。而且我 ma7 誠確定 hit 時陣 e5 風真強。Sparrock ka7伊 chhoa7 入去較燒熱 e5 所在，koh thin5一杯 Whisky hou7 伊：m7-koh 你看，因為伊來煞 hou7 原本 teh 開講 e5 聲 雄雄恬--去。M7-taN7 an2-ne，伊 koh 坐ti7 椅仔頂 haiN3 來 haiN3 去，一面 sip 伊 e5 Whisky，一面嘴 seh8-seh8 唸，koh 一直 giah8 頭看煙筒管。」 
「按煙筒管傳--過-來 e5 sng3 風聲 ki7-ki7 叫。Eb Swan 隊長講伊這世人iah m7-bat 聽過 chiah-nih8 歹聽e5聲。看會出來，Sparrock 驚kah 強 beh 破膽，因為伊 e5 嘴齒顫 kah khok8-khok8 叫。」 
「M7-koh Eb Swan隊長是一個誠勇敢 e5 查甫人。伊才 be7 因為一個cha5人著驚，m7管伊是 m7 是尪姨。當 tang 伊看 Ketury 一直 seh8-seh8 唸koh giah8 頭看頂懸 e5 煙筒管；伊to7講：『Ketury 你到底 teh看啥？』『緊講出來，m7-thang kek恬恬 lah！』Lin2 知影 hit 陣 Eb Swan 已經 lim 醉--a，會使講是借酒助膽。」 
「Hit時伊講伊看著一個歹物teh ka7 Ketury 微微仔笑。伊to7 khi-khi-kha3-kha3 teh搖 phoah8 鍊；而且目珠一直 nih；koh 看對煙筒管起去，喝講：『落--來！落--來！Hou7 阮看你是 siang2。』」 
「然後就傳出 chhi-chhi-chhu7-chhu7 kah 哭呻 e5 怪聲。一雙腳盤對煙筒管伸--落-來。Tu2 仔囥 ti7 灶台 e5 正中央。十支腳指頭仔看現現，鞋仔 kah銀做e5鞋帶鈕仔ti7爐火內 siam2-sih。Eb Swan 隊長講伊這世人 koh m7-bat 驚kah chiah thiam2 過。Na7 講著Sparrock，伊已經驚 kah 歸個人勼ti7椅仔頂面--a。」 
「Ketury 雄雄企--起-來，giah8 一支棍仔向煙筒管沿路槓沿路大聲喝：『落--來！落--來！Hou7阮看你是 siang2。』果然，一雙腳腿 to7 慢慢仔伸--落-來，接ti7腳盤頂面：koh算是誠完整e5一雙腳腿，只是襪仔 kah 皮褲有淡薄仔 liap-liap nia7-nia7。」 
「阮攏teh等--伊，」Eb Swan 隊長講。「較緊--e5，Ketury，緊 hou7 阮看著伊歸個身軀。」 
「Ketury 若像臭耳聾--e3，並無插伊。伊 kaN2-na2 柴 khit 仔共款，一 khou人柴柴 chhai7 ti7 hia。伊 koh 繼續喝：『落--來！落--來！Hou7 阮看你是 siang2。』續--落-來是一仙查甫人 e5 身軀。身穿咖啡色外套 kah 黃色內裡。M7-koh並無看著雙手。這個時陣 Ketury 用 hit 支棍仔大力 kha3 煙筒管，koh 叫『落--來！落--來！』結果真正出現了一雙手。除了看無著頭殼以外，歸仙人會使講是誠完整。」 
「Ketury，」Eb Swan 隊長講。「KaN2-na2 m7是 teh 滾笑 e5 款。我看你ai3緊 ka7 伊歸仙人攏叫--出-來，看到底 beh 愛咱做啥。」
「續--落-來Ketury koh hoah 上尾一擺。這擺比前幾擺攏較大聲。『落--來！落--來！Hou7 阮看你是 siang2。』上尾仔落--來e5是一粒頭殼。Chhai7 ti7肩胛頭頂懸。Eb Swan隊長一下看就知影是逐個 teh 走 chhoe7 e5 Lommedieu。」 
「其實老 Sparrock ma7 bat--伊；伊 chit-ma2 歸個面青 sun2-sun2，心內 teh祈禱上帝可憐 kah 原諒伊。M7-koh Eb Swan隊長為著 beh 問出結果，提出勇氣問講：『你已經落來 a，你到底beh ai3 啥？』」 
「這個人並無講話；伊kan-taN 沿路吼chhan沿路用手 ki2 煙筒管。伊 kaN2-na2 想 beh 講啥，m7-koh 講 be7 出來 e5 款。Lin2 知影，伊並 m7 是hit種會當開嘴講話 e5”人”。這個時陣有一陣陰風 khau 入厝內，ka7 門扇 sak 開，koh ka7 歸厝間絞 kah 攏是火星 chham 火 hu。若像 koh 有一陣絞螺仔風 lu2來 lu2 去、烏暗 kah 哭 chhan e5 聲音 lam7 參做伙。當 chia 攏消失e5時，Ketury 參這個查甫人 ma7 煞變無去。今 chhun 老 Sparrock 一 khou 人倒 ti7 塗腳沿路 lian3沿路 haiN，kaN2-na2 beh死--a 共款。」 
「Eb Swan 隊長 ka7 老 Sparrock 扶起--來，koh ka7爐火起 hou7 著。並且安慰--伊，因為這個老歲仔已經驚 kah 半小死。Lin2 看，hou7 人敬畏 e5 上帝已經將伊叫精神--a。伊 e5 罪惡 ma7 轉去伊 e5 靈魂內底--a。伊已經 hou7 上帝定罪，必須 ai3 坦白招出 in老父 an2-choaN2 為財謀殺可憐 e5 Lommedieu。Sparrock 其實早 to7 知影，ma7 有 ka7 in 老父 tau3-saN-kang7 將屍體藏 ti7 煙筒管內底。伊 ma7 承認自從 hit 陣開始，伊 e5 良心就一直受著譴責。這ma7 是伊離開教會上主要 e5 原因。咱知影犯罪e5人總是 m7-kaN2 ka7上帝祈禱。Sparrock 過一、二日後就過身--a。Ti7 過身前 Eb Swan 隊長 chhoe7 Sherburn e5 牧師 kah 一個議員來 ka7 看。伊e5財產全部 hou7 人充公。伊看--起-來若像誠後悔 e5 款。Teh 替伊祈禱 e5 Parson 牧師chiaN5有信心 beh ka7 伊 e5 靈魂 chhoe7--轉-來。差不多 ti7 祈禱開始十一點鐘左右 e5 時，可憐 e5 老Sparrock e5 靈魂 kaN2-na2有倒轉--來 a。上無伊 chit-ma2 看起來較 seng5 伊本人。伊 teh 疼心伊無法度活 kah hou7 人吊死。伊 teh 想，若是接受公平e5審判，然後 hou7 人吊死，an2-ne 良心上 ma7 較會得過。伊要求 Parson ai3 答應伊 ka7 麵粉廠拆掉 koh ka7屍體埋--起-來。伊死了後，in 完全照伊 e5 交代去做。」 
「Eb Swan 隊長是8個將煙筒管敲掉 e5 人內底 e5 一個。當然敲掉以後，chhun--落-來 e5 就是枉死 e5 Lommedieu e5 骨頭仔。」 
「Lin2 chia 囡仔應該看會出--來，天理昭昭，世間內底暗蓋 e5罪惡雖然be7少，m7-koh 上尾 a 攏會 hou7 人發現。像這層謀殺案件，就是hou7 Indian cha5 人 kah 大風雪逼--出-來 e5。」 
「我才 m7 相信這個故事 leh。」Lois 阿姑大聲講。
「為啥？Lois，」阮阿媽反問，「Eb Swan隊長是一個虔誠e5教徒，ma7 是一個值得咱尊敬 e5 人。」 
「阿母！我看代誌並m7是an2-ne。我想伊是 kah Sparrock 做伙 lim siuN 濟酒，lim kah 醉茫茫。假使代誌真正發生 ti7 我 e5 面頭前，我 ma7 是 be7相信！我顛倒會想講我可能 teh 起siau2，a-tah-ma3 khong3-ku-li2！」 
「E2！Lois，我若是你，我才 be7 hiah-nih8 鐵齒硬牙 leh，」阮阿媽講。「若是逐個攏像你，an2-ne Cotton Mather e5故事Magnilly算啥？」 
「A3！」Sam 若像teh想啥代誌，憨神憨神坐 ti7 柴箍頂頭，目珠相對爐火hit爿。「這個世間上真真假假。阮阿公較早 bat 講--過：『囡仔，lin2 若是 beh 過了較歡喜--e5，m7-thang ka7 真假分了 siuN 清楚。』這 ma7 是我e5生活哲學。」 
Lois阿姑這個時陣當 teh 認真 teh 刺 phong3-se。
「囡仔，」Sam講，「lin2 有想 beh kah我落去地下室提一罐 leng3-gou3汁？」 
阮當然有 toe3 伊落--去，koh koaN7一 kha 籃仔，sin7-soa3 te2 一寡 leng3-gou3起來烘。
「囡仔，」Sam kek kah 足神祕 e5，hit 陣伊當 teh 吸 leng3-gou3 汁。「Lin2會使叫 Lois 阿姑 ka7 lin2講一寡 kah Ruth Sullivan 有關 e5 故事。」 
「為啥？He是啥？」 
「Ou2！Lin2 ai3去問伊。鬼仔古有 be7 少人無teh ka7 sin3-tau2，m7-koh 真不幸，總是有一寡故事 hou7 人不得不信。Lin2 na7 想beh知影 Ruth Sullivan e5 故事，就去問 lin2 Lois 阿姑。」 
</HL>