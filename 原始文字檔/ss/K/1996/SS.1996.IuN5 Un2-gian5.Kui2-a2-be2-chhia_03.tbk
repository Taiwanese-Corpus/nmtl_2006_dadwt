<CL>
  SaN, 
  Bo5-goa7-ku2, Che2-kha7-pu3 toh8 kah goa2 choe3-tin7 kiaN5 ti7 chit-e5 kou-toaN, hou7 seh kham3-tiau5 e5 soaN-lun5 a2. Sui-jian5 hong i2-keng bo5 goan5-lai5 hiah thau3, ma7-si7 iah put-chi2-a2 koaN5, ti7 chit-e5 thiN-teng2 long2 bo5 chhiN, ui5-it e5 siaN-im, kan-na goan2 kha-pou7 lap ti7-leh seh e5 siaN. Chit8-lou7 siong7, Che2-kha7-pu3 long2 tiam7-tiam7 bo5 kong2-oe7, i giah8 chhau3-iu5-teng, kiaN5 tiam3 goa2 thau5-cheng5, goa2 chheng3 giap leh, te3 i te3 tiau5-tiau5. 
  Goa2 ma7 long2 bo5 chhut-siaN, in-ui7 goa2 thau5-khak lai7-toe2, long2 tih siuN7 chit-e5 chu2-lang5. Goa2 na2-chhiuN7 koh thiaN-tioh8 i-e5 siaN, goa2 kah i e5 tui3-oe7, tak8-ji7 tak8-ji7 goa2 long2 ki3 tiau5-tiau5. Sit8-che3 siong7, it-tit8 kau3 ji7-chap8-ni5 au7 e5 kin-a2-jit8, goa2 long2 iah ki3 kah chheng-chheng-chho2-chho2... 
  Che2-kha7-pu3(Jacob) hiong5-hiong5 theng5--loh8-lai5, jian5-au7 iong7 chhau3-iu5-teng ki2 : " Li2 beh kiaN5 e5 lou7 toh8-si7 chit-tiau5, lou7 e5 chiaN3-peng5 u7 chioh8-piah, li2 ai3 sun7 chioh8-piah kiaN5, m7-thang kiaN5 m7-tioh8 khi3. " 
  Goa2 ka7 mng7 : " Che toh8-si7 ku7 be2-chhia-lou7 ? " 
  " HaN3 ! " 
  " Na7 an7--ne, goa2 koh ai3 kiaN5 goa7-ku2 chiah e7-tang3 kiaN5 kau3 hit-e5 chi2-si7-pai5-a2 ? " 
  " Liong7-ki5-iok-a2 gou7 khi2-lo3, sun7 chit-tiau5-lou7 kiaN5, toh8 e7-tang3 chhe7--tioh8, m7-thang kiaN5 ke3-thau5 khi3 ! " 
  Goa2 chiN5-pau-a2 theh8--chhut-lai5, liau2-au7, Che2-kha7-pu3(Jacob) toh8 tui3 goa2 khah ho2-chhui3 a, ji5-chhiaN2 ke kong2 chin-choe7 tai7-chi3 hou7-goa2 chai. 
  " Tui3 lang5 lai5-kong2, chit-tiau5-lou7 put-chi2-a2 ho2-kiaN5, m7-koh tui3 be2-chhia lai5-kong2 toh8 bo5 kang7-khoan2, siuN oeh8, ma7 siuN kia7. sou2-i2 li2 ai3 chu3-i3, oa2 hit-e5 chi2-si7-pai5-a2 hia5, chioh8-piah i2-keng pang--khi3 a. chu7-chiong5 hit-pai2 i3-goa7 hoat-seng liau2-au7, toh8 m7-pat koh teng5 siu ke3. " 
  " to2 chit8-pai2 i3-goa7 ? " 
  " Ia7-pang be2-chhia lak loh8 soaN-kok, lak chhiau-ke3 chap8-gou7-kong-chhioh chhim. Chhut tai7-chi3 hia5 e5 lou7-hong2 chin bai2. " 
  Goa2 toa7-kio3 : " Chin kiaN--lang5 !... u7 kui2-e5-lang5 ong2-seng ? " 
  " Chit8-e5 iah8 bo5 oah8--loh8-lai5, si3-e5 lu2-kheh tong-tiuN5 si2-bong5, be2-chhia-hu thoa kau3 ke3-tng2-kang ma7-si7 kiu3 boe7 tng2--lai5 a. " 
  " Tiang-si5 e5 tai7-chi3 ? " 
  " Ji7-chap8-tang a, goa2-e5 chu2-lang5 chu7 hit-chun7 khai-si2 toh8 chin sit-chi3, iu-thau5-kat-bin7 ; in-ui7 in kou-kiaN2 ma7 ti7 be2-chhia-teng2. Che toh8-si7 ui7-siaN2-me2 i beh chiong ka-ki7 kuiN ti7 hit-e5 kou-toaN, phian-phiah sou2-chai7 e5 goan5-li2. " 
  Goa2 thou3 chit8-khau2-khui3 : " An--ne goa2 chai a. am3-an, thiN-kong po2-pi3--li2 ! " goa2 khng3 chit8-khou-gun5 ti7 i-e5 chhiu2--e5. 
  " am3-an, sian-siN, ma7 chin lou2-lat8 ! " Jian5-au7, i oat8-thau5 li7-khui. 
  Goa2 khia7 ti7 hia5, bak8-chiu kim-kim khoaN3 hit pha chhau3-iu5-teng e5 he2, khoaN3 i un5-un5-a2 siau-sit--khi3. Jian5-au7, goa2 ian5 chit-tiau5 ku7 be2-chhia-lou7 khai-si2 koaN2-lou7. 
  Chit-choa7-lou7 ho2-kiaN5-a2 ho2-kiaN5, sui-jian5 am3-am3, iu5-goan5 khoaN3 e7 tioh8 lou7-piN e5 chioh8-piah. Goa2 tui3 ka-ki7 kong2 : " Goa2 i2-keng chin an-choan5 a. " m7-koh, goa2 kam2-kah put-chi2-a2 kou-toaN, ma7 sio2-khoa2 kiaN-kiaN. goa2 siuN7 pan7-hoat beh chiong kou-toaN kah kiaN-hiaN5 tan3 chit8-piN, khai-si2 na2 chhiuN3-koa, khou-si-a2... Goa2 siuN7-khi2 ai3-chhe, koh ke3 bo5-goa7-ku2 liau2-au7, sim-lai7 toh8 kam2-kah khah ho2--tam7-poh8-a2. " 
  M7-koh am3-si5 sit8-chai7 si7 iau2-siu7 koaN5 lah, sui-jian5 goa2 kiaN5 chin kin2, sin-khu iu5-goan5 boe7 sio, goa2-e5 chhiu2 kaN2-na2 peng, khong-khi3 leng2, chhoan2-khui3 chin khun3-lan5. Chit-e5 si5-chun7, goa2-e5 chheng3 na2-chhiuN7 chheng-goa7-kun tang7. Goa2 kam2-kah sian7-tauh-tauh, su-iau3 theng5 loh8-lai5 hioh--chit8-cham7-a2. 
  au7--lai5, goa2 khoaN3-tioh8 chin hng7 e5 sou2-chai7 u7 kng-soaN3, chhan-chhiuN7 chhau3-iu5-teng e5 kng-soaN3. Khi2-seng, goa2 liah8-choe3 si7 Che2-kha7-pu3(Jacob) koh hoan-thau5 tng2--lai5, beh khak-teng7 goa2 bo5 chhut tai7-chi3 ; koh lai5, goa2 khoaN3-tioh8 te7-it-tiau5 kng-soaN3 piN--a e5 te7-ji7-tiau5 kng-soaN3, goa2 chiah hoat-kak, tang-si5-a2 goa2 khoaN3--tioh8 e5 toh8-si7 be2-chhia e5 nng7-tiau5 kng-soaN3. 
  Tan7-si7 goa2 tih siuN7 : " Ki5-koai3 ! Ki3-jian5 Che2-kha7-pu3(Jacob) ka7-goa2 kong2, chu7-chiong5 hit-pai2 i3-goa7 liau2-au7, chit-choa7 hui5-hiam2 e5 ku7-lou7 toh8 bo5-lang5 tih su2-iong7 ? " au7--lai5 goa2 koh tih siuN7 : " Kam2-si7 goa2 ti7 ou-am3 tiong kiaN5 ke3-thau5, soah bo5 khoaN3-tioh8 hit-te3 chi2-si7-pai5-a2 ? HuiN5-tit8 chit-chiah be2-chhia it-tit8 kiaN5, it-teng7 e7 kau3 Tou2-teng3(Dwolding). " 
  Chit-e5 si5-chun7, be2-chhia i2-keng kau3 a, i chau2 chin kin2, ti7 u7 seh e5 lou7, chau2--khi2-lai5 soah long2 bo5 siaN, che7-ui7 iong7 ou-pou3 tah--khi2-lai5, thau5-cheng5 u7 be2-chhia-hu, koh u7 si3 chiah phu2-sek, chhou-iong2 e5 be2. 
  Goa2 thiau3 chhut-lai5 khah lou7-tiong-ng e5 sou2-chai7 siuN7-beh chah8-chhia, toa7-siaN hoah, koh chhut-lat8 iat8-chhiu2. 
  Be2-chhia kau3 goa2 sin-khu-piN--a, goa2 khoaN3 i iah8 bo5 pian3 khah ban7, liah8-choe3 i bo5 beh theng5--loh8-lai5, tan7-si7 i chiaN5-sit8 theng5--loh8-lai5. Be2-chhia-hu lian5 khoaN3 iah8 boai5 ka7-goa2 khoaN3 chit8-e7, chhia-teng2 mui2-chit8-e5-lang5 long2 tiam7-tiam7 bo5 tong7-cheng7. Goa2 chau2-khi3 be2-chhia mng5-khau2 beh che7--khi2-li, m7-koh lai7-toe2 bo5-lang5 beh ka7-goa2 tau3-saN-kang7, goa2 pit-su ai3 ka-ki7 iong7 goa2 teng7-khong-khong, leng2-ki-ki e5 chhiu2-cheng2-thau5-a2 chiong be2-chhia mng5 phah-khui. Khui e5 si5-chun7, kam2-kah mng5 na2-chhiuN7 si7 khang--e5. 
  Tan7-si7 be2-chhia-teng2 e5 saN-e5 lu2-kheh, peng7 bo5 in-ui7 goa2-e5 chhut-hian7, lai5 soa2 tin2-tang7 iah-si7 khoaN3--goa2 chit8-e7, in long2 khun3--khi3 a. Goa2 jip8--khi3, che7 ti7 chhun--e5 hit-ui7. Be2-chhia lai7-toe2, na2-chhiuN7 khah-koaN5 goa7-khau2, hai7 goa2 e7 ka-leng2-sun2, lai7-toe2 e5 khi3-hun, hou7-lang5 kam2-kah chin tim5-tang7, chin tam5-sip, chin... na2-chhiuN7 tak8-ke long2 si2-si2--khi3 kang7-khoan2. Goa2 khoaN3 ki5-tha e5-lang5, siuN7-beh chhe7 oe7-thau5 kah in khai-kang2. 
  " Kin-am3 sit8-chai7 u7-kau3 koaN5 houN7. " Goa2 chin ho2-le2, kah che7 ti7 goa2 tui3-bin7 e5-lang5 kong2-oe7. 
  I chiong thau5 un5-un5-a2 oat hiong3 goa2 chia5, tan7-si7 peng7 bo5 in3-siaN. 
  Goa2 ke3-siok8 kong2 : " Chia5 koaN5--lang5 si5 khak-sit8 chin koaN5. " Chit-e5 lang5 che7 e5 hit-ui7 khah am3, goa2 khoaN3 boe7 chheng-chho2 i-e5 bin7, m7-koh goa2 u7 khoaN3-tioh8 i-e5 bak8-chiu, tng-tih kim-kim ka7-goa2 siong3, iuN-a7 bo5 kong2 poaN3-ku3-oe7. 
  Goa2 sim-lai7 tih siuN7 : " Ki5-koai3, i na2 long2 bo5-ai3 ka7-goa2 in3 ? " m7-koh goa2 ma7 bo5 kam2-kah siu7-khi3, in-ui7 goa2 sit8-chai7 si7 chin thiam2, ma7 chin koaN5, sin-khu iah-koh teng7-khong-khong, ji5-chhiaN2 be2-chhia lai7-toe2 au3-sam3, tam5-sip e5 khi3-bi7 hou7-goa2 kam2-kah kui-e5-lang5 chiaN5 bo5 song2-khoai3, leng2-hong chhi3 kut, hai7 goa2 sih-sih-chun3. 
  Goa2 ka7 tui3 che7 ti7 to3-peng5 hit-e5 lang5 mng7 kong2 : " Phai2-se3, goa2 kam2 e7-sai2 khui thang-a2-mng5 ? " I bo5 in3-siaN, ma7 bo5 tin2-tang7. 
  Goa2 koh-khah toa7-siaN, teng5-hok tu2-chiah e5 oe7, i iuN-a7 bo5 in3-siaN. Goa2 chi2-ho2 ka-ki7 lai5 khui thang-a2, chiah hoat-kak po-le5 long2 eng-ia--a, " Goa2 leh... na2-chhiuN7 kui2-lo7-tang m7-pat soe2 ke3 a ! " Goa2 chhui3-lai7 seh8-seh8-liam7. 
  Goa2 koh chim-chiok ka7 be2-chhia lai7-toe2 ho2-ho2-a2 khoaN3--chit8-pian3, chiah hiong5-hiong5 liau2-kai2 chit-e5 au3-sam3-bi7 e5 goan5-in : chhia-teng2 sou2-u7 it-chhe3 long2 chin lah-sap, ku7, ji5-chhiaN2 sip-sip, ti7 goa2 kha-toe2 e5 pang-a2 na2-chhiuN7 sui5-si5 toh8 beh phoa3--khi3. Goa2 khai-si2 chu3-i3 te7-saN-e5 lu2-kheh. 
  " Chit-chiah be2-chhia na2-chhiuN7 kiong5-beh chhui3--khi3 houN7 ! " Goa2 ka7-i kong2 : " Chin hi-bang7 seng-san2 chit-chiah be2-chhia e5 kong-si e7-tang3 ka7 siu-li2--chit8-e7. " 
  I-e5 chhiu2 un5-un5-a2 haiN3--chit8-e7 haiN3--chit8-e7, iuN-a7 koh tiam7-tiam7-a2 ka7-goa2 siong3---kau3 taN goa2 iah-koh e7-ki3 e5 hit-e5 bin7 chhiuN---i-e5 bak8-chiu u7 chit8-chiong2 ia2-seng3, bo5 chu7-jian5 e5 bak8-kng, bin7-a2 peh8-si2-sat ! Goa2 sim-lai7 am3-liam7 : " na2 si2-lang5 leh ! " 
  Jian5-au7, i bo5 huih-sek e5 chhui3-tun5 sio2-khoa2 khiau3--khi2-lai5, peh8-sek e5 chhui3-khi2 khoaN3 hian7-hian7, goa2 chhoah chit8-tio5, sim-koaN-thau5 chun3--chit8-e7. 
  Goa2 koh khoaN3 che7 ti7 goa2 tui3-bin7 hit-e5 lang5, i ma7 tng-tih ka7-goa2 gin5, i-e5 bin7 peh8-chhang-chhang, sia7-chhut e5 bak8-kng chin ki5-koai3. Goa2 koh khoaN3 che7 ti7 goa2 to3-peng5 hit-e5, kiat-ko2 goa2 khoaN3-tioh8... goa2 si7 beh an2-noa2 heng5-iong5 i ? Goa2 khoaN3--tioh8 e5 si7 chit8-e5 si2-lang5 e5 bin7. 
  Chit saN-e5 lu2-kheh long2 si2--khi3 a, in khiong2-pou3 e5 bin7 hoat-chhut chhiN-kng, in tam5-sip e5 thau5-mng5 u7 au3-sam3-bi7. Goa2 chai-iaN2 in-e5 jiok8-the2 long2 i2-keng si2--a, kan-na bak8-chiu si7 oah8--e5, in long2 tih ka7-goa2 gin5, ka7-goa2 ui-hiap8... 
  Goa2 toa7-siaN chham2-kio3, goa2 pit-su ai3 koaN2-kin2 li7-khui chit-e5 khiong2-pou3 e5 sou2-chai7 ! 
  Goa2 chong5 khi3 mng5 hia5, tit8-chiap long3--chhut-khi3 ! Chit-e5 si5-chun7, geh8-niu5 i2-keng ui3 hun5 e5 au7-piah chau2--chhut-lai5, ti7 i leng2-sng-sng, peh8-sih-sih e5 kng-soaN3 chi ha7, sou2-u7 e5 mih8-kiaN7, long2 khoaN3 kah chheng-chheng-chho2-chho2 : Goa2 khoaN3-tioh8 lou7-pai5 chhai7 tiam3 hia5, chhan-chhiuN7 chhun chhut chit8-ki-chhiu2 tih ka7-goa2 keng2-ko3 ; goa2 khoaN3-tioh8 lou7-piN pang--loh8-lai5 e5 chioh8-piah ; goa2 khoaN3-tioh8 siu7-kiaN e5 be2-a2 khia7 ti7 hit kham2 piN--a ; goa2 khoaN3-tioh8 e7-bin7 chap8-gou7-kong-chhioh chhim e5 soaN-kok, be2-chhia tih haiN3, chhin-chhiuN7 si7 ti7 toa7-hai2 tiong e5 chit8-chiah chun5-a2, lang5 kah be2 tih chham2-kio3... au7--lai5 chin kiong5-liat8 e5 sio-long3, goa2 kam2-kah chiaN5 thiaN3, jian5-au7, kui-phian3 long2-si7 ou-am3... 
  Si3, 
  Goa2 it-tit8 hun-be5-put-chhiN2, keng-ke3 chiaN5 ku2 chiah cheng-sin5. ChhiN2--lai5 e5-si5, ai3-chhe che7 ti7 goa2 bin5-chhng5-piN. 
  Goa2 mng7 : "... Tau3-toe2 si7 hoat-seng siaN2-me2 tai7-chi3 ? " 
  I kong2 : " Li2 poah8--loh8-khi3, lou7-piN e5 chioh8-piah pang--khi3 a, li2 toh8 ui3 hia5 poah8 loh8-khi3 soaN-kok, gou7-chap8 chhioh chhim. ho2-ka-chai3 li2 khah jun7-mia7, poah8--loh8-khi3 e5 sou2-chai7 tu2-a2-ho2 u7 chin kau7 e5 seh, li2 m7 chiah bo5 tai7-chi3. " 
  " ChiaN5 hai7, goa2 sit8-chai7 si7 long2 bo5 in3-siong7 !... Na7 an7--ne, goa2 si7 an2-noa2 ti7-teh chia5 e5 ? " 
  " U7 nng7-e5 long5-tiuN5 e5 kang-lang5, thau3-cha2 ti7 goa7-khau2 chau2-chhe7 phang3-kiN3 e5 iuN5-a2, in khoaN3-tioh8 li2 to2 ti7 hia5, toh8 ka7 li2 aiN7 khi3 li7 hia5 siong7 kun7 e5 khia7-ke, koh chhiaN2 i-seng ke3--lai5. Li2-e5 cheng5-hong2 chiaN5 bai2, chhiu2-kut tng7--khi3, thau5-khak phoa3 chin toa7-khang, li2 kun-pun2 toh8 hun-be5-put-chhiN2, ma7 bo5-hoat-tou7 ka7 in kong2 siaN2-me2. Ka-chai3 i-seng ti7 lak-te7-a2 lai7-toe2 chhe7-tioh8 li2-e5 chu-liau7, pau-koah mia5, chu7-chi2. 
  " Sou2-i2 in tong-jian5 chek-si5 ka7-goa2 thong-ti. Chu7 hit-chun7 khai-si2, goa2 toh8 long2 it-tit8 tiam3 li2 sin-khu-piN ka7-li2 chiau3-kou3. 
  " Chit-ma2 i2-keng long2 bian2 hoan5-lo2 a, li2 su-iau3 hioh-khun3, ban7-ban7-a2 chiong sin-the2 iong2 hou7 ho2. " 
  Hit-chun7 goa2 tng siau3-lian5, sin-the2 iong2-iong2, sou2-i2 chin kin2 toh8 thoat-li7 hiam2-keng3. Tan7-si7 to2 ti7 bin5-chhng5-teng2 hiu-iong2 e5 hit-toaN7 si5-kan, goa2 put-koan2-si5 long2 tih su-kho2 chit-kiaN7 i3-goa7. Bo5-tek-khak thiaN goa2 an7--ne chit8 kong2, li2 toh8 ioh e7 tioh8 tau3-toe2 goa2 si7 tui3 to2-ui7 siak--loh8-khi3 e5 : ChiaN3-chiaN3 toh8-si7 ji7-chap8-tang cheng5 be2-chhia chhut tai7-chi3 hia5. 
  Goa2 chiong5-lai5 m7-pat ka7 goan2 bou2 the5-khi2 chit-e5 keng-ke3, kan-na u7 kong2 hou7 i-seng thiaN. M7-koh i soah ka7-goa2 kong2, kui-e5 kou3-su7 long2 kan-na si7 goa2-e5 bin5-bang7 nia5, in-ui7 koaN5, thiam2, thau5-khak koh tioh8-siong... chiong2-chiong2 in-sou3 ka--khi2-lai5 chiah e7 san2-seng chit-e5 hoan3-kak. 
  Goa2 chin siuN7-beh kong2 hou7-i liau2-kai2, tan7-si7 i kun-pun2 bo5 tih ka7-goa2 sin3-tau2. Goa2 bo5 koh ham5 i chiN3, in-ui7, toh8 sng3 i beh sin3 boai3 sin3, long2 i2-keng bo5 tiong7-iau3 a. 
  M7-koh, goa2 chai-iaN2 hit-chun7 hoat-seng e5 tai7-chi3, goa2 ma7 koh chai-iaN2 chit-ma2 e5 tai7-chi3. Ti7 ji7-chap8-tang cheng5, goa2-si7 chit8-e5 che7 ti7 kui2-a2-be2-chhia chhia-teng2 e5 lu2-kheh ! 
</CL>
<HL>

三、 
無外久，Che2-kha7-pu3 toh8 kah 我做陣行 ti7 chit-e5 孤單、 hou7 雪 kham3-tiau5 e5 山崙仔。雖然風已經無原來 hiah 透，ma7 是 iah 不止仔寒，ti7 chit-e5 天頂 long2 無星，唯一 e5 聲音，kan-na 阮腳步 lap ti7-leh 雪 e5 聲。一路上，Che2-kha7-pu3 long2 tiam7-tiam7 無講話，伊 giah8 臭油燈，行 tiam3 我頭前，我銃夾 leh，te3 伊 te3 tiau5-tiau5。
我 ma7 long2 無出聲，因為我頭殼內底，long2 tih 想 chit-e5 主人。我那像 koh 聽著伊 e5 聲，我 kah 伊 e5 對話，tak8 字 tak8 字我 long2 記 tiau5-tiau5。實際上，一直 kau3 二十年後 e5 今仔日，我 long2 iah 記 kah 清清楚楚…
Che2-kha7-pu3(Jacob) hiong5-hiong5 停--落-來，然後用臭油燈指 ： 「你 beh 行 e5 路 toh8 是 chit 條，路 e5 正 peng5 有石壁，你愛順石壁行，m7-thang 行 m7 著去。」 
我 ka7 問 ： 「這 toh8 是舊馬車路 ？ 」 
「 HaN3 ！ 」 
「若 an7--ne，我 koh 愛行外久 chiah 會 tang3 行 kau3 hit-e5 指示牌仔 ？ 」 
「量其約仔五 khi2-lo3，順 chit 條路行，toh8 會 tang3 chhe7--著，m7-thang 行過頭去 ！ 」 
我錢包仔 theh8--出-來，了後，Che2-kha7-pu3(Jacob) toh8 對我 khah 好嘴 a，而且加講真 choe7 代誌 hou7 我知。
「對人來講，chit 條路不止仔好行，m7-koh 對馬車來講 toh8 無 kang7 款，siuN oeh8 、 ma7 siuN kia7。所以你愛注意，oa2 hit-e5 指示牌仔 hia5，石壁已經崩去 a。自從 hit-pai2 意外發生了後，toh8 m7-pat koh 重修過。」 
「 To2 一 pai2 意外 ？ 」 
「夜班馬車 lak 落山谷，lak 超過十五公尺深。出代誌 hia5 e5 路況真 bai2。」 
我大叫 ： 「真驚人 ！ …有幾 e5 人往生 ？ 」 
「一 e5 亦無活--落-來，四 e5 旅客當場死亡，馬車夫拖 kau3 過轉工 ma7 是救 boe7 轉來 a。」 
「 Tiang 時 e5 代誌 ？ 」 
「二十冬 a，我 e5 主人自 hit 陣開始 toh8 真失志、憂頭結面 ； 因為 in 孤囝 ma7 ti7 馬車頂。這 toh8 是為啥麼伊 beh 將家己關 ti7 hit-e5 孤單、偏僻所在 e5 原理。」 
我吐一口氣 ： 「 An--ne 我知 a。暗安，天公保庇--你 ！ 」我 khng3 一箍銀 ti7 伊 e5 手--e5。
「暗安，先生，ma7 真 lou2 力 ！ 」然後，伊 oat8 頭離開。
我 khia7 ti7 hia5，目睭金金看 hit pha 臭油燈 e5 火，看伊勻勻仔消失--去。然後，我沿 chit 條舊馬車路開始趕路。
Chit-choa7 路好行仔好行，雖然暗暗，猶原看會著路邊 e5 石壁。我對家己講 ： 「我已經真安全 a。」 m7-koh，我感覺不止仔孤單，ma7 小 khoa2 驚驚。我想辦法 beh 將孤單 kah 驚 hiaN5 tan3 一邊，開始那唱歌、 khou 絲仔…我想起愛妻，koh 過無外久了後，心內 toh8 感覺 khah 好--淡-薄-仔。」 
M7-koh 暗時實在是夭壽寒 lah，雖然我行真緊，身軀猶原 boe7 燒，我 e5 手 kaN2-na2 冰，空氣冷，喘氣真困難。Chit-e5 時陣，我 e5 銃那像千外斤重。我感覺 sian7-tauh-tauh，需要停落來 hioh 一 cham7 仔。
後來，我看著真遠 e5 所在有光線，chhan 像臭油燈 e5 光線。起先，我 liah8 做是 Che2-kha7-pu3(Jacob) koh 翻頭轉來，beh 確定我無出代誌 ； koh 來，我看著第一條光線邊--a e5 第二條光線，我 chiah 發覺，當時仔我看著 e5 toh8 是馬車 e5 兩條光線。
但是我 tih 想 ： 「奇怪 ！ 既然 Che2-kha7-pu3(Jacob) ka7 我講，自從 hit-pai2 意外了後，chit-choa7 危險 e5 舊路 toh8 無人 tih 使用 ？ 」後來我 koh tih 想 ： 「 Kam2 是我 ti7 烏暗中行過頭，soah 無看著 hit 塊指示牌仔 ？ 橫直 chit 隻馬車一直行，一定會 kau3 Tou2-teng3(Dwolding)。」 
Chit-e5 時陣，馬車已經 kau3 a，伊走真緊，ti7 有雪 e5 路，走起來 soah long2 無聲，坐位用烏布搭起來，頭前有馬車夫，koh 有四隻 phu2-sek 、粗勇 e5 馬。
我跳出來 khah 路中央 e5 所在想 beh chah8 車，大聲 hoah，koh 出力 iat8 手。
馬車 kau3 我身軀邊--a，我看伊亦無變 khah 慢，liah8 做伊無 beh 停--落-來，但是伊 chiaN5 實停--落-來。馬車夫連看亦 boai5 ka7 我看一下，車頂每一 e5 人 long2 tiam7-tiam7 無動靜。我走去馬車門口 beh 坐--起-li，m7-koh 內底無人 beh ka7 我鬥相共，我必須愛家己用我 teng7-khong-khong 、冷 ki-ki e5 手 cheng2 頭仔將馬車門 phah 開。開 e5 時陣，感覺門那像是空--e5。
但是馬車頂 e5 三 e5 旅客，並無因為我 e5 出現，來 soa2 tin2 動 iah 是看--我一下，in long2 睏去 a。我入--去，坐 ti7 chhun--e5 hit 位。馬車內底，那像 khah 寒外口，害我會 ka 冷 sun2，內底 e5 氣氛，hou7 人感覺真沉重、真 tam5 溼、真…那像 tak8 家 long2 死死--去 kang7 款。我看其他 e5 人，想 beh chhe7 話頭 kah in 開講。
「今暗實在有夠寒 houN7。」我真好禮，kah 坐 ti7 我對面 e5 人講話。
伊將頭勻勻仔 oat 向我 chia5，但是並無應聲。
我繼續講 ： 「Chia5 寒人時確實真寒。」 Chit-e5 人坐 e5 hit 位 khah 暗，我看 boe7 清楚伊 e5 面，m7-koh 我有看著伊 e5 目睭，當 tih 金金 ka7 我相，iuN-a7 無講半句話。
我心內 tih 想 ： 「奇怪，伊哪 long2 無愛 ka7 我應 ？ 」 m7-koh 我 ma7 無感覺受氣，因為我實在是真 thiam2，ma7 真寒，身軀 iah-koh teng7-khong-khong，而且馬車內底 au3-sam3 、 tam5 溼 e5 氣味 hou7 我感覺歸 e5 人 chiaN5 無爽快，冷風刺骨，害我 sih-sih-chun3。
我 ka7 對坐 ti7 倒 peng5 hit-e5 人問講 ： 「歹勢，我 kam2 會 sai2 開窗仔門 ？ 」伊無應聲，ma7 無 tin2 動。
我 koh-khah 大聲，重覆 tu2-chiah e5 話，伊 iuN-a7 無應聲。我只好家己來開窗仔，chiah 發覺玻璃 long2 eng-ia--a，「我 leh …那像幾 lo7 冬 m7-pat 洗過 a ！ 」我嘴內 seh8-seh8 唸。
我 koh 斟酌 ka7 馬車內底好好仔看--一-遍，chiah hiong5-hiong5 了解 chit-e5 au3-sam3 味 e5 原因 ： 車頂所有一切 long2 真 lah-sap 、舊、而且溼溼，ti7 我腳底 e5 枋仔那像隨時 toh8 beh 破去。我開始注意第三 e5 旅客。
「 Chit 隻馬車那像強 beh 碎--去 houN7 ！ 」我 ka7 伊講 ： 「真希望生產 chit 隻馬車 e5 公司會 tang3 ka7 修理--一-下。」 
伊 e5 手勻勻仔 haiN3--一-下 haiN3--一-下，iuN-a7 koh tiam7-tiam7 仔 ka7 我相─ kau3 taN 我 iah-koh 會記 e5 hit-e5 面 chhiuN ─伊 e5 目睭有一種野性、無自然 e5 目光，面仔白死殺 ！ 我心內暗唸 ： 「那死人 leh ！ 」 
然後，伊無血色 e5 嘴唇小 khoa2 翹--起-來，白色 e5 嘴齒看現現，我 chhoah 一 tio5，心肝頭 chun3--一-下。
我 koh 看坐 ti7 我對面 hit-e5 人，伊 ma7 當 tih ka7 我 gin5，伊 e5 面白 chhang-chhang，射出 e5 目光真奇怪。我 koh 看坐 ti7 我倒 peng5 hit-e5，結果我看著…我是 beh an2-noa2 形容伊 ？ 我看著 e5 是一 e5 死人 e5 面。
Chit 三 e5 旅客 long2 死去 a，in 恐怖 e5 面發出青光，in tam5 溼 e5 頭毛有 au3-sam3 味。我知影 in-e5 肉體 long2 已經死--a，kan-na 目睭是活--e5，in long2 tih ka7 我 gin5，ka7 我威脅…
我大聲慘叫，我必須愛趕緊離開 chit-e5 恐怖 e5 所在 ！ 
我 chong5 去門 hia5，直接 long3--出-去 ！ Chit-e5 時陣，月娘已經 ui3 雲 e5 後壁走--出-來，ti7 伊冷霜霜、白 sih-sih e5 光線之下，所有 e5 物件，long2 看 kah 清清楚楚 ： 我看著路牌 chhai7 tiam3 hia5，chhan 像伸出一支手 tih ka7 我警告 ； 我看著路邊崩--落-來 e5 石壁 ； 我看著受驚 e5 馬仔 khia7 ti7 hit 崁邊--a ； 我看著下面十五公尺深 e5 山谷，馬車 tih haiN3，親像是 ti7 大海中 e5 一隻船仔，人 kah 馬 tih 慘叫…後來真強烈 e5 相 long3，我感覺 chiaN5 疼，然後，歸片 long2 是烏暗…
四、 
我一直昏迷不醒，經過 chiaN5 久 chiah 精神。醒--來 e5 時，愛妻坐 ti7 我眠床邊。
我問 ： 「…到底是發生啥麼代誌 ？ 」 
伊講 ： 「你 poah8--落-去，路邊 e5 石壁崩去 a，你 toh8 ui3 hia5 poah8--落-去山谷，五十尺深。好佳哉你 khah 韌命，poah8--落-去 e5 所在抵仔好有真厚 e5 雪，你 m7 chiah 無代誌。」 
「 ChiaN5 害，我實在是 long2 無印象 ！…若 an7--ne，我是 an2-noa2 ti7-teh chia5 e5 ？ 」 
「有兩 e5 農場 e5 工人，透早 ti7 外口走 chhe7 phang3 見 e5 羊仔，in 看著你倒 ti7 hia5，toh8 ka7 你 aiN7 去離 hia5 尚近 e5 khia7 家，koh 請醫生過來。你 e5 情況 chiaN5 bai2，手骨斷--去，頭殼破真大空，你根本 toh8 昏迷不醒，ma7 無法度 ka7 in 講啥麼。佳哉醫生 ti7 lak 袋仔內底 chhe7 著你 e5 資料，包括名、住址。
「所以 in 當然即時 ka7 我通知。自 hit 陣開始，我 toh8 long2 一直 tiam3 你身軀邊 ka7 你照顧。
「 Chit-ma2 已經 long2 免煩惱 a，你需要 hioh 睏，慢慢仔將身體養 hou7 好。」 
Hit 陣我當少年，身體勇勇，所以真緊 toh8 脫離險境。但是 to2 ti7 眠床頂休養 e5 hit 段時間，我不管時 long2 tih 思考 chit 件意外。無得確聽我 an7--ne 一講，你 toh8 ioh 會著到底我是對 to2 位摔--落-去 e5 ： 正正 toh8 是二十冬前馬車出代誌 hia5。
我從來 m7-pat ka7 阮某提起 chit-e5 經過，kan-na 有講 hou7 醫生聽。M7-koh 伊 soah ka7 我講，歸 e5 故事 long2 kan-na 是我 e5 眠夢 nia5，因為寒、 thiam2 、頭殼 koh 著傷…種種因素加起來 chiah 會產生 chit-e5 幻覺。
我真想 beh 講 hou7 伊了解，但是伊根本無 tih ka7 我信 tau2。我無 koh ham5 伊 chiN3，因為，toh8 算伊 beh 信 boai3 信，long2 已經無重要 a。
M7-koh，我知影 hit 陣發生 e5 代誌，我 ma7 koh 知影 chit-ma2 e5 代誌。Ti7 二十冬前，我是一 e5 坐 ti7 鬼仔馬車車頂 e5 旅客 ！ 
</HL>