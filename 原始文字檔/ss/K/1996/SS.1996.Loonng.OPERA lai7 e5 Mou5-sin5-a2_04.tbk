<CL>
  VII. Goa2 e5 im-gak8 thian-sai3 
  Chha-put-to u7 kui le2-pai3 e5 si5-kan, Raoul kap Christine tak8-kang iok-hoe7. U7-si5-a2 Christine e7 tiam7-tiam7 khoaN3 boe7 tioh8 chhio3-iong5, u7-si5-chun7 i m7-taN7 e7 chhio3, koh e7 chhiuN3-koa. M7-koh i m7-bat koh the5-khi2 Opera hi3-iN7 ia7-si7 chhiuN3-koa e5 tai7-chi3. Ma7 boe7 koh mng7 Raoul si7-m7-si7 u7 ai3 i. Raoul kam2-kak chin kiaN-hiaN5. I leh hoan5-lo2 hit-e5 siaN, hit-e5 ki5-koai3 e5 sian-siN, Christine e5 "im-gak8-thian-sai3". 
  Liau2-au7 u7 chit8 kang, Christine soah sit-chong khi3 ah! I bo5 ti7 i e5 pang5-keng, bo5 ti7 Opera hi3-iN7, ia7 bo5 ti7 iok-hoe7 e5 sou2-chai7. Raoul si3-koe3 khi3 mng7 lang5, chhoe7 kah kiong5 beh khi2-siau2 ah! Tau3-te2 Christine si7 chau2 tui3 to2-ui7 khi3 leh? Bo5 poaN3 e5 lang5 chai-iaN2. 
  Ti7 chit keng Opera hi3-iN7 tiong5-sin khui-mng5 e5 chin3-cheng5 nng7 kang, Raoul siu tioh8 chit8 tiuN phoe. Si7 Christine kia3 lai5 hou7 i e5 phoe. 
  Chit8 tiam2-cheng lai7, kau3 Opera hi3-iN7 e5 siong7 teng2-chan3 lai5 khoaN3 goa2. 
  Opera hi3-iN7 e5 10 lau5 si7 chit8 e5 chiaN5 gui5-hiam2 e5 sou2-chai7. U7 kui2 pah tiau5 soh-a2 an3 hia khan kau3 it-lau5 e5 bu2-tai5-teng2. Siak-loh8-khi3 ma7 su-iau3 saN bio2 goa7 e5 si5-kan. 
  Raoul kap Christine nng7 lang5 che7 ti7 am3-am3 e5 piah-kak. Raoul khan Christine e5 chhiu2. Christine e5 bin7-sek si7 hiah-nih8-a2 peh8 koh hiah-nih8-a2 thiam2. 
  "Raoul, li2 thiaN Goa2 kong2," Christine ka7 siaN ah kah chiaN5 ke7, "Goa2 e7 ka7 sou2-u7 e5 tai7-chi3 ka7 li2 kong2. M7-koh che si7 lan2 e7-tang3 cho3-hoe2 e5 siong7-boe2 chit8 am3. Goa2 boe7-tang3 koh khoaN3 tioh8 li2 ah! " 
  "Christine, li2 chhian-ban7 m7-thang an2-ne kong2." Raoul na2 kong2 soah tong3-boe7-tiau5 khau3-chhut-lai5. "Goa2 ai3 li2! Lan2 lai5-khi3..." 
  "Shi! Khah se3-siaN leh! Lan2 e7 khi3 hou7 i thiaN tioh8. Raoul, kui e5 hi3-iN7 i long2 thiaN e7 tioh8." 
  "Siang2? Li2 leh kong2 siaN2-mih8 ? " 
  "Goa2 e5 im-gak8-thian-sai3! Teng2 le2-pai3 lak8, goa2 bo5 hoat-tou7 khi3 khoaN3 li2 si7 in-ui7 i lai5 chhoe7 goa2, koh chhoa7 goa2 li7-khui chia. Pun2-lai5, goa2 ti7 hi3-iN7 e5 hoa3-chong-sek lai7-te2. Tut8-jian5-kan, i chhut-hian7 ti7 goa2 e5 bin7-thau5-cheng5. Goa2 thau5-chit8-pai2 khoaN3 tioh8 siaN e5 chu2-lang5. I chheng7 chit8 nia2 ou-sek e5 hong-i, bin7-teng2 ti3 chit8 e5 siau2-kui2-a2-khak. I chhoa7 goa2 kiaN5 koe3 chit8-koa2 am3-mng5 kap chit8 koa2 pi3-bit8 e5 hang7-lou7. Chit8 chan3 lau5, chit8 chan3 lau5 kiaN5 loh8-khi3. Ti7 Opera hi3-iN7 e7-te2 u7 chit8 khut pi-a2. Chit8 khut chin toa7 khut e5 pi, chui2 leng2 koh ou. I chhoa7 Goa2 che7 chun5 kau3 in tau. I e5 chhu3 tioh8 khi2 ti7 ou5-tiong-ng. In tau chiu7 ti7 chit keng Opera hi3-iN7 e7-te2 ! " 
  Raoul na2 thiaN na2 kiaN-hiaN5. Kam2-kong2 i sou2 ai3 e5 Christine i2-keng khi2-siau2 ah! Christine khoaN3 tioh8 i e5 gan2-sin5, chiu7 kong2 : 
  "Che si7 chin e5, Raoul, li2 it-teng7 ai3 siong-sin3 goa2. I... i chiu7 si7 Opera hi3-iN7 lai7 e5 mou5-sin5-a2! M7-si7 an2-ne, i m7-si7 kui2, ma7 m7-si7 im-gak8 hoa3-sin e5 thian-sai3. I si7 chit8 e5 chin-sit8 e5 lang5, i e5 mia5 kio3-cho3 Erik. I kong2 i ai3 goa2. I khun2-kiu5 goa2 cho3 i e5 khan-chhiu2. Raoul! ChhiaN2 li2 thiaN goa2 kong2, m7-si7 kan-taN an2-ne nia7-nia7. I ti7 i e5 chhu3-lai7, chit8 keng chin sui2 e5 pang5-keng lai7 ka7 goa2 kong2 chia e5 tai7-chi3. I ka7 goa2 kong2, in-ui7 i e5 bin7 si7 hiah-nih8-a2 bai2, bo5 chit8 e5 cha-bou2 lang5 e7-tang3 chin-sim ai3 i. I e5 jin5-seng si7 hiah-nih8-a2 ou-am3. Jian5-au7 i ka7 i e5 siau2-kui2-a2-khak pak loh8-lai5..." Christine tong3 boe7 tiau5 i e5 bak8-sai2, khau3 chhut-lai5. Raoul chi2-ho2 ka7 lam2 khi2-lai5 an-ui3. 
  "Raoul ! I e5 bin7 si7 hiah-nih8-a2 khiong2-pou3, hiah-nih8-a2 bai2. Goa2 siuN7 beh toa7 siaN ai-kio3 lai5 to5-chau2, m7-koh goa2 e7-tang3 chau2 khi3 to2-ui7 leh? I e5 bin7 to7 kan2-na2 si7 si2-lang5 kang7-khoan2. I bo5 phiN7-a2, kan-taN nng7 khut ou-sek e5 bak8-chiu khang, khng3 ti7 i ng5-sng-e5 bin7-chiuN7, u7-si5 a2 koh e7 sia7-chhut ang5-sek e5 kng..." 
  I ka7 thau5 aN3 loh8-lai5, siang-chhiu2 am-bin7 leh khau3, jian5-au7 i koh ke3-siok kong2, "Goa2 ti7 hia toa3 5 kang, i tui3 goa2 chin ho2, hou7 Goa2 kam2-kak tui3 i chin put-chu7. I khun2-kiu5 Goa2 ai3 ai3 i. Goa2 i2-keng ka7 i kong2..." 
  "Boe7-sai2-tit, Christine! Li2 chhian-ban7 boe7-tang3 tap-eng3 i, li2 si7 Goa2 e5 bou2. Lan2 chit-chun7 tioh8 kin2 lai5 chau2, chau2 lai5-khi3 hng7-hng7 e5 sou2-chai7. Li2 boe7-sai2 koh to3-tng2 khi3 hia." 
  "M7-koh i2-keng boe7-hu3 ah !" Christine se3-siaN bo5-nai7 leh kong2, "I chai-iaN2 li2 e5 tai7-chi3, i ma7 chai-iaN2 lan2 nng7 lang5 leh cho3-hoe2. I kong2 goa2 na7 m7 tng2-khi3 i e5 sin-khu-piN, i beh chiong li2 thai5-si2 ! " 
  "Li2 boe7-sai2 an2-ne cho3! " Raoul kong2, "Goa2 si7 chiah-nih8 ai3 li2, li2 m7-bian2 koh hoan5-lo2, goa2 e7 thai5 si2 chit e5 Erik! " 
  Erik... Erik... Erik... Erik..., chit-e5 siaN ti7 hi3-iN7 lai7 thoan5 lai5 thoan5 khi3, su2-tit Raoul kap Christine long2 chin kiaN-hiaN5. 
  "He si7 siaN2-hoe3? " Raoul e5 siaN leh chun3, "He kam2-si7...i e5 siaN ? He si7 an3 to2-ui7 thoan5-lai5 e5 ? " 
  "Goa2 ma7 m7 chai-iaN2," Christine ka7 siaN ah-ke7, "Pai3-lak8 e5 si5, goa2 e7 koh pan7 Margarita. Lan2 beh an2-choaN2 cho3 chiah ho2 leh ? " 
  "Pai3-lak8 am3, tan2 li2 chit8 loh8 bu2-tai5, lan2 chiu7 cho3-hoe2 lai5 chau2. Mai3 koh hoan5-lo2 ah! Lan2 chit-chun7 seng loh8-lai5-khi3 ho2 bo5? Lan2 mai3 koh toa3 chit teng2-bin7." 
  In chiu7 chiaN5 se3-ji7 peh khi2-lai5, kiaN5 koe3 chit8 tiau5 ou-so5-so5 e5 hang7-lou7. KiaN5 kau3 beh loh8 lau5-thui e5 si5-chun7, hiong5-hiong5 soah theng5-loh8-lai5. Chit8 e5 koan5-koan5 lo3-lo3 e5 cha-pou-lang5 tong3 ti7 thau5-cheng5, sin-khu teng2 chheng7 chit8 su ou-sek e5 hong-i, koh ti3 chit8 teng2 ou-sek e5 bo7-a2. Chit-e5 cha-pou-lang5 tng2-sin hiong3 in nng7 lang5 kong2 : 
  "M7-thang! Lin2 m7-thang kiaN5 chit-peng5 e5 lau5-thui! Lin2 eng3-kai an3 thau5-cheng5 hit-peng5 e5 lau5-thui loh8-khi3. Khah kin2 leh! Na7 bo5 tioh8 boe7-hu3 ah ! " 
  Christine thiaN liau2 oat8-thau5 chiu7 chau2, Raoul toe3 leh i e5 au7-piah bin7. 
  "I si7 siaN2-mih8 lang5? " Raoul na2 chau2 na2 mng7. 
  "I kio3-cho3 Persian." 
  "I tau3-te2 si7 siaN2-mih8 lang5? Ui7-sim2-mih8 i e7 kio3 lan2 ai3 an3 thau5-cheng5 e5 lau5-thui chau2 leh ? " 
  "Bo5 lang5 chai-iaN2 i chin-chiaN3 e5 mia5, tak8-ke long2 kio3 i Persian. I kui kang long2 ti7 chit keng hi3-iN7 lai7. Goa2 kam2-kak i chai-iaN2 Erik e5 tai7-chi3, m7-koh i chiong5-lai5 m7-bat kong2 koe3 i. Bo5-tiaN7-tioh8 i tu2-a2 u7 khoaN3 tioh8 Erik ti7 lan2 thau5-cheng5. I siuN7 beh ka7 lan2 tau3-saN-kang7, sou2-i2 kio3 lan2 kiaN5 chit peng5." 
  In siang-lang5 chhiu2 khan-chhiu2, an3 lau5-thui chau2 loh8-lai5. Keng-koe3 chit8-koa2 hang7-lou7 liau2-au7 koh keng-koe3 chin choe7 e5 lau5-thui-khiat-a2 kap hang7-lou7. Boe2-ah, ti7 chit8 e5 thang3 ui3 goa7-bin7, ou-sek se3-se3 e5 mng5 thau5-cheng5 theng5-loh8 lai5. 
  "Pai3-lak8 am3, tan2 hi3 chhiuN3 soah," Raoul kong2, "Goa2 e7 ka7 li2 chhoa7 li5-khui chit-e5 sou2-chai7, kap li2 kiat-hun." 
  Christine khoaN3 i e5 bin7, sin-khu chiam7-chiam7 soa2 koe3-khi3, kong2 : "Ho2, chiu7 si7 an2-ne ! " 
  Jian5-au7, in nng7 lang5 chiu7 ti7 Opera hi3-iN7 e5 mng5 piN-a chim khi2-lai5. He si7 in nng7 lang5 thau5 chit8 pai2 sio-chim. 
  VIII. Christine Daae2 ti7 to2-ui7 
  Pai3-lak8 thau3-cha2, Comte Philippe chiah8 chai2-khi2 e5 si5-chun7, gia5-thau5 hiong3 in sio2-ti7 kim-kim khoaN3. 
  "Raoul, chhiaN2 li2 koh ai3 chim-chiok siuN7-khoaN3-mai7! Chit-e5 cha-bou2 gin2-a2 sou2 kong2 e5, sou2 the5-khi2 e5 chi2-si7 chit8-koa2 kui2-a2-kou2. Goa2 kam2-kak chit-e5 cha-bou2 gin2-a2 i2-keng cheng-sin5 chho3-loan7 khi2-siau2 ah!" 
  "I m7-si7 khi2-siau2! Ji5-chhiaN2 goa2 i2-keng koat-teng7 beh chhoa7 i cho3 bou2." Raoul kong2. 
  "Li2 ai3 chai-iaN2 i chi2-si7 chit8 e5 chhiuN3-koa e5 ian2-oan5." Philippe bo5 siaN2 hoaN-hi2 leh ka7 i the5-chhiN2. "Ji5-chhiaN2 i ia2 hiah-nih8-a2 siau3-lian5. Kam2 kong2 10 ni5 au7, 20 ni5 au7 li2 ia2-koh iu5-goan5 e7 ai3 i? " 
  Raoul tiam7-tiam7 ka7 ka-pi phang5 khi2-lai5 lim, bo5 in3 poaN3 ku3 oe7. 
  Opera hi3-iN7 lai7-te2 ma7-u7 nng7 e5 lang5 teh iu-thau5 kat-bin7, chit nng7 e5 to7-ian2 i2-keng chai-iaN2 chit-e5 Opera kui2 e5 li7-hai7. In bo5 hi-bang7 koh u7 i3-goa7 lai5 hoat-seng. 
  "Box 5 kin-a2-jit8 ai3 khang3 chhut-lai5 hou7 Opera kui2 lai5 su2-iong7. Lan2 ma7 beh hou7 Daae2 lai5 ian2 Margarita. I sou2 beh tih8 e5 20,000 franc ma7 kin2 hou7 i. Chiu7 kio3 Madame Giry ka7 chiN5 khng3 toa3 Box 5. Kam2 koh u7 ki5-tha e5 tai7-chi3? " Monsieur Armand mng7 Monsieur Firmin. 
  "Li2 ai3 chai-iaN2 che m7-si7 chit8 pit sio2 sou3-bok8 ! " Monsieur Firmin bo5 siaN2 hoaN-hi2 leh kong2. Kho2-lu7 chit8 hun-cheng au7, "Khng3 chit8 koa2 hoe toa3 Box 5, siaN2-khoan2? Giry lu2-su7 kam2 m7-si7 u7 kong2 koe3, O.K. kah-i3 hoe ? " 
  "Beh tih8 hoe kio3 i ka-ki7 chhoan5 tioh8 ho2!" Monsieur Armand siuN7-khi3 leh kong2. 
  Hit am3 tu2 khai-si2 e5 si5 ia2 chin sun7-li7. Hit pha tiau3-teng ia7 i2-keng sun7-li7 chng-ho2-se3, iong7 sin e5 soh-a2 tiau3 ti7 goan5-lai5 e5 sou2-chai7. Sou2-u7 Paris e5 lang5 long2 lai5-kau3 hi3-iN7 siuN7 beh thiaN Christine Daae2 chhiuN3-koa. Christine kap Vicomte de Chagny loan5-ai3 e5 kou3-su7 ma7 i2-keng thoan5-khui. Ti7 Paris, peng7 bo5 siaN2-mih8 ai3-cheng5 kou3-su7 si7 pi3-bit8 e5. Tak8-ke long2 bak8-chiu kim-kim leh khoaN3 che7 ti7 Box 14 lai7 e5 Comte kap Vicomte. Chhin-chhiuN7 Chagny chit-khoan2 ka-chok8 chhut-sin e5 siau3-lian5-lang5 si7 boe7 kap koa-chhiu2 lai5 kiat-hun eh. 
  Tng Christine kiaN5 chiuN7 bu2-tai5, i kui e5 bin7 chhiN-sng2-sng2, chhiong-boan2 kiaN-hiaN5 e5 piau2-cheng5. M7-koh i e5 koa-siaN chiu7 chhin-chhiuN7 thiN-chhiN ha7-hoan5 kang7-khoan2, si7 hiah-nih8-a2 ho2 thiaN! E7-sai2 kong2 choan5 Paris e5 lang5 long2 i2-keng chhim-chhim ai3 tioh8 i. 
  Chit-e5 si5-chun7, i khai-si2 chhiuN3 chit siu2 u7-mia5 e5 cheng5-koa. Tut8-jian5 kan, kui hi3-iN7 e5 teng-a2-hoe2 long2 sit-khi3! Kui2 bio2 lai7, kui e5 hi3-iN7 long2 tiam7-tiam7 bo5-siaN, ma7 bo5 lang5 soa2 tin2-tang7. Bo5 joa7-ku2, thiaN tioh8 chit8 e5 cha-bou2-lang5 kiaN-hiaN5 e5 kio3-siaN liau2-au7, sou2-u7 e5 teng-a2-hoe2 long2 koh toh8 khi2-lai5. 
  M7-koh Christine m7-chai chau2 to2-ui7 khi3 ah! I bo5 ti7 bu2-tai5 teng2, ma7 bo5 ti7 bu2-tai5-kha, ma7 bo5 ti7 bu2-tai5 au7. Si3-koe3 chhoe7 thau3-thau3 long2 chhoe7 bo5 i e5 heng5-iaN2. Kui e5 hi3-iN7 kiong5 beh khi2-siau2 ah! Tak8-ke si3-koe3 loan7-chong5, hoah lai5 hoah khi3. To7-ian2 e5 pan7-kong-sek lai7, chiong3-lang5 chhut-chhut jip8-jip8. Keng3-chhat ma7 kau3 ah. Mng7 chit8 koa2 bun7-toe5, m7-koh bo5 lang5 e7-tang3 hoe5-tap. Monsieur Armand khi3 kah kiN3-lang5 tioh8 jiong2. Monsieur Firmin kio3 i ai3 khah tiam7 leh. Bo5 joa7-ku2, Madame Giry kap in cha-bou2-kiaN2 ma7 kiaN5 jip8-lai5 pan7-kong-sek. 
  "Cha-bou2-lang5, siam2 khah piN-a leh!" Monsieur Armand teh jiong2. 
  "Sian-siN, i2-keng u7 saN e5 lang5 sit-chong khi3 ah!" Madame Giry kong2," Meg, li2 ka7 in kong2 li2 sou2 khoaN3 tioh8 e5 tai7-chi3." 
  I2-ha7 si7 Meg sou2 khoaN3 tioh8 e5 tai7-chi3 : 
  "Teng-a2-hoe2 sit-khi3 e5 si5, gun2 tng ti7 au7-tai5. Gun2 thiaN tioh8 chit8 siaN ai-kio3, goa2 kam2-kak he si7 Christine e5 siaN. Au7-lai5 teng-a2-hoe2 koh toh8 khi2-lai5 e5 si5-chun7, Christine choaN5 siau-sit khi3 ah! Gun2 si7 hiah-nih8-a2 kiaN, tioh8 long2 chau2 tng2-khi3 hoa3-chong-sek. Si3-koe3 long2-si7 lang5, chau2 lai5 chau2 khi3. Au7-lai5 Goa2 u7 khoaN3 tioh8 Vicomte de Chagny. I e5 bin7-a2 ang5-ang5, khoaN3-khi2-lai5 chiaN5 siuN7-khi3." 
  "Christine chau2 to2-ui7 khi3 ah? Christine e7 ti7 to2-ui7 leh?" Na2 kiaN5 na2 hoah. Chit-e5 si5-cham7, Persian an3 i e5 au7-piah chhut-hian7, khan i e5 chhiu2. I m7-chai ka7 Vicomte kong2 siaN2-hoe3, liau2-au7 in nng7 lang5 kiaN5 jip8-khi3 Christine e5 hoa3-chong-sek lai7-te2... 
  "Sou3-ka5, ah liau2-au7 leh?" Monsieur Firmin it-tit8 mng7, "Soah loh8-lai5 hoat-seng siaN2-mih8 tai7-chi3 ? " 
  " Bo5 lang5 chai-iaN2 ! " Meg e5 bin7-a2 peh8-peh8-peh8. " Gun2 toe3 leh au7-bin7 jip8-khi3, m7-koh poaN3 e5 lang5-iaN2 ma7 bo5 khoaN3 tioh8 ! " 
</CL>
<HL>

VII.我 e5 音樂天使 
差不多有歸禮拜 e5 時間，Raoul kap Christine逐工約會。有時仔 Christine會恬恬看boe7著笑容，有時陣伊m7但會笑，koh 會唱歌。M7-koh 伊m7-bat koh 提起Opera戲院ia7是唱歌 e5 代誌。Ma7 boe7 koh 問Raoul是m7是有愛伊。Raoul感覺真驚惶。伊 leh 煩惱hit個聲，hit個奇怪 e5 先生，Christine e5 「音樂天使」。
了後有一工，Christine 煞失蹤去ah！伊無ti7 伊 e5 房間，無ti7 Opera戲院，ia7無ti7 約會 e5 所在。Raoul四界去問人，chhoe7 kah 強beh 起痟ah！到底Christine是走對to2位去leh ？無半個人知影。
Ti7 這間Opera戲院重新開門 e5 進前兩工，Raoul收著一張批。是Christine寄來hou7 伊 e5 批。
一點鐘內，到Opera戲院 e5 上頂層來看我。
Opera戲院 e5 10樓是一個誠危險 e5 所在。有幾百條索仔按hia牽到一樓 e5 舞台頂。摔落去ma7 需要三秒外 e5 時間。
Raoul kap Christine兩人坐ti7 暗暗 e5 壁角。Raoul牽 Christine e5 手。Christine e5 面色是hiah-nih8仔白 koh hiah-nih8仔thiam2。
「Raoul，你聽我講，」Christine ka7 聲壓 kah 誠低，「我會 ka7 所有 e5 代誌 ka7 你講。M7-koh 這是咱會當做伙 e5 上尾一暗。我boe7當 koh 看著你ah！」 
「Christine，你千萬m7-thang an2-ne講。」Raoul na2講煞tong3-boe7-tiau5哭出來。「我愛你！咱來去…」 
「Shi！較細聲leh ！咱會去hou7 伊聽著。Raoul，歸個戲院伊攏聽會著。」 
「Siang2？你 leh 講啥物？」 
「我 e5 音樂天使！頂禮拜六，我無法度去看你是因為伊來chhoe7我，koh chhoa7我離開chia。本來，我ti7 戲院 e5 化妝室內底。突然間，伊出現ti7 我 e5 面頭前。我頭一擺看著聲 e5 主人。伊穿一領烏色 e5 風衣，面頂戴一個小鬼仔殼。伊chhoa7我行過一寡暗門kap一寡祕密 e5 巷路。一層樓，一層樓行落去。Ti7 Opera戲院下底有一窟埤仔。一窟真大窟 e5 埤，水冷koh 烏。伊chhoa7我坐船到in tau。伊 e5 厝著起ti7 湖中央。In 兜就ti7 這間Opera戲院下底！」 
Raoul 那聽那驚惶。Kam2講伊所愛 e5 Christine已經起痟ah！Christine看著伊 e5 眼神，就講： 
「這是真e5，Raoul，你一定ai3相信我。伊…伊就是Opera戲院內 e5 魔神仔！M7是an2-ne，伊m7是鬼，ma7 m7是音樂化身 e5 天使。伊是一個真實 e5 人，伊 e5 名叫做Erik。伊講伊愛我。伊懇求我做伊 e5 牽手。Raoul！請你聽我講，m7是kan-taN an2-ne nia7-nia7。伊ti7 伊 e5 厝內，一間真sui2 e5房間內 ka7 我講chia e5 代誌。伊 ka7 我講，因為伊 e5 面是hiah-nih8仔bai2，無一個查某人會當真心愛伊。伊 e5 人生是hiah-nih8仔烏暗。然後伊 ka7 伊 e5 siau2鬼仔殼pak落來…」Christine tong3 boe7 tiau5伊 e5 目屎，哭出來。Raoul只好 ka7 攬起來安慰。
「Raoul！伊 e5 面是hiah-nih8仔恐怖，hiah-nih8仔bai2。我想beh 大聲哀叫來逃走，m7-koh 我會當走去to2位leh ？伊 e5 面就kan2-na2是死人共款。伊無鼻仔，kan-taN兩窟烏色e目珠空，囥ti7 伊黃酸 e5 面chiuN7，有時仔 koh 會射出紅色 e5 光…」 
伊 ka7 頭aN3落來，雙手掩面 leh 哭，然後伊 koh 繼續講，「我ti7 hia toa3 5工，伊對我真好，hou7 我感覺對伊真不chu7。伊懇求我ai3愛伊。我已經 ka7 伊講…」 
「Boe7使得，Christine！你千萬boe7當答應伊，你是我 e5 某。咱這陣著緊來走，走來去遠遠 e5 所在。你boe7使 koh 倒轉去hia。」 
「M7-koh 已經boe7赴ah！」Christine細聲無奈 leh 講，「伊知影你 e5 代誌，伊ma7 知影咱兩人 leh 做伙。伊講我若m7轉去伊 e5 身軀邊，伊beh 將你thai5死！」 
「你boe7使an2-ne做！」Raoul講，「我是chiah-nih8愛你，你m7免 koh 煩惱，我會thai5死這個Erik！」 
Erik…Erik…Erik…Erik…，這個聲ti7 戲院內傳來傳去，使得Raoul kap Christine攏真驚惶。
「He是啥貨？」Raoul e5 聲 leh chun3，「He kam2是…伊 e5 聲？He是按to2位傳來e5？」 
「我ma7 m7知影，」Christine ka7 聲壓低，「拜六 e5 時，我會 koh 扮Margarita。咱beh 按怎做才好leh ？」 
「拜六暗，等你一落舞台，咱就做伙來走。Mai3 koh 煩惱ah！咱這陣先落來去好無？咱mai3 koh toa3這頂面。」 
In就誠細膩peh起來，行過一條烏so5-so5 e5 巷路。行到beh 落樓梯 e5 時陣，hiong5-hiong5 煞停落來。一個懸懸 lo3-lo3 e5 查甫人擋ti7 頭前，身軀頂穿一su烏色 e5 風衣，koh 戴一頂烏色 e5 帽仔。這個查甫人轉身向in兩人講： 
「M7-thang！ lin2 m7-thang 行這爿 e5 樓梯！ lin2 應該按頭前hit爿 e5 樓梯落去。較緊leh ！若無著boe7赴ah！」 
Christine聽了越頭就走，Raoul toe3 leh 伊 e5 後壁面。
「伊是啥物人？」Raoul 那走那問。
「伊叫做Persian。」 
「伊到底是啥物人？為甚物伊會叫咱ai3按頭前 e5 樓梯走leh ？」 
「無人知影伊真正 e5 名，逐家攏叫伊Persian。伊歸工攏ti7 這間戲院內。我感覺伊知影Erik e5 代誌，m7-koh 伊從來m7-bat講過伊。無定著伊tu2仔有看著Erik ti7 咱頭前。伊想beh ka7 咱tau3-saN-kang7，所以叫咱行這爿。」 
In雙人手牽手，按樓梯走落來。經過一寡巷路了後 koh 經過真濟 e5 樓梯khiat仔kap巷路。尾ah，ti7 一個thang3 ui3外面，烏色細細 e5 門頭前停落來。
「拜六暗，等戲唱煞，」Raoul講，「我會 ka7 你chhoa7離開這個所在，kap你結婚。」 
Christine看伊 e5 面，身軀漸漸徙過去，講：「好，就是an2-ne！」 
然後，in兩人就ti7 Opera戲院 e5 門邊仔chim起來。He是in兩人頭一擺sio-chim。
VIII.Christine Daae2 ti7 to2位 
拜六透早，Comte Philippe 食早起e5時陣，gia5頭向in小弟金金看。
「Raoul，請你 koh ai3斟酌想看mai7！這個查某囡仔所講e5，所提起 e5 只是一寡鬼仔古。我感覺這個查某囡仔已經精神錯亂起痟ah！」 
「伊m7是起痟！而且我已經決定beh chhoa7伊做某。」Raoul講。
「你ai3知影伊只是一個唱歌 e5 演員。」Philippe無啥歡喜 leh ka7 伊提醒。「而且伊ia2 hiah-nih8仔少年。Kam2講10年後，20年後你ia2-koh 猶原會愛伊？」 
Raoul 恬恬 ka7 咖啡phang5起來lim，無應半句話。
Opera戲院內底ma7 有兩個人teh憂頭結面，這兩個導演已經知影這個Opera鬼 e5 厲害。In無希望 koh 有意外來發生。
「Box 5 今仔日ai3空出來hou7 Opera鬼來使用。咱ma7 beh hou7 Daae2來演Margarita。伊所beh tih8 e5 20,000 franc ma7 緊hou7 伊。就叫Madame Giry ka7 錢囥toa3 Box 5。Kam2 koh 有其他 e5 代誌？」Monsieur Armand問Monsieur Firmin。
「你ai3知影這m7是一筆小數目！」Monsie Firmin無啥歡喜 leh 講。考慮一分鐘後，「囥一寡花toa3 Box 5，啥款？Giry女士kam2 m7是有講過，O.K.合意花？」 
「Beh tih8花叫伊家己chhoan5著好！」Monsieur Armand受氣 leh 講。
Hit暗tu2開始 e5 時ia2真順利。Hit pha吊燈也已經順利裝好勢，用新 e5 索仔吊ti7 原來 e5 所在。所有Paris e5 人攏來到戲院想beh 聽Christine Daae2唱歌。Christine kap Vicomte de Chagny戀愛 e5 故事ma7 已經傳開。Ti7 Paris，並無啥物愛情故事是祕密 e5。逐家攏目珠金金 leh 看坐 ti7 Box 14 內 e5 Comte kap Vicomte。親像Chagny這款家族出身 e5 少年人是boe7 kap歌手來結婚eh。
當Christine行上舞台，伊歸個面青sng2-sng2，充滿驚惶 e5 表情。M7-koh 伊 e5 歌聲就親像天星下凡共款，是hiah-nih8仔好聽！會使講全Paris e5 人攏已經深深愛著伊。
這個時陣，伊開始唱這首有名 e5 情歌。突然間，歸戲院 e5 燈仔火攏sit去！幾秒內，歸個戲院攏恬恬無聲，ma7 無人soa2振動。無偌久，聽著一個查某人驚惶 e5 叫聲了後，所有 e5 燈仔火攏 koh toh8起來。
M7-koh Christine m7知走to2位去ah！伊無ti7 舞台頂，ma7 無ti7 舞台腳，ma7 無ti7 舞台後。四界chhoe7透透攏chhoe7無伊 e5 形影。歸個戲院強beh 起痟ah！逐家四界亂chong5，喝來喝去。導演 e5 辦公室內，眾人出出入入。警察ma7 到ah。問一寡問題，m7-koh 無人會當回答。Monsieur Armand氣 kah 見人著嚷。Monsieur Firmin叫伊愛較恬leh。無偌久，Madame Giry kap in查某子ma7 行入來辦公室。
「查某人，閃較邊仔leh ！」Monsieur Armand teh jiong2。
「先生，已經有3個人失蹤去ah！」Madame Giry講，「Meg，你 ka7 in講你所看著 e5 代誌。」 
以下是Meg所看著 e5 代誌： 
「燈仔火sit去 e5 時，阮當ti7 後台。阮聽著一聲哀叫，我感覺he是Christine e5 聲。後來燈仔火 koh toh8起來 e5 時陣，Christine choaN5消失去ah！阮是hiah-nih8仔驚，著攏走轉去化妝室。四界攏是人，走來走去。後來我有看著Vicomte de Chagny。伊 e5 面仔紅紅，看起來誠受氣。」 
「Christine走to2位去ah？Christine會ti7 to2位leh ？」那行那喝。這個時cham7，Persian按伊 e5 後壁出現，牽伊 e5 手。伊m7知 ka7 Vicomte 講啥貨，了後in兩人行入去Christine e5 化妝室內底… 
「Sou3-ka5，ah了後leh ？」Monsieur Armand一直問，「煞落來發生啥物代誌？」 
「無人知影！」Meg e5 面仔白白白。「阮toe3 leh 後面入去，m7-koh 半個人影ma7 無看著！」 
</HL>