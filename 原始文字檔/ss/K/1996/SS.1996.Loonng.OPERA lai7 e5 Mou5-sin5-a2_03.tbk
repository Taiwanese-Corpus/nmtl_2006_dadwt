<CL>
  V. Hou7 Raoul e5 phoe 
  Hit le2-pai3-saN, Raoul ma7 siu tioh8 chit8 tiuN phoe. I ka7 phoe phah khui, khoaN3 tioh8 e7-te2 e5 chhiam-mia5, tut8-jian5 kan suh chit8-khau2-khui3 chhio3 chhut-lai5. He si7 hit kang thau3-cha2 kau3 chit-chun7 ui5-it chhut-hian7 koe3 e5 chhio3-iong5. 
  Chhin ai3 e5 Raoul: 
  Goa2 tong-jian5 e7 ki3-tit li2, goa2 na2 u7 kho2-leng5 e7 ka7 li2 pang3 boe7-ki3-tit. Goa2 kam2 e7-sai2 iok li2 toa3 pai3-si3 e7-pou7 saN tiam2 lai5 Tuileries hoe-hng5 khoaN3 goa2. Pai3-thok li2 chhian-ban7 m7-thang siuN7-khi3. 
  Christine Daae2 
  Raoul ka7 phoe siu-jip8 i e5 khou3-te7-a2 lai7. SiuN7-khi3 ? Mai3 kong2-chhio3 ! I na2 u7 hoat-tou7 tui3 sian-lu2 lai5 hoat-phi5-khi3. Nng7 tiam2 ia2-boe7 kau3, I chiu7 i2-keng ti7 kong-hng5 leh tan2-hau7 I e5 Christine. 
  SaN tiam2 koe3 10 hun, i khai-si2 kam2-kak boe7 chu7-chai7. SaN tiam2 poaN3 chit8 koe3, I kam2-kak kui e5 lang5 kiong5-kiong5 beh si2-khi3 ah! U7 si5 chhiong-tong7 kah sim7-chi3 siuN7 beh khi3 thai5-lang5. 
  Koe3-liau2 chin-ku2 liau2-au7...liau2-au7...i lai5 ah! I an3 hoe-hng5 leng7-goa7 hit-peng5 chau2 koe3-lai5. Bo5 chit8 bio2 cheng ku2, i2-keng lak-jip8-khi3 Raoul e5 heng-kham2 lai7. 
  "Ouh ! Goa2 e5 Christine ! " Chit8 pai2 koh chit8 pai2 leh hoah, "Ouh ! Goa2 e5 Christine!" Liau2-au7, in kiaN5-koe3 hoe-hng5, na2 kiaN5 na2 kong2, kong2 liau2 chin ku2. Chit e5 cheng5-keng2 chiu7 kan2-na2 tng2-khi3 kau3 si3-ni5 cheng5 ti7 Brittany hai2-hoaN7... 
  "M7-koh Li2 na3 e7 chau2 khui m7 chhap goa2?" Raoul tih mng7, "Ui7-sim2-mih8 Li2 bo5 sia2 phoe hou7 Goa2 ? " 
  Soa3 loh8-lai5 u7 nng7, saN hun-cheng ku2, siang-lang5 long2 bo5-siaN bo5-soeh. Liau2-au7 Christine seng khui-chhui3, i ban7-ban7-a2 kong2 "Li2 kap goa2 long2 ia2-koh hiah siau3-lian5. Goa2 chi2-si7 chit8 e5 an3 Norway lai5 e5 saN-liu5 koa-chia2. Ah li2...li2 si7 Vicomte de Chagny e5 kui3-chok8. Goa2 chai-iaN2 goa2 eng2-oan2 ma7 bo5 kho2-leng5 cho3 li2 e5 khan-chhiu2." 
  "M7-koh, Christine, goa2 chin-chiaN3 ai3 li2 ! " 
  "M7-si7 an2-ne, Raoul ! ChhiaN2 li2 thiaN goa2 kong2, hit e5 si5-chun7 goa2 chau2 tng2-khi3 Norway. Chit8 ni5-au7, gun2 lau7-pe7 chiu7 koe3-sin khi3 ah! Chit8-si5 kan-khou2 sim-bun7, goa2 koh tng2-lai5 Paris, chiu7 it-tit8 chhiuN3, phah-piaN3 chhiuN3, siuN7 beh chiaN5-cho3 chit8 e5 Opera e5 koa-chia2, m7-si7 beh cho3 chit8 e5 phou2-thong e5 koa-chia2 nia7-nia7, goa2 phah-piaN3 siuN7 beh cho3 choan5 Paris siong7 ho2 e5 Opera ian2-oan5 ! " 
  "Li2 i2-keng tat8-seng5 ah! " Raoul bin7-toa3-chhio3-iong5 kong2, "Choan5 Paris siaN5 long2 i2-keng ti7 li2 e5 kha-te2." 
  Christine ka7 thau5 tam3 loh8-lai5, bo5 koh kong2 poaN3 ku3 oe7. 
  " Christine ! " Raoul khin-khin-a2 kong2, "Goa2 siuN7 beh mng7 li2 chit8 hang7 tai7-chi3. Pai3-ji7 hit-am3, ti7 li2 hoa3-chong-sek lai7-te2 e5 cha-pou si7 siaN2 lang5? ChhiaN2 li2 it-teng7 ai3 ka7 goa2 kong2! Goa2 si7 li2 e5 peng5-iu2, peng5-iu2 kam2 m7-si7 ai3 hou7-siong tau3-saN-kang7 e5? Ka7 Goa2 kong2 i kio3-cho3 siaN2-mih8 mia5 ho2 bo5? " 
  "Goa2 boe7-sai2 ka7 li2 kong2, che si7 chit8 e5 pi3-bit8!" Christine chin se3-siaN ka7 in3, ho2 chhin-chhiuN7 kiaN lang5 thiaN tioh8. "Goa2 ma7 m7-bat khoaN3 koe3 i, goa2 kan-taN thiaN-koe3 i e5 siaN. M7-koh i kan2-na2 bu5-sou2-put-ti. I chai-iaN2 jin7-ho5 e5 tai7-chi3, sou2-i2 pai3-ji7 hit-am3, goa2 m7-kaN2 kap li2 kong2-oe7. I si7 Goa2 e5 im-gak8 lau7-su. I si7 chit8 e5 chiok ho2 e5 koa-chia2. Goa2 chit-chun7 u7 hoat-tou7 chhiuN3 kah chiah ho2 long2-si7 i ka3 goa2 e5. I si7 goa2 im-gak8 siN3-mia7 tiong e5 thian-sai3. I kong2 i i2-keng chhim-chhim ai3 tioh8 goa2, goa2 kam2 e7-tang3 li7-khui i leh? " 
  VI. La Carlotta pan7 Margarita 
  Pai3-gou7 thau3-cha2, La Carlotta ti7 i bin5-chhng5 teng2 chiah8 chai2-khi2-tng3. I na2 lim ka-pi na2 thiah-khui chai2-khi2 sang3 lai5 e5 phoe-sin3. Ki5-tiong u7 chit8 tiuN phoe peng7 bo5 chhiam-mia5. Hit tiuN phoe chiaN5 te2 : 
  Li2 tng teh phoah-piN7, li2 kin-a2-jit8 am3-ah bo5 hoat-tou7 chhiuN3 Margarita, li2 ho2 ho2 a2 ka7 goa2 lau5 toa3 chhu3-lai7, boe7-sai2 khi3 Opera hi3-iN7. Na7 bo5, i3-goa7 sui5-si5 e7 hoat-seng! Li2 kam2 goan7-i3 eng2-oan2 sit-khi3 li2 e5 siaN? 
  La Carlotta khoaN3 liau2 khi3 kah kui-sian-lang5 peh khi2-lai5 thiau3, lian5 chai2-khi2-tng3 tioh8 bo5 chiah8 oan5. 
  "Che it-teng7 si7 Christine e5 si2-tong2 kia3 lai5 eh ! " I leh siuN7, "In siuN7 beh hou7 i kin-a2-jit8 am3-ah koh e7-tang3 chiuN7-tai5. PhaiN2-se3! Lin2 chou2-ma2 bo5-thang hiah ho2 liau7-li2! Bak8-chiu peh khah kim leh, Goa2 chiah si7 choan5 Paris siong7 ho2 e5 Opera ian2-oan5! Bo5 lang5 e7-tang3 chou2-tong3 goa2 kin-a2-jit8 chiuN7-tai5 chhiuN3 Margarita." 
  Hit kang am3-si5 lak8 tiam2, phoaN7-bu2-e5 i2-keng ti7 in e5 hoa3-chong-sek leh oaN7-saN. Na2 khai-kang2 na2 ka7 ou tou3 ang5 e5 hok8-chong chheng7 khi2-lai5. Ki5-tiong u7 chit8 e5 cha-bou2 gin2-a2, Meg Giry, chit8 e5 lang5 tiam7-tiam7 bo5 kong2-oe7. 
  "Meg! Li2 si7 an2-choaN2 lah! " Annie Sorell koan-sim leh ka7 mng7. 
  "Goa2 leh hoan5-lo2 Opera kui2." Meg kong2, "Gun2 ma-ah kong2 mou5-sin5-a2 tng leh siuN7-khi3, i teh hoan5-lo2 eng-am3 e7 hoat-seng siaN2-mih8 tai7-chi3." 
  "Ai2-io5 ! " Chit8 e5 ou thau5-chang e5 cha-bou2 gin2-a2 kong2, "Siang2 e7 khi3 kiaN chit8 e5 lau7-hoe3-a2 kui2 ? " 
  Chit8 tiam2-cheng au7, Monsieur Armand kap Monsieur Firmin in nng7 lang5 kiaN5 jip8-khi3 Box 5 lai7-te2 che7 loh8-lai5. SiaN2-mih8 kui2-a2-kou2? In chit8-tiam2-a2 to bo5 ka7 sin3-tau2. Chit-keng hi3-iN7 lai7 kun-pun2 to bo5 siaN2-mih8 mou5-sin5-a2 ! 
  Che7 loh8-lai5 bo5 joa7-ku2, Monsieur Armand khoaN3 tioh8 u7 lang5 ka7 hoe khng3 toa3 mng5-khau2, "Firmin!" I se3-siaN ka7 hoah, "Kam2 si7 li2 ka7 hoe khng3 toa3 hia ? " 
  Monsieur Firmin oat8-thau5 khoaN3 chit8 e7, "Bo5 ah, Goa2 be2 hoe beh chhong3 siaN3? " Thau5-khak bong-bong-leh kong2, "Kam2 si7 Li2 ka-ki7 be2 e5 hoNh!" 
  "Li2 leh khi2-siau2 hiouh! Sih! Tiam7-tiam7, im-gak8 i2-keng khai-si2 ah!" 
  Thau5 ah chit8 tiam2-cheng ia2 boe7 lun5-kau3 La Carlotta chhiuN3. Te7 5 e5 Box lai7 ma7 bo5 siaN2-mih8 ki5-koai3 e5 tai7-chi3 hoat-seng. Chit nng7 e5 to7-ian2 e5 sim-cheng5 chiu7 lu2 lai5 lu2 khin-sang khi2-lai5. Bo5 joa7-ku2 lun5-kau3 La Carlotta chiuN7-tiuN5, Monsieur Firmin chiu7 oat8-thau5 thau-thau-a2 mng7 Monsieur Armand 
  "Li2 kam2 u7 thiaN tioh8 siaN2-mih8 siaN? " 
  "Bo5 ah! " Monsieur Armand ka7 in3, m7-koh I it-tit8 oat8-thau5 khoaN3 i e5 au7-piah, nng7 pai2, saN pai2..., bin7-sek lu2 lai5 lu2 peh8, peh8 kah bin7-sek i2-keng hoan2-chheN. 
  La Carlotta chit8 tiau5 koa koh chit8 tiau5 koa it-tit8 chhiuN3 loh8-khi3, peng7 bo5 siaN2-mih8 tai7-chi3 hoat-seng. Soa3-loh8-lai5, tng i khai-si2 chhiuN3 chit8 siu2 chin iu-bi2 e5 cheng5-koa e5 si5-chun7... 
  "Goa2 e5 ai3 khai-si2 beh---khou5-ak8 ! " 
  Tak8-ke sa long2 bo5, tau3-te2 Carlotta si7 chhut siaN2-mih8 bun7-toe5? Na2 e7 u7 hit e5 ki5-koai3 e5 siaN---khou5-ak8? 
  Carlotta theng5 chit8-cham7-a2, koh khai-si2 teng5 chhiuN3 chit8 kai2. 
  "Goa2 e5 ai3 khai si2 beh---khou5-ak8!" 
  "Goa2 bo5 hoat-tou7 boe7 ki3-tit Goa2 e5---khou5-ak8!" 
  He si7 chiuN-chi5 e5 siaN! Tak8-ke chiam7-chiam7 beng5-liau5 au7 chiu7 khai-si2 u7 lang5 tong3-boe7-tiau5 chhio3 chhut-lai5. Monsieur Armand ka7 thau5 tam3-loh8-lai5, iong7 chhiu2 theN3 leh. Chit e5 si5-chun7, Box lai7 thoan5-koe3-lai5 chit8 e5 siaN, chit8 e5 cha-pou-lang5 e5 siaN, leh chhio3 ! 
  Leng7-goa7, ti7 hi3-tai5-teng2, kho2-lian5 e5 La Carlotta chit8 kai2 koh chit8 kai2 leh teng5-chhiuN3. 
  "Goa2 bo5 hoat-tou7 boe7 ki3-tit Goa2 e5---khou5-ak8!" 
  Chit e5 si5-chun7, chit nng7 e5 to7-ian2 koh thiaN tioh8 hit e5 cha-pou-lang5 e5 siaN, ti7 In e5 thau5-cheng5, au7-piah, boan2 si3-koe3. 
  "I kin-a2-jit8 e5 koa-siaN e7 ka7 tiau3 ti7 chhu3-teng2 e5 tian7-hoe2-koaN7 kam2-tong7 kah lak-loh8-lai5! " 
  Nng7 e5 lang5 hiong5-hiong5 gia5-thau5 khi3 khoaN3 hit pha kui chheng, kui ban7 liap8 tian7-hoe2-kiu5-a2 sou2 chou khi2-lai5 e5 tiau3-teng. "TaN chham2 ah!" In e5 bin7 chiN-sun2-sun2. Chit pha chhut-mia5 e5 tiau3-teng i2-keng li7-khui soh-a2, tit8-tit8 hiong3 e7-kha e5 thiaN-chiong3 teh loh8-khi3 ! 
  Tui3 chit keng Opera hi3-iN7 lai5 kong2, che chin-chiaN3 si7 chit8 e5 khiong2-pou3 e5 am3-mi5. U7 chit8 e5 hu7-jin5-lang5 khi3 hou7 hit pha tian7-hoe2 teh-si2. Leng7-goa7 koh u7 chin choe7 lang5 tioh8 tang7-siong. Hi3-iN7 chiok-chiok koaiN-mng5 nng7 le2-pai3. La Carlotta chiong5-chhu2 i2-au7, tioh8 kiat-sok liau2 i chhiuN3-koa e5 siN3-mia7. 
</CL>
<HL>

V.Hou7 Raoul e5 批 
Hit禮拜三，Raoul ma7 收著一張批。伊 ka7 批扑開，看著下底 e5 簽名，突然間suh一口氣笑出來。He是hit工透早到這陣唯一出現過 e5 笑容。
親愛 e5 Raoul： 
我當然會記得你，我na2有可能會 ka7 你放boe7記得。我kam2會使約你toa3拜四e7晡三點來 Tuileries 花園看我。拜託你千萬 m7-thang 受氣。
Christine Daae2
Raoul ka7 批收入伊 e5褲袋仔內。受氣？mai3講笑！伊na2有法度對仙女來發脾氣。二點ia2 未到，伊就已經ti7 公園 leh 等候伊 e5 Christine。
三點過10分，伊開始感覺boe7自在。三點半一過，伊感覺歸個人強強beh 死去ah！有時衝動 kah 甚至想beh 去thai5人。
過了真久了後…了後…伊來ah！伊按花園另外hit爿走過來。無一秒鐘久，已經落入去Raoul e5 胸坎內。
「Ouh！我 e5 Christine！」一擺 koh 一擺 leh 喝，「Ouh！我 e5 Christine！」了後，in行過花園，na2行na2講，講了真久。這個情景就kan2-na2轉去到四年前ti7 Brittany海岸… 
「M7-koh 你na3會走開m7 chhap我？」Raoul tih問，「為甚物 你無寫批hou7 我？」 
續落來有兩、三分鐘久，雙人攏無聲無說。了後Christine先開嘴，伊慢慢仔講「你kap我攏ia2-koh hiah少年。我只是一個按Norway來 e5三流歌者。Ah你…你是Vicomte de Chagny e5 貴族。我知影我永遠ma7 無可能做你 e5 牽手。」 
「M7-koh，Christine，我真正愛你！」 
「M7是an2-ne，Raoul！請你聽我講，hit個時陣我走轉去Norway。一年後，阮老爸就過身去ah！一時艱苦心悶，我 koh 轉來Paris，就一直唱，拍拚唱，想beh 成做一個Opera e5 歌者，m7是beh 做一個普通 e5 歌者nia7-nia7，我拍拚想beh 做全Paris上好 e5 Opera演員！」 
「你已經達成ah！」Raoul面帶笑容講，「全Paris城攏已經ti7 你 e5 腳底。」 
Christine ka7 頭tam3落來，無 koh 講半句話。
「Christine！」Raoul輕輕仔講，「我想beh 問你一項代誌。拜二hit暗，ti7 你化妝室內底 e5 查甫是啥人？請你一定愛 ka7 我講！我是你 e5 朋友，朋友kam2 m7是 ai3 互相tau3-saN-kang7 e5？ ka7 我講伊叫做甚物 名好無？」 
「我boe7使 ka7 你講，這是一個祕密！」Christine真細聲 ka7 應，好親像驚人聽著。「我ma7 m7-bat看過伊，我kan-taN聽過伊 e5 聲。M7-koh 伊kan2-na2無所不知。伊知影任何 e5 代誌，所以拜二hit暗，我 m7-kaN2 kap你講話。伊是我 e5 音樂老師。伊是一個足好 e5 歌者。我這陣有法度唱 kah chiah好攏是伊教我 e。伊是我音樂性命中 e5 天使。伊講伊已經深深愛著我，我kam2會當離開伊leh？」 
VI. La Carlotta扮 Margarita 
拜五透早，La Carlotta ti7 伊眠床頂食早起頓。伊na2 lim咖啡na2拆開早起送來 e5 批信。其中有一張批並無簽名。Hit張批誠短： 
你當teh破病，你今仔日暗仔無法度唱 Margarita，你好好仔 ka7 我留toa3厝內，boe7使去Opera戲院。若無，意外隨時會發生！你kam2願意永遠失去你 e5 聲？
La Carlotta看了氣 kah 歸仙人peh起來跳，連早起頓著無食完。
「Che一定是Christine e5 死黨寄來eh！」伊 leh 想，「in想beh hou7 伊今仔日暗仔 koh 會當上台。歹勢！Lin2 祖媽無 thang hiah好料理！目珠peh較金leh，我才是全Paris上好 e5 Opera演員！無人會當阻擋我今仔日上台唱 Margarita。」 
Hit工暗時六點，伴舞 e5 已經ti7 in e5 化妝室 leh 換衫。na2開講na2 ka7 烏tou3紅 e5 服裝穿起來。其中有一個查某囡仔，Meg Giry，一個人恬恬無講話。
「Meg！你是按怎啦！」Annie Sorell關心 leh ka7 問。
「我 leh 煩惱Opera鬼。」Meg講，「阮媽ah講魔神仔當 leh 受氣，伊teh煩惱eng暗會發生啥物代誌。」 
「Ai2-io5！」一個烏頭鬃 e5 查某囡仔講，「siang2會去驚一個老歲仔鬼？」 
一點鐘後，Monsieur Armand kap Monsieur Firmin in兩人行入去 Box 5內底坐落來。啥物鬼仔古？In一點仔都無 ka7 信tau2。這間戲院內根本都無啥物魔神仔！ 
坐落來無偌久，Monsieur Armand看著有人 ka7 花囥toa3門口，「Firmin！」伊細聲 ka7 喝，「kam2是你 ka7 花囥toa3 hia？」 
Monsieur Firmin越頭看一下，「無ah，我買花beh 創啥？」頭殼摸摸leh 講，「kam2是你家己買 e5 hoNh！」 
「你 leh 起痟hiouh！shi！恬恬，音樂已經開始ah！」 
頭仔一點鐘ia2未輪到 La Carlotta 唱。第五個 Box 內ma7 無啥物奇怪 e5 代誌發生。這兩個導演 e5 心情就lu2來lu2輕鬆起來。無偌久輪到La Carlotta上場，Monsieur Armand就越頭偷偷仔問Monsieur Armand 
「你kam2有聽著啥物聲？」 
「無ah！」Monsieur Armand ka7 應，m7-koh 伊一直越頭看伊 e5 後壁，兩擺，三擺…，面色lu2來lu2白，白 kah 面色已經反青。
La Carlotta一條歌 koh 一條歌一直唱落去，並無啥物代誌發生。續落來，當伊開始唱一首真優美 e5 情歌 e5 時陣… 
「我 e5 愛開始beh ---khou5-ak8！」 
逐家sa攏無，tau3底 Carlotta 是出啥物問題？Na2會有hit個奇怪 e5 聲--khou5-ak8？ 
Carlotta停一cham7仔，koh 開始重唱一kai2。
「我 e5 愛開始beh ---khou5-ak8！」 
「我無法度boe7記得我 e5 ---khou5-ak8！」 
He是chiuN-chi5 e5 聲！逐家漸漸明瞭後就開始有人tong3-boe7-tiau5笑出來。Monsieur Armand ka7 頭tam3落來，用手theN3 leh。這個時陣，Box內傳過來一個聲，一個查甫人 e5 聲，leh 笑！ 
另外，ti7 戲台頂，可憐 e5 La Carlotta一kai2 koh 一kai2 leh 重唱。
「我無法度boe7記得我 e5 ---khou5-ak8！」 
這個時陣，這兩個導演 koh 聽著hit個查甫人 e5 聲，ti7 in e5 頭前，後壁，滿四過。
「伊今仔日 e5 歌聲會 ka7 吊ti7 厝頂 e5 電火koaN7感動 kah lak落來！」 
兩個人雄雄 gia5頭去看hit pha kui千、kui萬粒電火球仔所組起來 e5 吊燈。「今慘ah！」in e5 面青sun2-sun2。這pha出名 e5 吊燈已經離開索仔，直直向下腳 e5 聽眾teh落去！ 
對這間Opera戲院來講，這真正是一 e5 恐怖 e5 暗暝。有一個婦人人去hou7 hit pha電火teh死。另外 koh 有真濟人著重傷。戲院足足關門兩禮拜。La Carlotta從此以後，著結束了伊唱歌 e5 性命。
</HL>