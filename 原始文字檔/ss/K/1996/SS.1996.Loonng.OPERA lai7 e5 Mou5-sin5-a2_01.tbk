<CL>
  Ti7 Hoat-kok e5 Paris u7 chit8 keng chhiuN3 Opera e5 hi3-iN7. Chit keng hi3-iN7 m7-taN7 khi2 kah chin sui2, mia5-siaN thong lang5 chai, i ma7 si7 choan5 se3-kai3 siong7 toa7 keng e5 Opera hi3-iN7. An3 1861 ni5 khai-thou2-tang7-kang, it-tit8 kau3 1875 ni5 chiah oan5-seng5. Chong2-kiong7 khai 4 chheng 7 pah goa7 ban7 e5 Hoat-kok chiN5 (franc). 
  Kui tong3 lau5-a2-chhu3 hun 17 chan3. Goa7-khau2 sng3 khi2-lai5 u7 10 chan3 lau5, u7 7 chan3 chhang3 ti7 thou5-kha te2. Ti7 piau2-ian2-tai5 e5 au7-piah kap e7-te2 u7 chin choe7 lau5-thui kap hang7-lou7, ia2-koh u7 chit8 tui sng3 boe7 liau2 e5 room. U7 koa-chhiN kap phoaN7-bu2 e5 leh oaN7-saN e5 room, ia7 u7 kang-chok jin5-oan5 chhau-chok ke-khi3 e5 sou2-chai7, ia7-u7 leh khng3 saN khng3 oe5 e5 room. Chit keng hi3-iN7 lai7 e5 mng5 chong2-kiong7 chhiau-koe3 2,500 e5. Kan-taN te7-ha7 e5 pou7-hun7, Li2 chiu7 e7-sai2 seh8 kui2 loh8 tiam2-cheng ia2 khoaN3 boe7 tioh8 chit8-sut-a2 jit8-thau5-kng. 
  Tiong7-tiam2 si7, chit keng chhiuN3 Opera e5 hi3-iN7 lai7-te2 u7 kui2. Chit8 e5 mou5-sin5-a2, chit8 e5 chheng7 kui su ou-saN e5 cha-pou-lang5. U7 lang5 kong2 I u7 sin-khu bo5 thau5, ia7 u7 lang5 kong2 I kan-taN chit8 liap8 thau5 bo5 sin-khu, kui e5 bin7 ng5-sng2-sng2 bo5 phiN7-a2, bak8-chiu si7 nng7 khut ou kah khoaN3 boe7 tioh8 lai7-toe2 e5 khang nia7-tiaN7. 
  Che si7 chit8 chan5 chin-chin-chiaN3-chiaN3 e5 tai7-chi3, si7 1880 ni5 e5 bou2 chit8 kang, an3 phoaN7-bu2 e5 hoa3-chong-sek lai5 khai-si2 e5... 
  I. PhoaN7-bu2 e5 cha-bou2 gin2-a2 
  "Kin2-lah! Khah kin2 leh! Kin2 ka7 mng5 kuiN khi2-lai5! Si7 i." Annie Sorelli chhong-chhong-pong7-pong7 chong5-jip8-lai5, bin7-a2 chhiN-sun2-sun2. 
  U7 chit8 e5 cha-bou2 gin2-a2 chau2 khi3 ka7 mng5 koaiN khi2-lai5, tak8-ke long2 ui5 koe3-lai5 Annie Sorelli e5 piN-a leh mng7 i. 
  "SiaN2-mih8-lang5? " " Ti7 to2-ui7? " 
  "Tau3-te2 hoat-seng siaN2-mih8 tai7-chi3? " 
  "Si7 kui2!" Annie kong2." Ti7 hang7-lou7 teng2-thau5, Goa2 khoaN3 tioh8 I an3 piah lai7 siu5 chhut-lai5, chhut-hian7 ti7 goa2 bin7-thau5-cheng5. Goa2...Goa2 u7 khoaN3 tioh8 i e5 bin7." 
  Tng toa7 pou7-hun7 e5 cha-bou2 gin2-a2 leh kiaN-hiaN5 e5 si5, chit8 e5 koan5-koan5 e5 cha-bou2 gin2-a2 soah chhio3 chhut-lai5. 
  " Kong2 siaN2-mih8 siau2 oe7", " Tak8-ke long2 kong2 i u7 khoaN3 tioh8 kui2, su7-sit8 siong7 lian5 chit8 e5 kui2-a2-iaN2 ma7 bo5. Lin2 chi2-si7 khoaN3 tioh8 piah-teng2 e5 lang5-iaN2 nia7-nia7." Oe7 sui-jian5 an2-ne kong2, chia e5 cha-bou2 gin2-a2 ma7 m7-kaN2 ka7 mng5 phah-khui, ka7 thau5 tham3 chhut-khi3 khoaN3-chit8-e5. 
  "I2-keng u7 chiok choe7 lang5 khoaN3 tioh8 ah! " Chit8 e5 cha-bou2 gin2-a2 kong2. "Li2 kam2 boe7 ki3-tit, Joseph Buquet nng7 kang cheng5 chiah khoaN3 tioh8 nia5." 
  Tak8-ke su-te2-ha7 gi7-lun7-hun-hun. 
  "Joseph kong2 chit e5 kui2 e5 sin-chai5 chin lo3, chheng7 chit8 nia2 ou-sek e5 toa7-i." 
  "I e5 thau5 kan2-na2 si2-lang5 kang7-khoan2, bin7-a2 ng5-sng2-sng2 koh bo5 phiN7-a2..." 
  "...bo5 bak8-chiu, kan-taN nng7 khut ou-ou e5 khang ! " 
  Chit e5 si5-chun7, goan5-pun2 long2 bo5 chhut-siaN e5 Meg Giry tong3-boe7-tiau5 hoah chhut-lai5. "Mai3 koh kong2 ah, i bo5-ai3 lang5 ti7 kha-chhng au7 kong2 i. Che si7 Gun2 bu2-ah ka7 Goa2 kong2 e5." 
  "Lin2 bu2-ah? " Chit8 e5 ou thau5-chang e5 cha-bou2 gin2-a2 ka7 mng7 "Lin2 ma-ma na2 e7 chai-iaN2 kui2 e5 tai7-chi3? " 
  "Gun2 bu2-ah kong2 Joseph Buquet siuN koe3 sam-pat. Chit e5 mou5-sin5-a2 na7 thiaN tioh8 lang5 leh kong2 i, e7 chin bo5 hoaN-hi2. U7 chit8 kang, Joseph e7 beh khau3 to bo5 bak8-sai2." 
  "Lin2 ma-ma si7 an2-choaN2 tit-tioh8 siau-sit e5? Pai3-thok Li2 kin2 ka7 Gun2 kong2." Chit8 tui cha-bou2 gin2-a2 ui5 leh mng7. 
  "Ho2 si7 ho2" Meg kong2 "m7-koh lin2 choat8-tui3 boe7-sai2 khi3 ka7 pat8-lang5 kong2. Lin2 chai-iaN2 gun2 ma-ma si7 hi3-iN7 lai7 leh kou3-mng5 e5, i hu7-chek chit8-pou7-hun7 khoaN3-hi3 e5 Box. M7... Box 5 si7 kui2 leh iong7 e5. I ti7 Box lai7-te2 khoaN3-hi3, u7-si5-a2 ma7 e7 lau5 kui2-lui2-a2 hoe hou7 Gun2 ma-ma." 
  "Kui2-a2 ma7 u7 khoaN3-hi3 e5 Box. Koh e7 boe2-hoe hou7 lin2 bu2-ah ! " 
  "Meg, lin2 bu2-ah leh kong2 ham3-kou2, kui2 na2 u7 kho2-leng5 u7 Box? " 
  "Che si7 chhian-chin-ban7-khak e5 tai7-chi3." Meg kong2, "Lin2 e7-sai2 khi3 mng7 khoaN3-mai7, bo5 lang5 bat boe2 koe3 Box 5 e5 phio3. Chi2-iau3 hi3 u7 leh ian2, mou5-sin5-a2 long2 e7 jip8-khi3 lai7-te2 khoaN3-hi3." 
  "Li2 si7 kong2 u7 lang5 ti7 Box lai7-te2 ? " 
  "Tioh8 ah !...ma7 m7-si7 an2-ne kong2, eng3-kai kong2 kui2 long2 u7 jip8-khi3, m7-koh lai7-te2 bo5 lang5 ti7 hia." 
  Chit8 koa2 phoaN7-bu2 e5 cha-bou2 gin2-a2 long2 ui5 leh khoaN3 Meg. " M7-koh lin2 ma-ma na2 e7 chai-iaN2 chia e5 tai7-chi3 ?" U7 lang5 leh mng7. 
  "Ki5-sit8 peng7 bo5 siaN2-mih8 bin7-a2 ng5-sng2-sng2, ia2-si7 chheng7 ou-sek toa7-i e5 lang5. He long2-si7 chhin3-chhai2 kong2 leh liu5-thoan5 e5. Gun2 bu2-ah ma7 m7-bat khoaN3 koe3 Box 5 lai7 e5 kui2. Kan-taN u7 thiaN koe3 siaN, bo5 khoaN3-koe3 iaN2. Kun-pun2 chiu7 m7-bat khoaN3 koe3 lang5. Lin2 koh ai3 chu3-i3, i siong7 bo5-ai3 lang5 leh kha-chhng au7 kong2 i." 
  Hit am3, chit tin7 cha-bou2 gin2-a2 bo5 chit8 hun-cheng bo5 leh kong2 kui2. Ian2-chhut chin3-cheng5 leh kong2, phoaN7-bu2 e5 si5 ma7 leh kong2, ian2 soah e5 si5 ia2-koh leh kong2. M7-koh in long2 se3-se3 siaN, thau-thau a2 leh kong2. Beh kong2 chin3-cheng5 long2 e7 seng tham3-thau5 cheng5-au7 khoaN3-khoaN3-leh. 
  Soah hi3 e5 si5, tak8-ke tng2-lai5 kau3 hoa3-chong-sek. Tut8-jian5 kan, hang7-lou7 thoan5 lai5 chit8 chun7 kha-pou7 siaN. Madame Giry, Meg in lau7-bu2, chau2 jip8-lai5 pang5-keng. I si7 chit8 e5 tian2-heng5 e5 ou-ba2-sang2, toa7-khou toa7-khou chhio3-bin7-sin5. M7-koh kin-a2-jit8 kui e5 bin7 chhiN-sun2-sun2. 
  "Cha-bou2 gin2-a2!" I na2 chau2 jip8-lai5 na2 hoah, "Joseph Buquet si2-khi3 ah! Si2 ti7 bu2-tai5 e7-te2 4 lau5 cho3-sit e5 sou2-chai7. Chit8 tiam2-cheng cheng5 chiah khi3 hou7 pat8-chan3-lau5 e5 lang5 hoat-hian7 tioh8 I e5 si2-the2. U7 chit8 tiau5 soh-a2 sok ti7 i e5 am7-a2-kun2." 
  "Kui2 !" Meg siaN-im chhoah-chhoah leh hoah " It-teng7 si7 hou7 kui2 hai7-si2 e5." 
  II. Opera hi3-iN7 e5 sin to7-ian2 
  Che si7 chit8 keng chiaN5 u7-mia5 e5 hi3-iN7. E7-tang3 ti7 chia cho3 to7-ian2 e5 lang5 ma7 long2 m7-si7 siaN2-mih8 kan2-tan e5 jin5-but8. Tai7-chi3 hoat-seng e5 si5 tu2-ho2 si7 Monsieur Armand Moncharmin kap Monsieur Firmin Richard chit nng7 e5 sin to7-ian2 lai5 hi3-iN7 e5 te7 it e5 le2-pai3. Tai7-chi3 hoat-seng liau2-au7 keh tng2-kang, chit nng7 e5 lang5 ti7 to7-ian2 sek kong2 tioh8 Joseph Buquet e5 tai7-chi3. 
  "Che si7 chit8 kiaN7 i3-goa7 e5 su7-kiaN7," Monsieur Armand chin siuN7-khi3," Na7 bo5 chiu7 si7 I ka-ki7 chu7-sat! " 
  "I3-goa7 su7-kiaN7 ?... chu7-sat?" Monsieur Firmin hoai5-gi5 leh mng7. "Li2 khah kah-i3 to2 chit8-chiong2 kong2-hoat? Ia2-si7 li2 jin7-ui5 si7 Opera lai7 e5 kui2 sou2 cho3 e5." 
  "Mai3 koh kong2 tioh8 kui2 e5 tai7-chi3 !" Monsieur Armand kong2. "Hi3-iN7 lai7 u7 chhiau-koe3 1,500 lang5 leh ka7 lan2 cho3-sit, chit-chun7 mui2 chit8 e5 lang5 long2 leh kong2 kui2 e5 tai7-chi3, chit8 tui sin5-keng-peN7! Goa2 bo5 siuN7 beh koh thiaN tioh8 kui2 e5 tai7-chi3 kam2 e7-sai2 ? " 
  Monsieur Firmin ka7 i toh-teng2 e5 phoe theh8 khi2-lai5 khoaN3, "Armand, ah chit tiuN phoe si7 beh an2-choaN2 chhu2-li2? " 
  "Chhu2-li2?" Monsieur Armand toa7-siaN hoah chhut-lai5, " Beh chhu2-li2 siaN2-hoe3? Lan2 kam2 e7-tang3 cho3 siaN2-mih8 ? " 
  In nng7 lang5 koh ka7 phoe thak8 chit8 pai2. Su7-sit8 siong7, chit tiuN phoe chin te2, kan-taN kui2 hang5 ji7 : 
  Hou7 sin to7-ian2 : 
  “In-ui7 lin2 si7 sin lai5--e5, goa2 su-iau3 sia2 phoe ka7 lin2 kong2 chit8 koa2 tiong7-iau3 e5 tai7-chi3. Box 5 e5 phio3 lin2 choat8-tui3 boe7-sai2 boe7, he si7 goa2 su-jin5 leh iong7 e5 box. Lin2 na7-si7 u7 bo5 liau2-kai2 e5 sou2-chai7, e7-tang3 khi3 mng7 Madame Giry tioh8 e7 chai-iaN2. I si7 ti7 chia kou3 mng5 e5 ou-ba2-sang2. 
  Leng7-goa7, goa2 beh ka7 lin2 siu chit8 koa2 sou2-hui3, sng3 si7 goa2 ti7 chia cho3-sit e5 hui3-iong7. Goa2 e5 siu-hui3 chiaN5 siok8, lin2 chi2-iau3 tak8 ko3 goeh8 hou7 goa2 20000, goa2 chiu7 e7 chin boan2-i3. Chiu7-si7 an2-ne nia7-nia7. 
  M7-koh chhiaN2 lin2 m7-thang boe7 ki3-tit. Goa2 e7-tang3 cho3 lin2 chiaN5 ho2 e5 peng5-iu2, na7 bo5-ai3 e5 oe7, goa2 choat8-tui3 si7 chit8 e5 chin phaiN2 eng3-hu3 e5 tek8-jin5! 
  O.K.” 
  "Box 5 e5 phio3 boe7-sai2 boe7 ! Chit8 ko3 goeh8 koh beh tih8 20,000 khou! Sai2 lin2 chou2-ma2 leh! " Monsieur Armand lu2 khoaN3 lu2 siuN7-khi3," He si7 choan5 hi3-iN7 siong7 ho2 e5 box, na2 e7-sai2 khng3 ti7 hia chhi7-bang2. Firmin, i chhiam chit e5 O.K. e5 mia5 si7 siaN2-mih8 i3-su3? Li2 ka7 Goa2 tau3 siuN7-khoaN3-mai7 leh." 
  "Kho2-leng5 si7 Opera Kui2 e5 khoan2." Monsieur Firmin kong2, "M7-koh li2 kong2 liau2 chin tioh8! Lan2 bo5 su-iau3 chhap chit tiuN phoe, che si7 leh kap lan2 kong2-sng2-chhio3, chiaN5 ok-chit. U7 lang5 khoaN3 lan2 si7 sin-lai5-e5, jin7-ui5 lan2 gong7-gong7 ho2 khi-hu7 chiu7 an2-ne ou-peh8 loan7-lai5. Chit keng hi3-iN7 lai7 kun-pun2 to bo5 siaN2-mih8 kui2." 
  Soa3-loh8-lai5 hit nng7 lang5 tho2-lun7 chit8 koa2 hit am3 beh ian2-chhut e5 tai7-chi3. Si7 beh ian2 Faust chit chhut hi3. Chit chhut hi3 thong-siong5 long2 si7 iu5 La Carlotta lai5 ian2 Margarita. La Carlotta si7 Spain lang5, ma7 si7 choan5 Paris siong7 ho2 e5 chit8 ui7 koa-chia2. Bun7-toe5 si7 La Carlotta kin-a2-jit8 phoa3-piN7. 
  "Kin-a2-jit8 am3-si5 choan5 Paris e5 lang5 long2 beh lai5 khoaN3-hi3" Monsieur Armand kong2, "M7-koh Lan2 siong7 ho2 e5 koa-chia2 soah phoa3-piN7 bo5 hoat-tou7 chiuN7-tai5. I kin-a2-jit8 chai2-khi2 tut8-jian5 sia2 phoe kong2 i lang5 bo5 song2-khoai3, am3-si5 bo5 hoat-tou7 chham-ka ian2-chhut." 
  "Mai3 koh siuN7-khi3 ah, Armand" Monsieur Firmin kong2 "Lan2 ia2-u7 Christine Daae2 hit e5 an3 Norway lai5 e5 siau3-lian5 koa-chia2, i chhiuN3 Margarita bo5 siaN2-mih8 bun7-toe5, i e5 koa-siaN ma7 chin sui2." 
  "M7-koh i ia2 hiah siau3-lian5, bo5 siaN2-mih8 ti-mia5-tou7, bo5 lang5 e7 lai5 thiaN chit8 e5 bo5-mia5 e5 ian2-oan5 chhiuN3-koa." 
  "Si2-ti cho3 oah8-ti lai5 thai5. Siang2 chai-iaN2, i bo5 tiaN7 chhiuN3 pi2 La Carlotta koh khah ho2 ma7 bo5 it-teng7." 
</CL>
<HL>

Ti7 法國 e5 Paris有一間唱Opera e5 戲院。這間戲院m7-taN7起 kah 真sui2，名聲通人知，伊ma7 是全世界上大間 e5 Opera戲院。按1861年開土動工，一直到1875年才完成。總共開4千7百外萬 e5 法國錢（franc）。
歸棟樓仔厝分17層。外口算起來有10層樓，有7層藏ti7 塗腳底。Ti7 表演台 e5 後壁kap下底有真濟樓梯kap巷路，ia2-koh 有一堆算boe7了 e5 room。有歌星kap伴舞 e5 leh 換衫 e5 room，也有工作人員操作機器 e5 所在，也有 leh 囥衫囥鞋 e5 room。這間戲院內 e5 門總共超過2，500個。Kan-taN地下 e5 部分，你就會使seh8幾loh8點鐘ia2看boe7著一屑仔日頭光。
重點是，這間唱Opera e5 戲院內底有鬼。一個魔神仔，一個穿歸su烏衫 e5 查甫人。有人講伊有身軀無頭，也有人講伊kan-taN一粒頭無身軀，歸個面黃sng2-sng2無鼻仔，目珠是兩窟烏 kah 看boe7著內底 e5 空nia7-tiaN7。
這是一層真真正正 e5 代誌，是1880年 e5 某一工，按伴舞 e5 化妝室來開始 e5 … 
I.伴舞 e5 查某囡仔 
「緊lah！較緊leh ！緊 ka7 門關起來！是伊。」Annie Sorelli 匆匆pong7-pong7 chong5入來，面仔青 sun2-sun2。
有一個查某囡仔走去 ka7 門關起來，逐家攏圍過來Annie Sorelli e5 邊仔 leh 問伊。
「啥物人？」「Ti7 to2位？」 
「到底發生甚物代誌？」 
「是鬼！」Annie講。「Ti7 巷路頂頭，我看著伊按壁內泅出來，出現ti7 我面頭前。我…我有看著伊 e5 面。」 
當大部分 e5 查某囡仔 leh 驚惶 e5 時，一個懸懸 e5 查某囡仔煞笑出來。
「講甚物痟話，」「逐家攏講伊有看著鬼，事實上連一個鬼仔影ma7 無。Lin2 只是看著壁頂 e5 人影nia7-nia7。」話雖然an2-ne講，chia e5查某囡仔ma7 m7-kaN2 ka7 門扑開，ka7 頭探出去看一下。
「已經有足濟人看著ah！」一個查某囡仔講。「你kam2 boe7記得，Joseph Buquet兩工前才看著nia5。」 
逐家私底下議論紛紛。
「Joseph講這個鬼 e5 身材真lo3，穿一領烏色 e5 大衣。」 
「伊 e5 頭kan2-na2死人共款，面仔黃sng2-sng2 koh 無鼻仔…」 
「…無目珠，kan-taN兩窟烏烏 e5 空！」 
這個時陣，原本攏無出聲 e5 Meg Giry tong3-boe7-tiau5喝出來。「Mai3 koh 講ah，伊無ai3人ti7 kha-chhng後講伊。這是阮母ah ka7 我講 e5。」 
「 Lin2 母ah？」一個烏頭鬃 e5 查某囡仔 ka7 問「 Lin2 媽媽na2會知影鬼 e5 代誌？」 
「阮母ah講 Joseph Buquet siuN過三八。這個魔神仔若聽著人 leh 講伊，會真無歡喜。有一工，Joseph會beh 哭都無目屎。」 
「 Lin2 媽媽是an2-choaN2得著消息 e5 ？拜託你緊 ka7 阮講。」一堆查某囡仔圍 leh 問。
「好是好」Meg講「m7-koh lin2 絕對boe7使去 ka7 別人講。Lin2 知影阮媽媽是戲院內 leh 顧門e5，伊負責一部分看戲 e5 Box。M7…Box 5是鬼 leh 用 e5。伊ti7 Box內底看戲，有時仔ma7 會留幾蕊仔花hou7 阮媽媽。」 
「鬼仔ma7有看戲 e5 Box。Koh會買花hou7 lin2 母ah！」 
「Meg，lin2 母ah leh 講ham3古，鬼na2有可能有Box？」 
「這是千真萬確 e5 代誌。」Meg講，「 Lin2 會使去問看mai7，無人bat買過Box 5 e5 票。只要戲有 leh 演，魔神仔攏會入去內底看戲。」 
「你是講有人ti7 Box內底？」 
「著ah！…ma7 m7是an2-ne講，應該講鬼攏有入去，m7-koh 內底無人ti7 hia。」 
一koa2伴舞 e5 查某囡仔攏圍 leh 看Meg。「M7-koh lin2 媽媽那會知影chia e5 代誌？」有人leh問。
「其實並無啥物面仔黃sng2-sng2，ia2是穿烏色大衣 e5 人。He攏是chhin3-chhai2 講 leh 流傳 e5。阮母ah ma7 m7-bat看過 Box 5 內 e5 鬼。Kan-taN有聽過聲，無看過影。根本就m7-bat看過人。Lin2 koh ai3 注意，伊上無ai3人 leh kha-chhng後講伊。」 
Hit暗，這tin7查某囡仔無一分鐘無 leh 講鬼。演出進前 leh 講，伴舞 e5 時ma7 leh 講，演煞 e5 時ia2-koh leh 講。M7-koh in攏細細聲，偷偷仔 leh 講。Beh 講進前攏會先探頭前後看看leh。
煞戲 e5 時，逐家轉來到化妝室。突然間，巷路傳來一陣腳步聲。Madame Giry，Meg in老母，走入來房間。伊是一個典形 e5 ou-ba2-sang2，大箍大箍笑面神。m7-koh 今仔日歸個面青sun2-sun2。
「查某囡仔！」伊na2走入來na2喝，「Joseph Buquet 死去ah！死ti7 舞台下底四樓做sit e5 所在。一點鐘前才去hou7 別chan3樓 e5 人發現著伊 e5 死體。有一條索仔束ti7 伊 e5 頷仔頸。」 
「鬼！」Meg聲音chhoah-chhoah leh 喝「一定是hou7 鬼害死 e5。」 
II.Opera戲院 e5 新導演 
這是一間誠有名 e5 戲院。會當ti7 chia做導演 e5 人ma7 攏m7是啥物簡單 e5 人物。代誌發生 e5 時tu2好是Monsieur Armand Moncharmin kap Monsieur Firmin Richard這兩個新導演來戲院 e5 第一個禮拜。代誌發生了後隔轉工，這兩個人ti7 導演室講著 Joseph Buquet e5 代誌。
「這是一件意外 e5 事件，」Monsieur Armand真受氣，「若無就是伊家己自殺！」 
「意外事件？…自殺？」Monsieur Firmin懷疑 leh 問。「你較合意to2一種講法？抑是你認為是Opera內 e5 鬼所做 e5。」 
「Mai3 koh 講著鬼 e5 代誌！」Monsieur Armand講。「戲院內有超過1,500人 leh ka7 咱做sit，這陣每一個人攏 leh 講鬼 e5 代誌，一堆神經病！我無想beh koh 聽著鬼 e5 代誌kam2會使？」 
Monsieur Firmin ka7 伊桌頂 e5 批提起來看，「Armand，ah這張批是beh 按怎處理？」 
「處理？」Monsieur Armand大聲喝出來，「beh 處理啥貨？咱kam2會當做甚物？」 
In兩人 koh ka7 批讀一擺。事實上，這張批真短，kan-taN幾行字： 
hou7 新導演： 
「因為 lin2 是新來--e5，我需要寫批 ka7 lin2 講一寡重要 e5 代誌。Box 5 e5 票 lin2 絕對boe7使賣，he是我私人 leh 用 e5 box。Lin2 若是有無了解 e5 所在，會當去問 Madame Giry著會知影。伊是ti7 chia顧門 e5 ou-ba2-sang2。
另外，我beh ka7 lin2 收一寡所費，算是我ti7 chia做sit e5 費用。我 e5 收費誠俗，lin2 只要逐個月hou7 我20000，我就會真滿意。就是an2-ne nia7-nia7。
M7-koh 請 lin2 m7-thang boe7記得。我會當做 lin2 誠好 e5 朋友，若無ai3 e5 話，我絕對是一個真歹應付 e5 敵人！ 
O.K.」 
「Box 5 e5 票boe7使賣！一個月 koh beh tih8 20,000箍！Sai2 lin2 祖媽 leh ！」Monsieur Armand lu2看 lu2 受氣，「he是全戲院上好 e5 box，na2會使囥ti7 hia飼蚊。Firmin，伊簽這個O.K. e5 名是啥物意思？你 ka7 我tau3想看mai7 leh。」 
「可能是Opera 鬼e5 款。」Monsieur Firmin講，「m7-koh 你講了真著！咱無需要chhap這張批，這是 leh kap咱講sng2笑，誠惡質。有人看咱是新來 e5，認為咱憨憨好欺負就an2-ne烏白亂來。這間戲院內根本都無甚物鬼。」 
續落來hit兩人討論一寡hit暗beh 演出 e5 代誌。是beh 演 Faust 這齣戲。這齣戲通常攏是由 La Corlotta 來演Margarita。La Corlotta是 Spain 人，ma7 是全 Paris 上好 e5 一位歌者。問題是 La Corlotta 今仔日破病。
「今仔日暗時全 Paris e5 人攏beh 來看戲」Monsieur Armand講，「m7-koh 咱上好 e5 歌者煞破病無法度上台。伊今仔日早起突然寫批講伊人無爽快，暗時無法度參加演出。」 
「Mai3 koh 受氣ah，Armand」 Monsieur Firmin講「咱ia2有Christine Daae2 hit個按Norway來 e5 少年歌者，伊唱 Margarita 無啥物問題，伊 e5 歌聲ma7 真sui2。」 
「M7-koh 伊ia2 hiah少年，無啥物知名度，無人會來聽一個無名 e5 演員唱歌。」 
「死豬做活豬來thai5。Siang2知影，伊無定唱比 La Corlotta koh較好ma7 無一定。」 
</HL>