<CL>
  Lak8 Po3-ko3 
  Bun5-hian3 sia2 po3-ko3 e5 si5-kan pi2 i siuN7--e5 koh khah ku2, tng kah Beng5-tek tho2-lun7 kiat-ko2 e5 si5, chha-put-to si7 6 le2-pai3 au7--lou3. 
  Beng5-tek m7-si7 kho-hak8-ka, si7 seng-li2-lang5, taN chai an2-choaN2 than3-chiN5. Tek-a2 li7-khui toh-a2 at Bun5-hian3 e5 chhiu2, kong2,“To-sia7 li2 lai5”, liau2-au7 in che7 ti7 thang-a2-mng5-piN e5 nng7 chiah toa7 koh song2 e5 phong3-i2. Tek-a2 e5 pan7-kong-sek, khoah koh chhu kau7-kau7 e5 te7-than2, piah-teng2 u7 sui2 e5 tou5, tui3 thang-a2-mng5 e7-tang3 khoaN3 tioh8 ho5, leng7-goa7 1 peng5 u7 chhiu7-na5 kah khang-te7, hou7 lang5 kam2-kak chheng-song2, hoaN-hi2, koh an-un2.
  Tek-a2 khi2-seng kong2,“ Goa2 thak8-koe3 li2 e5 po3-ko3”, jian5-au7 theng5--loh8-lai5, koh tiam2-hun, chiah kong2,“M7-si7 chin ho2, si7--bo5? ” 
  Bun5-hian3 kiaN chit8-tio5, tui3 Tek-a2 gin5 kong2,“ Li2 kong2 siaN2 ? ” 
  Tek-a2 chhio3-chhio3, chhiu2 chhun koe3 ian-bu7, soa3 kong2,“ Bo5 siaN2, bo5 siaN2, bian2 koa3-sim, goa2 m7-si7 chi2 po3-ko3 bai2, tong-jian5 m7-si7, li2 chin phah-piaN3 kang-chok, ma7 cho3 liau2 chin ho2, goa2 ki2--e5 si7 goa2 bo5 kah-i3 boe2-a2 e5 i3-kian3. ” 
  Bun5-hian3 kong2,“In kam2 u7 siaN2 m7-tioh8? ” 
  Tek-a2 kong2,“ In siuN kui3”, nng7 e5 lang5, sio gin5 u7 chit8-si5-a2 ku2, Bun5-hian3 e5 ui7 kam2-kak leng2 koh cho, Tek-a2 chhio3-chhio3, m7-koh he m7-si7 Bun5-hian3 kah-i3 hit chiong2 e5 chhio3. 
  Tek-a2 kong2,“ Bun5-hian3, li2 khoaN3, li2 po3-ko3 sia2 kong2 lan2 ai3 chng koa2-a2 ke-khi3, ti7 hui3-liau7 to3-jip8 ho5 chin3-cheng5, seng chheng-se2, tioh8--bo5? Chia e5 ke-khi3 ai3 khai nng7 pah-ban7 pong7. Li2 siuN7 lan2 e7-tang3 khi3 toe3 chhoe7 chia e5 chiN5--leh? Li2 ma7 chai, chiN5 be7 seN ti7 chhiu7-a2. ” 
  Bun5-hian3 kong2,“ Be7--a7, tong-jian5 be7. ” Chhui3 ta-ta, khi3 theh8 chit8 poe chui2, kam2-kak chhiu2 teh tin2-tang7, koh kong2,“M7-koh lan2 teh be7 che7-che7 e5 sin chhat-liau7, tui3 hia tak8 ko3 goeh8 than3 kui2-a7 pah-ban7, kam2 m7-si7--leh? ” 
  Tek-a2 kong2,“ Si7, lan2 cho3 liau2 chin ho2, m7-koh lan2 na7 iong7 nng7 pah-ban7 pong7 khi3 cho7 sin e5 ke-khi3, chit-e5 chhat-liau7 it-teng7 ke chin kui3, lan2 to7 be7 bo5 chiah che7. ” 
  Bun5-hian3 kong2,“M7-koh lan2 it-teng7 ai3 cho3, chia e5 hui3-liau7 pi2 goa2 siuN7--e5 ke chin gui5-hiam2, li2 kam2 bo5 ti7 goa2 e5 po3-ko3 thak8 tioh8 hia, tng goa2 ka7 hui3-liau7-phin2 chham loh8-khi3 niau2-chhi2 lim e5 chui2, u7 e5 niau2-chhi2-a2-kiaN2 chhut-si3 to7 bo5 bak8-chiu, bo5 hiN7-a2, chit8 chiah bo5 kha, chit8 chiah 6 ki kha. ” Chhoah-chhoah koh kong2,“ U7 e5 lim hui3-liau7 2 ppm long5-tou7 e5 si5, chhut-si3 to7 bo5 kha. Lan2 be7-sai2 to3 chia e5 hui3-liau7 loh8-khi3 ho5--nih. ” 
  Tek-a2 kong2,“ Bun5-hian3, tong-jian5 goa2 u7 thak8--tioh8, ma7 chin chim-chiok, chin siong5-se3 thak8 koe3 li2 e5 po3-ko3, u7 sia2 kong2 lan2 to3 jip8 khi3 ho5 pi2 2 ppm e5 long5-tou7 khah chio2, tan2--leh, thiaN goa2 kong2 chit8 hun-cheng! Li2 goa2 long2 chai, lim e5 chui2 long2 m7 si7 tui3 chit tiau5 ho5 lai5--e5, ji5-chhiaN2 ho5 nng7 kong-li2 to7 chhut hai2, ui7-choaN2-iuN7 in e7 gui5-hiam2--leh? Bun5-hian3 ah, bo5 lang5 e7 khi3 lim--in, lan2 bo5 su-iau3 chng chia e5 sin ke-khi3! ” 
  Bun5-hian3 siuN7 tioh8 in kiaN2, che7 chun5 hang5-heng5 ti7 ho5-teng2, ma7 siuN7 tioh8 hai2-kau2, tio3-hi5 e5 lang5, ti7 hai2-kiN chhit-tho5 kah siu5-chui2 e5 se3-han3 gin2-a2, chiah kong2,“Lan2 it-teng7 ai3 chng. ” 
  Tek-a2 siong5-se3 khoaN3 Bun5-hian3, siaN chin se3 koh nge7 kong2,“Bun5-hian3, thiaN goa2 e5 oe7, li2 si7 chin ho2 e5 kho-hak8-ka, gun2 hok-khi3 u7 li2 ti7 chit keng kong-si, m7-koh li2 m7 si7 seng-li2-lang5, goa2 si7, khoaN3 che” Keng2 chit8 tiuN choa2 khi2--lai5, theh8 koe3 toh-a2 hou7 Bun5-hian3 khoaN3, teng2-bin7 sia2 kong-si u7 joa7-che7 chiN5, koh kong2,“Lan2 ku7-ni5 chioh chit8 chheng-ban7, li2 siuN7 khoaN3-mai7--leh, chhiuN7 chit khoan2 e5 sio2 chng-thau5 phah-sng3 e7-tang3 tat8 joa7-che7. ” 
  Bun5-hian3 kong2,“ Goa2 chai, m7-koh …” 
  Tek-a2 kong2,“ Chit-ma2, thiaN goa2 e5, lan2 na7 chng chia e5 ke-khi3, chin che7 lang5 e7 sit-giap8 ah! Kong-si bo5 leng5-lek8 khi3 chioh khah che7 chiN5, lan2 chit-chun7 bo5-hoat-tou7...” 
  Bun5-hian3 khia7--khi2-lai5 koh kong2,“ Na7 lang5 in-ui7 che7 phoa3-peN7--leh? Li2 u7 siuN7 tioh8 che--bo5? Jian5-au7 po3-choa2 e7 khan siaN2--leh? ” 
  Tek-a2 kong2,“Bo5 lang5 e7 tioh8-peN7, in-ui7 bo5 lang5 e7 khi3 lim hia e5 chui2, po3-sia7 choat8-tui3 m7-chai. ” 
  Bun5-hian3 kong2,“ Goa2 na7 kong2, in to7 chai. ” 
  Tiam7 chin ku2, jian5-au7 Tek-a2 khia7--khi2-lai5, bak8-chiu siam2 piN-a2, koh kiaN5 koe3 Bun5-hian3, che7 toh-a2 au7, taN-thau5 e5 si5, bak8-chiu leng2 koh phu2-phu2, chhiuN7 hai2-piN e5 chioh8-thau5. 
  Tek-a2 kong2,“ Bun5-hian3, li2 na7 an2-ne cho3, goa2 e7 kong2 li2 peh8-chhat8, li2 e7 bo5 thau5-lou7, it-teng7 ai3 be7 chhu3 tng2-khi3 lah-sap e5 kong-u2, e7 pian3-seng5 kiaN5 ti7 ke-lou7, bo5 peng5-iu2 e5 lau7-hoe3-a2, he kam2 si7 li2 beh tih8--e5? ” 
  Bun5-hian3 bo5 hoe5-tap, khia7 chin ku2, gin5 Tek-a2, ma7 bo5 kong2 poaN3 ku3 oe7, chha-put-to nng7 hun-cheng au7, Tek-a2 leng2-chhio3 kong2,“ Li2 na7 ke3-siok lau5--loh8-lai5, me5-ni5 sin-sui2 ka poe7, ji5-chhiaN2 bo5 lang5 e7 siu7 siong-hai7, ma7 bo5 lang5 e7 khi3 lim hia e5 chui2. ” 
  Tek-a2 tui3 toh-a2 khi2--lai5, seh8 kau3 thau5-cheng5, chhiu2 pang3--loh8, Bun5-hian3 kang7-khoan2 khia7 chit8-chun7, jian5-au7 Tek-a2 at Bun5-hian3 e5 chhiu2 kong2,“SiuN7 khoaN3-mai7--leh! Bun5-hian3. ” 
  Bun5-hian3 oat8-thau5, ban7-ban7 kiaN5 tui3 mng5 chhut-khi3. 
  Chhit Tai5-an kah Hui7-chin 
  Le7-bi2 ma7 kah Tek-a2 kong2--koe3, m7-koh bo5 khah ho2, i kiaN5--chhut-khi3 e5 si5, khoaN3--khi2-lai5 sian7-sian7 koh chin siong-sim. 
  Le7-bi2 kah Tek-a2 tui3 hui3-liau7 ma7 pian7-lun7 kui2-a7 ko3 goeh8, m7-koh Tek-a2 m7 thiaN, m7-chiah ti7 Bun5-hian3 po3-ko3 liau2 8 ko3 goeh8, Le7-bi2 koat-teng7 oaN7 pat8-keng kong-si. Le7-bi2 chin hoaN-hi2, in-ui7 he si7 khah tiong7-iau3 e5 khang-khoe3, m7-koh m7-si7 i chau2 e5 goan5-in, i chai-iaN2 be7 chng chheng-se2 e5 ke-khi3. 
  Bun5-hian3 siong-sim khoaN3 i chau2, bat hiang2-siu7 kah i kang-chok e5 khoai3-lok8, ti7 ku7-ni5 kah teng2 poaN3-ni5 i bat khi3 in tau kui2-a7 pian3, Bun5-hian3 e5 kiaN2 tng kah-i3 i, chu7 in lau7-bo2 si2 liau2, in m7-bat kah pat8 e5 hu7-jin5-lang5 chiah chhin-chhiat--koe3. 
  Le7-bi2 ti7 kong-si e5 boe2-a2 kang, kah Bun5-hian3 ti7 kong-si e5 chhan-thiaN cho3-hoe2 chiah8 tiong-tau3. 
  Bun5-hian3 kong2,“ Le7-bi2, li2 chai-iaN2 li2 bo5 it-teng7 ai3 chau2, kong-si chin seng5-kong, ji5-chhiaN2 long2 teh than3-chiN5, li2 e5 sin chhat-liau7, cheng-ka 400 e5 kang-chok ki-hoe7 kah hu3-ju7, ma7 u7 lang5 beh tui3 pat8 e5 sou2-chai7 poaN lai5 chia. ” 
  Bun5-hian3 kong2 tioh8 Tai5-an in hak8-hau7 sin e5 un7-tong7-tiong-sim, che si7 kong-si chan3-chou7 sou2 khi2--e5, kang7-khoan2 chng--nih u7 nng7 keng sin koh toa7 e5 tiam3, u7 sin hi3-hng5, ma7 u7 che7-che7 e5 sin-ok, kong2,“ Che long2-si7 li2--ah, Le7-bi2, joa7-nih8-a2 ki5-miau7,kam2 m7-si7--leh?” Chhio3-chhio3 khoaN3 tui3 toh-a2 tui3-bin7 e5 Le7-bi2, koh ka7 Le7-bi2 e5 chhiu2 theh8 kau3 i e5 chhiu2-sim. 
  Le7-bi2 tiam7-tiam7 khoaN3 Bun5-hian3, kah i thau5-khi2-seng lai5 kong-si e5 si5, i2-keng pian3 chin che7, Bun5-hian3 ti7 kang-chok cheng5 6 ko3 goeh8 si7 hoaN-hi2 koh u7 oah8-lat8, Le7-bi2 long2 chai-iaN2 i ti7 kang-tiuN5 e5 to2-ui7, in-ui7 i tiaN7-tiaN7 ng3 Le7-bi2 chhio3, tui3 Le7-bi2 chhiuN3-koa. M7-koh boe2-a2 chit 18 ko3 goeh8 i ke chin thiam2, tiaN7-tiaN7 bo5 eng5, bo5 koh chhiuN3-koa, bo5 chhio3, ma7 bo5 chhiang5-chai7 siong3 Le7-bi2, tng i kou-toaN e5 si5, khoaN3--khi2-lai5 sian7 koh khou2-lian5. 
  Le7-bi2 un7-un7-a2 ka7 ti7 Bun5-hian3 chhiu2-sim e5 chhiu2 soa2--khui, chiah kong2, “ Bun5-hian3, li2 chai-iaN2, goa2 ui7-choaN2-iuN7 beh chau2, goa2 chai-iaN2 to3 jip8 ho5 si7 siaN2, goa2 bo5 ai3 siuN7--i, li2 ma7 e7-sai2 chau2, khi3 pat8 keng kong-si cho3. ” 
  Bun5-hian3 sai2-seng3-te7 gin5 Le7-bi2 kong2,“ Goa2 siuN lau7, tui3 goa2 lai5 kong2, chhoe7 sin thau5-lou7 bo5 iong5-iN7, ji5-chhiaN2 Le7-bi2, kong-si chit-ma2 cho3 chhat-liau7 ma7 chhiau koe3 nng7 ni5, ma7 bo5 lang5 siu7 siong-hai7, kam2 m7-si7--leh? ” 
  Le7-bi2 theng5 chit8 khun3, chiah kong2, “ Kan-taN li2.” 
  Bun5-hian3 kong2, “ Li2 i3-su3 si7 siaN2, kan-taN goa2? ” 
  Le7-bi2 siong-sim khoaN3 Bun5-hian3, i thut-thau5-thut-thau5, khoaN3--khi2-lai5 kai3 seng5 lau7-lang5, khah-cha2 bat siuN7 beh ke3 hou7 Bun5-hian3, chit-ma2 ka-chai3 Bun5-hian3 hit-chun7 bo5 hiong3 i kiu5-hun. 
  Le7-bi2 kong2, “ Ou3, goa2 si7 chi2 li2 e5 kha”, m7-koh he m7-si7 i e5 chin-i3. Bun5-hian3 e5 kha iau2 u7 thiaN3 e5 ang5-tah, u7 si5 in-ui7 an2-ne, bo5 ho2 kiaN5-lou7. 
  Bun5-hian3 chhio3-chhio3 kong2, “ Goa2 e5 kha chha-put-to khah ho2--ah, goa2 kiong5 beh be7 ki3-tit ah, m7-koh Le7-bi2 li2 chau2 chin3-cheng5… m7-chai li2 e7-tang3 pang-chan7 goa2--bo5, si7 ka-teng5 e5 bun7-te5. ” 
  Le7-bi2 kong2, “ Ho2, goa2 beh an2-choaN2 pang-chou7--li2 ? Li2 ma7 chai, tui3 lin2 kiaN2 goa2 bo5 chin liau2-kai2. ” 
  Bun5-hian3 kong2,“ Bo5 liau2-kai2 he si7 tong-jian5, m7-koh li2 si7 hu7-jin5-lang5; peng7-chhiaN2 ti7 chhu3 cho3 chit8 e5 lau7-pe7, tui3 goa2 lai5 kong2, u7 si5 si7 khun3-lan5, hian7-chai7, Hui7-chin si7 cha-bou2-gin2-a2, bo5 lau7-bu2 kah i tam5-lun7, goa2 tiaN7-tiaN7 m7-chai beh kong2 siaN2 ? ” 
  Le7-bi2 khoaN3 Bun5-hian3 chin khou2-lian5, tiaN7-tiaN7 hoai5-gi5 ui7-choaN2-iuN7 Bun5-hian3 bo5 khah chiap8 iau-chhiaN2 i khi3 in tau, i kah-i3 Bun5-hian3 kah in kiaN2, koh siuN7 kong2 Bun5-hian3 ma7 kah-i3--i, kong2,“ Hui7-chin, chit-ma2 kui2 hoe3 ? ” 
  Bun5-hian3 kong2, “ 18, koh siuN7 beh kiat-hun. ” 
  Le7-bi2 kong2,“ I2-keng koat-teng7--ah! Hui7-chin siuN siau3-lian5, kam2 m7-si7--leh ? ” Bun5-hian3 teh hoan5-lo2, kong2, “ HeN3, goa2 to7 si7 an2-ne kong2, m7-koh Hui7-chin kah goa2 teh siuN7-khi3, si7 chin-chiaN3 teh sai2-seng3-te7. ” 
  Le7-bi2 kong2,“ Tui3-hong si7 siaN2 lang5? ” 
  Bun5-hian3 kong2, “ Ho7-cho3 Ong5 Liong5-kian, si7 kok-lai7 po3-choa2 e5 sin-bun5 ki3-chia2, goa2 siuN7 si7 chin ho2 e5 siau3-lian5-ke, m7-koh tak8-kai2 kah i kong2-oe7, pian7-lun7, Hui7-chin long2 oa2 Liong5-kian hit-peng5. Le7-bi2 li2 ma7 chai, goa2 bo5 ai3 kah i siuN7-khi3, m7 ai3 i ke3, m7-koh goa2 tong3-be7-tiau5, goa2 kam2-kak goa2 beh sit-khi3 i--ah! ” 
  Le7-bi2 kong2, “Lin2 si7 pian7-lun7 siaN2? ” 
  Bun5-hian3 kong2, “ Ai3--ah, chin hou5-tou5, goa2 chin-chiaN3 m7-chai, i si7 khoan5-po2 thoan5-the2 (Greenworld) e5 seng5-oan5, goa2 siuN7--tioh8-ah, i tiaN7-tiaN7 kong2 tioh8 Greenworld. I siuN7 kong2 taN siau3-lian5-lang5 chiah-tioh8, chhiau koe3 25 hoe3 e5 lang5 tiaN7-tiaN7 si7 m7-tioh8! ” 
  Le7-bi2 na2 siuN7 na2 khoaN3 Bun5-hian3. 
  Le7-bi2 kong2, “Ho2, Bun5-hian3 li2 beh kio3 goa2 cho3 siaN2? Goa2 m7-si7 ma-ma, ma7 m7-bat ke3--koe3. ” 
  Bun5-hian3 kong2,“M7-koh… kho2-leng5 li2 e7-tang3 ka7 Hui7-chin kong2? Le2-pai3 li2 beh khi3 gun2 tau chiah8 tiong-tau3--bo5? ” 
  M7-chiah Le7-bi2 khi3 Bun5-hian3 in tau. Liong5-kian ma7 ti7 hia, in cho3-hoe2 chiah8-png7, ma7 tam5-lun7 be2 kah sai2-chun5. Tak8-e5 lang5 long2 chin kheh-khi3, ma7 bo5 cheng-lun7, lou7-boe2 Le7-bi2 kah Hui7-chin khi3 khoaN3 be2, Liong5-kian kah Bun5-hian3 lau5 ti7 hia; ti7 chhau2-pou, Le7-bi2 khai-si2 kah Hui7-chin kong2 tioh8 Liong5-kian, Le7-bi2 kong2,“Hui7-chin, Liong5-kian si7 be7-bai2 e5 siau3-lian5-ke, chin khiau2, chin ho2-sim, hou7 goa2 siuN7 tioh8 lin2 lau7-pe7. ” 
  Hui7-chin kong2,“ Goan2 Pa5-a2! Liong5-kian chiah bo5 seng5--i, ji5-chhiaN2 gun2 lau7-pe7 hiam5--i. ” 
  Le7-bi2 kong2,“ Goa2 siong-sin3 be7 chiah tioh8! ” 
  Hui7-chin kong2,“ Chin-chiaN3 hiam5--i, gun2 Pa5-a2 kong2, i tui3 goa2 lai5 kong2 si7 siuN lau7, koh be7-sai2 kiN3--i, siuN7 kong2 goa2 iau2 si7 cha-bou2 gin2-a2-iN, goa2 18 hoe3--ah, goa2 beh ke3! ” 
  Le7-bi2 kong2,“ Kong2 khah che7 Liong5-kian e5 tai7-chi3…” 
  Le7-bi2 ka-ti7 chit8 e5 tiam7-tiam7 ti7 chhau2-pou khia7 chin ku2. The3 Hui7-chin theh8 chiah8-mih8 hou7 be2 chiah8, thiaN i kong2 Liong5-kian e5 tai7-chi3, Hui7-chin kong2 Liong5-kian sim-tng5 ho2, khiau2, koh chin kut-lat8, ma7 kah-i3 sai2-chun5,khia5-be2, ji5-chhiaN2 beh hou7 se3-kai3 khah chheng-khi3, khah ho2. Hou7 goa2 kam2-kak ka-ti7 e5 tiong7-iau3, si7 toa7-lang5 m7-si7 gin2-a2, goa2 ma7 kiN3-koe3 in pe7-bu2, in ma7 chin kah-i3 goa2, taN gun2 Pa5-a2... 
  Hui7-chin mng7 kong2,“ ChhiuN7 an2-ne goa2 ai3 an2-choaN2 cho3--leh! a-i5 ? ” 
  Le7-bi2 iong7 chhiu2 khng3 ti7 be2 e5 am7-kun2,chiah kong2,“ Goa2 bo5 pa2-ak, goa2 siuN7 li2 beh ke3--i, m7-koh bo5-ai3 lin2 pa-pa siuN7-khi3 tioh8--bo5? An2-ne khai-si2 kah Liong5-kian cho3-hoe2 seng-oah8 m7-si7 siong7 ho2 e5 hong-sek. ” 
  Hui7-chin kong2,“ Si7--a7, na7 ai3 cho3 siaN2, goa2 it-teng7 khi3 cho3! ” 
  Le7-bi2 kong2,“ Kam2 ai3 goa2 khi3 ka7 lin2 Pa5-a2 kong2? Kho2-leng5 i e7 thiaN goa2 e5 oe7, li2 si7 i e5 kou cha-bou2-kiaN2, beh ke3, tui3 i lai5 kong2 chin m7-kam, ma7 kho2-leng5 chin hoan5-lo2. ” 
  Hui7-chin kong2,“ Ah! a-i5 li2 beh khi3? Pai3-thok--li2, goa2 chin-chiaN3 hi-bang7 Pa5-a2 kah-i3 Liong5-kian, m7-koh tui3 Liong5-kian tiaN7-tiaN7 long2 boe7 moa2-i3. ” 
  Le7-bi2 kong2,“ Goa2 e7 chin7-lek8, m7-koh m7-chai kong2 e7 kiaN5--bo5? ” 
  Le7-bi2 khi3 Scotland kang-chok i2-cheng5, chin-chiaN3 mi7-noa7 chhi3, kha3 tian7-oe7 ka7 Bun5-hian3 kong2, u7 si5 cho3-hoe2 ti7 chng--nih lim ka-pi, Bun5-hian3 hiah chu3-i3 thiaN Le7-bi2 kong2-oe7, hou7 i kam2-kak chin i3-goa7. Bun5-hian3 tui3 i e5 pang-bang5 ma7 chin kam2-kek; Le7-bi2 jin7-ui7 Bun5-hian3 khak-sit8 si7 chiok kou-toaN--e5, chhoa7 nng7 e5 kiaN2 koh bo5 bou2, it-teng7 chin kan-khou2, hian7-chhu2-si5 Bun5-hian3 siong7 su-iau3 kah gin2-a2 tiaN7-tiaN7 khai-kang2, m7-koh in bo5. 
  Boe2--a2 Bun5-hian3 tah-eng3 in chit chan5 hun-su7. In-ui7 chit-e5 ho2 siau-sit, Le7-bi2 siu7 iau-chhiaN2 chiah8 chit tng3 tek8-piat8 e5 am3-tng3. Hui7-chin chiaN5 hoaN-hi2, ti7 Le7-bi2 kau3 ui7 e5 si5, chim i koh sang3 sio2 le2-but8 kam2-sia7 i, he si7 1 tui3 chin sui2 e5 hiN7-kau. Chiah8-png7 e5 si5, Bun5-hian3 lio5-a2 kin2-tiuN e5 khoan2, m7-koh ma7 chin hoaN-hi2, sui-jian5 bo5 siuN7 tioh8 sang3 le2-but8, ma7 iong7 lan5-tit e5 chhio3-iong5 lai5 kam2-sia7 i. Bun5-hian3 kui e5 am3-tng3 long2 teh khoaN3 Hui7-chin, ka2-na2 kiaN khoaN3 be7 tioh8 i--a. Tng Hui7-chin chhio3-chhio3 khoaN3 Bun5-hian3 e5 si5, i to7 chin hoaN-hi2. 
  Jian5-au7 Liong5-kian khia7 khi2-lai5 kong2-oe7. 
  Liong5-kian kong2,“ TiuN7-lang5 Pa5-a2, goa2 e7 tiaN7-tiaN7 ki3-tit eng5-am3, goa2 chai-iaN2 li2 hiah-nih8-a2 ai3 Hui7-chin, ma7 sin3-jim7 goa2 ai3--i, li2 e7 koa3-lu7 goa2, si7 in-ui7 beh hou7 li2 e5 cha-bou2-kiaN2 chin7-liong7 ke3 siong7 ho2 e5 ang, goa2..., goa2 bo5-hoat-tou7 tah-eng3 siaN2, m7-koh e7 chin7-sim cho3, tiuN7-lang5 Pa5-a2 li2 si7 ho2-giah8-lang5, tu2 khai-si2 Hui7-chin kah goa2 bo5 hiah che7 chiN5, m7-koh goa2 siuN7 gun2 e7 ke3-oe7. ” Chhio3-chhio3 khoaN3 Hui7-chin, koh kong2 “TiuN7-lang5 Pa5-a2, cha-hng goa2 kah goan2 thau5-ke kong2--koe3, i beh ka7 goa2 ka sin-sui2. ” 
  Bun5-hian3 kiaN-ki5 e5 khoan2, kong2,“ Chin--e5 ou3? SiaN2 goan5-in? ” 
  Liong5-kian kong2,“In-ui7 phai3 hou7 goa2 sin e5 khang-khoe3, ai3 goa2 ti7 po3-choa2 sia2 khoan5-keng2 po2-hou7 e5 bun7-te5, tak8 le2-pai3 ai3 sia2 chit8 pan2 e5 ko2, khoaN3 chia, chit tiuN si7 thau5 chit8 phiN. ” 
  Liong5-kian tui3 phoe5-pau theh8 chhut chit8 tiuN po3-choa2, ti7 in e5 bin7 thau5-cheng5 theh8 hou7 theng5, teng2-bin7 e5 tou5 u7 hai2-chui2, soa-chiu, kah kui2-chiah-a2 hai2-kau2, piau-te5 sia2: 
  “Ti7 ho5-khau2 e5 hai2-kau2 tioh8 ki5-koai3 e5 peN7 Hoat-hian7 4 chiah hai2-kau2-kiaN2 si2--khi3” 
  Peh Kiat-hun-jit8 
  Hai2-kau2 e5 peN7 tioh8 kah chin giam7-tiong7, 3 chiah khah ke e5 hai2-kau2-kiaN2 si2--khi3, chit8 chiah seN--chhut-lai5 bo5 boe2, London e5 kho-hak8-ka lai5 khoaN3--in, po3-choa2 u7 tng5 phiN e5 po3-ko3, m7-koh bo5 lang5 khak-teng7 si7 siaN2 goan5-in, u7 lang5 kong2 he si7 chui2--nih siong5-siong5 u7 e5 peN7, u7 lang5 kong2 si7 khi3 chiah8 tioh8 phoa3-peN7 e5 hi5, ma7 u7 lang5 kong2 si7 ho5-piN e5 chhat-liau7 kang-tiuN5. 
  Ho5-piN ma7 u7 lah-sap-chui2 kang-tiuN5, chia e5 lah-sap-chui2 tui3 pat8-ui7 lai5--e5, u7 chit8-jit8, ti7 kang-tiuN5, Bun5-hian3 hoat-hian7 nng7 e5 siau3-lian5 hoa3-hak8 kang-teng5-su, chhi3-giam7 ho5-chui2 e5 kian3-pun2, chui2 si7 ti7 chiN3-chui2 nng7 kong-li2 e5 lah-sap-chui2 kang-tiuN5 hu7-kin7. 
  Bun5-hian3 kiaN-gi5 mng7 kong2,“ Ui7 siaN2 beh an2-ne cho3? ” In ki5-tiong chit8 e5 in3 kong2,“ Che si7 tek8-piat8 e5 sit8-giam7, si7 Tek-a2 chhin-sin kio3 gun2 cho3--e5, i kam2 bo5 ka7 li2 kong2? ” 
  Bun5-hian3 bo5 in3, tiam7-tiam7 khoaN3 in kui2-a7 hun-cheng, chiah kong2, “ Kiat-ko2 si7 siaN2 ? ” 
  Siau3-lian5--e5 kong2,“ Chin bai2! M7-koh Tek-a2 put-tan7 bo5 hoan5-lo2, khiok hoaN-hi2 koh kiau-ngou7 e5 khoan2, hit keng lah-sap-chui2 kang-tiuN5 to3 chin che7 hui3-liau7 loh8 khi3 ho5--nih, goa2 siuN7 po3-choa2 e7 chin chu3-i3. ” 
  Bun5-hian3 mng7 kong2,“ Po3-choa2?” Siau3-lian5--e5 chhio3-chhio3 kong2,“ Si7--a7, TiuN--sian-siN, lan2 kong-si koan-sim khoan5-keng2, kam2 m7-si7--leh? Che to7 si7 gun2 cho3 e5 li2-iu5, na7 u7-hoat-tou7, gun2 e7 pang-chou7 khou2-lian5 e5 hai2-kau2. ” 
  Tng Bun5-hian3 kiaN5 khui, thiaN tioh8 ti7 i au7-bin7 bi5-bi5 e5 chhio3-siaN, m7-koh thiaN bo5, kho2-leng5 si7 siau3-lian5-lang5 chin-chiaN3 siong-sin3 i sou2 kong2 e5 oe7. 
  Hui7-chin kah Liong5-kian soan2 ti7 6 goeh8 e5 ho2 jit8 kiat-hun. 
  Tng in tui3 kau3-tng5 tng2--lai5, ti7 Bun5-hian3 in chhu3 e5 hoe-hng5 pan7 bu2-hoe7, tak8-e5 long2 chin hoaN-hi2, Bun5-hian3 kah-i3 Liong5-kian e5 pe7-bu2, ma7 kah in kong2 chin che7 oe7. 
  Liong5-kian e5 lau7-pe7 kong2,“ TiuN--sian-siN, li2 chin hok-khi3, u7 sui2 e5 chhu3 koh ti7 hoe-hng5 boe2 u7 kho2-ai3 e5 ho5. ” 
  Bun5-hian3 kong2,“ Goa2 bo5 tiaN7-tiaN7 e5 ho2-un7, lang5 tiaN7-tiaN7 kong2 goa2 si7 un7-khi3 chin ho2 e5 lang5.” Ma7 iau2 khia7 teh siuN7 tai7-chi3, siuN7 tioh8 cha2-cheng5 khia7 ti7 chhi7-tiong-sim e5 sio2 kong-u2 si7 joa7 pi-chham2. Hit si5-chun7 bo5 thau5-lou7, bo5 chiN5 be2 ho2 mih8 hou7 gin2-a2, m7-koh tiaN7-tiaN7 kah gin2-a2 khai-kang2. Chit chun7 si7 ho2-giah8-lang5, u7 seng5-chiu7, m7-koh gin2-a2 soah bo5 ai3 kah i kong2-oe7. 
  Bun5-hian3 chhio3-chhio3 tui3 Liong5-kian in pe7-bu2 kong2,“ Si7--a7, goa2 si7 chin heng7-un7, u7 Liong5-kian cho3 goa2 e5 kiaN2-sai3, ma7 the3 gun2 cha-bou2-kiaN2 chin hoaN-hi2.”
  Ong5 lu2-su7 kong2,“U7 Hui7-chin cho3 gun2 e5 sin-pu7, gun2 ma7 chin hoaN-hi2, chhin-ke goa2 siong-sin3 Liong5-kian tui3 li2 kah chit tiau5 ho5 e7 u7 pang-chou7, goa2 liau2-kai2 ti7 ho5--nih u7 chit8 chiong2 hou7 hai2-kau2 ti3-peN7 e5 peN7-khun2, Liong5-kian ka7 goa2 kong2 i beh jin7-chin chhoe7 chhut goan5-in, hou7 ho5--nih e7-tang3 chheng-khi3 siuN3, goa2 siuN7 li2 e7 chin hoaN-hi2. ” 
  Bun5-hian3 kong2,“ Si7--a2, si7--a2, tong-jian5.” Cha-hng i2-keng khoaN3 koe3 Liong5-kian ti7 po3-choa2 e5 bun5-chiuN, sia2 tioh8 peN7-khun2 si7 tui3 lah-sap-chui2 kang-tiuN5 lai5--e5, Tek-a2 ma7 theh8 hou7 i khoaN3, m7-koh Bun5-hian3 tiam7-tiam7. 
  Bun5-hian3 khoaN3 tioh8 cha-bou2-kiaN2 kah Liong5-kian, Tai5-an chham peng5-iu2 teh chhio3. I m7-bat khoaN3 koe3 Hui7-chin chiah-nih8-a2 hoaN-hi2, siuN7 tioh8 ka-ti7 e5 hun-le2, kah Sou3-giok8 kiong7-tong5 e5 hi-bang7. 
  Bun5-hian3 kong2,“ ChhiN-m2, goa2 ka7 li2 to3 chit8 poe liang5-chui2, ui7-tioh8 gin2-a2 e5 chiong-lai5 lan2 ai3 lim, ng3-bang7 in e7-tang3 bi2-boan2. ” 
  Bun5-hian3 ti7 chhu3--nih e5 chiu2-kui7 tu2-tioh8 Le7-bi2, Le7-bi2 u7-si5 e7 tng2--lai5 chit-e5 chng-thau5, Bun5-hian3 ti7 Scotland chhiaN2 koe3 Le7-bi2 nng7-pai2. 
  Le7-bi2 kong2,“ Bun5-hian3, kin-a2-jit8 chin seng5-kong, li2 it-teng7 chin hoaN-hi2. ” 
  Bun5-hian3 the2-thiap tah Le7-bi2 e5 chhiu2-kut, kong2,“ Le7-bi2, goa2 ai3 an2-ne, goa2 i2-keng cho3--lou3, ma7 chin7-lek8--lou3, m7-koh chit-ma2 si7 in e5 se3-kai3, beh ai3 siaN2-khoan2 e5 se3-kai3, long2 tioh8 ai3 in ka-ti7 khi3 phah-piaN3.”
  Kau2 Goa2 Be7 Siong-sin3--li2 
  Bun5-hian3 kong2,“ Hui7-chin, he m7-si7 su7-sit8, Liong5-kian e5 chu-liau7 m7-tioh8. ” 
  Hui7-chin kong2,“ Pa5-a2, goa2 be7 siong-sin3--li2. ” 
  Bun5-hian3 kah Hui7-chin nng7 e5 siuN7-khi3 teh sio gin5, che tui3 in nng7-e5 si7 thong3-khou2, kiaN-hong5 e5 si5-khek. Che si7 ti7 kiat-hun 3 ko3 goeh8 au7 e5 chit8 e5 am3-mi5, Hui7-chin toa3 kui2-e5-a2 hoaN-hi2 e5 siau-sit, i lai5 ka7 in lau7-pe7 kong2 i u7-sin--ah, Bun5-hian3 tih-beh cho3 a-kong--ah. U7 chit8-chun7 in long2 teh kong2 che, m7-koh bo5 joa7 ku2, Hui7-chin khai-si2 kong2 Liong5-kian e5 sin kang-chok. Liong5-kian i2-keng hoat-hian7 chhat-liau7 kang-tiuN5 e5 hui3-liau7 cheng5-po3. Siau-sit tui3 kong-si chin put-li7. Liong5-kian ti7 po3-choa2 sia2 chit-e5 po3-ko3, kong2, “ Chhat-liau7 kang-tiuN5 e5 hui3-liau7 e7 hai7 si2 hai2-kau2-kiaN2. ” Tek-a2 ma7 liam-mi sia2 hou7 po3-sia7, kong2 Liong5-kian e5 po3-ko3 oan5-choan5 m7-si7 su7-sit8. 
  Kong2 kau3 chia in bo5 koh-chai3 hoaN-hi2 tam5-lun7 gin2-a2 e5 tai7-chi3. In pian7-lun7 kui e7-pou, Bun5-hian3 cha2 to7 chai in e7 u7 chit khoan2 e5 cheng-lun7, au7 le2-pai3 chng--nih u7 chit8 e5 kong-thiaN-hoe7, kau3 si5 cheng3-hu2 koaN-oan5 beh tiau-cha su7-sit8. Nng7-peng5 e5 kho-hak8-ka kah hoat-lut8 choan-ka ma7 beh pian7-lun7. Chng--nih e5 lang5 long2 teh tam5-lun7 chit-e5 hoe7 kah Liong5-kian e5 bun5-chiuN. 
  Hui7-chin mng7 kong2,“Pa5-a2, Beng5-tek chek ui7-siaN2-mih beh sia2 hou7 po3-sia7, i m7-si7 kho-hak8-ka, si7 chin-chin-chiaN3-chiaN3 e5 seng-li2-lang5, ui7-choaN2-iuN7 li2 bo5 sia2 hou7 po3-sia7? ” 
  Bun5-hian3 siong-sim kong2,“ Goa2 i2-keng u7 sia2--ah, li2 mi5-na2-chai3 kho2-leng5 e7 khoaN3--tioh8. ” 
  Hui7-chin mng7 kong2,“Ah8 ! li2 sia2 siaN2? ” 
  Bun5-hian3 kam2-kak thong3-khou2, pun2-lai5 bo5 ai3 sia2 chit tiuN phoe, kah Tek-a2 ma7 cheng-lun7 chiaN5 ku2, m7-koh boe2--a2 iah8-si7 tah-eng3, tah-eng3 in ka7 khah cha2 chin-che7 bai2 e5 tai7-chi3 am-kham3--khi2-lai5, sou2-i2 in bo5 koh chai3 cheng-lun7.
  Bun5-hian3 kong2,“ Goa2 sia2 gun2 e5 hui3-liau7 be7 toa3 hou7 ho5-chui2 u-jiam2, gun2 chin se3-ji7 sit8-giam7 u7 chin-che7 ni5--ah, hui3-liau7 na7 hou7 ho5-chui2 thau3 poh8--khi3, to7 be7 gui5-hiam2. Ho5--nih thong-siong5 kan-na 1.5 ppm e5 long5-tou7 nia5, ji5-chhiaN2 hai2-kau2 m7-si7 ti7 ho5--nih, si7 ti7 hai2--nih, phoe lai7 goa2 an2-ne sia2, au7 le2-pai3 e5 hoe7 ma7 si7 kong2 chia. ”
  Bun5-hian3 kong2-oe7 e5 si5, Hui7-chin siong5-se3 chu3-i3 i, khoaN3 tioh8 Bun5-hian3 e5 bin7 chiah-nih8-a2 iu-chhiu5, chiah-nih8-a2 sian7. Bun5-hian3 toa7-pou7-hun7 e5 si5-kan long2 teh khoaN3 ka-ti7 e5 chhiu2, bo5 khoaN3 Hui7-chin. 
  Hui7-chin khin-siaN kong2,“ Pa5-a2, goa2 siuN7 beh siong-sin3--li2, m7-koh goa2 bo5-hoat-tou7.” 
  Bun5-hian3 siuN7-khi3 giah8-thau5 kong2,“An2-ne, li2 m7 siong-sin3 goa2; li2 siong-sin3 Liong5-kian, si7 m7-si7? I si7 sin-bun5 ki3-chia2, tau3-te2 goa2 chi2 si7 chit8 e5 seng-but8-hak8 kang-teng5-su, li2 e5 lau7-pe7, ui7-ho5 li2 m7 siong-sin3--goa2? ” Bun5-hian3 siuN7-khi3 khia7--khi2-lai5 kiaN5 tui3 mng5-chhui3 ka7 mng5 phah-khui, koh kong2,“ Hui7-chin phaiN2-se3, kin-a2-jit8 goa2 chin kan-khou2, thiam2--ah, bo5 ai3 che7 ti7 chia thiaN gun2 cha-bou2-kiaN2 kong2 goa2 si7 phian3-chu2, tng2-khi3 Liong5-kian hia, goa2 beh khun3--ah. ” 
  Hui7-chin un7-un7-a2 khia7--khi2-lai5, ban7-ban7-a2 kong2,“ Pa5-a2, he chin tiong7-iau3, tui3 tak8-e5 lang5 long2 chin tiong7-iau3. ” 
  Bun5-hian3 kong2,“ Hui7-chin, goa2 chai-iaN2, m7-koh chhat-liau7 kang-tiuN5 ma7 chin tiong7-iau3, i hou7 li2, goa2, chng--nih e5 lang5 long2 chin che7 li7-ek, siuN7 khoaN3-mai7--leh, chiam7-si5 ka7 hai2-kau2 pang3 hou7 be7-ki3-tit kam2 be7-sai2--lih? ” 
  Hui7-chin kong2,“Pa5-a2, u7 pi2 chiN5 khah tiong7-iau3 e5 mih8-kiaN7.”
  Bun5-hian3 kong2,“Kam2 u7? Li2 kong2 hou7 ti7 kong-si siong7-pan kah ti7 chia seng-oah8 e5 lang5 thiaN khoaN3 mai7--leh. Na7 in-ui7 Liong5-kian e5 po3-to7, hai7 kang-tiuN5 koaN--khi2-lai5 e5 si5, in beh kho3 siaN2 seng-oah8, in kam2 e7-tang3 theh8 hai2-kau2-kiaN2 e5 siong3-phiN3 hou7 in e5 gin2-a2 chiah8--leh? ” 
  Hui7-chin kiaN5-chhut mng5 chin3-cheng5 khoaN3 Bun5-hian3 chit8 khun3, kong2,“ Pa5-a2 na7 gin2-a2 ti7 ho5--nih sng2--leh? Na7 in khi3 chiah8 tioh8 ho5 e5 chui2--leh? Ah na7 an2-ne--leh? ” 
  Bun5-hian3 kong2,“ Bo5 lang5 e7 khi3 lim tioh8 ho5-chui2 gui5-hiam2 e5 pou7-hun7. Goa2 ma7 kong2--koe3, tui3 gin2-a2 bo5 gui5-hiam2. ” 
  Hui7-chin boe2--a2 tiam7-tiam7-a2 ka7 mng5 koaN--khi2-lai5. 
</CL>
<HL>

6 報告 
文憲寫報告e5 時間比伊想--e5 koh較久，當kah 明德討論結果e5 時，差不多是6禮拜後--lou3。
明德m7 是科學家，是生理人，今知 an2-choaN2 趁錢。德仔離開桌仔握文憲e5 手，講，「多謝你來」，了後in 坐ti7 窗仔門邊 e5 兩隻大koh 爽e5 膨椅。德仔e5 辦公室，闊koh chhu 厚厚e5 地毯，壁頂有sui2 e5 圖，tui3 窗仔門會當看著河，另外一爿有樹林kah 空地，hou7 人感覺清爽、歡喜、koh安穩。
德仔起先講，「我讀過你e5 報告」，然後停--落-來，koh 點薰，才講，「M7是真好，是--無？」 
文憲驚一tio5，對德仔gin5 講，「你講啥？」 
德仔笑笑，手伸過煙霧，續講，「無啥，無啥，免掛心，我m7 是指報告bai2，當然m7 是；你真扑拚工作，ma7 做了真好，我ki2--e5 是我無合意尾仔e5 意見。」 
文憲講，「In kam2有啥m7 著？」 
德仔講，「In siuN 貴」，兩個人，sio gin5有一時仔久，文憲e5 胃感覺冷koh cho，德仔笑笑，m7-koh he m7 是文憲合意hit 種e5 笑。
德仔講，「文憲，你看，你報告寫講咱愛裝寡仔機器，ti7 廢料倒入河進前，先清洗，著--無？Chia e5 機器愛開二百萬磅。你想咱會當去toe3 chhoe7 chia e5 錢--leh？你ma7 知，錢be7 生ti7 樹仔。」 
文憲講，「Be7--a7，當然be7。」嘴礁礁，去提一杯水，感覺手teh振動，koh講，「M7-koh 咱teh 賣濟濟e5 新漆料，tui3 hia 逐個月趁幾若百萬，kam2 m7 是--leh？」 
德仔講，「是，咱做了真好，m7-koh 咱若用二百萬磅去造新e5 機器，這個漆料一定加真貴，咱to7 賣無chiah 濟。」 
文憲講，「M7-koh 咱一定愛做，chia e5 廢料比我想--e5 加真危險，你kam2 無ti7 我e5 報告讀著hia，當我ka7 廢料品摻落去 niau2鼠lim e5 水，有 e5  niau2鼠仔子出世to7 無目珠、無耳仔、一隻無腳、一隻六枝腳。」Chhoah-chhoah koh 講，「有e5 lim 廢料 2 ppm濃度e5 時，出世就無腳。咱be7 使倒chia e5 廢料落去河--nih。」 
德仔講，「文憲，當然我有讀--著，ma7 真斟酌、真詳細讀過你e5 報告，有寫講咱倒入去河比 2 ppm e5 濃度較少，等--leh，聽我講一分鐘！你我攏知，lim e5 水攏m7 是tui3 這條河來--e5，而且河兩公里就出海，為怎樣in會危險--leh？文憲ah，無人會去lim--in，咱無需要裝 chia e5 新機器！」 
文憲想著in 子，坐船航行ti7 河頂，ma7想著海狗、釣魚e5 人、ti7 海墘chhit-tho5 kah泅水e5 細漢囡仔，才講，「咱一定ai3 裝。」 
德仔詳細看文憲，聲真細koh硬講，「文憲，聽我e5 話，你是真好e5 科學家，阮福氣有你ti7 這間公司，m7-koh你m7 是生理人，我是，看che」揀一張紙起--來，提過桌仔hou7 文憲看，頂面寫公司有偌濟錢，koh 講，「咱舊年借一千萬，你想看mai7--leh，像這款e5 小庄頭扑算會當值偌濟。」 
文憲講，「我知，m7-koh…」 
德仔講，「Chit-ma2，聽我e5，咱若裝chia e5 機器，真濟人會失業 ah！公司無能力去借較濟錢，咱這陣無法度…」 
文憲企--起-來koh講，「若人因為濟破病--leh？你有想著che--無？然後報紙會刊啥--leh？」 
德仔講，「無人會著病，因為無人會去lim hia e5 水，報社絕對m7 知。」 
文憲講，「我若講，in to7 知。」 
恬真久，然後德仔企--起-來，目珠閃邊仔，koh 行過文憲，坐桌仔後，taN頭e5 時，目珠冷koh phu2-phu2，像海邊e5 石頭。
德仔講，「文憲，你若an2-ne 做，我會講你白賊，你會無頭路，一定ai3賣厝轉去lah-sap e5 公寓，會變成行ti7 街路，無朋友e5 老歲仔，he kam2是你 beh tih8--e5？」 
文憲無回答，企真久，gin5 德仔，ma7 無講半句話，差不多兩分鐘後，德仔冷笑講，「你若繼續留--落-來，明年薪水加倍，而且無人會受傷害，ma7 無人會去lim hia e5 水。」 
德仔tui3 桌仔起--來，seh8到頭前，手放--落，文憲仝款企一陣，然後德仔握文憲e5 手講，「想看mai7--leh！文憲。」 
文憲越頭，慢慢行tui3 門出去。
7 台安kah惠真 
麗美ma7 kah德仔講--過，m7-koh無較好，伊行--出-去e5 時，看--起-來sian7-sian7 koh真傷心。
麗美kah德仔對廢料ma7 辨論幾若個月，m7-koh德仔m7 聽，m7-chiah ti7 文憲報告了8個月，麗美決定換別間公司。麗美真歡喜，因為he是較重要e5 工課，m7-koh m7 是伊走e5 原因，伊知影be7 裝清洗e5 機器。
文憲傷心看伊走，bat享受kah伊工作e5 快樂，ti7 舊年kah頂半年伊bat 去in 兜幾若擺，文憲e5 子當合意伊，自in 老母死了，in m7-bat kah別個婦人人chiah 親切--過。
麗美ti7 公司e5 尾仔工，kah文憲ti7 公司e5 餐廳做伙食中晝。
文憲講，「麗美，你知影你無一定ai3走，公司真成功，而且攏teh 趁錢，你e5 新漆料，增加400個工作機會kah富裕，ma7 有人beh tui3 別e5 所在搬來chia。」 
文憲講著台安in學校新e5 運動中心，che 是公司贊助所起--e5，仝款庄--nih有兩間新koh大e5 店、有新戲園、ma7有濟濟e5 新屋，講，「Che 攏是你--ah，麗美，偌nih8仔奇妙，kam2 m7 是--leh？」笑笑看tui3桌仔對面e5 麗美，koh ka7 麗美e5 手提到伊e5 手心。
麗美恬恬看文憲，kah伊頭起先來公司e5 時，已經變真濟，文憲ti7 工作前6個月是歡喜koh有活力，麗美攏知影伊ti7 工場 e5 to2 位，因為伊定定向麗美笑、tui3 麗美唱歌。M7-koh尾仔這18個月伊加真thiam2，定定無閒、無koh唱歌、無笑、ma7 無chhiang5在相麗美，當伊孤單e5 時，看--起-來sian7 koh 可憐。
麗美勻勻仔ka7 ti7 文憲手心e5 手徙--開，才講，「文憲，你知影，我為怎樣beh走，我知影倒入河是啥，我無ai3想--伊，你ma7會使走，去別間公司做。」 
文憲使性地gin5 麗美講，「我siuN 老，對我來講，chhoe7 新頭路無容易，而且麗美，公司chit-ma2 做漆料ma7 超過兩年，ma7 無人受傷害，kam2 m7 是--leh？」 
麗美停一睏，才講，「Kan-taN 你。」 
文憲講，「你意思是啥，kan-taN 我？」 
麗美傷心看文憲，伊禿頭禿頭，看--起-來kai3 成老人，較早bat想beh嫁hou7文憲，chit-ma2 佳哉文憲hit陣無向伊求婚。
麗美講，「Ou3，我是指你e5 腳」，M7-koh he m7 是伊e5 真意。文憲e5 腳iau2有疼e5 紅tah，有時因為an2-ne，無好行路。
文憲笑笑講，「我e5 腳差不多較好--ah，我強beh be7記得ah，m7-koh 麗美你走進前…m7 知你會當幫贊我--無，是家庭e5 問題。」 
麗美講，「好，我beh an2-choaN2 幫助--你？你ma7 知，對 lin2子我無真了解。」 
文憲講，「無了解he 是當然，m7-koh 你是婦人人；並且ti7 厝做一個老父，對我來講，有時是困難，現在，惠真是查某囡仔，無老母kah伊談論，我定定m7知beh講啥？」
麗美看文憲真可憐，常常懷疑為怎樣文憲無較捷邀請伊去 in兜，伊合意文憲kah in子，koh 想講文憲ma7合意--伊，講，「惠真，chit-ma2 幾歲？」 
文憲講，「18，koh想beh 結婚。」 
麗美講，「已經決定--ah！惠真siuN 少年，kam2 m7 是--leh？」文憲teh 煩惱，講，「HeN3，我就是an2-ne 講，m7-koh惠真kah我teh受氣，是真正teh 使性地。」 
麗美講，「對方是啥人？」 
文憲講，「號做王良堅，是國內報紙e5 新聞記者，我想是真好e5 少年家，m7-koh逐kai2 kah伊講話、辯論，惠真攏倚良堅hit爿。麗美你ma7 知，我無ai3 kah伊受氣，m7 ai3伊嫁，m7-koh我擋be7-tiau5，我感覺我beh 失去伊--ah！」 
麗美講，「Lin2 是辯論啥？」 
文憲講，「哎--ah，真糊塗，我真正m7 知，伊是環保團體 ( Greenworld ) e5 成員，我想--著-ah，伊定定講著 Greenworld。伊想講今少年人chiah著，超過25歲e5人定定是m7著！」 
麗美那想那看文憲。
麗美講，「好，文憲你beh叫我做啥？我m7 是媽媽，ma7 m7-bat 嫁--過。」 
文憲講，「M7-koh…可能你會當ka7 惠真講？禮拜你beh 去阮兜食中晝--無？」 
M7-chiah 麗美去文憲in 兜。良堅ma7 ti7 hia，in 做伙食飯，ma7 談論馬kah 駛船。逐個人攏真客氣，ma7 無爭論，路尾麗美kah 惠真去看馬，良堅kah 文憲留ti7 hia，ti7 草埔，麗美開始kah惠真講著良堅，麗美講，「惠真，良堅是be7-bai2 e5 少年家，真巧、真好心，hou7 我想著 lin2 老父。」 
惠真講，「阮爸仔！良堅才無seng5--伊，而且阮老父嫌--伊。」 
麗美講，「我相信 be7才著。」 
惠真講，「真正嫌--伊，阮爸仔講，伊對我來講是siuN 老，Koh be7使見--伊，想講我iau2 是查某囡仔嬰，我18歲--ah，我beh 嫁！」 
麗美講，「講較濟良堅 e5 代誌…」 
麗美家己一個恬恬ti7 草埔企真久。替惠真提食物hou7 馬食，聽伊講良堅e5 代誌，惠真講良堅心腸好、巧，koh 真kut 力，ma7 合意駛船、騎馬，而且beh hou7 世界較清氣、較好。Hou7 我感覺家己e5 重要、是大人 m7 是囡仔，我ma7 見過in父母，in ma7真合意我，今阮爸仔…」 
惠真問講，「像an2-ne我ai3 an2-choaN2 做--leh！阿姨？」 
麗美用手囥ti7 馬e5 頷頸，才講，「我無把握，我想你beh嫁--伊，m7-koh 無ai3 lin2 爸爸受氣著--無？An2-ne開始 kah良堅做伙生活m7 是上好e5 方式。」 
惠真講，「是--a7，若愛做啥，我一定去做！」 
麗美講，「Kam2 ai3我去ka7 lin2爸仔講？可能伊會聽我e5 話，你是伊 e5 孤查某子，beh 嫁，對伊來講真m7甘，ma7 可能真煩惱。」 
惠真講，「Ah！ 阿姨你beh去？拜託--你，我真正希望爸仔合意良堅，m7-koh對良堅定定攏boe7滿意。」 
麗美講，「我會盡力，m7-koh m7 知講會行--無？」 
麗美去Scotland 工作以前，真正mi5-noa7 試，kha3 電話ka7 文憲講，有時做伙ti7庄--nih lim咖啡，文憲hiah注意聽麗美講話，hou7 伊感覺真意外。文憲對伊e5 幫忙ma7真感激，麗美認為文憲確實是足孤單--e5，chhoa7兩個子koh 無某，一定真艱苦，現此時文憲上需要kah囡仔定定開講，m7-koh in 無。
尾--仔文憲答應in這層婚事。因為這個好消息，麗美受邀請食chit 頓特別e5 暗頓。惠真誠歡喜，ti7 麗美到位e5 時，chim伊koh 送小禮物感謝伊，he 是一對真 sui2 e5 耳鉤。食飯e5 時，文憲略仔緊張e5 款，m7-koh ma7真歡喜，雖然無想著送禮物，ma7 用難得e5 笑容來感謝伊。文憲歸 e5 暗頓攏 teh看惠真，假那驚看be7著伊--ah。當惠真笑笑看文憲e5 時，伊to7 真歡喜。
然後良堅企起來講話。
良堅講，「丈人爸仔，我會定定記得eng5暗，我知影你hiah-nih8-a2 愛惠真，ma7 信任我愛--伊，你會掛慮我，是因為beh hou7 你e5 查某子盡量嫁上好e5 翁，我…，我無法度答應啥，m7-koh會盡心做，丈人爸仔你是好額人，tu2 開始惠真kah我無hiah濟錢，m7-koh我想阮會計畫。」笑笑看惠真，koh 講「丈人爸仔，昨昏我kah 阮頭家講--過，伊beh ka7 我加薪水。」 
文憲驚奇e5 款，講，「真--e5 ou3？啥原因？」 
良堅講，「因為派hou7 我新e5工課，ai3 我ti7 報紙寫環境保護e5 問題，逐禮拜愛寫一版e5 稿，看 chia，chit 張是頭一篇。」 
良堅tui3 皮包提出一張報紙，ti7 in e5 面頭前提hou7 theng5，頂面e5 圖有海水、沙洲、kah幾隻仔海狗，標題寫： 
「Ti7 河口e5 海狗著奇怪e5 病 發現4隻海狗子死--去」 
8 結婚日 
海狗e5 病著kah真嚴重，3隻較加e5 海狗子死--去，一隻生--出-來無尾，London e5 科學家來看--in，報紙有長篇e5 報告，m7-koh 無人確定是啥原因，有人講he 是水--nih 常常有e5 病，有人講是去食著破病e5 魚，ma7有人講是河邊e5 漆料工場。
河邊ma7有垃圾水工場，chia e5 垃圾水tui3 別位來--e5，有一日，ti7 工場，文憲發現兩個少年化學工程師，試驗河水e5 見本，水是ti7 箭水兩公里e5 lah-sap 水工場附近。
文憲驚疑問講，「為啥beh an2-ne 做？」In 其中一個應講，「Che 是特別e5 實驗，是德仔親身叫阮做--e5，伊 kam2無ka7 你講？」 
文憲無應，恬恬看in 幾若分鐘，才講，「結果是啥？」 
少年--e5講，「真bai2！M7-koh 德仔不但無煩惱，卻歡喜koh 驕傲e5 款，hit 間lah-sap水工場倒真濟廢料落去河--nih，我想報紙會真注意。」 
文憲問講，「報紙？」少年--e5 笑笑講，「是--a7，張--先-生，咱公司關心環境，kam2 m7 是--leh？Che to7 是阮做e5 理由，若有法度，阮會幫助可憐e5 海狗。」 
當文憲行開，聽著ti7 伊後面微微e5 笑聲，m7-koh 聽無，可能是少年人真正相信伊所講e5 話。
惠真kah良堅選ti7 六月e5 好日結婚。
當in tui3 教堂轉--來，ti7 文憲in 厝e5 花園辦舞會，逐個攏真歡喜，文憲合意良堅e5 父母，ma7 kah in 講真濟話。
良堅e5 老父講，「張--先-生，你真福氣，有sui2 e5 厝koh ti7 花園尾有可愛e5 河。」 
文憲講，「我無定定e5 好運，人常常講我是運氣真好e5 人。」Ma7 iau2 企 teh 想代誌，想著早前企ti7 市中心e5 小公寓是偌悲慘。Hit 時陣無頭路、無錢買好物hou7 囡仔，m7-koh定定kah囡仔開講。這陣是好額人，有成就，m7-koh囡仔煞無愛kah 伊講話。
文憲笑笑對良堅in父母講，「是--ah，我是真幸運，有良堅做我e5 子婿，ma7 替阮查某子真歡喜。」 
王女士講，「有惠真做阮e5 新婦，阮ma7 真歡喜，親家我相信良堅對你kah這條河會有幫助，我了解ti7 河--nih有一種hou7 海狗致病e5 病菌，良堅ka7 我講伊beh認真chhoe7 出原因，hou7 河--nih會當清氣相，我想你會真歡喜。」 
文憲講，「是--ah，是--ah，當然。」昨昏已經看過良堅ti7 報紙e5 文章，寫著病菌是tui3 lah-sap 水工場來--e5，德仔ma7 提hou7 伊看，m7-koh文憲恬恬。
文憲看著查某子kah良堅、台安chham朋友teh 笑。伊m7-bat看過惠真chiah-nih8-a2 歡喜，想著家己e5 婚禮、kah 素玉共同e5 希望。
文憲講，「親姆，我ka7 你倒一杯涼水，為著囡仔e5 將來咱ai3 lim，向 望in會當美滿。」 
文憲ti7 厝--nih e5 酒櫃tu2著麗美，麗美有時會轉來chit-e5 庄頭，文憲 ti7 Scotland 請過麗美兩擺。
麗美講，「文憲，今仔日真成功，你一定真歡喜。」 
文憲體貼tah麗美e5 手骨，講，「麗美，我愛an2-ne，我已經做--lou3，ma7 盡力--lou3，m7-koh chit-ma2 是in e5 世界，beh ai3 啥款e5 世界，攏著ai3 in家己去扑拼。」 
9 我be7 相信--你 
文憲講，「惠真，he m7 是事實，良堅e5 資料m7 著。」 
惠真講，「爸仔，我be7 相信--你。」 
文憲kah 惠真兩個受氣teh 相gin5，che 對in 兩個是痛苦、驚惶 e5 時刻。Che 是ti7 結婚3個月後e5 一個暗暝，惠真帶幾個仔歡喜e5 消息，伊來ka7 in老父講伊有身--ah，文憲teh-beh 做阿公--ah。有一陣in 攏teh 講che，m7-koh 無偌久，惠真開始講良堅e5 新工作。良堅已經發現漆料工場e5 廢料情報。消息對公司真不利。良堅ti7 報紙寫chit-e5 報告，講，「漆料工場e5 廢料會害死海狗子。」德仔ma7 liam-mi 寫hou7 報社，講良堅e5 報告完全m7 是事實。
講到chia in 無koh再歡喜談論囡仔e5 代誌。In 辯論歸 e7晡，文憲早to7 知in會有這款e5 爭論，後禮拜庄--nih有一個公聽會，到時政府官員beh調查事實。兩爿e5 科學家kah法律專家ma7 beh辯論。庄--nih e5人攏teh談論這個會kah良堅e5 文章。
惠真問講，「爸仔，明德叔為怎樣 beh 寫hou7 報社，伊m7 是科學家，是真真正正e5 生理人，為怎樣你無寫hou7 報社？」 
文憲傷心講，「我已經有寫--ah，你明仔再可能會看--著。」 
惠真問講，「Ah8！你寫啥？」 
文憲感覺痛苦，本來無愛寫這張批，kah德仔ma7 爭論誠久，m7-koh 尾仔亦是答應，答應in ka7較早真濟bai2 e5 代誌掩蓋--起-來，所以in 無koh再爭論。
文憲講，「我寫阮e5 廢料be7 帶hou7 河水污染，阮真細膩實驗有真濟年--ah，廢料若hou7 河水thau3 薄--去，to7 be7 危險。河--nih 通常kan-na 1.5 ppm e5 濃度nia5，而且海狗m7 是ti7 河--nih，是ti7 海--nih，批內我an2-ne 寫，後禮拜e5 會ma7 是講chia。」 
文憲講話e5 時，惠真詳細注意伊，看著文憲e5 面chiah-nih8-a2 憂愁、chiah-nih8-a2 sian7。文憲大部份e5 時間攏teh 看家己e5 手，無看惠真。
惠真輕聲講，「爸仔，我想beh相信--你，m7-koh 我無法度。」 
文憲受氣giah8 頭講，「An2-ne，你m7 相信我；你相信良堅，是m7 是？伊是新聞記者，到底我只是一個生物學工程師，你e5 老父，為何你m7 相信--我？」文憲受氣企--起-來行tui3 門嘴ka7 門扑開，koh 講，「惠真歹勢，今仔日我真艱苦、thiam2--ah，無ai3坐ti7 chia 聽阮查某子講我是騙子，轉去良堅hia，我beh睏--ah。」 
惠真勻勻仔企--起-來，慢慢仔講，「爸仔，he 真重要，tui3 逐個人攏真重要。」 
文憲講，「惠真，我知影，m7-koh 漆料工場ma7 真重要，伊hou7 你、我、庄--nih e5 人攏真濟利益，想看mai7--leh，暫時ka7 海狗放hou7 be7 記得kam2 be7使--lih？」 
惠真講，「爸仔，有比錢較重要e5 物件。」 
文憲講，「Kam2 有？你講hou7 ti7 公司上班kah ti7 chia 生活e5 人聽看mai7--leh。若因為良堅e5 報導，害工場關--起-來e5 時，in beh 靠啥生活，in kam2會當提海狗子e5 相片hou7 in e5 囡仔食--leh？」 
惠真行出門進前看文憲一睏，講，「爸仔若囡仔ti7 河--nih sng2--leh？若in去食著河e5 水--leh？Ah 若an2-ne--leh？」 
文憲講，「無人會去lim著河水危險e5 部分。我ma7 講--過，對囡仔無危險。」 
惠真尾仔恬恬仔ka7 門關--起-來。
</HL>