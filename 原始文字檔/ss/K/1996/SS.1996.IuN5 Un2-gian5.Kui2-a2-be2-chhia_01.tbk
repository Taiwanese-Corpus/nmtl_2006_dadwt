<CL>
  Goan5-chok-chia2 : Amelia B. Edwads 
  Chit8, 
  Che-si7 chit8-e5 chin-chiaN3 e5 kou3-su7, toh8 sng3 kong2 i2-keng keng-ke3 ji7, saN-chap8-tang--a, hit-am3 sou2 hoat-seng e5 mui2 chit8-hang7 tai7-chi3, goa2 iu5-goan5 long2 ki3 ti7 sim-koaN-toe2. Ji7, saN-chap8-tang lai5, goa2 kan-na pat kong2 hou7 chit8-e5-lang5 thiaN ke3 na7-nia7, tak8-pian3 siuN7--khi2-lai5, koe-bu2-phe5 toh8 e7 chhang3--khi2-lai5. 
  ChhiaN2 li2 bo5-lun7 ju5-ho5, it-teng7 ai3 u7 nai7-sim, thiaN goa2 chiong kou3-su7 kong2 hou7 soah, li2 bo5 su-iau3 ham5 goa2 chiN3 siaN2-me2, ma7 bo5 su-iau3 choe3 jim7-ho5 e5 kai2-seh, chit-koa2 tui3 goa2 lai5-kong2 long2 bo5 su-iau3. M7-koan2 an2-noa2, chit-kiaN7 tai7-chi3 goa2 i2-keng siuN7 chiok chiok ji7-chap8-tang--a. 
  Tng tong-si5, goa2 khi3 Eng-kok pak-peng5 chit8-e5 chin phian-phiah. hong-kau-ia2-goa7 e5 sou2-chai7, ti7 chit8-e5 soaN-lun5-a2 hia5 tih phah-lah8, goa2 chah chit8-ki chheng3, kui-jit8 ti7 goa7-khau2 pha-pha-chau2, tan7-si7 lian5 poaN3-chiah iah8 bo5 phah--tioh8. Chap8-ji7-geh8-thiN koaN5-kiuh-kiuh, tang-hong it-tit8 chhe, ou-im-ou-im e5 thiN-teng2 khai-si2 tih loh8-seh, thiN-sek soah ju2-lai5-ju2 am3, goa2 chiah hoat-hian7 i2-keng chhe7 bo5 lou7--a. Goa2 si3-koe3 sun5-sun5 khoaN3-khoaN3--leh, chit8-tiam2-a2 lang5-iaN2 ma7 bo5. 
  Goa2 sim-lai7 tih siuN7 : " An lah ! goa2 it-teng7 ai3 ke3-siok8 kiaN5, bo5-tek-khak koh ke3 bo5 goa7-ku2, toh8 e7-tang3 tu2-tioh8 jin5-ke. " Goa2 na2 chiong chheng3 siu--khi2-lai5, na2 ke3-siok8 kiaN5-lou7. 
  Seh loh8 chin toa7, thiN-khi3 ju2-lai5-ju2 koaN5, thiN-sek nia-mi toh8 tng2 am3. Goa2 i2-keng kiaN5 kui kang--a, chu7 cha2-tng3 liau2-au7, toh8 m7-pat chiah8 ke3 mih8-kiaN7, chit-ma2 m7-na7 thiam2, ji5-chhiaN2 koh put-chi2-a2 iau. Chit-e5 si5-chun7, goa2 khai-si2 tih su-liam7 goa2-e5 ai3-chhe, i chit-ma2 ti7-leh chng-kha e5 chit8-keng lu2-koan2. Goa2 siuN7, i it-teng7 e7 chiok hoan5-lo2 goa2-e5 an-choan5, in-ui7 goa2 u7 tap-eng3 beh ti7 jit8-thau5-loh8-soaN chin3-cheng5 toh8 tng2--khi3. Chit-ma2, goa2 goa7-nih8-a2 hi-bang7 e7-tang3 chun-chiau3 chit-e5 iok-sok ! 
  Goan2 chiah kiat-hun si3-ko3-geh8 nia5, thng5-kam-bit8-tiN, hui-siong5 un-ai3, jit8-chi2 ma7 chin khoai3-lok8 ke3. Goa2 bo5-ai3 i ui7 goa2 lai5 hoan5-lo2 ! 
  Goa2 koh tui3 ka-ki7 kong2 : " Bo5-iau3-kin2 ! Bo5-tek-khak nia-mi toh8 e7 chhe7-tioh8 chit8-e5 thang-ho2 hioh-khun3 e5 sou2-chai7, ma7 kho2-leng5 e7 tu2-tioh8 lang5, i e7 chi2-tiam2 goa2 tng2-khi3 lu2-koan2 e5 lou7, na7 an7--ne, goa2 toh8 e7-sai2 ti7 poaN3-mi5 chin3-cheng5 tng2-khi3 kau3 goan2 ai3-chhe e5 sin-khu-piN. 
  Seh ke3-siok8 tih loh8, thiN ju2-lai5-ju2 am3, mui2 kiaN5 kui2 pou7 lou7, goa2 long2 e7 theng5-khun3 loh8-lai5 hoah--chit8-e7, khoaN3 u7-lang5 e7-tang3 hoat-hian7 goa2 bo5. m7-koh, ti7 chit-e5 hong-kau-ia2-goa7, goa2 kan-na thiaN-tioh8 hong hiu3-hiu3-kio3. Goa2 khai-si2 tih hoan5-lo2, tih kin2-tiuN--a. goa2 pat thak8 ke3 chit8 phiN sio2-soat, tih kong2 chit8-e5 lu2-heng5 e5-lang5, ti7 toa7 seh tiong chhe7 bo5 lou7, kiat-ko2 i kiaN5 kau3 thiam2 kah kiaN5 boe7 tin2-tang7 ui5-chi2, i toh8 che7--loh8-lai5, ji5-chhiaN2 khun3--khi3, chu7 an7--ne bo5 koh-chai3 cheng-sin5... 
  Goa2 ka7 ka-ki7 kong2 : " Chit-khoan2 tai7-chi3 choat8-tui3 boe7 hoat-seng ti7 goa2 sin-khu-teng2, goa2 boe7-sai2 si2--khi3, iah-koh u7 chin-choe7 tai7-chi3 ai3 choe3, na7-chun2 sit-khi3 goa2, goan2 kho2-lian5 e5 ai3-chhe beh an2-noa2 ?... Goa2 kin2 chiong chit-koa2 khiong2-pou3 e5 siuN7-hoat koaN2 chau2. 
  Goa2 toa7-siaN hoah, ki5-thai7 u7-lang5 in3-siaN. Au7--lai5, tu5-liau2 pi-siong, chhe-liang5 e5 hong-siaN i2-goa7, goa2 na2-chhiuN7 thiaN-tioh8 hng7-hng7 e5 sou2-chai7 ma7 u7-lang5 tih hoah ; goa2 hoah koh-khah toa7-siaN, goa2 siuN7, i2-keng u7-lang5 ka7-goa2 hoe5-eng3--a. Liau2-au7, ti7 ou-am3 tiong, chhut-hian7 chit8-si-a2 kng-soaN3, kiaN5 ju2 oa2, toh8 ju2-lai5-ju2 kng, goa2 chin hoaN-hi2, chau2--ke3-khi3. loh8-be2, tu2-tioh8 chit8-e5 lau7-he3-a2, i giah8 chit8-ki chhau3-iu5-teng. 
  "ThiN-kong-peh--a2 po2-pi3 ! " goa2 kam2-tong7 kah bak8-sai2 lin3-lin3-ko5, chin-chiaN3 hoaN-hi2 e7-tang3 tng7-tioh8 i. 
  M7-koh, i khoaN3--khi2-lai5 na2-chhiuN7 bo5-siaN2 hoan-geng5 goa2. I chhau3-iu5-teng giah8 koan5, it-tit8 ka7-goa2 gin5. 
  "Li2 tih kam2-sia7 siaN2-me2 ? " I e5 thai3-tou7 chin leng2-tam7. 
  "Ouh, goa2-si7 in-ui7 ti7 chia5 tu2-tioh8 li2, chiah lai5 kam2-sia7 thiN-kong-peh--a2 e5 po2-pi3. Goa2 chin kiaN goa2 ti7 toa7-hong-seh tong-tiong seh8 boe7 chhut--khi3. " 
  "Li2 beh khi3 to2-ui7 ? " 
  "Tou2-teng3(Dwolding). " Goa2 mng7 i : " Li5 chia5 goa7 hng7 ? " 
  Chit-e5 lau7-he3-a2 kong2 : " Chha-put-to saN-chap8-kui2 khi2-lo3. Iah8 toh8-si7 kong2, li2 i2-keng kiaN5 m7-tioh8 lou7--a. " 
  "A ! TaN hai7--a... Na7 an7--ne, chia5 li7 to2 chit8-e5 chng-thau5 siong7 kun7 ? " 
  "Siong7 kun7 e5 chng-thau5 si7 Oai3-khu3(Wyke), li7 chia5 ma7-u7 ji7-chap8 khi2-lo3 cho2-iu7. " 
  "... kam2 e7-sai2 chhiaN2-mng7, m7-chai-iaN2 li2 toa3 to2-ui7 ? " 
  I chiong chhau3-iu5-teng giah8 khi2-lai5 pi2 : " hia5 ! " 
  " Sou2-i2, nia-mi li2 beh tng2--khi3 ? " 
  " Bo5-tek-khak. " 
  " An7--ne, chhiaN2 li2 un2-chun2 goa2 te3 li2 tng2--khi3. " 
  " An7--ne kam2 thang ? " Chit-e5 lau7-he3-a2 na2 haiN3-thau5 na2 kong2 : " i boe7 hou7-li2 jip8--khi3. " 
  " Boe7 lah ! Goa2 siong-sin3 i e7 hou7-goa2 jip8--khi3... chhiaN2-mng7 i si7 siaN2-lang5 ? " 
  " Goan2 chu2-lang5. " 
  " Li2-e5 chu2-lang5 si7 siang2 ? " 
  " Li2 koan2 hiah choe7 ! " I phai2-chheng3-chheng3. 
  " Sit-le2 sit-le2... Na7-bo5, chhiaN2 li2 chhoa7 goa2 khi3, goa2 siong-sin3 li2-e5 chu2-lang5 e7 the5-kiong goa2 hioh-khun3 kah chhiaN2 goa2 chiah8 am3-tng3. " 
  " Sui5-chai7 li2, m7-koh goa2 siuN7, i boe7 lah, chong2--si7 li2 u7 koan5-li7 iau-kiu5 i. " I thau5 haiN3--chit8-e7, na2 khai-si2 kiaN5. 
  Ti7 toa7-seh tiong, goa2 te3 i chhau3-iu5-teng e5 kng-soaN3 kiaN5. Hut-jian5 kan, goa2 khoaN3-tioh8 chit8-e5 ou-iaN2, chit8 chiah toa7-kau2 chau2--ke3-lai5, tit8-tit8 tui3 goa2 pui7. 
  "Chau2 ! kok-ong5 ! " Lau7-he3-a2 tih hoah. 
  Goa2 ka7 mng7 : " kam2 toh8-si7 chit-keng ? " 
  " HaN3-nou3, toh8-si7 chit-keng..., Kok-ong5, li2 ka7-goa2 loh8--khi3 ! " i ui3 lak-te7-a2 gim5 so2-si5. 
  Chit-e5 toa7-mng5 chin tang7-thau5, khoaN3--khi2-lai5 na2-chhiuN7 chit8 keng kam3-gak8. Lau7-he3-a2 chiong mng5 phah-khui, chit-e5 si5-chun7, goa2 chhe7-tioh8 ki-hoe7--a, sui5 ka7-i sak--khui, chong5-jip8-khi3 chhu3 lai7-toe2. 
</CL>
<HL>

原作者 ： Amelia B . Edwads 
一、 
這是一 e5 真正 e5 故事，toh8 算講已經經過二、三十冬--a，hit 暗所發生 e5 每一項代誌，我猶原 long2 記 ti7 心肝底。二、三十冬來，我 kan-na pat 講 hou7 一 e5 人聽過 na7-nia7，tak8 遍想--起-來，雞母皮 toh8 會 chhang3--起-來。
請你無論如何，一定愛有耐心，聽我將故事講 hou7 soah，你無需要 ham5 我 chiN3 啥麼，ma7 無需要做任何 e5 解說，chit-koa2 對我來講 long2 無需要。M7 管 an2-noa2，chit 件代誌我已經想足足二十冬--a。
當當時，我去英國北 peng5 一 e5 真偏僻。荒郊野外 e5 所在，ti7 一 e5 山崙仔 hia5 tih phah 獵，我 chah 一支銃，歸日 ti7 外口 pha-pha 走，但是連半隻亦無 phah 著。十二月天寒 kiuh-kiuh，冬風一直吹，烏陰烏陰 e5 天頂開始 tih 落雪，天色 soah 愈來愈暗，我 chiah 發現已經 chhe7 無路--a。我四界巡巡看看--leh，一點仔人影 ma7 無。
我心內 tih 想 ： 「安 lah ！ 我一定愛繼續行，無的確 koh 過無外久，toh8 會 tang3 tu2 著人家。」 我 na2 將銃收--起-來，na2 繼續行路。
雪落真大，天氣愈來愈寒，天色 nia-mi toh8 轉暗。我已經行歸工--a，自早頓了後，toh8 m7-pat 食過物件，chit-ma2 m7-na7 thiam2，而且 koh 不止仔 iau。Chit-e5 時陣，我開始 tih 思念我 e5 愛妻，伊 chit-ma2 ti7-leh 庄腳 e5 一間旅館。我想，伊一定會足煩惱我 e5 安全，因為我有答應 beh ti7 日頭落山 chin3 前 toh8 轉去。Chit-ma2，我外 nih8 仔希望會 tang3 遵照 chit-e5 約束 ！ 
阮 chiah 結婚四個月 nia5，糖甘蜜甜，非常恩愛，日子 ma7 真快樂過。我無愛伊為我來煩惱 ！ 
我 koh 對家己講 ： 「無要緊 ！ 無的確 nia-mi toh8 會 chhe7 著一 e5 thang 好歇睏 e5 所在，ma7 可能會 tu2 著人，伊會指點我轉去旅館 e5 路，若 an7--ne，我 toh8 會 sai2 ti7 半暝進前轉去 kau3 阮愛妻 e5 身軀邊。
雪繼續 tih 落，天愈來愈暗，每行幾步路，我 long2 會停睏落來 hoah--一-下，看有人會 tang3 發現我無。m7-koh，ti7 chit-e5 荒郊野外，我 kan-na 聽著風 hiu3-hiu3 叫。我開始 tih 煩惱、 tih 緊張--a。我 pat 讀過一篇小說，tih 講一 e5 旅行 e5 人，ti7 大雪中 chhe7 無路，結果伊行 kau3 thiam2 kah 行 boe7 tin2 動為止，伊 toh8 坐落來，而且睏去，自 an7--ne 無 koh 再精神…
我 ka7 家己講 ： 「 Chit 款代誌絕對 boe7 發生 ti7 我身軀頂，我 boe7 使死去，iah-koh 有真 choe7 代誌愛做，若準失去我，阮可憐 e5 愛妻 beh an2-noa2 ？ …我緊將 chit-koa2 恐怖 e5 想法趕走。
我大聲 hoah，期待有人應聲。後來，除了悲傷、淒涼 e5 風聲以外，我那像聽著遠遠 e5 所在 ma7 有人 tih hoah ； 我 hoah koh-khah 大聲，我想，已經有人 ka7 我回應--a。了後，ti7 烏暗中，出現一絲仔光線，行愈 oa2，toh8 愈來愈光，我真歡喜，走--過-去。落尾，tu2 著一 e5 老歲仔，伊 giah8 一支臭油燈。
「天公伯--仔保庇 ！ 」我感動 kah 目屎 lin3-lin3-ko5，真正歡喜會 tang3 tng7 著伊。
M7-koh，伊看--起-來那像無啥歡迎我。伊臭油燈 giah8 koan5，一直 ka7 我 gin5。
「你 tih 感謝啥麼 ？ 」伊 e5 態度真冷淡。
「哦，我是因為 ti7 chia5 tu2 著你，chiah 來感謝天公伯--仔 e5 保庇。我真驚我 ti7 大風雪當中 seh8 boe7 出--去。」 
「你 beh 去 to2 位 ？ 」 
「 Tou2-teng3(Dwolding)。」我問伊 ： 「離 chia5 外遠 ？ 」 
Chit-e5 老歲仔講 ： 「差不多三十幾 khi2-lo3。亦 toh8 是講，你已經行 m7 著路--a。」 
「 A ！ TaN 害--a …若 an7--ne，chia5 離 to2 一 e5 庄頭尚近 ？ 」 
「尚近 e5 庄頭是 Oai3-khu3(Wyke)，離 chia5 ma7 有二十 khi2-lo3 左右。」 
「… Kam2 會 sai2 請問，m7 知影你 toa3 to2 位？ 」 
伊將臭油燈 giah8 起來比 ： 「 hia5 ！ 」 
「所以，nia-mi 你 beh 轉去 ？ 」 
「無的確。」 
「 An7--ne，請你允准我 te3 你轉去。」 
「 An7--ne kam2 thang ？ 」 Chit-e5 老歲仔那 haiN3 頭那講 ： 「伊 boe7 hou7 你入--去。」 
「 Boe7 lah ！ 我相信伊會 hou7 我入--去…請問伊是啥人 ？ 」 
「阮主人。」 
「你 e5 主人是 siang2 ？ 」 
「你管 hiah choe7 ！ 」伊歹 chheng3-chheng3。
「失禮失禮…若無，請你 chhoa7 我去，我相信你 e5 主人會提供我 hioh 睏 kah 請我食暗頓。」 
「隨在你，m7-koh 我想，伊 boe7 lah，總--是你有權利要求伊。」伊頭 haiN3--一-下，那開始行。
Ti7 大雪中，我 te3 伊臭油燈 e5 光線行。忽然間，我看著一 e5 烏影，一隻大狗走--過-來，直直對我吠。
「走 ！ 國王 ！ 」老歲仔 tih hoah。
我 ka7 問 ： 「 Kam2 toh8 是 chit 間 ？ 」 
「 HaN3-nou3，toh8 是 chit 間…，國王，你 ka7 我落--去 ！ 」伊 ui3 lak 袋仔 gim5 鎖匙。
Chit-e5 大門真重頭，看--起-來那像一間監獄。老歲仔將門 phah 開，chit-e5 時陣，我 chhe7 著機會--a，隨 ka7 伊 sak--開，chong5 入去厝內底。
</HL>