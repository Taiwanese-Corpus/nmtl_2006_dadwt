<CL>
  Ji7, 
  Goa2 si3-chiu-ui5 ka7 khoaN3-khoaN3 leh, bok8-chian5 goa2 khia7 ti7 chit8-keng chin koan5, chin toa7-keng e5 toa7-thiaN lai7. Tng goa2 tih chu3-i3 goa2 sou2 khoaN3--tioh8 e5 mih8-kiaN7 e5-si5, " Tang, tang, tang,... " Chit8-khau2 toa7-cheng tan5 a, chiok toa7-siaN--e5. 
  Lau7-he3-a2 leng2-chhio3, kong2 : " Hia5, toh8-si7 goan2 chu2-lang5 e5 pang5-keng. " 
  I ki2 hit-e5 kah toa7-thiaN to3-thau5 hong-hiong3, chit8-e5 khah ke7, khah am3 e5 mng5-siN3. Goa2 koaN2-kin2 kiaN5--ke3-khi3, toa7-lat8 long3 mng5, jian5-au7, bo5 tan2 lai7-toe2 e5 hoe5-eng3, goa2 toh8 jip8--khi3. 
  Kiat-ko2, goa2 khoaN3-tioh8 chit8-e5 peh8-thau5-mou e5-lang5 che7 ti7 toh-a2-piN, toh-teng2 e5 chu, bun5-kiaN7 liau2-liau2, i peh--khi2-lai5, ka7-goa2 siong3 kui-pou, chin chiah8-lat8 e5 khoan2. 
  " Li2 si7 siaN2-lang5 ? na3 e7 ti7 chia5 ? beh chhong3 siaN2 ? " 
  Goa2 ka7-i in3 kong2 : " goa2 kio3-choe3 Che-mu2-su3 Mo7-joe2(James Murray), si7 chit8-e5 i-seng, goa2 kiaN5 lai5 chia5 hu3-kun7 e5 soaN-kok, kiat-ko2 soah chhe7 bo5 lou7. Goa2 chit-ma2 su-iau3 chiah8 mih8-kiaN7, lim-chui2 kah hioh-khun3. " 
  " Ham3-sian, chia5 ah8 m7-si7 lu2-koan2 a. Che2-kha7-pu3(Jacob), li2 na3-e7 hou7 chit-e5 chhiN-hun7-lang5 jip8-lai5 goan2 tau ? " 
  " Bo5 lah, goa2 bo5 hou7-i jip8--lai5, si7 i ka7-goa2 te3-tiau5-tiau5, koh ka7-goa2 sak--khui, ka-ki7 chau2--jip8-lai5 e5, i han3-chhau2 khah ho2 goa2, goa2 kun-pun2 bo5-chai5-tiau7 thang ka7 chou2-tong3 ! " 
  I kong2 kau3 chia5 liau2-au7, thau5 oat--ke3-lai5 mng7 goa2 kong2 : " Li2 ui7-siaN2-me2 beh an--ne ? " 
  " Ui7-tioh8 beh oah8-mia7 ! " goa2 in3 i kong2 : " Seh i2-keng loh8 chin kau7 a, kau7 kah ti7 thiN-kng chin3-cheng5, toh8 u7-hoat-tou7 chiong goa2 tai5 ti7 lai7-toe2 a. " 
  Chit-e5 chu2-lang5 kiaN5 khi3 thang-a2-mng5 piN, khoaN3 goa7-khau2 loh8 e5 seh, au7--lai5 i chiah kong2 : " Li2 kong2 e5 khak-sit8 u7-iaN2. An7--ne ho2, li2 e7-tang3 tiam3 chia5 kau3 thiN-kng. Che2-kha7-pu3(Jacob), ka7 goan2 chhoan5 am3-tng3... li2 chhiaN2-che7. " I ma7 che7--loh8-lai5, ke3-siok8 thak8 i-e5 chu. 
  Goa2 chiong chheng3 he7 ti7 piah-kak, che7 toa3 lou5-he2 piN--a, si3-ui5 ka7 khoaN3 khoaN3 leh, chit-keng pang5-keng sok-kiat sok-kiat, lai7-bin7 u7 chin-choe7 sim-sek koh tek8-piat8 e5 mih8-a2, mui2 chit8-te3 i2-a2 teng2-koan5 long2-u7 khng3 chu, thou5-kha u7 toe7-tou5 kah bun5-kiaN7. Goa2 sim-koaN lai7 am3-liam7 : " Chit-keng pang5-keng put-chi2-a2 sim-sek ! chin ki5-koai3 e5 sou2-chai7, chit8-keng ti7 soaN tiong-ng e5 long5-sia3. " 
  Goa2 ke3-siok8 un5-un5-a2 ka7 khoaN3, toh8 koh khoaN3-tioh8 chit-e5 chu2-lang5. Goa2 chin siuN7-beh chai-iaN2 i si7 siaN2-me2 khoan2 e5-lang5. I toa7-thau5 toa7-thau5, siN-choe3 ian-tau5 ian-tau5, peh8-thau5-chang kham3 kham3 ke3 thau5-hiah8, bin7-iong5 khoaN3--khi2-lai5 chin khut-kiong5, chin u7 ti3-hui7, ma7 chin giam5-siok, thau5-hiah8 u7 jiau5-hun5, chhui3-piN ma7-u7 pi-siong e5 jiau5-hun5. 
  Che2-kha7-pu3(Jacob) chiong am3-tng3 chhoan5 ho2 theh8--jip8-lai5. I-e5 chu2-lang5 chiong chu hap8--khi2-lai5, seng5-khun2 iau-chhiaN2 goa2 chiuN7 png7-toh. 
  I sang3 lai5 chit8 toa7 poaN5 e5 chiah8-mih8, lai7-toe2 u7 bah, u7 phang2, ma7-u7 nng7, koh u7 chit8 kou2 phau3 kah chiaN5 phang e5 kau7 ka-pi. 
  Chu2-lang5 kong2 : " chhou-chhai3-pian7-png7, chhiaN2 li2 m7-thang khi3-hiam5 chiah ho2. " 
  Goa2 toa7-chhui3 toa7-chhui3 chiah8, sim-lai7 chin kam2-kek, ka7-i kong2 : " Bo5 nou3, chiaN5 chhe-chhau, chiaN5 phong-phai3 a, sit8-chai7 chiaN5 lou2-lat8 ! " 
  " Li2 toh8 bian2 soe3-ji7, choe3 li2 chiah8, chiah8 hou7 pa2. " I chin kheh-khi3, tan7-si7 khau2-khi3 put-chi2 leng2-tam7. I sou2 chiah8 e5, goa2 kan-na khoaN3-tioh8 gu5-leng kah phang2 ; tu5-liau2 che i2-goa7, goan2 ti7 chiah8 e5 tong-tiong, long2 bo5 khai-kang2, i khoaN3--khi2-lai5 na2-chhiuN7 put-chi2-a2 pi-siong. Goa2 sim-lai7 it-tit8 tih siuN7, si7 an2-noa2 i e7 toa3 ti7 chit-e5 chiah-nih8 phian-phiah e5 sou2-chai7, ke3 chit-chiong2 chiah-nih8 tiam7-cheng7, kou-toaN e5 seng-oah8 ? 
  Goan2 nng7 lang5 chiah8 ho2, Che2-kha7-pu3(Jacob) chiong khang-poaN5-a2 siu chau2, in chu2-lang5 khia7--khi2-lai5, kiaN5 khi3 thang-a2 piN khoaN3 goa7-khau2. 
  I kong2 : " Seh i2-keng theng5 a. " 
  Goa2 thiau3--khi2-lai5, " HaN5, seh i2-keng theng5 a !... bo5-tek-khak..., boe7 ! boe7-sai2, goa2 na3-u7 kho2-leng5 ti7 poaN3-mi5 kiaN5 saN-chap8-kui2 khi2-lo3 ? " 
  " KiaN5 saN-chap8-kui2 khi2-lo3 ? " I na2-chhiuN7 chhoah-chit8-tio5. " Li2 tih kong2 siaN2 ? " 
  Goa2 ka7 kong2 : " Goan2 ai3-chhe tih tan2-thai7 goa2, i m7-chai-iaN2 goa2 chit-ma2 ti7 to2-ui7, goa2 siuN7, i it-teng7 chiok hoan5-lo2 e5 ! " 
  " I ti7 to2-ui7 ? " 
  " Tou2-teng3(Dwolding), li7 chia5 saN-chap8-kui2 khi2-lo3. " 
  " Tou2... teng3... " i chit8-ji7 chit8-ji7 un5-un5-a2 liam7. " HaN7-nou3, li7 chia5 saN-chap8-kui2 khi2-lo3. tan7-si7 li2 kam2 pit-su ai3 sui5-ke3-khi3 hia5 ? " 
  Goa2 kong2 : " Tong-jian5, i it-teng7 e7 hoan5-lo2 kah beh si2, kiaN goa2 e7 chhut tai7-chi3, goa2 it-teng7 ai3... " 
  Chu2-lang5 tiu5-tu5 chit8-khun3--a, chiah kong2 : " ho2 lah, ki3-jian5 an7--ne, a bo5... u7 chit8-chiah be2-chhia, i tak8 am3 long2 e7 sun7 chit8-tiau5 be2-chhia-lou7 kiaN5 kau3 Tou2-teng3(Dwolding). " I khoaN3 chit8-e7-a2 piah-teng2 e5 si5-cheng, " Koh ke3 tiam2-goa7-cheng, hit-chiah be2-chhia e7 theng5 ti7 li7 chia5 poeh khi2-lo3 chit8-e5 chi2-si7-pai5-a2 hia5. Khah-teng5-a2 Che2-kha7-pu3 e7-tang3 chhoa7 li2 khi3, ka7-li2 po3 beh ke3-khi3 hit-e5 chi2-si7-pai5-a2 e5 chit8-tiau5 ku7 be2-chhia-lou7. Na7-kah an7--ne, li2 kam2 u7-hoat-tou7 sun7-li7 chhe7-tioh8 hit-e5 chi2-si7-pai5-a2 ? " 
  " Bo5 bun7-toe5. Sit8-chai7 si7 chin lou2-lat8 ! " 
  Che-si7 goa2 thau5-chit8-pai2 khoaN3-tioh8 i-e5 chhio3-iong5. hit-khau2 cheng koh tan5 a. I kau-tai3 Che2-kha7-pu3(Jacob) chit8-koa2 tai7-chi3, jian5-au7 ka7-goa2 kong2 : " ka2-su2 li2 siuN7-beh koaN2-tioh8 hit-pang be2-chhia, an7--ne tioh8-ai3 koaN2-kin2, goa2 toh8 bo5 beh koh lau5 li2 a, sun7-kiaN5 ! " 
  Goa2 chin kam2-sia7 i, siuN7-beh ham5 i ak chit8-e7 chhiu2, m7-koh i i2-keng oat8-thau5 ke3-khi3 a. 
</CL>
<HL>
二、 
我四周圍 ka7 看看 leh，目前我 khia7 ti7 一間真 koan5 、真大間 e5 大廳內。當我 tih 注意我所看著 e5 物件 e5 時，「 Tang、tang、tang 、…」一口大鐘 tan5 a，足大聲 e5。
老歲仔冷笑，講：「 Hia5，toh8 是阮主人 e5 房間。」 
伊指 hit-e5 kah 大廳倒頭方向，一 e5 khah 低、 khah 暗 e5 門扇。我趕緊行--過-去，大力 long3 門，然後，無等內底 e5 回應，我 toh8 入--去。
結果，我看著一 e5 白頭毛 e5 人坐 ti7 桌仔邊，桌頂 e5 書、文件了了，伊 peh 起來，ka7 我相歸晡，真食力 e5 款。 
「你是啥人？哪會 ti7 chia5？Beh 創啥？」 
我 ka7 伊應講：「我叫做 Che-mu2-su3 Mo7-joe2(James Murray)，是一 e5 醫生，我行來 chia5 附近 e5 山谷，結果 soah chhe7 無路。我 chit-ma2 需要食物件、 lim 水 kah hioh 睏。」 
「 Ham3 仙，chia5 亦 m7 是旅館 a。Che2-kha7-pu3(Jacob)，你哪會 hou7 chit-e5 生分人入--來阮兜？」 
「無 lah，我無 hou7 伊入來，是伊 ka7 我 te3-tiau5-tiau5，koh ka7 我 sak--開，家己走--入-來 e5，伊 han3-chhau2 khah 好我，我根本無才調 thang ka7 阻擋！」
伊講 kau3 chia5 了後，頭 oat--過-來問我講：「你為啥麼 beh an2-ne？」 
「為著 beh 活命 ！ 」我應伊講：「雪已經落真厚 a，厚 kah ti7 天光 chin3 前，toh8 有法度將我 tai5 ti7 內底 a 。」 
Chit-e5 主人行去窗仔門邊，看外口落 e5 雪，後來伊 chiah 講：「你講 e5 確實有影。 An2-ne 好，你會 tang3 tiam3 chia5 kau3 天光。 Che2-kha7-pu3(Jacob)，ka7 阮 chhoan5 暗頓…你請坐。」伊 ma7 坐落來，繼續讀伊 e5 書。 
我將銃 he7 ti7 壁角，坐 toa3 爐火邊--仔，四圍 ka7 看看 leh，chit 間房間束結束結，內面有真 choe7 心適 koh 特別 e5 物仔，每一塊椅仔頂 koan5 long2 有 khng3 書，土腳有地圖 kah 文件。我心肝內暗唸：「 Chit 間房間不止仔心適 ！ 真奇怪 e5 所在，一間 ti7 山中央 e5 農舍。」 
我繼續勻勻仔 ka7 看，toh8 koh 看著 chit-e5 主人。我真想 beh 知影伊是啥麼款 e5 人。伊大頭大頭，生做 ian 投 ian 投，白頭鬃 kham3 kham3 過頭額，面容看--起-來真倔強、真有智慧、 ma7 真嚴肅，頭額有 jiau5 痕，嘴邊 ma7 有悲傷 e5 jiau5 痕。 
Che2-kha7-pu3(Jacob) 將暗頓 chhoan5 好 theh8--入-來。伊 e5 主人將書合起來，誠懇邀請我上飯桌。 
伊送來一大盤 e5 食物，內底有肉、有 phang2、ma7 有卵，koh 有一 kou2 泡 kah chiaN5 芳 e5 厚咖啡。 
主人講：「粗菜便飯，請你 m7-thang 棄嫌 chiah 好。」 
我大嘴大嘴食，心內真感激，ka7 伊講：「無 nou3，chiaN5 chhe-chhau、chiaN5 phong-phai3 a，實在 chiaN5 lou2 力 ！ 」 
「你 toh8 免細膩，做你食，食 hou7 飽。」伊真客氣，但是口氣不止冷淡。伊所食 e5，我 kan-na 看著牛奶 kah phang2 ； 除了這以外，阮 ti7 食 e5 當中，long2 無開講，伊看起來那像不止仔悲傷。我心內一直 tih 想，是 an2-noa2 伊會 toa3 ti7 chit-e5 chiah-nih8 偏僻 e5 所在，過 chit 種 chiah-nih8 恬靜、孤單 e5 生活？
阮兩人食好，Che2-kha7-pu3(Jacob) 將空盤仔收走，in 主人 khia7 起來，行去窗仔邊看外口。 
伊講：「雪已經停 a 。」 
我跳起來，「 HaN5，雪已經停 a ！ …無得確…，boe7 ！ boe7 使，我哪有可能 ti7 半暝行三十幾 khi2-lo3？」 
「行三十幾 khi2-lo3？」伊那像 chhoah 一 tio5 。「你 tih 講啥？」 
我 ka7 講：「阮愛妻 tih 等待我，伊 m7 知影我 chit-ma2 ti7 to2 位，我想，伊一定足煩惱 e5 ！ 」 
「伊 ti7 to2 位？」 
「 Tou2-teng3(Dwolding)，離 chia5 三十幾 khi2-lo3 。」 
「 Tou2 … teng3 …」伊一字一字勻勻仔唸。「 HaN7-nou3，離 chia5 三十幾 khi2-lo3。但是你 kam2 必須愛隨過去 hia5？」 
我講：「當然，伊一定會煩惱 kah beh 死，驚我會出代誌，我一定愛…」 
主人躊躇1-khun3-a，chiah 講：「好 lah，既然 an2-ne，a 無…有一隻馬車，伊 tak8 暗 long2 會順一條馬車路行 kau3 Tou2-teng3(Dwolding) 。」伊看一下仔壁頂 e5 時鐘，「 Koh 過點外鐘，hit 隻馬車會停 ti7 離 chia5 八 khi2-lo3 一 e5 指示牌仔 hia5。Khah 停仔 Che2-kha7-pu3 會 tang3 chhoa7 你去，ka7 你報 beh 過去 hit-e5 指示牌仔 e5 一條舊馬車路。若 kah an2-ne，你 kam2 有法度順利 chhe7 著 hit-e5 指示牌仔？」 
「無問題。實在是真 lou2 力 ！ 」 
這是我頭一 pai2 看著伊 e5 笑容。 Hit 口鐘 koh tan5 a 。伊交待 Che2-kha7-pu3(Jacob) 一 koa2 代誌，然後 ka7 我講：「假使你想 beh 趕著 hit 班馬車，an2-ne 著愛趕緊，我 toh8 無 beh koh 留你 a，順行 ！ 」 
我真感謝伊，想 beh ham5 伊握一下手，m7-koh 伊已經 oat8 頭過去 a。
</HL>