<CL>
 Te7 4 Chiunn<BR>Siong7-te3 Chainn2-iunn7 Kio3 Goa2 Choe3 Se3-kai3 Thoan5-to7 E5 Kang 
  ChhiaN2 hian-khui Ma2-thai3 hok-im 9 chiuN 35-38 chat “Ia5-sou pian3 kiaN5 chiah-e5 siaN5 chiah-e5 hiuN-sia7...” chhiaN2 chu3-i3 I kau3 tak8 e5 siaN5, tak8 e5 hiuN-sia7, I bo5 tiam3 ti7 chit8 e5 thoan5-the2, Ia5-sou bo5 cho3 bok8-su, I si5-siong5 teh kiaN5. “Ia5-sou pian3 kiaN5 chiah-e5 siaN5 chiah-e5 hiuN-sia7...... thoan5 thian-kok e5 hok-im”. 
  “I khoaN3-kiN3 hiah-e5 cheng3-lang5 chiu7 kho2-lin5 in”. Sim2-mih8 si7 kho2-lin5? Kho2-lin5 m7-si7 tong5-cheng5, kho2-lin5 chiu7-si7 thiaN3 e5 tong7-chok, lan2 u7 kho2-lin5 e5 sim a2-bo5? Na7 u7, tioh8 choe3 Chu2 sou2 choe3 e5. 
  “Chiu7 ka7 I e5 hak8-seng kong2, thang siu-seng5 e5 si7 choe7, choe3 kang e5 si7 chio2”. Che si7 tng-si5 e5 bun7-toe5, siang7-khoan2 I e5 si5-tai7 e5 bun7-toe5 ia7-si7 lan2 kin-a2-jit8 e5 bun7-toe5. Thang siu-seng5 e5 si5 choe7, choe3 kang e5 si5 chio2, na7-si7 an2-ni beh chaiN2-iuN7 kai2-koat chit-e5 bun7-toe5? Seng3-keng kong2, “Sou2-i2 lin2 tioh8 kiu5 hng5-chu2 pek kang khi3 ka7 I siu-seng5.” 
  Goa2 Kiam2 Thang Tiann7-Tiann7 Toa3 Ka-na2-tai7? 
  Kui2-ni5 cheng5 goa2 chiong Seng3-keng thak8 chin sek8, bok8-tek si7 ai3 khoaN3 goa2 tau3-ti2 thang tiaN7-tiaN7 ti7 Ka-na2-tai7, koh u7 hok8-chiong5 Siong7-te3. Goa2 mng7 ka-ki7, goa2 si7 ai3 tiam3 ti7 Ka-na2-tai7 choe3 khin-sang e5 bok8-hoe7 kang-chok, an2-ni choe3, Siong7-te3 oe7 moa2-chiok a2-boe7? 
  Chong2-si7 goa2 thak8 Seng3-keng e5 si5, goa2 hoat-kian3 tioh8 chit khoan2 e5 piau2-si7: Ban7-kok, ban7-bin5, ban7-chok8, choan5 se3-kai3, tak8-iuN7 e5 gian5-gu2, peh-siN3, kok-ka, toe7-kek8. OaN7 chit8-ku3 oe7 lai5 kong2 goa2 sou2 hoat-kian3 e5 chiu7-si7, hok-im si7 beh siuN2-su3 choan5 se3-kai3, tak8 e5 pang-kok, ban7-chok8, ban7-lui7, tak8-khoan2 e5 khiuN-khau2, tak8-iuN7 e5 peh-siN3 e5, sou2-i2 lang5-lang5 long2 eng-kai tioh8 thiaN. 
  Goa2 khoaN3 tioh8 chiah-e5 Seng3-keng chat, goa2 chiu7 mng7 chit8 e5 bun7-toe5, sou2 u7 e5 kok-ka long2 ti7 Ka-na2-tai7? Na7-si7 goa2 chiu7 thang tiam3 ti7 goa2 e5 kok-ka, ti7 chia thoan5 hok-im, m7 bian2 chhut-khi3 kau3 pat8 ui7; chong2-si7 na7 u7 chit8 e5 kok-ka ti7 Ka-na2-tai7 kok-keng2 i2-goa7, an2-ni goa2 chiu7 u7 gi7-bu7, tioh8 li7-khui goa2 e5 kok-ka, chhut-khi3 kau3 ki5-thaN e5 kok-ka. Goa2 na7 boe7 thang khi3, ia7 tioh8 phai3 lang5 the3 goa2 khi3. Chit 2 hang7 goa2 long2 bo5 khi3 choe3, an2-ni goa2 ti7 po3-siuN2 e5 jit8-chi2 oe7 sit-loh8 sou2 u7 e5 po3-siuN2. 
  Goa2 e5 peng5-iu2, li2 sim2-mih8 khoan2? Li2 i2-keng chai hok-im tioh8 thoan5 kau3 ti7 ban7-pang, ban7-kok, choan5 se3-kai3, ban7-chok8 ban7-lui7, tak8 khoan2 e5 gian5-gu2 tit8 kau3 toe7-kek8. ChhiaN2 mng7 koan-he7 chit-e5 su7 li2 u7 choe3 sim2-mih8? Li2 u7 ke3-oe7 beh an2-choaN2 khi3 choe3 mah? Li2 beh ka-ki7 khi3 a2-si7 beh phai3 lang5 khi3. Nng7 hang7 long2 oe7 eng7-tit, chong2-si7 li2 na7 2 hang7 long2 bo5 choe3, li2 si7 u7 chai-e7, Siong7-te3 e5 beng7-leng7 li2 tek-khak tioh8 sun7-hok8, tek-khak tioh8 kiaN Siong7-te3 e5 beng7-leng7, in-ui7 bo5 lou7 thang siam2-pi7 Siong7-te3 e5 beng7-leng7. 
  GOA2 SIUNN7 AI3 CHHUT-KHI3 
  Goa2 18 hoe3 hit ni5, goa2 bat khi3 Eng-siok8 Kou-lun5-pi2-a In3-te7-an lang5 hia, toa3 ti7 kin7 A-lah-su7-ka e5 In3-te7-an lang5 e5 chhau2-chhu3 nih, li7 goa2 e5 chhu3 u7 4000 li2 e5 sou2-chai7. Tiam3 hia u7 1 ni5 goa7 ku2; au7-lai5 goa2 kam2-kak goa2 tioh8 koh siu7 kau3-iok8, sou2-i2 choe3-au7 chiu7 koh to3-tng2 kau3 bun5-hoa3 toe7-tai3. Thak8 5 ni5 ku2 e5 sin5-hak8, pit8-giap8 liau2-au7 chiu7 siu7 hong-lip8 choe3 thoan5 hok-im e5 kang-chok, liau2-au7 koh chai3 ke3-siok8 chit8 ni5 e5 gian2-kiu3 kang-chok. 
  Au7-lai5 goa2 tui3 TiuN2-lo2-hoe7 kok-goa7 soan-to7-hoe7 chi3-goan7 beh kau3 In3-tou7 kang-chok. In chin siong5-se3 kho2-lu7 goa2 e5 chi3-goan7, goa2 ia7 ko3-jin5 khi3 soan-to7-hoe7 chhoe7 in, kau3-boe2 bo5 un2-chun2 goa2. Soan-to7-hoe7 khoaN3 goa2 bo5 hah8 ti7 choe3 soan-kau3-su e5 kang-chok. Goa2 to3-tng2 kau3 goa2 e5 kou3-hiong kang-chok, chiu7 choe3 To-lun5-to Tat8-li7 tiuN2-lo2 kau3-hoe7 e5 bok8-su, au7-lai5 choe3 soan-to7-hoe7 e5 bok8-su. Chong2-si7 goa2 bo5 liah8 chit-e5 choe3 moa2-chiok, goa2 chai goa2 tek-khak tioh8 siuN7 pan7-hoat; in-ui7 goa2 i2-keng chin chheng-chhou2 khoaN3-kiN3 iN7-siong7. Choe3-au7, goa2 ka-ki7 kau3 Au-chiu e5 Sou-ngou5 soan-kau3-khu tui3 chin khoah e5 khu-hek8, chiu7-si7 Liap8-thoat-ui2-a, Ai3-so-ni5-a, Pho-lan5 teng2 e5 sou2-chai7 kang-chok, kiat-ko2 u7 tit-tioh8 chin-choe8 e5 leng5-hun5 kui Ki-tok. Goa2 thoan5-kau3 goa2 e5 sin-the2 phah phaiN2, chiu7 hun7-khi3 lah. Sou2-i2 goa2 chiah tng2-lai5 goa2 e5 chhu3. 
  Goa2 u7 lu2-heng5 choan5 Bi2-kok kap Ka-na2-tai7, khui pou3-to7 tai7-hoe7, na7-si7 choe3-au7 goa2 koh kam2-kak tioh8 chhut-kok. Sou2-i2 goa2 chit pai2 chiu7 kau3 Se-pan-ga5, chong2-si7 goa2 iu7 koh phoa3-piN7, put-tek-put koh to3-tng2 lai5 chhu3-nih. 
  Au7-lai5 goa2 ti7 To-lun5-to chong3-siat Bin5-chiong3 kau3-hoe7, si7 Chu2-au7 1930 ni5 e5 su7. 2 ni5 au7 goa2 koh chit8 pai2 siu7 kam2-tong7 khi3 Hui-chiu. Goa2 tit-tioh8 To-ma2 Lan-pek phok-su7 e5 tang5-phoaN7, 2 lang5 khia5 be2 kau3 Hui-chiu e5 lai7-toe7 khi3, chit8 jit8 kiaN5 30 li2, choe3-au7 koh ti7 Hui-chiu chin toa7 e5 chhau2-na5 tiong to2 loh8-khi3, peN7 kau3 chin li7-hai7. Lak8 le2-pai3 chiah ho2 khi2-lai5, sou2-i2 koh chit8 pai2 to3-tng2 kau3 ti7 bun5-beng5 e5 sou2-chai7. 
  Chit si5 goa2 chiah khai-si2 kam2-kak tng-si5 soan-to7-hoe7 e5 koat-teng7 si7 tioh8, in-ui7 goa2 bo5 sek-hap8 ti7 soan-kau3-su e5 kang-chok. Chong2-si7 goa2 i2-keng tit-tioh8 iN7-siong7, goa2 chai-iaN2 ki5-thaN kok-ka e5 peh-siN3 chin su-iau3 thiaN hok-im. Sou2-i2 Chu2-au7 1938 ni5 goa2 chiu7 koh chai3 chhut-khi3 goa7-kok pou3-to7, beh chin7 goa2 sou2 eng-kai tioh8 e5 kang-chok lai5 chiaN5 se3-kai3 thoan5-to7 e5 bok8-phiau. Chit pai2 goa2 u7 khi3 Thai3-peng5-iuN5, mi5-jit8 che7 chun5 31 jit8 ku2, goa2 kam2-kak tioh8 chiong hok-im thoan5 hou7 hiah-e5 chiah8-lang5 e5 bin5-chok8 kap thou2-lang5, kap So2-lo5-bun5 kun5-to2 e5 lang5, hou7 in choe3 Ki-tok-tou5. Chong2-si7 bo5 ku2 goa2 chiu7 hoan7-tioh8 koaN5-jiat8 peN7, i-ti7 3 ni5 chiah ho2 khi2 lai5. Chit tiong-kan chit8 pai2 koh chit8 pai2, chit8 ko3-geh8 koh chit8 ko3-geh8 goa2 e5 phoa3-piN7 long2 boe7 ho2 khi2-lai5, kau3 be2 i-seng kap ki5-thaN soan-kau3-su, chiong goa2 koh-chai3 sang3 tng2-khi3 To-lun5-to kang-chok. 
  Chong2-si7 goa2 boe7 thang theng5-chi2, goa2 long2-chong2 u7 hong2-bun7 66 e5 kok-ka, hian7-chai7 goa2 iau2 si7 teh siuN7 ai3 khi3 goa7-kok thoan5-to7. 
  GOA2 SANG3 TAI7-LI2 E5 LANG5 CHHUT-KHI3 
  Goa2 tu2 chiah khai-si2 bok8-hoe7 e5 si5, goa2 kam2-kak ka-ki7 boe7 thang chhut-khi3, sou2-i2 goa2 chiu7 siuN7 ai3 phai3 tai7-li2 e5 lang5 chhut-khi3. U7 chit8 jit8 goa2 tu2-tioh8 Lam5-bi2 chiu Pou3-to7 lian5-beng5 e5 Koa Bok8-su. Goa2 ka7 i kong2: “Li2 u7 beh phai3 sin e5 soan-kau3-su chhut-khi3 a2-bo5?” I in3 goa2 kong2: “U7, goan2 i2-keng u7 5 e5 chun2-pi7 beh chhut-khi3.” Goa2 koh ka7 i mng7, “SiaN2-su7 bo5 beh koaN2-kin2 sang3 in chhut-khi3?” I in3 kong2: “In-ui7 goan2 bo5 chiN5.” Goa2 koh mng7 i kong2: “Siat-su2 goa2 na7 oe7 thang ka7 in chun2-pi7 lu2-hui3, li2 beh un2-chun2 goan2 lai5 kiong-kip in?” I chin hoaN-hi2 lai5 tah-eng3. 
  Goa2 u7 chhiaN2 hit 5 e5 soan-kau3-su khia7 ti7 bin5-chiong3 kau3-hoe7 e5 kang2-tai5 teng2, iau3-kiu5 hoe7-iu2 tioh8 chhe-phai3 in chhut-khi3. In ko2-jian5 an2-ni choe3, i2-au7 siu7 chhe e5 lang5 5 e5 piN3 choe3 10 e5, 10 e5 piN3 choe3 20 e5, 20 e5 piN3 choe3 40 e5, 40 e5 piN3 choe3 100 e5, 100 e5 piN3 choe3 200 e5, 200 e5 piN3 choe3 350 e5.Hian7-chai7 goan2 i2-keng u7 ui7 Chu2 choe3 kang e5 kun-tui7, choe3 goan2 e5 tai7-li2 chia2 kau3 ti7 40 e5 goa7-kok soan-kau3-khu, ti7 35 e5 thoan5-the2 e5 soan-to7-hoe7 e5 e7-bin7 teh kang-chok, goan2 hu7-chek in “ko3-jin5-tek e5 seng-oah8.” 
  Chong2-si7 goa2 iau2 bo5 moa2-chiok, goa2 siong5-siong5 ki5-to2 kong2: “Chu2 ah, siat-su2 na7-si7 Li2 e5 chi2-i3, chhiaN2 Li2 hou7 goa2 oah8 kau3 goan2 oe7-thang chhe-phai3 400 e5 soan-kau3-su kau3 ti7 goa7-kok khi3.” Goa2 kam2-kak Bin5-chiong3 kau3-hoe7 eng-kai tioh8 phai3 400 e5, na7 bo5 goa2 si7 boe7 moa2-chiok. 
  Che si7 goa2 oah8 ti7 se3-kan e5 bok8-tek, goa2 choe3 bok8-su si7 te7 2 iau3-kin2 e5 su7, goa2 siuN7 choe3 soan-kau3-su si7 te7-it iau3-kin2, goa2 tu3-chok seng3-si si7 te7 2 iau3-kin2 e5 su7, goa2 siuN7 beh chhut-khi3, sit8-che3 siong7, goa2 ka-ki7 u7 chhut-khi3, chong2-si7 tak8 pai2 long2 put-tek-put tioh8 tng2 lai5. Sou2-i2 goa2 chai-iaN2 eng-kai tioh8 cho3 chit8 hang7 su7; chiu7-si7 sang3 pat8-lang5 chhut-khi3, che ia7 si7 goa2 khi3 choan5 Bi2-kok, Ka-na2-tai7, O3-tai7-li2-a, Niu2-se-lan5, Lam5 Hui-chiu, Eng-kok e5 bok8-tek. Goa2 khi3 khui soan-kau3-su hoe7-gi7, kou2-le7 chheng-lian5 lang5, tek-khak tioh8 chin7 lan2 sou2 oe7 khi3 chhoe7 koh chhe tai7-li2 chia2 chhut-khi3. 
  KOH LAI5 E5 HIONG-TIN3 
  Tu2-chiah goa2 u7 thak8 Seng3-keng hou7 li2 thiaN, Ia5-sou chaiN2-iuN7 pian3-kiaN5 tak8 e5 sou2-chai7, li2 iau2 oe7 ki3-tit boe7? Chu2 Ia5-sou ti7 bou2 chit8 e5 siaN5-tin3 khui pou3-to7-hoe7 liau2-au7, hit mi5 hut-jian5-kan bo5 khoaN3-kiN3 lah. Keh cha2-khi2 chin cha2, I e5 hak8-seng chin chiaN3 tioh8-kip koaN2-kin2 kau3 tak8 sou2-chai7 chhoe7 I, au7-lai5 chhoe7 tioh8 Ia5-sou ti7 soaN-teng2 e5 sou2-chai7 teh ki5-to2. 
  In chiu7 kio3 kong2: “Chu2 ah, cheng3-lang5 long2 teh theng3-hau7 li2, u7 e5 phoa3-piN7 lang5 ai3 Li2 i-ti7, to3-tng2 lai5 khi3 oan5-seng5 Li2 e5 kang-chok, iah8 u7 e5 cha-hng thiaN Li2 to7-li2 e5 lang5, iu5-goan5 ti7 siaN5-tin3 teh theng3-hau7 Li2, ai3 thiaN Li2 e5 oe7.” 
  Si7 Goa2 thang siong2-siong7 hit si5 Chu2 chaiN2-iuN7 ka7 in in3-tap, I e5 bak8-chiu hng7-hng7 teh khoaN3 soaN-kok hit peng5, koh khoaN3 hng7-hng7 hit peng5 e5 soaN, jian5-au7 kong2: “Goa2 tek-khak tioh8 khi3 pat8 e5 siaN5-chhi7 thoan5-to7, in-ui7 goa2 ui7-tioh8 an2-ni siu7 chhe-khian2 e5” I siong5-siong5 teh siuN7 pat8 e5 siaN5-chhi7, keh-piah e5 siaN5-chhi7, koh lai5 e5 siaN5-chhi7, I siong5-siong5 teh siuN7 hiah-e5 I iau2 boe7 khi3 thoan5 hok-im e5 hiah-e5 siaN5-chhi7; I chin ai3 kau3 hia, hou7 lang5 thiaN-kiN3 hok-im. I siong5-siong5 teh siuN7 kau3 “ki5-thaN e5 iuN5”. 
  Po2-lo5 ia7 u7 siang7 khoan2 e5 iN7-siong7, i ia7 siong5-siong5 kong2, “Khah hng7 e5 sou2-chai7”, iau2 boe7 u7 hok-im thoan5-kau3 e5 sou2-chai7, i kong2 i ai3 khi3 Se-pan-ga5, i ia7 chai hok-im tioh8 thoan5 kau3 choan5 se3-kai3. 
  Li2 kiam2 chai-iaN2 bat u7 chit8 si5 hok-im u7 thoan5 kau3 ti7 choan5 pak-pou7 Hui-chiu e5 sou2-chai7 mah? Hia bat u7 kui2-na7-pah keng e5 kau3-hoe7, li2 kiam2 chai-iaN2 cha2-si5 e5 toa7 sin5-hak8-ka u7 choe7-choe7 si7 tui3 pak-pou7 Hui-chiu chhut-lai5? Chong2-si7 au7-lai5 pak-pou7 Hui-chiu soa3 piN3-chiaN5 choe3 Hoe5-hoe5 kau3 kok. Koe3-khi3 kui2-na7-pah ni5 tiong-kan, Ki-tok-kau3 ti7 hia chin khun3-lan5 thoan5 chhut-khi3. Chhin-chhiuN7 lah8-chek e5 hoe2 ju2 lai5 ju2 sio2, choe3-au7 soa3 hoa khi3, koe3-khi3 u7 chit8 si5 hui-siong5 e5 kng-beng5, na7-si7 hian7-chai7 soa3 hoa khi3. Chit khoan2 e5 tai7-chi3 beh choaN2-iuN7 kai2-sek nih? ChhiaN2 iong5-un2 goa2 ka7 li2 kong2. 
  Pak-pou7 Hui-chiu e5 leng2-to7-chia2 kap sin5-hak8-ka, ti7 i2-cheng5 bat u7 chit8 e5 si5-ki5, bo5 teh thoan5 hok-im, tai7-ke teh oan-ke, chin li7-hai7. In khai-si2 tui3 sin5-hak8 tho2-lun7, ia7 saN-kap pian7-lun7 koan-he7 Ki-tok-kau3 e5 to7-li2. In eng-kai tioh8 khi3 lam5-peng5 pat8 e5 siaN5-chhi7, koh kau3 pat8 e5 siaN5-chhi7 khi3 thoan5-to7 chiah tioh8. Siat-su2 in na7 an2-ni choe3, tek-khak ti7 te2 e5 si5-kan oe7 chiong hok-im thoan5 kau3 Khai-pho2-tun, au7-lai5 kau3 ti7 choan5-pou7 Hui-chiu. An2-ni Hui-chiu chiu7 chin kho2-leng5 ti7 kui2-na7-pah ni5-cheng5 long2 tit-tioh8 hok-im, kiam2-chhai2 oe7 sang3 soan-kau3-su lai5 Bi2-kok, Au-chiu e5 sou2-chai7. 
  HiaN-ti7 ah! Chhin-chhiuN7 chit khoan2 e5 su7 chin kho2-leng5 oe7 hoat-seng ti7 lan2 e5 sou2-chai7. Kim-jit8 ti7 Bi2-kok, Ka-na2-tai7, Eng-kok, O3-tai7-li7-a, Niu2-se-lan5 e5 kau3-hoe7 chin che7 long2 piN3-chiaN5 choe3 sia7-hoe7 e5 khu-lok8-pou7. Ia5-sou Ki-tok e5 kau3-hoe7 na7 bo5 chhiN2 khi2-lai5, koaN2-kin2 chiong hok-im thoan5 kau3 ti7 choan5 se3-kai3, an2-ni hoat-seng ti7 Hui-chiu e5 su7 ia7 oe7 hoat-seng ti7 lan2. 
  SE3-KAI3 SI7 CHOE3-KANG E5 SOU2-CHAI7 
  Kiam2-chhai2 li2 beh mng7, “Chong2-si7, lan2 chia e5 lang5, long2 iau2 boe7 tit-kiu3, siaN2-su7 tioh8 ai3 chhut-khi3 nih? Ti7 lan2 chia iau2 u7 choe7-choe7 e5 kang-chok tioh8 ai3 choe3, iau2 boe7 u7 chhut-khi3 goa7-kok kang-chok i2-cheng5 siaN2-su7 bo5 teh chiong kok-lai7 e5 kang-chok oan5-seng5 nih?” Goa2 na7 kau3 ti7 tak8 sou2-chai7, lang5 long2 an2-ni ka7 goa2 mng7. Hian7-chai7 iong5-un2 goa2 eng7 3, 4 e5 bun7-toe5 lai5 in3-tap chit-e5 bun7-toe5. 
  Te7-it----siaN2-su7 mui2 chit8 e5 Sou-kek-lan5 lang5 long2-chong2 iau2 boe7 choe3 Ki-tok-tou5 e5 i2-cheng5 Tai7-pit8 Li2-bun5-su-tun (David Livingston) chiu7 khi3 Hui-chiu? Iau2 u7 chin choe7 Sou-kek-lan5 lang5 long2 iau2 boe7 sin3 Ki-tok, chong2-si7 Li2-bun7-su-tun chiu7 li7-khui i ka-ki7 e5 sou2-chai7, kau3 ti7 ou-am3 e5 Hui-chiu, goa2 ai3 mng7 li2----che si7 sim2-mih8 ian5-kou3? 
  Te7 2, siaN2-su7 mui2 chit8 e5 Eng-kok lang5 long2 iau2 boe7 chiaN5 choe3 Ki-tok-tou5 i2-cheng5 Ui7-liam5 Khia-li2 (William Carey) chiu7 khi3 In3-tou7 nih? 
  Te7 3, siaN2-su7 mui2 chit8 e5 Bi2-kok lang5 long2 iau2-boe7 chiaN5-choe3 Ki-tok-tou5 i2-cheng5, Ja2-tek-sun (Judson) chiu7 li7-khui Bi2-kok khi3 Bian7-tian7 nih? Si7 sim2-mih8 ian5-kou3? Kiam2 m7-si7 iau2 u7 chin choe7 Bi2-kok lang5 long2 iau2 boe7 chiaN5-choe3 Ki-tok-tou5 mah? 
  Choe3-au7 chit-e5 bun7-toe5, siaN2-su7 Pa-lek-su7-tan3 iau2 boe7 long2-chong2 thiaN-tioh8 hok-im i2-cheng5 su3-tou5 Po2-lo5 chiu7 khi3 Au-chiu nih? Po2-lo5 u7 keng-koe3 siong-tong e5 kho2-lu7 liau2-au7, chiah li7-khui i e5 kok-ka kau3 Au-chiu, beh chiong hok-im thoan5-pian3, siaN2-su7? I kiam2 m7-si7 eng-kai tioh8 ti7 Pa-lek-su7-tan3, chi3-chio2 tioh8 hou7 hiah-e5 lang5 long2 thiaN-kiN3 hok-im? 
  Goa2 e5 peng5-iu2, chia chi2-u7 chit8 e5 in3-tap, chiu7 si7 Seng3-keng e5 chit8 ku3 oe7, “se3-kai3 chiu7-si7 choe3 kang e5 sou2-chai7”, Bi2-kok m7-si7 se3-kai3, Eng-kok ia7 m7 si7 se3-kai3, kang-chok e5 sou2-chai7 si7 choan5 se3-kai3. Li2 m7-bat thiaN-tioh8 chit8 e5 choh-sit lang5 chi2-u7 ti7 i chhan5-hng5 sio2-sio2 e5 chit8 kak teh choe3-kang. Choh-sit lang5 si7 ti7 chhan5-hng5 e5 tak8 sou2-chai7 choe3-kang. Bi2-kok si7 se3-kai3 e5 chit8 kak, Ka-na2-tai7 put-ko3 ia7-si7 se3-kai3 e5 chit8 e5 sio2 kak na7-tiaN7. Choan5 se3-kai3 tioh8 long2 tit-tioh8 hok-im, lan2 ia7 chai ‘se3-kai3 si7 choe3-kang e5 sou2-chai7’, it-teng7 tioh8 kau3 ti7 se3-kai3 e5 tak8 sou2-chai7 khi3, kang-chok chi2-u7 chit8 hang7, chiu7-si7 chit kak kau3 hit kak, tong5-si5 ti7 choan5 se3-kai3 lai5 choe3. 
  Hun-chhau2 kong-si ti7 chin hng7 e5 sou2-chai7 ia7 u7 in e5 tai7-li2-tiam3, u7 kui2-na7-pah ban7 e5 hun sang3 kau3 tak8 sou2-chai7 teh hou7 lang5 chiah8. Che m7-si7 kong2 ti7 kok-lai7 i2-keng u7 kau3-giah8 e5 hun, chhun e5 chiah sang3 tui3 goa7-kok khi3, ti7 kok-lai7 hit-e5 su-iau3 si7 koh-khah choe7 e5----tek8-piat8 hian7-si5 e5 hu7-jin5-lang5 khai-si2 teh chiah8 hun----in-ui7 an2-ni kok-lai7 e5 su-iau3 si7 koh khah choe7. Chong2-si7 hun-chhau2 kong-si i2-keng phai3 in e5 lang5 khi3 goa7-kok, in-ui7 in su-iau3 sin e5 chhi7-tiuN5. In pi2 lan2 koh khah u7 ti3-hui7, ui7-tioh8 beh sit8-heng5 Siong7-te3 e5 ke3-oe7, tek-khak tioh8 chin7-liong7 hak8-sip8 in. Lan2 beh ti7 kok-lai7 theng3-hau7 kau3 kok-lai7 e5 kang-chok oan5-seng5 liau2-au7 chiah chhut-khi3, che m7 si7 Siong7-te3 e5 chi2-i3, I ai3 lan2 khi3 choan5 se3-kai3, siang5-si5 ti7 ka-ki7 e5 sou2-chai7 khai-si2 kang-chok.
  Li2 m7 siong-sin3 tioh8 khi3 goa7-kok thoan5-to7, chiu7-si7 teh kong2, Po2-lo5 sou2 choe3 e5 m7-tioh8, Po2-lo5 m7 eng-kai kau3 Au-chiu lang5 hia khi3 thoan5-to7, i eng-kai tioh8 ti7 i e5 kok-lai7, thoan5 hok-im chiah tioh8. Na7 si7 an2-ni, li2 kho2-leng5 iau2 boe7 sin3 Siong7-te3. Li2 na7 m7 siong-sin3 tioh8 khi3 goa7-kok thoan5-to7, li2 chiu7-si7 bo5 ai3 tit-kiu3 e5 lang5. 
  PAI5 TI7 AU7-BIN7 E5 LANG5 
  Li2 kiam2 oe7 ki3-tit, Chu2 Ia5-sou Ki-tok chhi7 5 chheng lang5 e5 kou3-su7 mah? Li2 oe7 ki3-tit, I chaiN2-iuN7 kio3 in che7 loh8-khi3, chit8-pai2 chit8-pai2 che7 ho2-se3 ti7 chhiN-chhui3 e5 chhau2-pou7. I theh8 piaN2 kap hi5, chiok-sia7 liau2-au7 chiu7 peh hou7 I e5 hak8-seng. Hak8-seng theh8 piaN2 kap hi5, kau3 ti7 choe3 thau5-cheng5 hit pai5, khai-si2 chiong piaN2 kap hi5 long2 pun hou7 hit pai5 e5 lang5. Au7-lai5 in koh to3-tng2 kau3 Ia5-sou hia theh8 piaN2 kap hi5, te7 2 pai2 koh pun hou7 choe3 thau5-cheng5 siang5 hit pai5 e5 lang5. 
  Bo5! Long2 m7-si7 an2-ni. In na7 an2-ni choe3, au7-bin7 hiah-e5 lang5 tek-khak oe7 khia7-khi2 lai5 kong2: “ChhiaN2 theh8 kau3 goan2 chia lai5, goan2 long2 bo5 tit-tioh8 sim2-mih8, goan2 ti7 chia teh iau, goan2 iau2 bo5 tit-tioh8 thau5 chit8 pai5 i2-cheng5, siaN2-su7 hiah-e5 choe3 thau5-cheng5 pai5 e5 lang5 chiu7 tit-tioh8 te7 2 pai2 nih?” 
  In sou2 kong2 e5 chin tioh8, lan2 tiam3 ti7 kok-lai7 si7 teh hiong2-siu7 te7 2 pai2 e5 hok-khi3. Chong2-si7 iau2 u7 choe7-choe7 goa7-kok lang5 lian5 thau5 1 pai2 e5 hok-khi3 to iau2-boe7 tit-tioh8. Lan2 hian7-chai7 teh kong2-khi2 Ia5-sou Ki-tok te7 2 pai2 koh lai5 e5 su7, chong2-si7 iau2 u7 chin choe7 lang5 lian5 Ia5-sou thau5 1 pai2 lai5 e5 siau-sit to iau2 boe7 thiaN-tioh8. SiaN2-su7 u7 lang5 iau2 boe7 thiaN-tioh8 thau5 chit8 pai2 i2-cheng5, lan2 chiu7 ti7 chia thiaN chin choe7 pai2 nih? Li2 chai-iaN2 goa2 sou2 teh choe3 e5 su7, chiu7 si7 tak8 lang5 iau2 boe7 tit-tioh8 thau5 chit8 pai2 e5 pang-chan7 i2-cheng5 sou2 u7 5000 lang5 tiong e5 to2 chit8 e5, bo5-lun7 hu7-jin5-lang5, gin2-na2, long2 m7 eng-kai tit-tioh8 te7 2 pai2 e5 pang-chan7. 
  Niu5-sit8 e5 hun-phoe3 eng-kai tioh8 choat8-tui3 kong-to7, chong2-si7 chin kong-peng5 e5 su7, sit8-chai7 chin chio2, u7 e5 kau3-hoe7 long2 bo5 teh an2-ni choe3. In bo5 khoaN3-tang7 goa7-kok e5 thoan5-to7 chhin-chhiuN7 khoaN3-tang7 ka-ki7 e5 kau3-hoe7 chit8-iuN7. 
  Goa2 m7-bat thiaN-kiN3, u7 chit8 e5 bok8-su tui3 au7-bin7 hiah-e5 lang5 tu2-tioh8 bun7-toe5, sou2 u7 e5 bun7-toe5 long2 si7 tui3 thau5-cheng5 hiah-e5 lang5 lai5 e5. Chiah-e5 thau5-cheng5 e5 lang5 long2 i2-keng chhi7 liau2 siuN choe7, in hoan7-tioh8 leng2-seng3 siau-hoa3 put-liong5 cheng3. In ka7 i kong2, “Li2 tioh8 chhi7 in joa7-choe7”, “sim2-mih8 si5 tioh8 chhi7 in”, au7-lai5 i na7 bo5 chiau3 in e5 i3-su3 khi3 choe3, in chiu7 khi2 put-peng5, choan-bun5 iah khang-phang7. Siat-su2 chit-e5 bok8-su, i na7 u7 kam2-kak, tek-khak oe7 chiam7-si5 li7-khui thau5-cheng5 pai5 hou7 in ti7 seng-oah8 tiong iau2 chit-e3, kau3 au7-bin7 e5 sou2-chai7 khi3 pang-chan7 au7-lai5 koh to3-tng2 lai5 e5 si5, in chiu7 oe7 chin hoaN-hi2 chun2-pi7 chiap-lap8 i e5 bok8-iuN2, hit si5 chiu7 bo5 koh-chai3 ngauh8-ngauh8 liam7 lah. 
  Goa2 e5 peng5-iu2, goa2 i2-keng kau3 au7-bin7 hit pai5 lah, goa2 i2-keng khoaN3-kiN3 au7-bin7 hiah-e5 sng3 boe7 liau2 e5 lang5, teh ui7-tioh8 oah8-mia7 e5 bi2-niu5 iau-go7, lan2 chi2-u7 chip8-tiong cheng-sin5 ti7 thau5-cheng5 hit pai5, an2-ni kiam2 tioh8? Lan2 eng-kai tioh8 hun3-lian7 thau5-cheng5 pai5 e5 lang5 koan-sim au7-bin7 pai5 e5 lang5, chiong hok-im toa3 kau3 hiah-e5 iau2 boe7 tit-tioh8 e5 lang5 hia! 
  Li2 kiam2 chai-iaN2 kau3-hoe7 sou2 tioh8 choe3 e5 chit8-hang7 choe3 ui2-tai7 e5 su7, chiu7-si7 chhe-phai3 in e5 bok8-su kau3 goa7-kok kang-chok mah? I chhut-khi3 liau2-au7 chiu7 oe7 chiaN5-choe3 chit8 e5 sin e5 lang5 tng2-lai5, che tui3 i pun2-sin ia7 u7 li7-ek, i it-teng7 u7 chin choe7 oe7 thang kong2, i it-teng7 oe7 pi2 i2-cheng5 chaiN5-choe3 koh khah u7 khui3-lat8 e5 bok8-chia2. 
  TAT-HOK PHOK-SU7 E5 KANG2-TO7 
  A-lek8-san-tai7 Tat-hok phok-su7 si7 In3-tou7 ui2-tai7 soan-kau3-su, i the3-hiu tng2-lai5 Sou-kek-lan5, khia7 ti7 TiuN2-lo2-hoe7 Chong2-hoe7 e5 bin7-cheng5, kong2 chhut i e5 iau-kiu5, chong2-si7 bo5 tit-tioh8 sim2-mih8 hoan2-eng3. Kau3-hoe7 i ti7 kang2-to7 e5 tiong-kan soa3 hun7 loh8 khi3, lang5 chiu7 chiong i kng chhut kang2-tai5, i-seng kau3, khu5 loh8-khi3 kiam2-cha i e5 sim-chong7, bo5 loa7-ku2 i the2-khui i e5 bak8-chiu, kong2: “Goa2 si7 ti7 ta2-loh8?” I-seng ka7 i kong2: “ChhiaN2 an-cheng7, li2 e5 sim-chong7 i2-keng phoa3-piN7 lah, chhiaN2 an-cheng7 to2 teh.” 
  Chong2-si7 Tat-hok phok-su7 kong2: “Goa2 e5 kang2-to7 iau2 boe7 choe3-oan5.” I-seng koh kong2: “ChhiaN2 an-cheng7, ti7 li2 seN3-mia7 gui5-hiam2 e5 si5 li2 m7-thang khi3.” 
  Sui-jian5 u7 i-seng e5 chou2-chi2, lau7 chian3-su7 iau2 beh khi2--lai5, sou2-i2 choe3-au7 i-seng chhah chit8 peng5, chong2-hoe7 gi7-tiuN2 chhah chit8 peng5, i koh-chai3 chit8 pian3 kiaN5 chiuN7 kang2-tai5 e5 lau5-thui, tng-si5 mui2 chit8 e5 gi7-oan5 long2 khia7 khi2-lai5 chun-keng3 i, in che7 loh8-khi3 liau2-au7, i chiu7 ke3-siok8 lai5 kang2-to7, i kong2: “Tng Ui2-to-li7-a lu2-ong5 teh bou7-chip8 In3-tou7 chi3-goan7 peng e5 si5, u7 chin-choe7 e5 chheng-lian5 lang5 long2 khi3 chi3-goan7, na7-si7 hian7-chai7 Chu2 teh chio-hou kang-lang5 e5 si5, bo5 chit8 lang5 beh khi3 lah.” 
  I theng5-khun3 chit8-si5-a2, bo5 u7 thiaN-kiN3 chit8 e5 siaN im, i koh chai3 kong2: “Sou-kek-lan5 e5 pe7-bu2 ah! Lin2 kiam2 bo5 koh u7 kiaN2-ji5 thang khi3 In3-tou7 mah?” 
  Koh chit8 pian3 i theng5-khun3, iu5-goan5 bo5 u7 chit-e5 siaN-im. 
  “An2-ni ho2” i kiat-sok lah “sui-jian5 goa2 i2-keng ni5-lau7 chong2-si7 goa2 beh koh lai5 khi3 In3-tou7, goa2 beh si2 ti7 Heng7-ho5-piN, goa2 si2 ti7 hia hou7 in oe7-thang chai-iaN2 Sou-kek-lan5 u7 chit8 e5 lang5 thiaN3 in, kam-goan7 ui7-tioh8 in lai5 si2.” 
  Hit si5 chong2-hoe7 lai7 sou2 u7 e5 chheng-lian5 lang5 long2 thiau3 khi2-lai5, toa7 siaN kong2: “Goa2 beh khi3! Goa2 beh khi3!”. Chit ui7 peh8 thau5-mng5 e5 chian3-su7, ke3-sin liau2-au7, chiah-e5 chheng-lian5 lang5 tui3 hak8-hau7 pit-giap8 chiu7 kau3 In3-tou7 khi3, ti7 hia choe3 i e5 tai7-li2 chai2, ui7 Chu2 Ia5-sou Ki-tok phah-piaN3. 
  Goa2 e5 peng5-iu2, li2 kiam2 hoaN-hi2 khi3? Siong7-te3 kiam2 bo5 teh tui3 li2 kong2 oe7? Li2 u7 thiaN-kiN3 i e5 chio-hou mah? U7 hoaN-hi2 in3 Chu2 kong2, “Chu2, goa2 ti7 chia, chhiaN2 chhe-phai3 goa2.” Siat-su2 li2 na7 boe7 tang3 khi3, Li2 goan7-i3 chhe-phai3 tai7-li2-chia2 khi3 mah? 
  Li2 tek-khak tioh8 kai2-koat chit-e5 bun7-toe5. 
  SiaN2-su7 u7 lang5 oe7 tang3 thiaN-tioh8 hok-im 2 pai2, ia7 ti7 se3-kan u7 lang5 lian5 chit8 pai2 to m7-bat thiaN-tioh8 nih? 
</CL>
<HL>

第4章<BR>上帝Chainn2樣叫我做世界傳道E5工 
請hian開馬太福音9章35-38節 「耶穌遍行chiah-e5城chiah-e5鄉社…」 請注意I到tak8 e5城，tak8 e5鄉社，I無tiam3 ti7 chit8 e5團體，耶穌無做牧師，I時常teh行。「耶穌遍行chiah-e5城chiah-e5鄉社…傳天國e5福音」。 
「I看見hiah-e5眾人就可憐in」。Sim2-mih8是可憐？可憐m7是同情，可憐就是疼e5動作，lan2有可憐e5心a2無？若有，tioh8做主所做e5。 
「就ka7 I e5學生講，thang收成e5是choe7，做工e5是chio2」。Che是tng時e5問題，siang7款I e5時代e5問題也是lan2今a2日e5問題。Thang收成e5時choe7，做工e5時chio2，若是an2-ni beh chaiN2樣解決chit-e5問題？聖經講，「所以lin2 tioh8求園主逼工去ka7 I收成。」 
我Kiam2 Thang Tiann7-Tiann7 Toa3加拿大？ 
幾年前我將聖經讀真熟，目的是愛看我到底thang tiaN7-tiaN7 ti7加拿大，koh有服從上帝。我問ka-ki7，我是ai3 tiam3 ti7加拿大做輕鬆e5牧會工作，an2-ni做，上帝oe7滿足a2-boe7？ 
總是我讀聖經e5時，我發見tioh8 chit款e5表示：萬國，萬民，萬族，全世界，tak8樣e5言語，百姓，國家，地極。換chit8句話來講我所發見e5就是，福音是beh賞賜全世界，tak8 e5邦國，萬族，萬類，tak8款e5腔口，tak8樣e5百姓e5，所以人人long2應該tioh8聽。 
我看tioh8 chiah-e5聖經節，我就問chit8 e5問題，所有e5國家long2 ti7加拿大？若是我就 thang tiam3 ti7我e5國家，ti7 chia傳福音，m7免出去到別位；總是若有chit8 e5國家ti7加拿大國境以外，an2-ni我就有義務，tioh8離開我e5國家，出去到其他e5國家。我若boe7 thang去，也tioh8派人替我去。Chit 2項我long2無去做，an2-ni我ti7報賞e5日子oe7失落所有e5報賞。 
我e5朋友，你sim2-mih8款？你已經知福音tioh8傳到ti7萬邦，萬國，全世界，萬族萬類，tak8款e5言語直到地極。請問關係chit-e5事你有做sim2-mih8？你有計畫beh an2-choaN2去做mah？你beh ka-ki7去a2是beh派人去。Nng7項long2 oe7用得，總是你若2項long2無做，你是有災厄，上帝e5命令你的確tioh8順服，的確tioh8驚上帝e5命令，因為無路thang閃避上帝e5命令。 
我想愛出去 
我18歲hit年，我bat去英屬哥倫比亞印地安人hia，toa3 ti7近阿拉斯加e5印地安人e5草厝nih，離我e5厝有4000哩e5所在。Tiam3 hia有1年外久；後來我感覺我tioh8 koh受教育，所以最後就koh to3-tng2到文化地帶。讀5年久e5神學，畢業了後就受封立做傳福音e5工作，了後koh再繼續chit8年e5研究工作。 
後來我對長老會國外宣道會志願beh到印度工作。In真詳細考慮我e5志願，我也個人去宣道會chhoe7 in，到尾無允准我。宣道會看我無合ti7做宣教師e5工作。我to3-tng2到我e5故鄉工作，就做多倫多Tat8-li7長老教會e5牧師，後來做宣道會e5牧師。總是我無 liah8 chit-e5做滿足，我知我的確tioh8想辦法；因為我已經真清楚看見異象。最後，我ka-ki7到歐洲e5蘇俄宣教區tui3真闊e5區域，就是拉脫維亞，愛沙尼亞，波蘭等e5所在工作，結果有得tioh8真choe8 e5靈魂歸基督。我傳到我e5身體 phah phaiN2，就暈去lah。所以我chiah tng2來我e5厝。 
我有旅行全美國kap加拿大，開佈道大會，若是最後我koh感覺tioh8出國。所以我chit pai2就到西班牙，總是我又koh phoa3病，不得不koh to3-tng2來厝nih。 
後來我ti7多倫多創設民眾教會，是主後1930年e5事。2年後我koh chit8 pai2受感動去非洲。我得tioh8 To-ma2 Lan-pek博士e5同伴，2人騎馬到非洲e5內地去，chit8日行30哩，最後koh ti7非洲真大e5草林中倒落去，病到真厲害。Lak8禮拜chiah好起來，所以koh chit8 pai2 to3-tng2到ti7文明e5所在。 
Chit時我chiah開始感覺tng時宣道會e5決定是tioh8，因為我無適合ti7宣教師e5工作。總是我已經得tioh8異象，我知影其他國家e5百姓真需要聽福音。所以主後1938年我就koh再出去外國佈道，beh盡我所應該tioh8 e5工作來chiaN5世界傳道e5目標。Chit pai2我有去太平洋，暝日坐船31日久，我感覺tioh8將福音傳hou7 hiah-e5 chiah8人e5民族kap土人，kap所羅門群島e5人，hou7 in做基督徒。總是無久我就犯tioh8 koaN5熱病，醫治3年chiah好起來。Chit中間chit8 pai2 koh chit8 pai2，chit8個月koh chit8個月我e5 phoa3病long2 boe7好起來，到尾醫生kap其他宣教師，將我koh再送tng2去多倫多工作。 
總是我boe7 thang停止，我long2總有訪問66 e5國家，現在我iau2是teh想愛去外國傳道。 
我送代理E5人出去 
我tu2 chiah開始牧會e5時，我感覺ka-ki7 boe7 thang出去，所以我就想愛派代理e5人出去。有chit8日我tu2-tioh8南美洲佈道聯盟e5 Koa牧師。我ka7 i講：「你有beh派新e5宣教師出去a2無？」 I應我講：「有，goan2已經有5 e5準備beh出去。」 我koh ka7 i問，「SiaN2事無beh趕緊送in出去？」 I應講：「因為goan2無錢。」 我koh問i講：「設使我若oe7 thang ka7 in準備旅費，你beh允准goan2來供給in？」 I真歡喜來答應。 
我有請hit 5 e5宣教師khia7 ti7民眾教會e5講台頂，要求會友tioh8差派in出去。In果然an2-ni做，以後受差e5人5 e5 piN3做10 e5，10 e5 piN3做20 e5，20 e5 piN3做40 e5，40 e5 piN3做100 e5，100 e5 piN3做200 e5，200 e5 piN3做350 e5。現在 goan2已經有為主做工e5軍隊，做goan2 e5代理者到ti7 40 e5外國宣教區，ti7 35 e5團體e5宣道會e5下面teh工作，goan2負責in 「個人tek e5生活。」 
總是我iau2無滿足，我常常祈禱講：「主ah，設使若是你e5旨意，請你hou7我活到goan2 oe7-thang差派400 e5宣教師到ti7外國去。」 我感覺民眾教會應該tioh8派400 e5，若無我是boe7滿足。 
Che是我活ti7世間e5目的，我做牧師是第2要緊e5事，我想做宣教師是第一要緊，我著作聖詩是第2要緊e5事，我想beh出去，實際上，我ka-ki7有出去，總是tak8 pai2 long2不得不tioh8 tng2來。所以我知影應該tioh8做chit8項事；就是送別人出去，che也是我去全美國，加拿大，澳大利亞，紐西蘭，南非洲，英國e5目的。我去開宣教師會議，鼓勵青年人，的確tioh8盡lan2所oe7去chhoe7 koh差代理者出去。 
KOH來E5鄉鎮 
Tu2-chiah我有讀聖經hou7 你聽，耶穌chaiN2樣遍行tak8 e5所在，你iau2 oe7記得boe7？主耶穌ti7某chit8 e5城鎮開佈道會了後，hit暝忽然間無看見lah。隔早起真早，I e5學生真正tioh8急趕緊到tak8所在chhoe7 I，後來chhoe7 tioh8耶穌ti7山頂e5所在teh祈禱。 
In就叫講：「主ah，眾人long2 teh theng3候你，有e5 phoa3病人ai3你醫治，to3-tng2來去完成你e5工作，iah8有e5 cha-hng聽你道理e5人，iu5-goan5 ti7城鎮teh theng3候你，ai3聽你e5話。」 
是我thang想像hit時主chaiN2樣ka7 in應答，I e5目chiu hng7-hng7 teh看山谷hit peng5，koh看hng7-hng7 hit peng5 e5山，然後講：「我的確tioh8去別e5城市傳道，因為我為tioh8 an2-ni受差遣e5」 I常常teh想別e5城市，隔壁e5城市，koh來e5城市，I常常teh想hiah-e5 I iau2 boe7去傳福音e5 hiah-e5城市；I真愛到hia，hou7人聽見福音。I常常teh想到「其他e5羊」。 
Po2-lo5也有siang7款e5異象，i也常常講，「Khah hng7 e5所在」，iau2 boe7有福音傳到e5所在，i講 i愛去西班牙，i也知福音tioh8傳到全世界。 
你kiam2知影bat有chit8時福音有傳到ti7全北部非洲e5所在mah？Hia bat有幾na7百間e5教會，你kiam2知影早時e5大神學家有choe7-choe7是tui3北部非洲出來？總是後來北部非洲soa3 piN3-chiaN5做回回教國。過去幾na7百年中間，基督教ti7 hia真困難傳 出去。親像蠟燭e5火愈來愈燒，最後soa3 hoa去，過去有chit8時非常e5光明，若是現在soa3 hoa去。Chit款e5 tai7-chi3 beh choaN2樣解釋nih？請容允我ka7你講。 
北部非洲e5領導者kap神學家，ti7以前bat有chit8 e5時期，無teh傳福音，tai7-ke teh oan-ke，真厲害。In開始tui3神學討論，也saN-kap辯論關係基督教e5道理。In應該tioh8去南peng5別e5城市，koh到別e5城市去傳道chiah tioh8。設使in若an2-ni做，的確ti7短e5時間oe7將福音傳到開普敦，後來到ti7全部非洲。An2-ni非洲就真可能ti7幾na7百年前long2得tioh8福音，kiam2-chhai2 oe7送宣教師來美國，歐洲e5所在。 
兄弟ah！親像chit款e5事真可能oe7發生ti7 lan2 e5所在。今日ti7美國，加拿大，英國，澳大利亞，紐西蘭e5教會真che7 long2 piN3-chiaN5做社會e5俱樂部。耶穌基督e5教會若無醒起來，趕緊將福音傳到ti7全世界，an2-ni發生ti7非洲e5事也oe7發生ti7 lan2。 
世界是做工E5所在 
Kiam2-chhai2你beh問，「總是，lan2 chia e5人，long2 iau2 boe7得救，siaN2事tioh8 ai3出去nih？Ti7 lan2 chia iau2有choe7-choe7 e5工作 tioh8 ai3做，iau2 boe7有出去外國工作 以前siaN2事無teh將國內e5工作完成nih？」 我若到ti7 tak8所在，人long2 an2-ni ka7我問。現在容允我用3，4 e5問題來應答chit-e5問題。 
第一----siaN2事每chit8 e5蘇格蘭人long2總iau2 boe7做基督徒e5以前Tai7-pit8 Li2-bun5-su-tun (David Livingston) 就去非洲？Iau2有真choe7蘇格蘭人long2 iau2 boe7信基督，總是Li2-bun7-su-tun就離開i ka-ki7 e5所在，到ti7烏暗e5非洲，我ai3問你----che是sim2-mih8緣故？ 
第2，siaN2事每chit8 e5英國人long2 iau2 boe7 chiaN5做基督徒以前Ui7-liam5 Khia-li2 (William Carey) 就去印度nih？ 
第3，siaN2事每chit8 e5美國人long2 iau2-boe7 chiaN5做基督徒以前，Ja2-tek-sun (Judson) 就離開美國去緬甸nih？是sim2-mih8緣故？Kiam2 m7是iau2有真choe7美國人long2 iau2 boe7 chiaN5做基督徒mah？ 
最後chit-e5問題，siaN2事Pa-lek-su7-tan3 iau2 boe7 long2總聽tioh8福音以前使徒Po2-lo5就去歐洲nih？Po2-lo5有經過相當e5考慮了後，chiah離開i e5國家到歐洲，beh將福音傳遍，siaN2事？I kiam2 m7是應該tioh8 ti7 Pa-lek-su7-tan3，至少tioh8 hou7 hiah-e5人long2聽見福音？ 
我e5朋友，chia只有chit8 e5應答，就是聖經e5 chit8句話，「世界就是做工e5所在」，美國m7是世界，英國也m7是世界，工作e5所在是全世界。你m7-bat聽tioh8 chit8 e5 choh-sit人只有ti7 i田園小小e5 chit8角teh做工。Choh-sit人是ti7田園e5 tak8所在做工。美國是世界e5 chit8角，加拿大不過也是世界e5 chit8 e5小角na7-tiaN7。全世界tioh8 long2得tioh8福音，lan2也知 『世界是做工e5所在』，一定tioh8到ti7世界e5 tak8所在去，工作只有chit8項，就是chit角到hit角，同時ti7全世界來做。 
薰草公司ti7真hng7 e5所在也有in e5代理店，有幾na7百萬e5薰送到tak8所在teh hou7人chiah8。Che m7是講ti7國內已經有夠額e5薰，chhun e5 chiah送tui3外國去，ti7國內hit-e5需要是koh-khah choe7 e5----特別現時e5婦jin5人開始teh chiah8薰----因為an2-ni國內e5需要是koh khah choe7。總是薰草公司已經派in e5人去外國，因為in需要新e5市場。In比lan2 koh khah有智慧，為tioh8 beh實行上帝e5計畫，的確tioh8盡量學習in。Lan2 beh ti7國內theng3候到國內e5工作完成了後chiah出去，che m7是上帝e5旨意，I愛lan2去全世界，siang5時ti7 ka-ki7 e5所在開始工作。 
你m7相信tioh8去外國傳道，就是teh講，Po2-lo5所做e5 m7-tioh8，Po2-lo5 m7應該到歐洲人hia去傳道，i應該tioh8 ti7 i e5國內，傳福音chiah tioh8。若是an2-ni，你可能iau2 boe7信上帝。你若m7相信tioh8去外國傳道，你就是無愛得救e5人。 
排TI7後面E5人 
你kiam2 oe7記得，主耶穌基督飼5千人e5故事mah？你oe7記得，I chaiN2樣叫in坐落去，chit8-pai2 chit8-pai2坐好勢ti7青翠e5草pou7。I theh8餅kap魚，祝謝了後就peh hou7 I e5學生。學生theh8餅kap魚，到ti7做頭前hit排，開始將餅kap魚long2分hou7 hit排e5人。後來in koh to3-tng2到耶穌hia theh8餅kap魚，第2 pai2 koh分hou7做頭前siang5 hit排e5人。 
無！Long2 m7是an2-ni。In若an2-ni做，後面hiah-e5人的確oe7 khia7起來講：「請theh8到goan2 chia來，goan2 long2無得tioh8 sim2-mih8，goan2 ti7 chia teh iau，goan2 iau2無得tioh8頭chit8排以前，siaN2事hiah-e5做頭前排e5人就得tioh8第2 pai2 nih？」 
In所講e5真tioh8，lan2 tiam3 ti7國內是teh享受第2 pai2 e5福氣。總是iau2有choe7-choe7外國人連頭1 pai2 e5福氣to iau2-boe7得tioh8。Lan2現在teh講起耶穌基督第2 pai2 koh來e5事，總是iau2有真choe7人連耶穌頭1 pai2來e5消息都iau2 boe7聽tioh8。SiaN2事有人iau2 boe7聽tioh8頭chit8 pai2以前，lan2就ti7 chia聽真choe7 pai2 nih？你知影我所teh做e5事，就是tak8人iau2 boe7得tioh8頭chit8 pai2 e5幫贊以前所有5000人中e5 to2 chit8 e5，無論婦jin5人，gin2-na2，long2 m7應該得tioh8第2 pai2 e5幫贊。 
糧食e5分配應該tioh8絕對公道，總是真公平e5事，實在真chio2，有e5教會long2無teh an2-ni做。In無看重外國e5傳道親像看重ka-ki7 e5教會 chit8樣。 
我m7-bat聽見，有chit8 e5牧師tui3後面hiah-e5人tu2-tioh8問題，所有e5問題long2是tui3頭前hiah-e5人來e5。Chiah-e5頭前e5人long2已經飼了siuN choe7，in犯tioh8冷性消化不良症。In ka7 i講，「你tioh8飼in joa7-choe7」，「sim2-mih8時tioh8飼in」，後來i若無照in e5意思去做，in就起不平，專門iah khang-phang7。設使chit-e5牧師，i若有感覺，的確oe7暫時離開頭前排hou7 in ti7生活中iau2 chit-e3，到後面e5所在去幫贊後來koh to3-tng2來e5時，in就oe7真歡喜準備接納i e5牧養，hit時就無koh再ngauh8-ngauh8唸lah。 
我e5朋友，我已經到後面hit排lah，我已經看見後面hiah-e5算boe7了e5人，teh為tioh8活命e5米糧iau餓，lan2只有集中精神ti7頭前hit排，an2-ni kiam2 tioh8？Lan2應該tioh8訓練頭前排e5人關心後面排e5人，將福音帶到hiah-e5 iau2 boe7得tioh8 e5人 hia！ 
你kiam2知影教會所tioh8做e5 chit8項最偉大e5事，就是差派in e5牧師到外國工作mah？I出去了後就oe7 chiaN5做chit8 e5新e5人tng2來，che對i本身也有利益，i一定有真choe7 oe7 thang講，i一定oe7比以前chaiN5做koh khah有氣力e5牧者。 
TAT-HOK博士E5講道 
A-lek8-san-tai7 Tat-hok博士是印度偉大宣教師，i退休tng2來蘇格蘭，khia7 ti7長老會總會e5面前，講出i e5要求，總是無得tioh8 sim2-mih8反應。教會i ti7講道e5中間soa3暈落去，人就將i kng出講台，醫生到，khu5落去檢查i e5心臟，無loa7久i the2開i e5目chiu，講：「我是ti7 ta2-loh8？」 醫生ka7 i講：「請安靜，你e5心臟已經phoa3病lah，請安靜倒teh。」 
總是Tat-hok博士講：「我e5講道iau2 boe7做完。」 醫生koh講：「請安靜，ti7你性命危險e5時你m7-thang去。」 
雖然有醫生e5阻止，老戰士iau2 beh起--來，所以最後醫生chhah chit8 peng5，總會議長chhah chit8 peng5，i koh再chit8遍行chiuN7講台e5樓梯，tng時每chit8 e5議員long2 khia7起來尊敬i，in坐落去了後，i就繼續來講道，i講：「Tng Ui2-to-li7-a女王teh募集印度志願兵e5時，有真choe7 e5青年人long2去志願，若是現在主teh招呼工人e5時，無chit8人beh去lah。」 
I停khun3 chit8時a2，無有聽見chit8 e5聲音，i koh再講：「蘇格蘭e5 pe7母ah！Lin2 kiam2無koh有kiaN2兒thang去印度mah？」 
Koh chit8遍i停khun3，iu5-goan5無有chit-e5聲音。 
「An2-ni好」 i結束lah 「雖然我已經年老總是我beh koh來去印度，我beh死ti7恆河邊，我死ti7 hia hou7 in oe7-thang知影蘇格蘭有chit8 e5人疼in，甘願為tioh8 in來死。」 
Hit時總會內所有e5青年人long2跳起來，大聲講：「我beh去！我beh去！」。Chit位白頭毛e5戰士，過身了後，chiah-e5青年人tui3學校畢業就到印度去，ti7 hia做i e5代理者，為主耶穌基督phah拚。 
我e5朋友，你kiam2歡喜去？上帝kiam2無teh對你講話？你有聽見i e5招呼mah？有歡喜應主講，「主，我ti7 chia，請差派我。」 設使你若boe7 tang3去，你願意差派代理者去mah？ 
你的確tioh8解決chit-e5問題。 
SiaN2事有人oe7 tang3聽tioh8福音2 pai2，也ti7世間有人連chit8 pai2都m7-bat聽tioh8 nih？ 
</HL>