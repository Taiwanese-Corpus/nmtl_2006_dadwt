<CL>

I2-cheng5 u7 chit8 chiah kau5 toa3 ti7 oa2-kin7 hai2 e5 sim-lim5 lai7, i mui2-jit8 ti7 sim-lim5 lai7 thiau3-lai5 thiau3-khi3, pak-tou2 iau e5 si5 chiu7 ban2 chhiu7-teng2 e5 koe2-chi2 lai5 chiah8, koe3 chin khoai3-lok8 e5 seng-oah8.  In-ui7 chit e5 sim-lim5 lai7 u7 chin che7 koe2-chi2, sou2-i2 chit chiah kau5 m7 bian2 hoan5-lo2 bo5 mih8 thang chiah8, i u7 che7-che7 si5-kan thang khi3 chhoe7 peng5-iu2 saN-kap thit-tho5, chin kin2 i chiu7 kap chit8 boe2 soa-hi5 cho3 chin ho2 e5 peng5-iu2, tak8-jit8 soa-hi5 chiu7 lai5 kau3 chhiu7 kha thiaN kau5 kong2 kou3-su7.
Hut-jian5 u7 chit8 jit8, soa-hi5 tui3 kau5 kong2, “Ho2 peng5-iu2!  Goa2 kin-a2-jit8 chhoa7 li2 lai5 goa2 e5 chhu3 thit-tho5, sun7-soa3 khoaN3 goan2 e5 kok-ong5, kap goan2 tau e5 lang5.  Goa2 siong5-siong5 ka7 in kong2 li2 chin gau5 kong2 oe7 koh chin sui2; sou2-i2 in chin ai3 kin2 khoaN3-tioh8 li2, ia7 kap li2 cho3 peng5-iu2, li2 hoaN-hi2 bo5?”  Kau5 thiaN-tioh8 soa-hi5 ka7 i o-lo2, sim-lai7 hui-siong5 hoaN-hi2, kong2 “Soa-hi5 hiaN, li2 e5 ho2-i3 goa2 sit8-chai7 hui-siong5 kam2-sia7, chong2-si7 li2 ia7 chai-iaN2 goa2 be7 hiau2 siu5, goa2 beh chaiN2-iuN7 khi3 lin2 tau?”
Soa-hi5 kong2, “He chin kan2-tan, li2 che7 ti7 goa2 e5 ka-chiah, goa2 chiu7 chhoa7 li2 lai5 goa2 e5 chhu3, koaN2-kin2 thiau3 loh8-lai5!  M7-thang be7 ki3-tit, tioh8 khip8 hou7 tiau5.”
Kau5 chiu7 tui3 chhiu7 teng2 thiau3 loh8-lai5, chin hoaN-hi2 chiu7 thiau3 khi3 che7 ti7 soa-hi5 e5 ka-chiah, soa-hi5 sui5-si5 khai-si2 siu5 chui2, tit8-tit8 kau3 chin hng7 e5 sou2-chai7; chha-put-to bo5 khoaN3-kiN3 sim-lim5 lah.  Chit si5 soa-hi5 oat8-thau5 koe3 lai5 tui3 kau5 kong2, “Kau5 hiaN, goa2 chhoa7 li2 lai5 m7 si7 beh hou7 li2 khi3 khoaN3 ho2 peng5-iu2; chiu7-si7 beh chiong li2 sang3 hou7 goan2 e5 kok-ong5, in-ui7 hian7-chai7 goan2 e5 kok-ong5 phoa3-piN7 chin siong-tiong7, i-seng kong2, tioh8 chiah8 kau5 e5 ‘sim’ chiah e7 ho2”.
Kau5 thiaN-tioh8 khi2-chhou chin kiaN, chong2-si7 i siuN7 tiap-a2 ku2, chiu7 tui3 soa-hi5 kong2, “Ah, soa-hi5 hiaN chin sit-le2, goa2 be7 ki3-tit toa3 ‘sim’ ti7 sin-piN neh!”  Soa-hi5 tioh8-kip kong2, “ChaiN2-iuN7?  Li2 e5 sim bo5 toa3 ti7 sin-piN!”  “Ah, si7 si7, goan2 cho3 kau5 kap lang5 bo5 sio-siang5, goan2 e5 sim peng5-siong5 bo5 toa3 ti7 sin-piN, goa2 chiong goa2 e5 sim iau2 koa3 ti7 hit chang5 chhiu7-a2 teng2, li2 na7 koh chhoa7 goa2 tng2-khi3, goa2 it-teng7 chin kin2 theh8 lai5 hou7 li2.”
Soa-hi5 chin sit-bang7 kong2, “Ah, goan2 long2 m7 chai-iaN2, ho2, li2 na7 kong2 li2 e5 sim koa3 ti7 chhiu7 teng2, goa2 kou-put-chiong tioh8 ka7 li2 chai3 tng2-khi3 theh8!”
Tng soa-hi5 siu5 lai5 kau3 hoaN7-piN e5 si5, kau5 chin toa7 siaN hoah kong2, “Ti7 hia, ti7 hia, hou7 hioh8-a2 chah8 teh, li2 khoaN3 goa2 e5 sim koa3 ti7 hia.  Li2 theng3-hau7 leh, goa2 sui5-si5 theh8 hou7 li2.”  Kau5 chin kin2 chiu7 peh kau3 chhiu7 teng2 khi3, soa-hi5 ti7 hia tit8-tit8 theng3-hau7 kau5 beh theh8 loh8-lai5, chong2-si7 long2 bo5 khoaN3-kiN3 kau5 loh8-lai5, chiu7 toa7 siaN hoah, “Oeh, kau5-a2 li2 chaiN2-iuN7 m7 koaN2-kin2 loh8-lai5, goa2 theng3-hau7 chin ku2 lah, chhoe7 u7 bo5?”
Kau5 chhio3-chhio3 tui3 i kong2, “Soa-hi5 hiaN, goa2 e5 sim m7 si7 koa3 ti7 chhiu7-a2 teng2, si7 ti7 goa2 e5 sin-khu lai7, chong2-si7 goa2 bo5 ai3 koh loh8-khi3.  Li2 siuN7 goa2 si7 hiah gong7-tai ah?  Li2 si7 chit8 e5 chhut-be7 peng5-iu2 e5 phaiN2-lang5, tui3 kin-a2-jit8 khi2 goa2 bo5 beh koh kap li2 cho3 peng5-iu2, li2 tng2-khi3 ka7 lin2 e5 kok-ong5 kong2, m7-thang gong7 siuN7 ai3 beh chiah8 goa2 e5 sim.”
(Ka-teng5 e5 Peng5-iu2 te7 76 ki5, 1964 ni5 6 geh8)
</CL>
<HL>

以前有1隻猴toa3 ti7倚近海e5森林內，伊每日ti7森林內跳來跳去，腹肚枵e5時就挽樹頂e5果子來食，過真快樂e5生活。因為這個森林內有真濟果子，所以這隻猴m7免煩惱無物thang食，伊有濟濟時間thang去chhoe7朋友相kap thit-tho5，真緊伊就kap 1尾鯊魚做真好 e5 朋友，逐日鯊魚就來到樹腳聽猴講故事。
忽然有1日，鯊魚tui3猴講，「好朋友！我今仔日chhoa7你來我 e5 厝thit-tho5，順續看阮e5國王、kap阮兜e5人。我常常ka7 in講你真gau5講話koh真sui2；所以in真愛緊看tioh8你，也kap你做朋友，你歡喜無？」  猴聽著鯊魚ka7伊o-lo2，心內非常歡喜，講「鯊魚兄，你e5好意我實在非常感謝，總是lin2也知影我be7曉泅，我beh怎樣去你兜？」
鯊魚講，「He真簡單，你坐ti7我 e5 ka-chiah，我就chhoa7你來我e5厝，趕緊跳落來！M7-thang be7記得，著 khip8 hou7 tiau5。」
猴就tui3樹頂跳落來，真歡喜就跳去坐ti7鯊魚e5 ka-chiah，鯊魚隨時開始泅水，直直到真遠e5所在；差不多無看見森林lah。這時鯊魚越頭過來tui3猴講，「猴兄，我chhoa7你來m7是beh hou7你去看好朋友；就是beh將你送hou7阮e5國王，因為現在阮e5國王破病真siong重，醫生講，著食猴e5 『心』才會好」。
猴聽著起初真驚，總是伊想tiap仔久，就tui3鯊魚講，「Ah，鯊魚兄真失禮，我be7記得帶『心』ti7身邊neh！」鯊魚著急講，「怎樣？  你e5心無帶ti7身邊！」「Ah，是是，阮做猴kap人無相像，阮e5心平常無帶ti7身邊，我將我e5心iau2掛ti7 hit chang5樹仔頂，你若koh chhoa7我轉去，我一定真緊提來hou7你。」
鯊魚真失望講，「Ah，阮攏m7知影，好，你若講你e5心掛ti7樹頂，我姑不chiong著ka7你載轉去提！」
當鯊魚泅來到岸邊e5時，猴真大聲喝講，「Ti7 hia，ti7 hia，hou7葉仔chah8 teh，你看我e5心掛ti7 hia。你聽候leh，我隨時提hou7你。」猴真緊就peh到樹頂去，鯊魚ti7 hia直直聽候猴beh提落來，總是攏無看見猴落來，就大聲喝，「Oeh，猴仔你怎樣m7趕緊落來，我聽候真久lah，chhoe7有無？」
猴笑笑tui3伊講，「鯊魚兄，我e5心m7是掛ti7樹仔頂，是ti7我e5身軀內，總是我無ai3 koh落去。你想我是hiah憨呆ah？你是1個出賣朋友e5歹人，tui3今仔日起我無beh koh kap你做朋友，你轉去ka7 lin2 e5 國王講，m7-thang憨想ai3 beh食我e5心。」
 (家庭e5朋友第76期，1964年6月)
</HL>
