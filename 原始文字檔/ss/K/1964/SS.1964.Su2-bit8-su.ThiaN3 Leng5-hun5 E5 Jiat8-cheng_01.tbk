<CL>
  Te7 1 Cuiunn<BR>Sat-tan3 E5 Sit-pai7 
  Sat-tan3 eng7 tiau7-cha e5 piau2-cheng5, giah8-thau5 khi2-lai5 mng7 kong2: “Oe2! U7 sim2-mih8 siau-sit bo5?” 
  Tu2 chiah jip8-lai5 e5 A-lah8-su-ka e5 chhin-ong5 in3 kong2: “Aih! Chin ho2!” 
  Jiat8-sim e5 thau5-bak8, chu3-i3 khoaN3 chit-e5 tui7-loh8 e5 thiN-sai3 mng7 kong2: “Kiam2 u7 sim2-mih8 Ai-su-ki-mou5 lang5 thiaN-tioh8 Hok-im?” 
  Chhin-ong5 chhim-chhim kiaN5-le2 in3 kong2: “Bo5! Lian5 chit8 e5 ia7 bo5 thiaN-tioh8 Hok-im”, i chhin-chhiuN7 teh khoa-khau2 choe3-kin7 e5 seng3-li7 koh kong2: “Goa2 long2 m7-bat khoaN3-kiN3 u7 lang5 thiaN-tioh8 Hok-im.” 
  I e5 chu2-lang5 eng7 u7 koan5-lek8 e5 siaN-tiau7 koh chit8 pian3 chim-chiok mng7 kong2: “Koe3-khi3 kiam2 u7 lang5 ke3-ek8 beh chiong Hok-im toa3 jip8 li2 e5 khu-hek8 mah?” 
  Chhin-ong5 eng7 tek-seng3 e5 khau2-khi3 in3 kong2: “U7, chong2-si7 in e5 lou2-lek8 ti7 iau2 boe7 khai-si2 i2-cheng5 chiu7 sit-pai7.” 
  Hian7-chai7 Sat-tan3 chin chu3-i3 kong2: “Sim2-mih8? Ka7 goa2 kong2, tau3-ti2 si7 sim2-mih8 tai7-chi3?” 
  Chhin-ong5 chiu7 khai-si2 kong2: “Ah! Goa2 ti7 goa2 leng2-thou2 lai7 kiaN5 lai5 kiaN5 khi3 e5 si5, u7 kiaN5 kau3 pak-kek8 hit peng5 khi3 hong2-bun7 chit-e5 chin kou-toaN e5 chng-sia7, hit si5 hut-jian5-kan u7 thiaN-kiN3 2 e5 soan-kau3-su tui3 hai2 hit peng5 lai5, in i2-keng chiuN7-liok8 koh che7 kau2 teh thoa e5 seh-chhia lai5, chin3-jip8 goa2 ong5-kok e5 sim-chong7 toe7-tai3, chiu7-si7 A-lah8-su-ka e5 pak-kek8 toe7-tai3 Ai-su-ki-mou5 lang5 hia, goa2 thiaN liau2 hui-siong5 tioh8 kiaN.” 
  Hit si5 Sat-tan3 chin ai3 chai hit-e5 kiat-kiok8 chiu7 chhap-chhui3 kong2: “U7 iaN2, na7 si7 an2-ni li2 chaiN2-iuN7 siat-hoat?” 
  “Tai7-seng, goa2 chiu7 chu7-chip8 long2-chong2 ou-am3 e5 kun-tui7 lai5, ti7 goa2 e5 beng7-leng7, lai5 khui hoe7-gi7, hit si5 u7 tit-tioh8 chin choe7 e5 kian3-gi7, chong2-si7 kau3 boe2 tai7-ke long2 chan3-seng5 chit8 e5 choe3 kan2-tan e5 hong-hoat, chiu7-si7 chiong in tang3-si2 ti7 peng-seh tiong, tui3 an2-ni goan2 chiu7 khai-si2.” 
  “Goan2 thiaN-kiN3 tui3 in chhut-hoat e5 sou2-chai7 beh kau3 ti7 in e5 bok8-tek-toe7, tioh8 su-iau3 chit8-ko3-geh8 e5 si5-kan, in-ui7 si7 chin hng7 e5 chng-sia7, ti7 chit-ko3-geh8 tiong in tioh8 keng-koe3 chit8 e5 peng-tang3 e5 khong3-ia2 chiah oe7 thang kau3 bok8-tek-toe7.” 
  “Toa3 thoan5 Hok-im e5 sim-chi3, in chhut-hoat lah, chin iong2-kam2 che7 ti7 seh-chhia chhut-hoat, chong2-si7 chit8 le2-pai3 koe3-khi3 liau2-au7, u7 chit8 jit8 hut-jian5-kan, hit tiuN chai3 chiah8-mih8 e5 seh-chhia ti7 chin poh8 e5 peng e5 teng2-bin7 peng2-koe3, in-ui7 chai3 chiah8-mih8 e5 chhia koe3-thau5 tang7, poh8-poh8 e5 peng soa3 teh phoa3, sou2-i2 chha-put-to sou2 u7 e5 chiah8-mih8 ti7 chit8 bak8-nih-ku2 long2 bo5 khi3.” 
  “Hit si5 in loan2-jiok8 koh ia3-sian7, chong2-si7 chin iong2-kam2 koh hun3-hoat chin3-cheng5 kiaN5, in chai thau5-cheng5 iau2 u7 3 le2-pai3 e5 lou7-theng5, in tui3 toe7-hng chin chheN-sou, koh chai3 in e5 sin-the2 bo5 sek-hap8 ti7 chit khoan2 e5 chong7-hong2, sou2-i2 in chin beng5-pek8 in si7 ti7 bo5 ng3-bang7 e5 cheng5-heng5.” 
  “Choe3-au7, in e5 chiah8-mih8 long2 bo5 lah, sin-the2 loan2-jiok8 koh ia3-sian7, kau3 bo5 hoat-tou7 thang kiaN5 e5 si5, goa2 chiu7 hoat beng7-leng7, ti7 chin te2 e5 si5-kan-tiong, hoat-seng chit8 e5 hong-thai, seh loh8 kau3 hou7 lang5 e5 bak8-chiu m7-kaN2 thi2-khui, koh u7 toa7-hong thau3 loh8--lai5, kau3 ti7 thiN beh kng e5 si5, oh! Goa2 e5 chu2, chin kam2-sia7, li2 si7 khong-tiong choe3 u7 lek8-liong7 e5 ong5, in long2 tang3-si2 lah.” 
  Tui7-loh8 e5 Ki-lou7-peng thiaN liau2 chin hoaN-hi2, i e5 bin7 moa2-chiok kong2: “Chin gau5! Chin kong-eng5! Li2 hok8-sai7 goa2 sit8-chai7 chin ho2.” 
  I ke3-siok8 tui3 ti7 hia teh thiaN oe7 Se-chong7 e5 chhin-ong5 kong2: “TaN li2 u7 sim2-mih8 thang po3-ko3 mah?” 
  Se-chong7 chhin-ong5 eng3-siaN chhut-lai5 kong2: “Oh! Goa2 ia2 u7 chit8 e5 kou3-su7 thang hou7 goa2 e5 ong5 hoaN-hi2.” 
  Sat-tan3 chin hoaN-hi2, mng7 kong2: “Ha7! Goa2 e5 chhin-ong5, in ia7 u7 chit8 e5 ke3-ek8, beh chhim-hoan7 li2 e5 ong5-kok mah?” 
  Chhin-ong5 in3-kong2: “Si7, u7 chit8 e5 kou3-su7.” 
  Sat-tan3 liam5-piN beng7-leng7 kong2: “ChaiN2-iuN7, kin2 ka7 goa2 kong2 hit chan5 su7.” 
  Chhin-ong5 chiu7 khai-si2 kong2: “Goa2 ti7 Se-chong7 e5 tiong-sim toe7-tai3 hok8-bu7, hit si5 goa2 u7 thiaN-tioh8 siau-sit kong2, u7 chit8 e5 thoan5-the2 beh chiong Hok-im thoan5-jip8 goa2 e5 ong5-kok, goa2 e5 chu2, li2 tai7-khai3 i2-keng chai, goa2 chiu7 koaN2-kin2 chhai2-chhu2 heng5-tong7, goa2 tiau3-chip8 sou2 u7 e5 kun-tui7, tho2-lun7 sou2 u7 e5 cheng5-heng5, jian5-au7 goan2 chin kin2, chiu7 chan3-seng5 chit8 e5 ke3-ek8.” 
  “Hit-e5 thoan5-the2 phai3 2 e5 lang5 lai5 Tiong-kok, in chin toa7-taN2 poaN5 koe3 keng2, chin3-jip8 ti7 siu7 kim3-chi2 e5 toe7, goan2 un2-chun2 in ke3-siok8 kiaN5 3 jit8 e5 lou7-theng5, jian5-au7 kau3 ti7 hong5-hun-am3, chiu7 u7 chin choe7 chhai5-long5 lai5, ki5-tiong e5 2 chiah oa2-lai5 kong-kek, in piaN3-mia7 beh po2-hou7 in e5 oah8-mia7, chong2-si7 kau3 choe3-au7, ki5-tiong e5 chit8 e5 soa3 hou7 chhai5-long5 ka7-si2, leng7-goa7 chit8 e5 siu7 tioh8 lang5 bo5 khoaN3-kiN3 e5 kun-tui7 po2-hou7 tiau5-tiau5, goan2 bo5 hoat-tou7 thang iaN5-koe3, soa3 hou7 i chau2-khi3.” 
  Sat-tan3 choe3 thang kiaN e5 piau2-cheng5 kong2: “Thau-chau2! Thau-chau2! I u7 chiong Hok-im thoan5 ti7 Se-chong7 a2-bo5?” 
  Se-chong7 e5 chhin-ong5 eng7 choat8-tui3 e5 siaN-tiau7 in3 kong2: “Bo5, goa2 e5 chu2, ti7 i iau2 boe7 oh8 chit8-ku3 Se-chong7 oe7 i2-cheng5, goan2 e5 kun-tui7 chiu7 kio3 thou2-lang5 chiong i liah8 khi2-lai5, tong-jian5 i chiu7 siu7 soan-ko3 si2-heng5. Oh! Hit-si5 e5 cheng5-heng5 it-teng7 oe7 hou7 tai7-ong5 chhiong-moa2 hoaN-hi2 chiah tioh8. In chiong i thiN7 ti7 tam5 e5 gu5-phoe5 nih8, jian5-au7 chiong i he7 ti7 jit8-thau5 tiong hou7 jit8-thau5 poe7, phak8, 3 jit8 ku2 liau2-au7, i iau2 teh oah8, chong2-si7 gu5-phoe5 teh kiu e5 si5, i e5 kut-thau5 ban7-ban7 siu7 phah-chhui3, kau3 choe3-au7 oah8-mia7 chiu7 kiat-sok lah.” 
  Se-chong7 e5 chhin-ong5 teh kong2-oe7 e5 si5-chun7, pang5-keng lai7-bin7 chin kin2 chiu7 chhiong-moa2 Sat-tan3 e5 pou7-ha7, kau3 i po3-ko3 kiat-sok e5 si5, chit8 e5 toa7 hoaN-hi2 e5 siaN tui3 choan5-the2 e5 hoe7-gi7 tiong hoah chhut-lai5.” 
  Tai7-ke kiaN5-le2 teh keng3-pai3 Sat-tan3 e5 si5, Sat-tan3 e5 bin7 sui-jian5 si7 siu7 choe7 thun2-tah8, iau2-ku2 si7 chin chiaN3 sui2. Keng-koe3 tiap8-a2-ku2, Sat-tan3 giah8 chhiu2 io5 chit8-e7, hiah-e5 hoaN-hi2 e5 siaN chek-si5 bo5 khi3, piN3 choe3 chin an-cheng7. 
  Sat-tan3 koh chai3 tui3 leng7-goa7 chit8 e5 tui7-loh8 e5 thiN-sai3 kong2: “Goa2 e5 chhin-ong5, li2 iu5-goan5 si7 A-hu3-han7 kok e5 chu2 mah? Li2 u7 sim2-mih8 po3-ko3 bo5?” 
  Siu7 mng7 e5 hit-e5 in3 kong2: “Tai7-ong5, u7, sui-jian5 goa2 e5 po3-ko3 put-pi2 goa2 e5 tang5-phoaN7, chong2-si7 ia7 u7 tam7-poh8 thang po3-ko3.” 
  “Ah! Ti7 li2 e5 toe7-kai3 ia7 u7 siang7 khoan2 e5 ke3-ek8 mah?” 
  Chhin-ong5 in3 kong2: “Si7, goa2 e5 chu2, chhiaN2 thiaN, goa2 beh chiong kou3-su7 ka7 li2 kong2”, i io5-chhiu2 kio3 tai7-ke an-cheng7, jian5-au7 chiu7 khai-si2 kong2: “Goan2 khoaN3-kiN3 u7 4 e5 jiat8-sim ui7 Siong7-te3 choe3 kang e5 kang-lang5 kiaN5 oa2 lai5, goa2 e5 chu2, chiau3 li2 sou2 chai, tng in kiaN5 oa2 lai5 e5 si5, in u7 khoaN3-kiN3, khia7 ti7 goa2 e5 kok-thou2 si3-ui5 e5 ko3-si7-pai5, sia2 kong2, ‘Choat8-tui3 kim3-chi2 lang5 poaN5-koe3 chit-e5 keng2-kai3 chin3-jip8 A-hu3-han7’, in khoaN3-tioh8, chiu7 kiu7 ti7 hia ki5-to2. Sui-jian5 si7 an2-ni goa2 iong2-kam2 e5 kun-tui7 iau2-ku2 si7 chiam3 ti7 khah ho2 te7-ui7. Li7 ko3-si7-pai5 50 chhioh e5 sou2-chai7, u7 chit8 e5 A-hu3-han7 e5 oe7-peng, chhiu2 kiah8 chheng3 che7 ti7 hia. In ki5-to2 liau2 chiu7 toa7-taN2 kiaN5 koe3 keng2-kai3 chin3-jip8 kim3-chi2 e5 toe7. Oe7-peng iong5-un2 in ke3-siok8 kiaN5 20 pou7, jian5-au7 chhin-chhiuN7 geh8-kng siam2 chit8-e7. 3 liap8 chheng3-chi2 phah chhut-lai5, 3 lang5 eng3-siaN to2 loh8-khi3. Ki5-tiong 2 lang5 chek-si5 si2 khi3, koh chit8 e5 siu7 tang7-siong, i e5 tang5-phoaN7 koaN2-kin2 chiong hit-e5 siu7-siong e5 lang5 hu5-chhah kau3 pian-kai3 e5 sou2-chai7. Chong2-si7 bo5 ku2 hit-e5 siu7 tang7-siong e5 ia7 si2-khi3, sou2 chhun e5 hit ui7 kiaN tioh8 chiu7 chau2 khi3 lah.” 
  HoaN-hi2 e5 siaN koh chai3 hoat-chhut-lai5, kau3 ku2-ku2, toa7 hoaN-hi2 chhiong-moa2 ti7 chai7-cho7 mui2 chit8 lang5 e5 sim, Sat-tan3 e5 hoaN-hi2 iu5-ki5-si7 oh-tit piau2-beng5, in-ui7 iau2 u7 chin-choe7 e5 sou2-chai7 Hok-im bo5 hoat-tou7 thang thoan5 jip8-khi3, koh teh chou2-tong3 Hok-im long2 tit-tioh8 tek-seng3, i chin kam2-sia7 hiah-e5 bu5-sou3 e5 kun5-chiong3, in-ui7 Hok-im iau2-ku2 siu7 chou2-tong3, hit-e5 thang kiaN e5 mia5-ji7 iau2 boe7 kau3 ti7 se3-kai3 tak8 sou2-chai7.” 
  “Oh! Toa7 khui3-lat8 e5, chhiaN2 li2 ka7 goan2 kong2, li2 siaN2-su7 hiah nih7 khoa3-lu7 lan2 e5 kok-ka tit-tioh8 Hok-im e5 ti3-sek nih? Li2 kiam2 m7 chai, In3-tou7 chhin-ong5, Tiong-kok chhin-ong5, A-hui-li7-ka chhin-ong5 e5 kok-ka i2-keng siu7 chin kiong5 e5 kun-tui7 chhim-jip8, ia7 tak8-jit8 u7 chin-choe7 lang5 teh sin3 Ki-tok mah?” 
  Sat-tan3 in3 kong2: “Ah! Si7, goa2 chin-chai-iaN2, chhiaN2 lin2 thiaN goa2 soat-beng5, goa2 siaN2-su7 hiah-nih8 jiat8-sim ti7 hiah-e5 Hok-im iau2 bo5 thoan5-jip8 e5 te7-hng.” Hit si5 tai7-ke long2 chin an-cheng7 beh thiaN Sat-tan3 kong2. 
  “U7 kui2-na7 hang7 e5 cham3-gu2, kiam2-chhai2 oe7 thang chong-hap8 choe3 chit8 e5 lai5 kong2.” Chiu7 khai-si2 kong2: “Chit-e5 cham3-gu2 chiu7-si7 an2-ni, ‘Chit-e5 thian-kok e5 Hok-im beh thoan5 kau3 thong thiN-e7, cho3 kan-cheng3 ti7 ban7-pang; hit si5 boat8-ki5 chiu7 kau3.’ (Ma2-thai3 24:14).” I ke3-siok8 eng7 khah ke7 e5 siaN-tiau7 kong2: “Hian7-chai7 chin hian2-jian5, Siong7-te3 teh hong2-bun7 goa7-pang ‘tui3 in tiong-kan chhu2 peh-siN3 lai5 kui ti7 I e5 mia5’ jian5-au7 kong2: ‘I2-au7 Goa2 beh tng2-lai5’ (Su3-tou5 Heng5-toan7 15:14-16), chia u7 am3-si7 ui2-tai7 e5 tai7-chi3, chiu7-si7 beh hou7 ban7 peh-siN3 choe3 hak8-seng.” 
  Sat-tan3 chin siu7-khi3 toa7-siaN kong2: “Hian7-si5, Ia5-sou Ki-tok na7 bo5 kau3 ban7-kok long2 thiaN-tioh8 Hok-im, i si7 boe7-oe7 koh tng2-lai5 toe7-chiuN7 chiang2-koan5, in-ui7 Seng3-keng kong2: ‘Goa2 khoaN3 u7 kui toa7 tin7 e5 lang5, bo5 lang5 oe7 sng3 i e5 siau3-giah8, chhut ti7 tak8-kok, tak8-chok8, tak8-ho7 peh-siN3, tak8-iuN7 khiuN-khau2 e5’. (Khe2-si7-liok8 7:9) Sou2-i2 bo5-lun7 joa7 choe7 e5 soan-kau3-su siu7 phai3 kau3 tak8 sou2-chai7 thoan5 Hok-im, a2-si7 i2-keng tit-tioh8 joa7-choe7 hoan2-hoe2 e5 lang5, Hok-im na7 bo5 thoan5 kau3 A-lah8-su-ka, Se-chong7, A-hu3-han7, a2-si7 sou2 siok8 ti7 lan2 e5 ki5-thaN iau2-boe7 u7 Hok-im e5 sou2-chai7, I chiu7 boe7-oe7 koh to3-tng2-lai5 chiang2-koan5 e5.” 
  Oat8-lam5 e5 chhin-ong5 chhah-chhui3 kong2: “In-ui7 an2-ni, siat-su2 lan2 na7 oe7-thang kou3 lan2 e5 sou2-chai7 bo5 hou7 soan-kau3-su jip8-lai5, an2-ni lan2 chiu7 oe7 thang chou2-tong3 I tng2-lai5 thong2-ti7 toe7-chiuN7, ia7 chiu7-si7 oe7 tang3 pho3-hoai7 chi3-koan5 e5 ke3-ek8 lah.” 
  Kan3-pou-che7 chhin-ong5 hoah kong2: “Goan2 goan7-i3 an2-ni lai5 choe3, tit8-kau3 u7 chit8-jit8 hiah-e5 soan-kau3-su ka-ki7 sia2 kong2: ‘Ti7 chit si5 goan2 boe7 tang3 khoaN3-tioh8 chit8 e5 Kan3-pou-che7 lang5 jin7-bat goan2 e5 Kiu3-chu2 Ia5-sou Ki-tok chin2-kiu3 e5 ti3-sek’ goan2 e5 tai7-ong5, goan2 tek-khak beh chin7-lat8 lai5 choe3, it-teng7 long2 boe7 sit-pai7.” 
  Sat-tan3 kong2: “An2-ni chin ho2, lan2 tioh8 koh khah ti3-i3, lai5 pho3-hoai7 sou2 u7 e5 ke3-ek8, hou7 Hok-im bo5 chin3-jip8 iau2 boe7 thoan5 e5 sou2-chai7.” 
  In beng5-pek8 ui2-tai7 e5 ke3-ek8 liau2-au7, chiu7 toa7 hoaN-hi2 han2-hoah, koaN2-kin2 to3-tng2 kau3 in ka-ki7 e5 kok-ka, pi2 i2-cheng5 koh khah giam5-bit8 kou3-siu2, bo5 hou7 chit8 lang5 e5 leng5-hun5 to5-thoat in e5 chhiu2-tiong. 
  Keng-koe3 50 ni5, Sat-tan3 bo5 theng5-hioh teh kiaN5-lai5 kiaN5-khi3, i e5 bin7 u7 ou-am3, chin choe7 liap-keng2, u7 phaiN2-tai7 e5 piau2-cheng5, i ka-ki7 chai-iaN2, lang5 ia7 khoaN3 oe7 chhut, u7 chin bo5 peng5-siong5 e5 su7 hou7 i kam2-kak chin kan-khou2. 
  I ka-ki7 tui3 ka-ki7 kong2: “Bo5 kho2-leng5, ia7 bo5 lou7-eng7”, i ke3-siok8 eng7 chhou toa7 e5 siaN-im kong2: “Si7, mui2 chit8 e5 ke3-ek8, in chhin-chhiuN7 u7 chit8 e5 koan3-thiat kau3 boe2 e5 iN7-siong7. Chiu7-si7 ‘Thoan5 hok-im’, goa2 bo5 ai3 thiaN chiah e5 oe7, in ia7 sia2 seng-beng5-su kong2: ‘Pun2-hoe7 e5 bok8-tek si7 ti7 chit-e5 si5-tai7 hok8-chiong5 Chu2, thoan5 hok-im kau3 ti7 choan5 se3-kai3 koh tioh8 tui3 ban7-kok choe3 kan-cheng3, chiau3 I sou2 kong2, “Tui3 in tiong-kan chhu2 peh-siN3 lai5 kui ti7 I e5 mia5”. Koh chhin-chhiuN7 I sou2 kong2, “Lin2 tioh8 khi3 phou2 thiN-e7 thoan5 hok-im hou7 ban7 peh-siN3 thiaN”. Bok8-tek si7 ai3 beh u7 hun7 ti7 se3-kai3 pou3-to7 e5 kang. Soan-kau3-su e5 cheng3-chhek si7 thoan5-to7 ti7 iau2 boe7 sin3 Ki-tok e5 kok-ka a2-si7 peh-siN3 e5 tiong-kan, lai5 hok8-bu7.” 
  “Chhiau-oat8 khu-hek8” ti7 bi7-sin3 e5 kok-ka kap peh-siN3 tiong choe3 khai-thok e5 kang-chok kap ti7 chit-e5 si5-tai7, hok8-chiong5 I e5 ke3-ek8, “chhiok-chin3 lan2 e5 Chu2 koaN2-kin2 tng2-lai5”, ia7 phiau-gu2 si7 “ChhiaN2 Ong5 kin2 lai5” “Ong5!” “Ong5!”, si7 put-kho2-leng5 e5 su7, goa2 tek-khak pho3-hoai7 in e5 bok8-tek! “Ong5!” Na7 u7 lai5 e5 si5, goa2 m7-chai beh tu2-tioh8 sim2-mih8? Goa2 tek-khak tioh8 liam5-piN7 tiau3-chip8 hoe7-gi7.” 
  Kui2 hun-cheng liau2-au7 in chiu7 long2 kau3, si7 tui3 te7-kek8 lai5 e5----tui7-loh8 e5 thiN-sai3, ko-kip sin5-beng5, chhin-ong5, thau5-bak8, chit se3-tai7 ou-am3 e5 thong2-ti7-chia2,----in u7 sng3 boe7 liau2 e5 sou3-bok8 chu7-chip8 ti7 in e5 chu2 e5 chiu-ui5. Sat-tan3 e5 sim-lai7 chin siu7-khi3 khia7 ti7 in e5 tiong-kan, hit si5 e5 khong-khi3 si7 cheng7-cheng7. Chhin-chhiuN7 si2 e5 khoan2-sit, hian7-chai7 i khai-si2 kong2-oe7 lah. 
  “A-lah8-su-ka chhin-ong5 khia7 chin3-cheng5 lai5!” 
  I phih-phih-chhoah, kiaN-hiaN5 koh lun2-neh, kap 50 ni5 cheng5 e5 bin7-mau7 oan5-choan5 bo5 saN-tang5, kiaN5 kun7 i thang kiaN e5 kun-ong5 bin7-cheng5. 
  Sat-tan3 mng7 kong2: “A-lah8-su-ka chhin-ong5, in u7 chin3-jip8 li2 hia bo5?”
  “Si7, goa2 e5 chu2, in u7 kau3 goa2 hia”, chhin-ong5 ban7-ban7 in3-tap, kiaN-hiaN5 e5 bak8-chiu khoaN3 e7-bin7, m7 kaN2 kiah8 khi2-lai5. 
  Sat-tan3 toa7 siu7-khi3, boe7 thang khong3-che3 ka-ki7 kong2: “Sim2-mih8! Sim2-mih8! SiaN-su7 li2 bo5 ho2-ho2 lai5 po2-siu2 goa2 e5 kok-ka?” 
  “Goan2 i2-keng chin7 goan2 sou2 oe7 lah, tai7-ong5, chong2-si7 long2 bo5 hau7-ko2. Oe7 koh kong2 to3-tng2--lai5; tai7-seng hit 2 lang5 e5 sin-si hou7 lang5 hoat-kian3 tioh8, an2-ni choan5-the2 e5 kau3-hoe7 soa3 jiat8-sim khi2-lai5. Ki5-thaN e5 lang5 chiu7 ke3-siok8 lai5 lah, goan2 pho3-hoai7 kui2-na7 pai2, chong2-si7 in ju2-lai5 ju2-iong2-kam2, jin5-sou3 ju2 choe7. Choe3-au7, sui-jian5 chin7 goan2 sou2 u7 lai5 chou2-tong3, chong2-si7 bo5 pan7-hoat, long2 jip8-lai5 lah. In tit-tioh8 thiN-sai3 e5 po2-hou7, jip8-lai5 koh tiam3 ti7 lai7-bin7, goan2 ia7 bo5 pan7-hoat thang koaN2 in chhut-khi3. Sou2-i2 hian7-chai7 u7 kui2-na7 pah mia5 e5 Ai-su7-ki-mou5 lang5 i2-keng chin3-jip8 Siong7-te3 kok, koh u7 kui2-na7 chheng lang5 i2-keng thiaN-tioh8 hok-im lah.” 
  Koh loh8-khi3 e5 kong-keng2 si7 chin oh-tit sia2 chhut lai5. Sat-tan3 hui-siong5 siu7-khi3, oan5-choan5 piau2-hian7 i e5 siu7-khi3, toa7 siaN jiong2 khi2-lai5, i e5 chhin-ong5 ti7 i e5 bin7-cheng5 kiaN-hiaN5 ngiauh8-ngiauh8-chhoah, siuN7 ai3 li7-khui i thang kiaN e5 bak8-chiu. 
  Theng5 chit8-si5-a2, hoat siu7-khi3 e5 Mou5-ong5 toa7-siaN jiong2 kong2: “Se-chong7 chhin-ong5, khia7 chin3-cheng5 lai5! Goa2 ng3-bang7 oe7 thang tui3 li2 tit-tioh8 khah ho2 e5 po3-ko3.” Hit-e5 siu7 kio3 e5 leng2-siu7 kiaN5 chin3-cheng5 lai5. 
  Chhin-ong5 an-cheng7 kong2: “Bo5, goa2 e5 chu2, goa2 i2-keng sit-pai7 kau3 lian5 chit8-sut-a2 ia7 bo5.” 
  Sat-tan3 toa7 siu7-khi3 kong2: “Sim2-mih8! Oh, chhin-ong5, ti7 li2 e5 leng2-thou2 lai7 ia7 u7 lang5 i2-keng thiaN-tioh8 I e5 mia5?” 
  Chhin-ong5 in3 kong2: “Ti7 goa2 sou2 u7 e5 koan5-lek8 lai7 si7 bo5 u7 pan7-hoat thang chou2-chi2, goan2 i2-keng chin7 sou2 oe7 lah. Sou2 u7 e5 kun-tui7 jit8-me5 lou2-lek8 siuN7 beh iaN5 koe3 in. In u7 hoat-khi2 chit8 e5 un7-tong7, bok8-tek chiu7-si7 beh kau3 ti7 bo5 lang5 bat thoan5 hok-im e5 sou2-chai7. Tiong-kok chhin-ong5, eng7 i e5 kun-tui7 lou2-lek8 beh pho3-hoai7 in, na7 si7 it-chhe3 e5 lou2-lek8 long2 bo5 lou7-eng7 lah, in-ui7 in tit-tioh8 thiN-sai3 e5 kun-tui7 po2-hou7 tiau5-tiau5. Goan2 kio3 sou2 u7 e5 chhai5-long5 lai5 kong-kek in, goan2 ia7 chiong toa7 e5 oan3-hin7 khng3 ti7 hiah-e5 hoe5-siuN7 lai5 oan3-hin7 in, ti7 tak8 sou2-chai7 siat ham7-cheN2 beh ham7-hai7 in, ia7 u7 eng7 iau-go7 phoa3-peN7 kong-kek in. Na7-si7 chiah-e5 long2 bo5 hau7-ko2, in tit8-tit8 chin3-heng5 in sou2 beh choe3 e5 su7, kau3 kin-na2-jit8, chin choe7 e5 Se-chong7 lang5 eng2-oan2 li7-khui lan2 lah, koh u7 kui2-na7 chheng e5 Se-chong7 lang5 thiN-tioh8 hok-im, in e5 kian3-cheng3 thoan5 kau3 chin hng7 koh khoah e5 sou2-chai7.” 
  Hit-si5 Sat-tan3 e5 siu7-khi3 thang kong2 si7 bo5-han7 e5, long2 bo5 ian5-chhian5, i oat8-koe3 lai5 hoat-chhut choe3-au7 e5 beng7-leng7. 
  “A-hu3-han7 chhin-ong5, khia7 chin3-cheng5 lai5!” 
  Tiap8-a2-ku2 e5 tiu-tu5, siu7 kio3 e5 ban7-ban7 kiaN5 chin3-cheng5 lai5, khia7 ti7 tai7-ong5 e5 bin7-cheng5 kiaN-hiaN5 ngiauh8-ngiauh8-chhoah. 
  Sat-tan3 khai-si2 kong2: “A-hu3-han7 chhin-ong5, li2 tau3-ti2 u7 ho2-ho2 teh kou3-siu2 goa2 e5 leng2-thou2, a2-si7 iu5-goan5 kou-hu7 goa2 nah? Goa2 chai, i2-keng bo5 sou2-chai7 thang tng2-seh8 lah.” 
  I bo5 tit-tioh8 hoe5-tap, sou2 u7 thiaN-chiong3 chhin-chhiuN7 hou7 lang5 liam7-chiu3 so3 boe7 kong2-oe7 e5 khoan2, chin an-cheng7. 
  “Oe2! Kong2 mah! In u7 chin3-jip8 li2 e5 sou2-chai7 bo5?” 
  “Goa2 e5 chu2, in i2-keng chin3-jip8 goa2 e5 sou2-chai7.” 
  Mou5-ong5 toa7 siu7-khi3, thiau3 chin3-cheng5 lai5 toa7-siaN hoah kong2: “A-hu3-han7 chhin-ong5, li2 tui3 goa2 u7 tiong-sit8 a2-bo5?” 
  “Si7, goa2 e5 chu2, goa2 u7, chong2-si7 bo5 pan7-hoat, goan2 i2-keng chin7 sou2 oe7 lah, kau3 ti7 chit8-ni5-cheng5, goan2 hia iau2 bo5 u7 chit8 e5 leng5-hun5 thiaN-tioh8 hok-im, chong2-si7 u7 2 e5 chheng-lian5-lang5 siu7 phai3 lai5.” 
  Sat-tan3 chhah-chhui3 kong2: “In eng-kai tioh8 siu7 chiu3-chou2.” 
  Chhin-ong5 ke3-siok8 kong2: “Sou2 u7 e5 kau3-hoe7 long2 teh ui7 in ki5-to2, in long2 chai-iaN2, hok-im na7 bo5 thoan5-kau3 mui2 chit8 e5 sou2-chai7, mui2 chit8 chiong2 gian5-gu2 e5 lang5, Ia5-sou si7 boe7 oe7 tng2-lai5, m7 na7 an2-ni in u7 thiN-sai3 teh po2-hou7, oh! si7, goan2 u7 heng-chian3, chong2-si7 ti7 in e5 bin7-cheng5 khia7 boe7-tiau5. In lai5 liau2-au7, keng-koe3 chit8 le2-pai3 chiu7 u7 chit8 lang5 chiap-lap8 Ki-tok, iau2 u7 ki5-thaN chin choe7 lang5 thiaN-tioh8 hok-im lah!” 
  Sat-tan3 toa7-siaN jiong2, “Hian7-chai7, sou2 u7 e5 long2 sit-pai7 lah, ti7 Tiong-kok kap In3-tou7 i2-keng u7 kui2-na7-chheng lang5 tit-kiu3 lah, chong2-si7 tu2-chiah sou2 thiaN tioh8 e5 siau-sit si7 te7-it bai2, Ki-tok taN chin kho2-leng5 hian7-chai7 chiu7 oe7 lai5, chi3-chio2 I lai5 e5 si5-kan boe7-oe7 ian5-chhian5 lah, hiah-e5 lang5 i2-keng koat-sim tioh8 kau3 sou2 u7 e5 bin5-chok8, sou2 u7 kok-chiong2 gian5-gu2 e5 sou2-chai7, ia7 kau3 ti7 mui2 chit8 e5 kok-ka thoan5 hok-im. Ah! TaN u7 chai-e7, goa2 u7 chai-e7!” 
</CL>
<HL>

第1章<BR>Sat-tan3 E5失敗 
Sat-tan3用調查e5表情，giah8頭起來問講：「Oe2！有sim2-mih8消息無？」 
Tu2 chiah入來e5阿拉斯加e5親王應講：「Aih！真好！」 
熱心e5頭目，注意看chit-e5墮落e5天使問講：「Kiam2有sim2-mih8愛斯基摩人聽tioh8福音？」 
親王深深行禮應講：「無！連chit8 e5也無聽tioh8福音」，i親像teh誇口最近e5勝利koh講：「我long2 m7-bat看見有人聽tioh8福音。」 
I e5主人用有權力e5聲調koh chit8遍chim-chiok問講：「過去kiam2有人計劃beh將福音帶入你e5區域mah？」 
親王用得勝e5口氣應講：「有，總是in e5努力ti7 iau2 boe7開始以前就失敗。」 
現在Sat-tan3真注意講：「Sim2-mih8？Ka7我講，到底是sim2-mih8 tai7-chi3？」 
親王就開始講：「Ah！我ti7我領土內行來行去e5時，有行到北極hit peng5去訪問chit-e5真孤單e5庄社，hit時忽然間有聽見2 e5宣教師tui3海hit peng5來，in已經chiuN7陸koh坐狗teh拖e5雪車來，進入我王國e5心臟地帶，就是阿拉斯加e5北極地帶愛斯基摩人hia，我聽了非常tioh8驚。」 
Hit時Sat-tan3真愛知hit-e5結局就chhap嘴講：「有影，若是an2-ni你chaiN2樣設法？」 
「Tai7先，我就聚集long2總烏暗e5軍隊來，ti7我e5命令，來開會議，hit時有得tioh8真choe7 e5建議，總是到尾tai7-ke long2贊成chit8 e5最簡單e5方法，就是將in凍死ti7冰雪中，tui3 an2-ni goan2就開始。」 
「Goan2聽見tui3 in出發e5所在beh到ti7 in e5目的地，tioh8需要chit8個月e5時間，因為是真hng7 e5庄社，ti7 chit個月中in tioh8經過chit8 e5冰凍e5曠野chiah oe7 thang到目的地。」 
「帶傳福音e5心志，in出發lah，真勇敢坐ti7雪車出發，總是chit8禮拜過去了後，有chit8日忽然間，hit張載chiah8-mih8 e5雪車ti7真薄e5冰e5頂面peng2過，因為載chiah8-mih8 e5車過頭重，薄薄e5冰soa3 teh破，所以差不多所有e5 chiah8-mih8 ti7 chit8目nih久long2無去。」 
「Hit時in軟弱koh ia3-sian7，總是真勇敢koh奮發進前行，in知頭前iau2有3禮拜e5路程，in對地方真chheN-sou，koh再in e5身體無適合ti7 chit款e5狀況，所以in真明白in是ti7無ng3望e5情形。」 
「最後，in e5 chiah8-mih8 long2無lah，身體軟弱koh ia3-sian7，到無法度thang行e5時，我就發命令，ti7真短e5時間中，發生chit8 e5風thai，雪落到hou7人e5目chiu m7敢thi2開，koh有大風thau3落--來，到ti7天beh光e5時，oh！我e5主，真感謝，你是空中最有力量e5王，in long2凍死lah。」 
墮落e5 Ki-lou7-peng聽了真歡喜，i e5面滿足講：「真gau5！真光榮！你服侍我實在真好。」 
I繼續對ti7 hia teh聽話西藏e5親王講：「TaN你有sim2-mih8 thang報告mah？」 
西藏親王應聲出來講：「Oh！我也有chit8 e5故事thang hou7我e5王歡喜 。」 
Sat-tan3真歡喜，問講：「Ha7！我e5親王，in也有chit8 e5計劃，beh侵犯你e5王國mah？」 
親王應講：「是，有chit8 e5故事。」 
Sat-tan3 liam5-piN命令講：「ChaiN2樣，緊ka7我講 hit chan5事。」 
親王就開始講：「我ti7西藏e5中心地帶服務，hit時我有聽tioh8消息講，有chit8 e5團體beh將福音傳入我e5王國，我e5主，你大概已經知，我就趕緊採取行動，我召集所有e5軍隊，討論所有e5情形，然後goan2真緊，就贊成chit8 e5計劃。」 
「Hit-e5團體派2 e5人來中國，in真大膽盤過境，進入ti7受禁止e5地，goan2允准in繼續行3日e5路程，然後到ti7黃昏暗，就有真choe7豺狼來，其中e5 2隻oa2來攻擊，in拚命beh保護in e5活命，總是到最後，其中e5 chit8 e5 soa3 hou7豺狼咬死，另外chit8 e5受tioh8人無看見e5軍隊保護tiau5-tiau5，goan2無法度thang贏過，soa3 hou7 i走去。」 
Sat-tan3做thang驚e5表情講：「偷走！偷走！I有將福音傳ti7西藏a2無？」 
西藏e5親王用絕對e5聲調應講：「無，我e5主，ti7 i iau2 boe7 oh8 chit8句西藏話以前，goan2 e5軍隊就叫土人將i liah8起來，當然i就受宣告死刑。Oh！Hit時e5情形一定oe7 hou7大王充滿歡喜chiah tioh8。In將i thiN7 ti7 tam5 e5牛皮nih8，然後將i he7 ti7日頭中hou7日頭poe7，phak8，3日久了後，i iau2 teh活，總是牛皮teh kiu e5時，i e5骨頭慢慢受phah碎，到最後活命就結束lah。」 
西藏e5親王teh講話e5時chun7，房間內面真緊就充滿Sat-tan3 e5部下，到i報告結束e5時，chit8 e5大歡喜e5聲tui3全體e5會議中hoah出來。」 
Tai7-ke行禮teh敬拜Sat-tan3 e5時，Sat-tan3 e5面雖然是受罪thun2-tah8，iau2-ku2是真正sui2。經過tiap8-a2久，Sat-tan3 giah8手搖chit8-e7，hiah-e5歡喜e5聲即時無去，piN3做真安靜。 
Sat-tan3 koh再對另外chit8 e5墮落e5天使講：「我e5親王，你iu5-goan5是阿富汗國e5主mah？你有sim2-mih8報告無？」 
受問e5 hit-e5應講：「大王，有，雖然我e5報告不比我e5同伴，總是也有tam7-poh8 thang報告。」 
「Ah！Ti7你e5地界也有siang7款e5計劃 mah？」 
親王應 講：「是，我e5主，請聽，我beh將故事ka7你講」，i搖手叫tai7-ke安靜，然後就開始講：「Goan2看見有4 e5熱心為上帝做工e5工人行oa2來，我e5主，照你所知，tng in行oa2來e5時，in有看見，khia7 ti7我e5國土四圍e5告示牌，寫講，『絕對禁止人盤過chit-e5境界進入阿富汗』，in看tioh8，就跪ti7 hia祈禱。雖然是an2-ni我勇敢e5軍隊iau2-ku2是佔ti7 khah好地位。離告示牌50尺e5所在，有chit8 e5阿富汗e5衛兵，手kiah8 chheng3坐ti7 hia。In祈禱了就大膽行過境界進入禁止e5地。衛兵容允in繼續行20步，然後親像月光閃chit8-e7。3粒chheng3-chi2 phah出來，3人應聲倒落去。其中2人即時死去，koh chit8 e5受重傷，i e5同伴趕緊將hit-e5受傷e5人扶chhah到邊界e5所在。總是無久hit-e5受重傷e5也死去，所chhun e5 hit位驚tioh8就走去lah。」 
歡喜e5聲koh再hoat出來，到久久，大歡喜充滿ti7在座每chit8人e5心，Sat-tan3 e5歡喜尤其是oh得表明，因為iau2有真choe7 e5所在福音無法度thang傳入去，koh teh阻擋福音long2得tioh8得勝，i真感謝hiah-e5無數e5群眾，因為福音iau2-ku2受阻擋，hit-e5 thang驚e5名字iau2 boe7到ti7世界tak8所在。」 
「Oh！大氣力e5，請你ka7 goan2講，你siaN2事hiah nih7掛慮lan2 e5國家得tioh8福音e5智勢nih？你kiam2 m7知，印度親王，中國親王，阿非利加親王e5國家已經受真強e5軍隊侵入，也tak8日有真choe7人teh信基督mah？」 
Sat-tan3應講：「Ah！是，我真知影，請lin2聽我說明，我siaN2事hiah-nih8熱心ti7 hiah-e5福音iau2無傳入e5地方。」 Hit時tai7-ke long2真安靜beh聽Sat-tan3講。 
「有幾na7項e5讚語，kiam2-chhai2 oe7 thang綜合做chit8 e5來講。」 就開始講：「Chit-e5讚語就是an2-ni，『Chit-e5天國e5福音beh傳到thong天下，做kan證ti7萬邦；hit時末期就到。』 (馬太24：14)。」 I繼續用khah低e5聲調講：「現在真顯然，上帝teh訪問外邦 『tui3 in中間取百姓來歸ti7 I e5名』 然後講：『以後我beh tng2來』 (使徒行傳15：14-16)，chia有暗示偉大e5 tai7-chi3，就是beh hou7萬百姓做學生。」 
Sat-tan3真siu7-khi3大聲講：「現時，耶穌基督若無到萬國long2聽tioh8福音，i是boe7-oe7 koh tng2來地chiuN7掌權，因為聖經講：『我看有kui大陣e5人，無人oe7算i e5 siau3額，出ti7 tak8國，tak8族，tak8-ho7百姓，tak8樣腔口e5』。(啟示錄7：9) 所以無論joa7 choe7 e5宣教師受派到tak8所在傳福音，a2是已經得tioh8 joa7-choe7反悔e5人，福音若無傳到阿拉斯加，西藏，阿富汗，a2是所屬ti7 lan2 e5其他iau2-boe7有福音e5所在，I就boe7-oe7 koh to3-tng2來掌權e5。」 
越南e5親王chhah嘴講：「因為an2-ni，設使lan2若oe7-thang顧lan2 e5所在無hou7宣教師入來，an2-ni lan2就oe7 thang阻擋I tng2來統治地chiuN7，也就是oe7 tang3破壞至koan5 e5計劃lah。」 
柬埔寨親王hoah講：「Goan2願意an2-ni來做，直到有chit8日hiah-e5宣教師ka-ki7寫講：『Ti7 chit時goan2 boe7 tang3看tioh8 chit8 e5柬埔寨人認bat goan2 e5救主耶穌基督拯救e5智識』 goan2 e5大王，goan2的確beh盡力來做，一定long2 boe7失敗。」 
Sat-tan3講：「An2-ni真好，lan2 tioh8 koh khah致意，來破壞所有e5計劃，hou7福音無進入iau2 boe7傳e5所在。」 
In明白偉大e5計劃了後，就帶歡喜喊hoah，趕緊to3-tng2到in ka-ki7 e5國家，比以前koh khah嚴密顧守，無hou7 chit8人e5靈魂逃脫in e5手中。 
經過50年，Sat-tan3無停hioh teh行來行去，i e5面有烏暗，真choe7 liap-keng2，有phaiN2-tai7 e5表情，i ka-ki7知影，人也看oe7出，有真無平常e5事hou7 i感覺真艱苦。 
I ka-ki7對ka-ki7講：「無可能，也無lou7用」，i繼續用粗大e5聲音講：「是，每chit8 e5計劃，in親像有chit8 e5貫徹到尾e5異象。就是『傳福音』，我無愛聽chiah e5話，in也寫聲明書講：『本會e5目的是ti7 chit-e5時代服從主，傳福音到ti7全世界koh tioh8對萬國做kan證，照I所講，「Tui3 in中間取百姓來歸ti7 I e5名」。Koh親像I所講，「Lin2 tioh8去普天下傳福音hou7萬百姓聽」。目的是愛beh有份ti7世界佈道e5工。宣教師e5政策是傳道ti7 iau2 boe7信基督e5國家a2是百姓e5中間，來服務。」 
「超越區域」 ti7迷信e5國家kap百姓中做開拓e5工作kap ti7 chit-e5時代，服從I e5計劃，「促進lan2 e5主趕緊tng2來」，ia7標語是「請王緊來」 「王！」 「王！」，是不可能e5事，我的確破壞in e5目的！「王！」 若有來e5時，我m7知beh tu2-tioh8 sim2-mih8？我的確tioh8 liam5-piN7召集會議。」 
幾分鐘了後in就long2到，是tui3地極來e5----墮落e5天使，高級神明，親王，頭目，chit世代烏暗e5統治者，----in有算boe7了e5數目聚集ti7 in e5主e5周圍。Sat-tan3 e5心內真siu7-khi3 khia7 ti7 in e5中間，hit時e5空氣是靜靜。親像死e5款sit，現在i開始講話lah。 
「阿拉斯加親王khia7進前來！」 
I phih-phih-chhoah，驚惶koh lun2-neh，kap 50年前e5面貌完全無saN同，行近i thang驚e5君王面前。 
Sat-tan3問講：「阿拉斯加親王，in有進入你hia無？」 
「是，我e5主，in有到我hia」，親王慢慢應答，驚惶e5目chiu看下面，m7敢kiah8起來。 
Sat-tan3大siu7-khi3，boe7 thang控制ka-ki7講：「Sim2-mih8！Sim2-mih8！SiaN2事你無好好來保守我e5國家？」 
「Goan2已經盡goan2所oe7 lah，大王，總是long2無效果。話koh講to3-tng2--來；tai7先hit 2人e5新詩hou7人發見tioh8，an2-ni全體e5教會soa3熱心起來。其他e5人就繼續來lah，goan2破壞幾na7 pai2，總是in愈來愈勇敢，人數愈choe7。最後，雖然盡goan2所有來阻擋，總是無辦法，long2入來lah。In得tioh8天使e5保護，入來koh tiam3 ti7內面，goan2也無辦法thang趕in出去。所以現在有幾na7百名e5愛斯基摩人已經進入上帝國，koh有幾na7千人已經聽tioh8福音 lah。」 
Koh落去e5光景是真oh得寫出來。Sat-tan3非常siu7-khi3，完全表現i e5 siu7-khi3，大聲嚷起來，i e5親王ti7 i e5面前驚惶ngiauh8-ngiauh8-chhoah，想愛離開i thang驚e5目chiu。 
停chit8時a2，發siu7-khi3 e5魔王大聲嚷講：「西藏親王，khia7進前來！我ng3望oe7 thang tui3你得tioh8 khah好e5報告。」 Hit-e5受叫e5領袖行進前來。 
親王安靜講：「無，我e5主，我已經失敗到連chit8-sut-a2也無。」 
Sat-tan3大siu7-khi3講：「Sim2-mih8！Oh，親王，ti7你e5領土內也有人已經聽tioh8 I e5名？」 
親王應講：「Ti7我所有e5權力內是無有辦法thang阻止，goan2已經盡所oe7 lah。所有e5軍隊日暝努力想beh贏過in。In有發起chit8 e5運動，目的就是beh到ti7無人bat傳福音e5所在。中國親王，用i e5軍隊努力beh破壞in，若是一切e5努力long2無lou7用lah，因為in得tioh8天使e5軍隊保護tiau5-tiau5。Goan2叫所有e5豺狼來攻擊in，goan2也將大e5怨恨khng3 ti7 hiah-e5和尚來怨恨in，ti7 tak8所在設陷阱beh陷害in，也有用iau餓phoa3病攻擊in。若是chiah-e5 long2無效果，in直直進行in所beh做e5事，到今na2日，真choe7 e5西藏人永遠離開lan2 lah，koh有幾na7千e5西藏人聽tioh8福音，in e5見證傳到真hng7 koh闊e5所在。」 
Hit時Sat-tan3 e5 siu7-khi3 thang講是無限e5，long2無延chhian5，i oat8過來發出最後e5命令。 
「阿富汗親王，khia7進前來！」 
Tiap8-a2久e5 tiu-tu5，受叫e5慢慢行進前來，khia7 ti7大王e5面前驚惶ngiauh8-ngiauh8-chhoah。 
Sat-tan3開始講：「阿富汗親王，你到底有好好teh顧守我e5領土，a2是iu5-goan5辜負我nih？我知，已經無所在thang tng2-seh8 lah。」 
I無得tioh8回答，所有聽眾親像hou7人念咒soa3 boe7講話e5款，真安靜。 
「Oe2！講mah！In有進入你e5所在無？」 
「我e5主，in已經進入我e5所在。」 
魔王大siu7-khi3，跳進前來大聲hoah講：「阿富汗親王，你對我有忠實a2無？」 
「是，我e5主，我有，總是無辦法，goan2已經盡所oe7 lah，到ti7 chit8年前，goan2 hia iau2無有chit8 e5靈魂聽tioh8福音，總是有2 e5青年人受派來。」 
Sat-tan3 chhah嘴講：「In應該tioh8受咒阻。」 
親王繼續講：「所有e5教會long2 teh為in祈禱，in long2知影，福音若無傳到每chit8 e5所在，每chit8種言語e5人，耶穌是boe7 oe7 tng2來，m7 na7 an2-ni in有天使teh保護，oh！是，goan2有興戰，總是ti7 in e5面前khia7 boe7-tiau5。In來了後，經過chit8禮拜就有chit8人接納基督，iau2有其他真choe7人聽tioh8福音 lah！」 
Sat-tan3大聲嚷，「現在，所有e5 long2失敗lah，ti7中國kap印度已經有幾na7千人得救lah，總是tu2-chiah所聽tioh8 e5消息是第it bai2，基督taN真可能現在就oe7來，至少I來e5時間boe7-oe7延chhian5 lah，hiah-e5人已經決心tioh8到所有e5民族，所有各種言語e5所在，也到ti7每chit8 e5國家傳福音。Ah！TaN有災厄，我有災厄！」 
</HL>