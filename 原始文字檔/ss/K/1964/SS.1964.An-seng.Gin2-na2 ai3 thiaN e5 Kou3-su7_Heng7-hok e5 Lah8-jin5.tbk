<CL>
  Kou2-cha2, ti7 chit8 e5 u7 chin sui2 e5 soaN kap chin chheng e5 ou5 e5 se3 e5 kok-ka-nih8, u7 chit8 e5 lang5. I tak8 jit8 chin khoai3-lok8 peh soaN liau5-chui2, khi3 jiok hiah-e5 poe-khim5 chau2-siu3. 
  U7 chit8 jit8, i khoaN3-kiN3 chin sui2 e5 kang e5 lok8-a2 tui3 i e5 bin7-cheng5 chau2 koe3-khi3, i khoaN3-tioh8 chiu7 it-tit8 ka7 i jiok8. Hit chiah lok8-a2 khoaN3-tioh8 lang5 teh ka7 i jiok, chiu7 chau2 ju2 kin2, hit-e5 siau3-lian5 lang5 ia7 chau2 ju2-kin2. Keng-koe3 chhan5-ia2, nng3 koe3 chhiu7-na5, soa3 chau2 jip8-khi3 chhim soaN-nih8. I m7-na7 bo5 liah8-tioh8 lok8-a2, ia7 soa3 m7 chai lou7 lah. I chin hou7-hoe2 i m7 eng-kai loan7-loan7 tui-jiok. I chin chhoan2 che7 ti7 toa7 chioh8 teng2 hioh-khun3 tiap8-a2-ku2. Hut-jian5 kan i thiaN-kiN3 “Kiu3-mia7 oh－” e5 siaN-im, i tioh8 chit8 kiaN, siuN7 kong2, “Chiah-nih8 chhim-soaN e5 lai7-bin7 iau2 u7 pat8 lang5 ah?” I ng3 piN-a2 khoaN3 lai5 khoaN3 khi3, chi2 u7 khoaN3-kiN3 chit8 chiah toa7-eng tui3 thau5-khak teng2 poe-koe3, toa7 chiah eng e5 siang kha giap8 chit8 e5 lang5, siaN-im si7 tui3 hia chhut-lai5 e5. Phah lah8 e5 lang5 chiu7 sui5-si5 theh8 i e5 keng-chiN3 koaN2-kin2 biau5-chun2, chiu7 sia7 khi3. Hit chiah eng “Oa2” chit8-siaN chiu7 poah8 loh8-lai5. Phah-lah8 e5 lang5 koaN2-kin2 chau2-khi3 khoaN3, i khoaN3-kiN3 chit8 e5 e2-e2 e5 lang5 tui3 eng e5 e7-bin7 pe5 chhut-lai5. Hit-e5 e2 lau7-lang5 ka7 i seh to-sia7, koh kong2 beh sang3 i po2-poe3 e5 mih8-kiaN7, sou2-i2 chit-e5 phah-lah8 e5 lang5 chiu7 toe3 e2 lau7-lang5 kiaN5. In poaN5-koe3 kui2-na7 e5 soaN, kiaN5 kau3 chit8 e5 chin sin5-pi3 e5 soaN-tong7-nih8. SoaN-tong7 lai7 u7 kui2 keng chin sui2 e5 pang5-keng. E2 lau7-lang5 chiong kui2 keng pang5-keng long2 hou7 i kiu3 mia7 un-jin5 khoaN3. Phah lah8 e5 lang5 khoaN3-kiN3 hit lai7-bin7 khng3 e5 chha-put-to long2 si7 kim-gin5 chai5-po2 kap lang5 sou2 han2-tit khoaN3 e5 po2-poe3. E2 lau7-lang5 ka7 i kong2 i thang chiau3 sou2 ai3 e5 keng2 chit8 hang7 theh8 tng2-khi3 chhu3-nih8. Phah lah8 e5 lang5 khoaN3-kiN3 chit8 chiah chin chhan3-lan7 koh chin sui2 e5 chun5, hit chiah si7 eng7 kim cho3 e5. Chit chiah chun5 ki5-koai3 e5, m7 si7 kan-ta e7 kiaN5 chui2-bin7, ia7 e7 poe-khi3 khong-kiong chhin-chhiuN7 poe-chun5. Sou2-i2 phah lah8 e5 lang5 chiu7 ka7 i tho2 hit chiah chun5, chin hoaN-hi2 peh khi2-khi3. Phah lah8 e5 lang5 chhiaN2 e2 lau7-lang5 ka7 i ka3 chaiN2-iuN7 sai2 hit chiah chun5 i2-au7, chiu7 kap i saN-si5, chin hoaN-hi2 sai2 chun5 poe--khi3 khong-tiong lah. I ti7 chin koan5 e5 hun5 teng2 it-tit8 poe kam2-kak chin hoaN-hi2, tit8-tit8 poe, poe kau3 khoaN3-kiN3 e7-bin7 u7 chit8 e5 chin sui2 e5 chhu3 u7 chit8 e5 hoe-hng5. I ia7 khoaN3-kiN3 u7 chit8 e5 chin chheng e5 chui2-ti5, i chiu7 poe loh8-lai5 hioh ti7 chui2-bin7. Chit si5 u7 chit8 e5 u7 kim-sek thau5-mng5 e5 siau3-lian5 cha-bou2 gin2-na2 tui3 hoe-tui e5 tiong-kan nng3 chhut-lai5, ng3 phah lah8 e5 lang5 kong2, “Ah, chin sui2 e5 chun5 ah, li2 e7-thang chhoa7 goa2 khi3 thit-tho5 be7?” Phah lah8 e5 lang5 tong-jian5 chin hoaN-hi2, chiu7 toa3 i poe kau3 khong-tiong. In tit8-tit8 poe, bo5 joa7-ku2 khoaN3-kiN3 hai2-tiong u7 chit8 e5 se3 to2-su7, khui chin che7 sui2 e5 hoe, in chiu7 chiong chun5 kang3-loh8 ti7 hit-e5 to2, ti7 hia thit-tho5. 
  Hit-e5 phah lah8 e5 lang5 i2-keng kam2-kak chin ia3-sian7, soa3 khun3-khi3. Hit-e5 cha-bou2 gin2-na2 khoaN3-kiN3 phah lah8 e5 lang5 khun3-khi3, soa3 khi2 phaiN2-sim chiong hui-chun5 sai2 chau2, in-ui7 chit8 lou7 i chu3-i3 phah lah8 e5 lang5 sai2 chun5 e5 hong-hoat. Hit-e5 phah lah8 e5 lang5 tit8-tit8 khun3 kau3 thiN-kng chiah chhiN2 khi2-lai5. I bak8-chiu joe5-joe5 leh chiah hoat-hian7 saN-kap lai5 e5 cha-bou2 gin2-na2 bo5 khoaN3-kiN3, koh hit chiah po2-kui3 e5 hui-chun5 ia7 bo5 khoaN3-kiN3 iaN2 lah. Phah lah8 e5 lang5 chiah chai khi3 hou7 cha-bou2 gin2-na2 phian3 khi3 lah, chong2-si7 ti7 chit-e5 to2-su7 u7 sim2-mih8 pan7-hoat. Sou2-i2 i chiu7 ban7-ban7 siuN7 pan7-hoat, siang7-si5 i kam2-kak pak-tou2 chin iau, i chiu7 ti7 hia chhoe7 chiah8-mih8, ko2-jian5 i chhoe7-tioh8 che7-che7 lai5-a2-chhiu7 kiat che7-che7 toa7 liap8 e5 koe2-chi2, ia7 u7 ang5 e5, ia7 u7 chhiN e5, hou7 phah lah8 e5 lang5 chhui3-noa7 soa3 kim3 be7 tiau5, tit8-tit8 lau5 chhut-lai5. I chiu7 ban2 chit8 liap8 ang5 e5 lai5 chiah8. Chiah8 liau2-au7 kam2-kak seng-khu ki5-koai3, i e5 thau5-khak kam2-kak chin tang7, i chit8 e7 bong “Aih ah!” Hoah chit8 siaN, che chiu7 hai7 lah, i e5 thau5-khak teng2 soa3 hoat 2 ki kak, koh ke3-siok8 tit8-tit8 tng5 khi2-lai5, i soa3 khau3 chhut-lai5. I e5 pak-tou2 chit8-e7 iau i koh ban2 chit8 liap8 chhiN e5 chiah8 loh8-khi3, chin ki5-koai3, i e5 thau5-khak soa3 piN3 khah khin. Ah, ki5-koai3, chiah8 chhiN lai5-a2, thau5-khak teng2 e5 kak soa3 kiu-khi3. 
  Phah lah8 e5 lang5 chin hoaN-hi2 chiu7 ban2 chin che7 ang5 e5 kap chhiN e5 lai5-a2 chiu7 chun2-pi7 beh toa3 tng2-khi3. Bo5 ku2, i khoaN3-kiN3 u7 chit8 chiah chun5 tui3 hu7-kin7 koe3, chiu7 thng3 saN khi2-lai5 iat8, chun5-teng2 e5 lang5 khoaN3--tioh8, chiu7 sai2 lai5 ka7 i chai3 tng2-khi3. 
  Tng2 lai5 kau3 siaN5 nih8, i chiah chai-iaN2 thau sai2 i e5 hui-chun5 e5, chiu7-si7 kok-ong5 e5 cha-bou2-kiaN2. I chiu7 ke2 cho3 be7 mih8-kiaN7 e5, kiaN5 kau3 ong5-kiong e5 tu5-pang5, hiah-e5 oe7-peng m7 chun2 i jip8-khi3, i kiong5 beh jip8-khi3, koh toa7-siaN hoah, “Goa2 chiong chit liap8 lai5-a2 beh sang3 hou7 kong-chu2, goa2 beh chiong se3-kai3 choe3 ho2 e5 lai5-a2 hian3 hou7 kong-chu2!” Chit si5 ti7 tu5-pang5 lai7 teh chu2 png7 e5 thiaN-tioh8, chhut-lai5 chit8-e7 khoaN3, khoaN3-tioh8 in sou2 m7-bat khoaN3-tioh8 e5 ho2 lai5-a2, i chiu7 ka7 oe7-peng kong2, “Oeh, oeh, lin2 na7 hiah phaiN2, goa2 bo5 ai3 png7 hou7 lin2 chiah8, hou7 i jip8-lai5!” Phah lah8 e5 lang5 chiah e7-thang chin3 kau3 ong5-kiong lai7, chiong chiah-e5 ang5-sek e5 lai5-a2 be7 hou7 chu2-png7 e5. 
  Chu2-png7 e5 chiong chiah-e5 choe3 ho2 e5 lai5-a2 sang3 kau3 kong-chu2 e5 pang5-keng hou7 i chiah8. Kong-chu2 khoaN3-tioh8 hiah-e5 lai5-a2 hui-siong5 hoaN-hi2, chiu7 tit8-tit8 chiah8. Chong2-si7 bo5 ku2 kong-chu2 e5 thau5-khak teng2 ia7 siN kak chhut-lai5. Chit-e5 tai7-chi3 hou7 kok-ong5 kap choan5 kiong-lai7 e5 lang5 khi2 tioh8 kiaN, kok-ong5 kio3 iong2-su7 giah8 ki3-a2 lai5 ki3 chiah-e5 kak, chong2-si7 bo5-lun7 chaiN2-iuN7 ki3, to ki3 be7 loh8-khi3, hoan2-tng2 soa3 ju2-tng5 khi2-lai5, kong-chu2 soa3 be7 tin2-tang7. Kong-chu2 tak8-jit8 lau5 bak8-sai2, png7 ia7 soa3 chiah8 be7 loh8-khi3. Kok-ong5 long2 siuN7 bo5 pan7-hoat, chiu7 beng7-leng7 choan5-kok e5 lang5, na7 u7 lang5 e7-thang i-ti7 chit-e5 ki5-koai3 e5 piN7, beh chiong kong-chu2 ke3 hou7 i. I chhut beng7-leng7 liau2-au7, che7-che7 chhut-mia5 e5 i-seng khi3 ka7 i i, chong2-si7 bo5 lang5 u7 hoat-tou7. Siau3-lian5 e5 phah-lah8 e5 lang5 khoaN3-tioh8 ki-hoe7 lai5 lah, chiu7 ia7 beh khi3 ong5-kiong i kong-chu2. I chiu7 siu7 chhoa7 kau3 kong-chu2 e5 pang5-keng, i khoaN3-kiN3 chin loan2-jiok8 e5 kong-chu2, moa2-bin7 chin hoan5-lo2; kong-chu2 khoaN3-tioh8 i, kam2-kak chin kian3-siau3. Phah-lah8 e5 lang5 ka7 kong-chu2 kong2, “Li2 hoan7-tioh8 chit-e5 ki5-koai3 e5 piN7, si7 Siong7-te3 teh chek-hoat8 li2, li2 na7 jin7-choe7, koh koat-sim i2-au7 bo5 beh koh hoan7, chiu7 e7 sui5-si5 ho2.” Kong-chu2 thiaN liau2 sui5-si5 jin7 i e5 koe3-sit, ng3 Siong7-te3 chham3-hoe2. Phah-lah8 e5 lang5 chiah chiong chit8-liap8 chhiN lai5-a2 hou7 kong-chu2 chiah8. Cheng3-lang5 e5 bak8-chiu long2 teh khoaN3, kong-chu2 e5 kak chin kin2 chiu7 kiu-khi3, bin7-sek ia7 piN3 chin ho2, hoe5-hok8 i2-cheng5 e5 bi2-le7. 
  Kong-chu2 chin hoaN-hi2, cheng3-lang5 toa7-siaN hoah, kok-ong5 sui5-si5 soan-pou3 hit-e5 phah-lah8 e5 lang5 kap kong-chu2 kiat-hun, choan5-kok e5 lang5 long2 chin hoaN-hi2 chiah8 chhiN-chhau, kheng3-chiok chap8 jit8 chap8 mi5. Phah-lah8 e5 lang5 kap kong-chu2 chin khoai3-lok8 siong5-siong5 sai2 poe-chun5 khi3 thit-tho5. 
 (Ka-teng5 e5 Peng5-iu2 te7 73 ki5, 1964 ni5 3 geh8) 
</CL>
<HL>

古早，ti7 1個有真sui2 e5 山kap真清e5湖e5細e5國家--nih8，有1個人。伊逐日真快樂peh山liau5水，去jiok hiah-e5飛禽走獸。 
有1日，伊看見真sui2 e5 公e5 鹿仔tui3伊e5面前走過去，伊看著就一直ka7伊jiok8。Hit隻鹿仔看著人teh ka7伊jiok，就走ju2緊，hit個少年人也走愈緊。經過田野、nng3過樹林，煞走入去深山nih8。伊m7-na7無掠著鹿仔，也煞m7知路lah。伊真後悔伊m7應該亂亂追jiok。伊真喘坐ti7大石頂歇睏tiap8-a2久。忽然間伊聽見「救命oh－」e5聲音，伊著一驚，想講，「Chiah-nih8深山 e5 內面iau2有別人ah？」伊向邊仔看來看去，只有看見1隻大鷹tui3頭殼頂飛過，大隻鷹 e5 雙腳giap8 1個人，聲音是tui3 hia出來e5。扑獵e5人就隨時提伊e5弓箭趕緊瞄準，就射去。 Hit隻鷹「Oa2」1聲就跋落來。扑獵e5人趕緊走去看，伊看見1個矮矮 e5人tui3鷹e5下面爬出來。Hit個矮老人ka7伊說多謝，koh講beh送伊寶貝e5 物件，所以這個扑獵e5人就toe3矮老人行。In poaN5過幾若個山，行到1個真神秘 e5 山洞nih8。山洞內有幾間真sui2 e5 房間。矮老人將幾間房間攏hou7伊救命恩人看。扑獵e5人看見hit內面囥e5差不多攏是金銀財寶kap人所罕得看e5寶貝。矮老人ka7伊講伊thang照所愛e5揀1項提轉去厝nih8。扑獵e5人看見1隻真燦爛koh真sui2 e5 船，hit隻是用金做e5。這隻船奇怪e5，m7是kan-ta會行水面，也會飛去空中親像飛船。所以扑獵e5人就ka7伊討hit隻船，真歡喜peh起去。扑獵e5人請矮老人ka7伊教怎樣駛hit隻船以後，就kap伊相辭，真歡喜駛船飛--去空中lah。伊ti7真懸 e5 雲頂一直飛感覺真歡喜，直直飛，飛到看見下面有1個真sui2 e5 厝有1個花園。伊也看見有1個真清 e5 水池，伊就飛落來歇ti7水面。這時有1個有金色頭毛e5少年查某囡仔tui3花堆 e5 中間nng3出來，向扑獵e5人講，「Ah，真sui2 e5 船ah，你會thang chhoa7 我去thit-tho5 be7？」扑獵e5人當然真歡喜，就帶伊飛到空中。In直直飛，無偌久看見海中有1個細島嶼，開真濟sui2 e5 花，in就將船降落ti7 hit 個島，ti7 hia thit-tho5。 
Hit個扑獵e5人已經感覺真厭sian7，煞睏去。Hit-e5查某囡仔看見扑獵e5人睏去，煞起歹心將飛船駛走，因為1路伊注意扑獵e5人駛船e5方法。Hit個扑獵e5人直直睏到天光才醒起來。伊目珠joe5-joe5 leh才發現相kap來e5查某囡仔無看見，koh hit隻寶貴e5飛船也無看見影lah。扑獵e5人才知去hou7查某囡仔騙去lah，總是ti7這個島嶼有甚物辦法。所以伊就慢慢想辦法，siang7時伊感覺腹肚真枵，伊就ti7 hia chhoe7食物，果然伊chhoe7著濟濟梨仔樹結濟濟大粒e5果子，也有紅e5、也有青e5，hou7扑獵e5人嘴noa7煞禁be7 tiau5，直直流出來。伊就挽1粒紅e5來食。食了後感覺身軀奇怪，伊e5頭殼感覺真重，伊1下摸「Aih ah！」喝1聲，這就害lah，伊e5頭殼頂煞發2支角，koh繼續直直長起來，伊煞哭出來。伊e5腹肚1下枵伊koh挽1粒青e5食落去，真奇怪，伊e5頭殼煞變較輕。Ah，奇怪，食青梨仔、頭殼頂e5角煞勼去。 
扑獵e5人真歡喜就挽真濟紅e5 kap青e5梨仔就準備beh帶轉去。無久，伊看見有1隻船tui3附近過，就褪衫起來iat8，船頂e5人看--tioh8，就駛來ka7伊載轉去。 
轉來到城nih8，伊才知影偷駛伊e5飛船e5、就是國王e5查某子。伊就假做賣物件e5，行到王宮e5 廚房，hiah-e5 衛兵m7准伊入去，伊強beh入去，koh大聲喝，「我將這粒梨仔beh送hou7公主，我beh將世界最好e5梨仔獻hou7公主！」這時ti7廚房內teh煮飯e5聽著，出來1下看，看著in所m7-bat看著e5好梨仔，伊就ka7衛兵講，「Oeh，oeh，lin2若hiah歹、我bo5 ai3飯hou7 lin2食，hou7伊入來！」扑獵e5人才會thang進到王宮內，將chiah-e5紅色e5梨仔賣hou7煮飯e5。 
煮飯e5將chiah-e5最好e5梨仔送到公主e5房間hou7伊食。公主看著hiah-e5梨仔非常歡喜，就直直食。總是無久公主e5頭殼頂也生角出來。這個代誌hou7國王kap全宮內e5人起著驚，國王叫勇士giah8鋸仔來鋸chiah-e5角，總是無論怎樣鋸、to鋸be7落去，反轉煞愈長起來，公主煞be7 tin2動。公主逐日流目屎，飯也煞食be7落去。國王攏想無辦法，就命令全國e5人，若有人會thang醫治這個奇怪 e5 病，beh將公主嫁hou7伊。伊出命令了後，濟濟出名e5醫生去ka7伊醫，總是無人有法度。少年e5扑獵e5人看著機會來lah，就也beh去王宮醫公主。伊就受chhoa7到公主e5房間，伊看見真軟弱e5公主，滿面真煩惱；公主看著伊，感覺真見笑。扑獵e5人ka7公主講，「你患著這個奇怪e5病，是上帝teh責罰你，你若認罪，koh決心以後無beh koh犯，就會隨時好。」公主聽了隨時認伊e5過失，向上帝懺悔。扑獵e5人才將1粒青梨仔hou7公主食。眾人e5目珠攏teh看，公主e5角真緊就勼去，面色也變真好，回復以前e5美麗。 
公主真歡喜，眾人大聲喝，國王隨時宣佈hit-e5扑獵e5人kap公主結婚，全國e5人攏真歡喜食chhiN-chhau，慶祝十日十暝。扑獵e5人kap公主真快樂常常駛飛船去thit-tho5。
(家庭e5朋友第73期，1964年3月) 
</HL>