<CL>
  Te7 3 Chiunn<BR>Sim2-mih8 Si7 Kau3-Hoe7 Chi3-siong7 E5 Kang-chok? 
  ChhiaN2 li2 khui Seng3-keng I2-se-kiat 3:17-19, goa2 beh chiong chit-toaN7 Seng3-keng chat e5 kui2-ku3-oe7 kai2-pian3 tam7-poh8. Goa2 ai3 hou7 i sek-hap8 ti7 lan2, hian7-chai7 tui3 17 chat lai5 khai-si2. “Ki-tok-tou5 e5 kang-chok-chia2, goa2 siat-lip8 li2 choe3 I2-sek-liat8 ke siu2-bang7 e5 lang5, sou2-i2 li2 tioh8 thiaN Goa2 e5 chhui3 sou2 kong2 e5, thoe3 Goa2 keng2-kai3 in, Goa2 tui3 phaiN2-lang5 kong2, Li2 tek-khak oe7 si2; na7 li2 bo5 keng2-kai3 i, bo5 eng7 oe7 keng2-kai3 i e5 siN3-mia7, chiu7 hit-e5 phaiN2-lang5 beh si2 ti7 i e5 choe7; chong2-si7 Goa2 beh tui3 li2 e5 chhiu2 tho2 i e5 siN3-mia7, siat-su2 li2 keng2-kai3 phaiN2-lang5, ia7 i bo5 oat8-tng2 li7-khui i e5 phaiN2 sou2 kiaN5 kap i e5 phaiN2-lou7, chiu7 i beh si2 ti7 i e5 choe7, chong2-si7 li2 u7 kiu3 li2 ka-ki7 e5 siN3-mia7.” 
  “Goa2 beh tui3 li2 e5 chhiu2 tho2 i e5 siN3-mia7”, goa2 thak8-tioh8 chit-kui2-ku3 oe7 e5 si5-chun7, goa2 khi2 chhoah khi2-lai5. “Goa2 beh tui3 li2 e5 chhiu2 tho2 i e5 siN3-mia7.” 
  Chit kui2-ni5 lai5 goa2 siu7-tioh8 chit8 ku3 soan-kau3 phiau-gu2 e5 kam2-tong7. Hian7-chai7 goa2 beh ka7 li2 kong2 chit-e5, che si7 goa2 khoaN3 choe3 pi2 ki5-thaN e5 su7 koh khah u7 i3-gi7 e5, chiu7-si7 kong2: “Kau3-hoe7 chi3-siong7 e5 kang-chok, chiu7-si7 tui3 choan5 se3-kai3 thoan5 hok-im”, Goa2 choan5-sim siong-sin3 chit-e5 phiau-gu2, Ia5-sou Ki-tok e5 kau3-hoe7 choe3 tiong7-iau3 e5 kang-chok chiu7-si7 tui3 se3-kai3 thoan5 hok-im. 
  SE3-KAI3 
  Goa2 tui3 chit-e5 phiau-gu2 tiong ai3 theh8 3 ku3 oe7 lai5, jian5-au7 chit8-ku3 chit8-ku3 ka7 i kiong5-tiau. Te7-it, goa2 ai3 theh8 choe3-au7 e5 chit8-ku3 oe7, chiu7-si7 “Se3-kai3” chit ku3. Siong7-te3 chin thiaN3 se3-kai3, chiu7 chiong I e5 tok8-seN-kiaN2 siuN2-su3 hou7 se3-kai3. Ia5-sou Ki-tok e5 si2, si7 ui7-tioh8 se3-kai3, Siong7-te3 sou2 teh siuN7 e5, chiu7-si7 se3-kai3. I ia7 ai3 lan2 tioh8 u7 chit khoan2 e5 sim. 
  Lan2 choe7-choe7 lang5 teh siu2-bang7, chha-put-to long2 si7 chi2-u7 siu2 chit8 sio2 pou7-hun7 na7-tiaN7. Lan2 chi2-u7 khoaN3-kiN3 ka-ki7 e5 thoan5-the2, ka-ki7 e5 hiong-chhoan a2-si7 siaN5-tin3, long2 bo5 teh koan-sim ki5-thaN e5 sou2-chai7. U7 choe7-choe7 lang5 chi2-u7 ui7-tioh8 in ka-ki7 e5 kau3-hoe7 teh siuN7 na7-tiaN7, tui3 ki5-thaN e5 kau3-hoe7 sou2 teh choe3 e5 su7 long2 bo5 u7 tam7-poh8 e5 koan-sim. Chong2-si7 u7 e5 lang5, u7 khah toa7 e5 iN7-siong7, in khoaN3-kiN3 sou2 toa3 e5 choan5-chhi7 a2-si7 choan5-seng2, in chin hoaN-hi2 hian3 in e5 kim-chiN5 lai5 chun2-pi7 choan5-chhi7, choan5-seng2 e5 pou3-to7 tai7-hoe7. In e5 siu2-bang7 thang kong2, ia7 si7 chi2-u7 chit8 sio2 pou7-hun7 na7-tiaN7, in tek-khak bo5 koan-sim in sou2 toa3 e5 chhi7, seng2, i2-goa7 e5 toe7-hng. Na7-si7 iau2 u7 chit8-koa2 lang5 in u7 koh khah toa7 e5 iN7-siong7, in koan-sim ti7 choan5-kok, in hoaN-hi2 chin7 in e5 lek8-liong7 teh chun2-pi7 choan5-kok pou3-to7 e5 kang-chok. Chong2-si7 chiah-e5 lang5 ia7 chi2-u7 si7 chit8-pou7-hun7 e5 koan-sim na7-tiaN7, in tek-khak bo5 koan-sim ti7 pat8 e5 kok-ka. U7 lang5 u7 koh khah toa7 e5 iN7-siong7, in hoaN-hi2 ui7-tioh8 in sou2 toa3 e5 tai7-liok8 lai5 chun2-pi7 it-chhe3 thoan5-to7 e5 kang-chok, chiah-e5 lang5 e5 siu2-bang7 ia7 si7 chi2 u7 kiok8-pou7-tek e5, in-ui7 in bo5 koan-sim ti7 in e5 tai7-liok8 i2-goa7 e5 sou2-chai7. Tan3-si7 ia7 u7 lang5 si7 koan-sim ti7 choan5 se3-kai3 e5 su7, in koan-sim Au-chiu, A-chiu, Lam5-pak Bi2-chiu, choe7-choe7 hai2-su7, in u7 Siong7-te3 e5 khoaN3-hoat, chiu7-si7 Siong7-te3 ai3 lan2 tak8-lang5 tioh8 u7 e5 iN7-siong7. 
  SiaN2-su7 hiah-nih8 choe7 e5 lang5 chi2-u7 siu2-bang7 chit8-sio2 pou7-hun7 nih? Siong7-te3 kan-taN koan-sim ng5-cheng2-lang5 bo5 koan-sim ti7 ou-lang5 mah? Siong7-te3 kan-taN koan-sim peh8-lang5 chiu7 bo5 koan-sim ti7 hiah-e5 chhiah-sek e5 lang5 mah? Si7 lan2 e5 bak8-chiu bo5 khoaN3 tioh8 choan5 se3-kai3, a2-si7 kin7-si7 beh? Goa2 beh li7-khui Ge5-be2-ka to2-su7 chiuN7 hui-ki e5 si5-chun7, goa2 chi2-u7 khoaN3-kiN3 hu7-kin7 e5 kong-keng2 na7-tiaN7. Jian5-au7 hui-ki pe khi2-lai5 chiuN7 kau3 koan5 e5 sou2-chai7, hit-e5 goa2 u7 khoaN3-kiN3 chin choe7 e5 chhan5-hng5 kap chhu3-theh8. Chong2-si7 goan2 peh-chiuN7 koh khah koan5 e5 si5-chun7, chiu7 thang khoaN3 tioh8 ti7 hng7-hng7 e5 soaN-kok kap choe7-choe7 soaN. Choe3-au7 goan2 u7 khoaN3-kiN3 Ge5-be2-ka to2-su7 choan5-pou7 lah, i chhin-chhiuN7 chit8-liap8 e5 po2-chioh8 ti7 Ka-lek-pi2 hai2 e5 tiong-ng. Siat-su2 goan2 na7 oe7 thang chiuN7 koh khah koan5, goan2 it-teng7 oe7 thang khoaN3-tioh8 Se-in3-tou7 sou2 u7 e5 to2-su7 lah. 
  Siong7-te3 tui3 I hia, siang7-si5 oe7 thang khoaN3-tioh8 choan5 se3-kai3 mui2 chit8 e5 kok-ka, tai7-liok8 kap to2-su7. Siat-su2 lan2 na7 li7-khui lan2 e5 sou2-chai7 kau3 koaiN5-koaiN5 e5 ui7, lan2 chiu7 oe7 thang khoaN3-kiN3 Ia5-sou sou2 khoaN3-tioh8 e5 se3-kai3. Chong2-si7 ti7 lan2 tiong-kan, u7 lang5 m7-bat chhut-goa7, ia7 m7-bat thiaN lu2-heng5-ka sou2 kong2 e5 su7, m7-bat hak8-sip8 toe7-li2, koan-he7 li7-khui lan2 chin hng7 e5 sou2-chai7 e5 su7 long2 bo5 sim2-mih8 chai-iaN2. 
  SiaN2-su7 lan2 ka-ki7 siuN7 lan2 si7 pi2 se3-kai3 pat8 sou2-chai7 e5 lang5 koh khah tiong7-iau3 neh? Goa2 kau3 tak8 sou2-chai7, siong5-siong5 thiaN-kiN3 chit-khoan2 e5 oe7. Goa2 ti7 Eng-kok e5 si5, u7 thiaN-kiN3 hia e5 lang5 kong2, “Goan2 si7 chia e5 peh-siN3”. Goa2 ti7 O3-tai7-li7-a, Niu2-se-lan5 e5 si5 ia7 thiaN-kiN3 hia e5 lang5 kong2, “Goan2 si7 chia e5 peh-siN3”, Goa2 khi3 Bi2-kok, ia7 ti7 tak8 sou2-chai7 thiaN-kiN3, “Goan2 si7 chia e5 peh-siN3”. U7 chit8-pai2 goa2 kau3 ti7 Thai3-peng5-iuN5 chit8 e5 sio2-to2, hia e5 thou2-lang5 ia7 teh kong2, “Goan2 si7 chia e5 peh-siN3.” In siong5-siong5 ka7 goa2 kong2, “Lin2 Bi2-kok lang5, siaN2-su7 toa3 ti7 hiah-nih hng7, li7-khui bun5-beng5, kau3 ti7 pian-kai3 e5 sou2-chai7 nih? SiaN2-su7 lin2 bo5 beh tiam3 ti7 khah kin7 se3-kai3 tiong-sim e5 sou2-chai7 nih?” In e5 i3-su3 si7 ai3 kong2, Eng-kok lang5 kap Bi2-kok lang5 si7 tiam3 ti7 chin hng7 e5 sou2-chai7, li7-khui bun5-beng5 e5 pian-kai3 hit peng5. Hiah-e5 thou2-lang5 sui-jian5 toa3 ti7 Thai3-peng5-iuN5 soe3-soe3 e5 to2-su7, chong2-si7 in siuN7, sou2 toa3 e5 sou2-chai7 si7 se3-kai3 e5 tiong-sim. TaN bun7-te5 si7 in sou2 koan-sim e5 chi2-u7 in ka-ki7 e5 sou2-chai7 na7-tiaN7, in long2 bo5 u7 chit8 e5 se3-kai3 e5 iN7-siong7, in siuN7 in si7 se3-kai3 choe3 te7-it iau3-kin2 e5 peh-siN3. 
  SiaN2-su7 lan2 oe7 an2-ni siuN7? Kiam2-chhai2 si7 in-ui7 lan2 teh siuN7, lan2 si7 choan5 se3-kai3 jin5-sou3 te7-it choe7 e5. Goa2 chin kiaN ti7 lan2 tiong-kan iau2 u7 lang5 bo5 beng5-pek8 ti7 se3-kai3 iau2 u7 ki5-thaN kok-ka e5 peh-siN3 si7 jin5-sou3 pi2 lan2 koh khah choe7, lan2 m7 si7 hai2-piN soa-pou tiong chi2-u7 chit8-liap8 e5 sio2 iN5-chioh8. 
  Goa2 ti7 In3-ni5 e5 si5, u7 che7 chhia koe3 Jia2-oa to2-su7, goa2 eng7 12 tiam2-cheng, tui3 tang-peng5 kau3 sai-peng5, koh eng7 4 tiam2-cheng tui3 lam5 kau3 pak. Chong2-si7 goa2 na7 ka7 li2 kong2, Jia2-oa chit-e5 to2-su7 si7 choan5 se3-kai3 jin5-khau2 te7-it choe7, li2 kiam2 beh sin3? Ti7 hit-e5 sio2-sio2 e5 to2 nih8 u7 5 chheng-ban7 e5 jin5-khau2, goa2 thang chiong 15 e5 Jia2-oa to2 he7 ti7 Ka-na2-tai7, iau2 oe7 koh chhun choe7-choe7 sou2-chai7, chong2-si7 Jia2-oa to2 e5 jin5-khau2 kap Bi2-kok pi2 khi2-lai5, si7 chi2-u7 Bi2-kok jin5-khau2 3 hun7 e5 chit8-hun7. Siat-su2 Siong7-te3 na7 koan-sim jin5-khau2 e5 che7-chio2, an2-ni Siong7-te3 tek-khak khah koan-sim Jia2-oa chiah tioh8! Ti7 Ka-na2-tai7 e5 leng2-thou2 lau5 chi2-u7 1800 ban7 e5 peh-siN3 na7-tiaN7, na7 kap Jia2-oa pi2-kau3, sit8-chai7 chin chio2. 
  Siong7-te3 na7 kan-ta koan-sim ti7 sou3-ji7, I it-teng7 koan-sim Bi2-kok khah iaN5-keo3 Jia2-oa, in-ui7 Jia2-oa e5 jin5-khau2 5000 ban7, Bi2-kok e5 jin5-khau2 1 ek 8000 ban7. I it-teng7 khah koan-sim Sou-ngou5 iaN5-koe3 Bi2-kok, in-ui7 Bi2-kok e5 jin5-khau2 si7 1 ek 8000 ban7, na7-si7 Sou-ngou5 e5 jin5-khau2 2 ek. Sou-ngou5 si7 peh8-lang5 e5 se3-kai3 tiong jin5-khau2 te7 it che7 e5 kok-ka. Koh kong2 chit8-pian3, Siong7-te3 na7 kan-ta chhu3-bi7 ti7 sou3-bak8, I it-teng7 khah koan-sim In3-tou7 iaN5-koe3 Sou-ngou5, in-ui7 Sou-ngou5 e5 jin5-khau2 2 ek, na7-si7 In3-tou7 e5 jin5-khau2 u7 4 ek, tu2-tu2 si7 Sou-ngou5 e5 2 poe7. chong2-si7 choe3-au7 chit8-pai2 lai5 kong2, siat-su2 Siong7-te3 na7 tui3 sou3-bak8 chin-chiaN3 chhu3-bi7, I it-teng7 koh khah koan-sim ti7 Tiong-kok iaN5-koe3 In3-tou7, in-ui7 In3-tou7 e5 jin5-khau2 4 ek, na7-si7 Tiong-kok e5 jin5-khau2 u7 7 ek. Tiong-kok ti7 se3-kai3 thang kong2 choe3 toa7 e5 kok-ka, ti7 se3-kai3 u7 4 e5 eN-a2 chhut-si3, ki5-tiong u7 chit8 e5 si7 Tiong-kok lang5. Sou2-i2 u7 lang5 kong2: “Siong7-te3 it-teng7 khah thiaN3 Tiong-kok, in-ui7 I chhong3-cho7 hiah-nih choe7 e5 Tiong-kok lang5.” 
  Lun7 kau3 goa2 e5 kok-ka Ka-na2-tai7, ti7 toe7-tou5 put-ko3 chiam3 chit8-sut-sut-a2 na7-tiaN7. Siat-su2 Tai7-se-iuN5 kap Thai3-peng5-iuN5 e5 hai2-chui2, na7 ti7 chit8-me5 e5 tiong-kan tiong3 khi2-lai5, im-moa2 choan5-pou7 e5 Ka-na2-tai7, goa2 siong-sin3 ti7 keh-jit8 cha2-khi2, Bi2-kok e5 po3-choa2 it-teng7 u7 chin choe7 po3 kong2, “Cha-me5 Ka-na2-tai7 i2-keng tui3 se3-kai3 e5 tiong-kan siau-biat8 lah.” Na7 eng7 sou3-bak8 lai5 sng3, lan2 boe7-tang3 sng3 choe3 sim2-mih8. Lan2 ki3-jian5 si7 an2-ni, siaN2-su7 ka-ki7 teh siuN7, “goan2 si7 chia e5 peh-siN3” neh? SiaN2-su7 siuN7 lan2 si7 pi2 se3-kai3 ki5-thaN sou2-chai7 e5 lang5 koh khah iau3-kin2 nih? SiaN2-su7 Siong7-te3 it-teng7 tioh8 pi2 pat8-lang5 khah koan-sim lan2 nih? I ai3 lan2 u7 se3-kai3 e5 iN7-siong7, an2-ni lan2 chiu7 thang ui7-tioh8 choan5 se3-kai3 lai5 choe3 thoan5 hok-im e5 kang-chok. Ki-tok si7 ui7-tioh8 se3-kai3 lai5 si2 e5, lan2 na7 u7 tui3 choan5 se3-kai3 thoan5-to7 e5 iN7-siong7, lan2 chiu7 oe7 thang khoaN3-kiN3, I sou2 khoaN3-kiN3 e5 se3-kai3 lah. 
  CHI3-SIONG7 
  Hian7-tai7 lan2 lai5 khoaN3 phiau-gu2 leng7-goa7 chit8-ku3, chiu7-si7 “Chi3-siong7”. Chit ku3 oe7 “Kau3-hoe7 chi3-siong7 e5 kang-chok chiu7-si7 tui3 se3-kai3 thoan5 hok-im.” 
  Tui3 se3-kai3 e5 thoan5-to7 na7-si7 lan2 choe3 tiong7-iau3 e5 kang-chok, soan-kau3 hoe7-gi7 teh khui-hoe7 e5 si5, lan2 eng-kai tioh8 pang3-sak it-chhe3, khi3 chham-ka mui2 chit8 e5 hoe7-gi7. Na7 bo5, lan2 chiu7-si7 bo5 liah8 chit-e5 choe3 te7-it, goa2 siong-sin3 chit-e5 su7 si7 pi2 it-chhe3 koh khah iau3-kin2 e5, tioh8 eng7 lan2 e5 heng5-tong7 lai5 piau2-si7, lan2 si7 chiong thoan5-to7 choe3 iau3-kin2 e5. 
  Te7 2 tiam2, siat-su2 lan2 na7 chiong se3-kai3 e5 thoan5-to7 choe3 te7-it, an2-ni lan2 tioh8 chip8-tiong lan2 e5 cheng-sin5, hong7-hian3 ti7 kok-goa7 e5 thoan5-to7, hou7 ki5-thaN bo5 u7 iN7-siong7 e5 lang5 khi3 koan-sim ki5-thaN e5 tai7-chi3. Hiah-e5 liah8 kok-lai7 e5 kang-chok thang choe3 iau3-kin2 e5 lang5, si5-siong5 u7 chin-choe7 kang-chok thang choe3. Chong2-si7 tui3 kou2-cha2 kau3 taN chin chio2 lang5 koan-sim ti7 kau3-hoe7 chi3-siong7 e5 kang-chok. 
  Siat-su2 lan2 na7 liah8 goa7-kok thoan5-to7 choe3 te7-it, lan2 eng-kai tioh8 pi2 ki5-thaN e5 su7 koh khah toa7 kong3-hian3 ti7 kok-goa7 e5 thoan5-to7 chiah tioh8. ChhiaN2 mng7, li2 na7-si7 seng-li2 lang5 u7 khah choe7 chiN5, li2 beh tau5-chu ti7 ta2-loh8? Tong-jian5 si7 beh tau5-chu ti7 te7-it iau3-kin2 e5 seng-li2. In-ui7 li2 ng3-bang7 beh hoat-tian2 li2 e5 seng-li2 te7-it iau3-kin2 e5 pou7-hun7. Tui3 goa7-kok e5 thoan5-to7 eng-kai ia7 tioh8 an2-ni. Tui3 se3-kai3 thoan5-to7 si7 kau3-hoe7 choe3 iau3-kin2 e5 kang-chok, lan2 eng-kai tioh8 chiong lan2 e5 chiN5, tau5-chu ti7 chit-e5 choe3 iau3-kin2 e5 pou7-hun7. Na7 bo5, lan2 chiu7 m7-si7 chiong goa7-kok thoan5-to7 choe3 te7-it, in-ui7 lan2 bo5 sin3 che si7 kau3-hoe7 chi3-siong7 e5 kang-chok. Goa2 kam2-kak chin chio2 bok8-su, chin chiaN3 teh sin3 tui3 se3-kai3 thoan5-to7 si7 in choe3 tiong7-iau3 e5 kang-chok. 
  Chit hang7 su7 goa2 ai3 kong2: “Mui2 chit8-keng kau3-hoe7, eng7 ti7 goa7-kok thoan5-to7 e5 hui3-iong7 tioh8 pi2 eng7 ti7 ka-ki7 e5 kau3-hoe7 koh khah choe7 chiah tioh8. Che si7 chin u7 hap8-li2 e5, lan2 na7 siong-sin3, tui3 se3-kai3 thoan5-to7 choe3 te7-it, an2-ni lan2 eng-kai tioh8 tau5-chu ti7 goa7-kok e5 thoan5-to7, pi2 eng7 ti7 lan2 ka-ki7 e5 kau3-hoe7 e5 hui3-iong7 koh khah che7. 
  Ku7-ni5 chiaN-geh8 tui3 goa2 kau3-hoe7 cha-siau3 e5 lang5, goa2 mng7 2 e5 bun7-te5: te7-it, “Ku7-ni5 lan2 ui7-tioh8 ka-ki7 u7 eng7 joa7-choe7 chiN5?” In tiau-cha siau3-phou7 ka7 goa2 in3 kong2, “Su2-bit8-su phok-su7, li2 ku7-ni5 u7 su2-iong7 4 ban7 5 chheng-khou ti7 li2 pun2 kau3-hoe7 e5 kang-chok”. Jian5-au7, goa2 chiu7 mng7 te7-ji7 e5 bun7-te5 kong2, “Lan2 u7 eng7 joa7-choe7 ti7 goa7-kok e5 thoan5-to7?” “Ku7-ni5 li2 u7 eng7 29 ban7 8 chheng-khou ti7 goa7-kok e5 thoan5-to7”. Goa2 kong2, “Chin ho2”, tan3-si7 lin2 kiam2 bo5 khoaN3 m7 tioh8? Si7 lan2 ka-ki7 eng7 29 ban7 8 chheng-khou, ia7 tui3 goa7-kok chiah eng7 4 ban7 5 chheng-khou nih? In kong2, “M7 si7, goan2 bo5 m7-tioh8, li2 eng7 29 ban7 8 chheng-khou ti7 goa7-kok, eng7 4 ban7 5 chheng khou ti7 ka-ki7 e5 kau3-hoe7”. Goa2 in3 kong2, “Chin ho2 lah, an2-ni chiah eng-kai, tioh8 siong5-siong5 an2-ni chiah ho2”. Siat-su2 Bin5-chiong3 kau3-hoe7 e5 tiong2-chip na7 lai5 tui3 goa2 kong2, “Eng7 ti7 pun2 kau3-hoe7 e5 hui3-iong7, eng-kai tioh8 pi2 goa7-kok thoan5-to7 koh khah choe7”. An2-ni in tek-khak oe7 liam5-piN chiap-tioh8 goa2 e5 si5-chit-su, chi2-u7 oe7-hiau2 ui7-tioh8 ka-ki7 eng7 choe7-choe7 chiN5, ia7 m7 goan7-i3 tui3 goa7-kok thoan5-to7 eng7 khah choe7 chiN5 e5 kau3-hoe7, goa2 bo5 ai3 choe3 in e5 bok8-su. Goa2 chin hoaN-hi2 goan2 chi2-u7 ui7-tioh8 ka-ki7 eng7 4 ban7 5 chheng khou, ia7 ti7 goa7-kok thoan5-to7 eng7 29 ban7 8 chheng khou. 
  Sou3-ni5 cheng5 goa2 khai-si2 chhong3-siat Bin5-chiong3 kau3-hoe7 e5 si5, goa2 u7 thiaN-tioh8 choe7-choe7 hang7 su7, tan3-si7 u7 chit8-hang7 lang5 bo5 ka7 goa2 kong2. Kau3 ti7 le2-pai3-jit8, goa2 beh khai-si2 thau5 chit8-pai2 kang2-to7 e5 si5, koe3-ke3 bin7 iu-chhiu5 lai5 tui3 goa2 kong2, “Su2-bit8-su phok-su7, tu5-liau2 chit8-hang7 i2-goa7, goan2 i2-keng chiong kau3-hoe7 it-chhe3 e5 su7 long2 ka7 li2 kong2 lah.” Goa2 theng3-hau7 i tau3-ti2 beh kong2 sim2-mih8 tai7-chi3. Theng5 chit8-si5-a2 i chiu7 kong2: “Chit keng kau3-hoe7 u7 hu7-che3, goan2 u7 chit8-koa2 eng-kai tioh8 lap8 e5 chiN5, be7-tang3 lap8, ti7 koe3-ke3 e5 chhiu2 long2 bo5 chiN5”. I kong2 liau2-au7 it-tit8 khoaN3 goa2, chhin-chhiuN7 teh ng3-bang7 goa2 oe7 tui3 lak-te7-a2 theh8 chiN5, tui3 i kong2, “theh8 chiah-e5 chiN5 khi3 heng5 che3.” 
  Na7-si7 goa2 bo5 an2-ni choe3, hoan2-tng2 oat8-tng2-sin, kiaN5 khi3 kang2-tai5. Chong2-si7 goa2 teh kiaN5 e5 si5, ki5-to2 kong2, “Chu2 ah, goa2 beh tui3 chit8 e5 su7 lai5 chai-iaN2 Seng3-keng lai7-bin7 e5 i3-gi7.” Goa2 siuN7 kau3 Seng3-keng kong2, “Lin2 tioh8 tai7-seng kiu5 I e5 kok (ui7-tioh8 beh khok-tiong Siong7-te3 e5 kok kau3 choan5 se3-kai3), kap I e5 gi7, chiu7 chiah-e5 mih8 long2 beh soa3 hou7 lin2”. Hit jit8 goa2 ui7-tioh8 kok-goa7 e5 thoan5-to7 lai5 kang2-to7. 
  Le2-pai3-jit8 am3 lah, si7 goa2 ti7 hia kang2-to7 e5 thau5 chit8 e5 le2-pai3-jit8, goa2 eng-kai tioh8 thoan5 Hok-im e5 to7-li2, chong2-si7 goa2 kam2-kak tioh8 kong2 goa7-kok thoan5-to7 e5 to7-li2, sou2-i2 goa2 chiu7 kong2 chit toe5-bak8. Hit me5 goa2 chhiaN2 hoe7-chiong3 ti7 chit le2-pai3 tiong tak8-me5 long2 lai5, in ko2-jian5 long2-chong2 lai5 le2-pai3, in koh-chai3 tui3 goa2 thiaN-tioh8 goa7-kok thoan5-to7 e5 to7-li2. Pai3-ji7 in iah8 tui3 goa2 thiaN-tioh8 goa7-kok thoan5-to7 e5 to7-li2, pai3-saN in koh-chai3 thiaN-tioh8 leng7-goa7 chit8 phiN koan-he7 goa7-kok thoan5-to7 e5 to7-li2, pai3-si3 am3 goa2 iu5-koh kong2 goa7-kok thoan5-to7 e5 to7-li2. Pai3-gou7 thiaN-chiong3 cheng-ka, kiam2-chhai2 si7 ui7-tioh8 hi-ki5 e5 in-toaN lai5 e5, chong2-si7 in sou2 thiaN-tioh8 e5 iu5-goan5 si7 chit8-phiN koan-he7 goa7-kok thoan5-to7 e5 to7-li2. 
  Goa2 teh siuN7 in tek-khak saN-kap teh kong2, “Goan2 chit-ui7 sin bok8-su, goan2 chin boe7 liau2-kai2 i, chhin-chhiuN7 tu5-khi3 goa7-kok thoan5-to7 i2-goa7 bo5 u7 sim2-mih8 to7-li2 e5 khoan2. TaN te7 2 le2-pai3-jit8 teh beh kau3 lah, kiam2-chhai2 i beh chin chiaN3 khai-si2 kang2-to7.” 
  Te7 2 le2-pai3-jit8 kau3 lah, goa2 oe7-ki3-tit hit jit8 na2 chhin-chhiuN7 cha7-jit8 chit8-poaN-iuN7, ti7 cha2-khi2-si5 e5 le2-pai3, goa2 po3-ko3 kong2: “Kin-a2-jit8 lan2 beh ku2-heng5 3 pai2 e5 le2-pai3, ia7 beh ui7-tioh8 kok-goa7 thoan5-to7 hong7-hian3 3 pai3, thau5 chit8-pai3 si7 cha2-khi2, te7 2 pai3 si7 e7-pou, te7 3 pai2 si7 e7-am3”. U7 chit8-pou7-hun7 e5 lang5 chhin-chhiuN7 tioh8-kiaN e5 khoan2 teh khoaN3 goa2, na7-si7 goa2 chiu7 khai-si2 goa2 e5 kang-chok lah. Goa2 tit-tioh8 chit8 e5 soan-kau3-su e5 pang-chan7 ke3-oe7 beh khui soan-kau3-su hoe7-gi7. Koat-teng7 an2-ni choe3, hit cha2-khi2 goa2 kong2 koan-he7 goa7-kok thoan5-to7 e5 to7-li2, ia7 chhiaN2 hoe7-chiong3 tioh8 ui7-tioh8 kok-goa7 thoan5-to7 lai5 hong7-hian3. Ha7-ngou2 am3-si5 e5 chu7-hoe7 long2 saN-tang5, goa2 ti7 chia long2 bo5 kong2 kau3 u7 ui7-tioh8 pun2 kau3-hoe7 lai5 hong7-hian3. Goa2 ia7 chiong sou2 hong7-hian3 e5 cho3 goa7-kok thoan5-to7 e5 lou7-eng7. Na7 chhin-chhiuN7 an2-ni koh ke3-siok8 loh8-khi3, oe7 chaiN2-iuN7. 
  In piN3-choe3 chin koan-sim kok-goa7 thoan5-to7, chham-ka chu7-hoe7 e5 lang5-giah8 jit8-jit8 ke-thiN. Choe7-choe7 leng5-hun5 tit-kiu3, kau3-hoe7 lai7-bin7 e5 che7-ui7 chin kin2 chiu7 che7 moa2, bo5 ku2 in ia7 tit-tioh8 iN7-siong7, sou2-i2 in chiu7 khai-si2 hong7-hian3, hong7-hian3 in koe3-khi3 sou2 m7-bat hong7-hian3 e5. Ti7 kui2 le2-pai3 tiong, chin kin2 chiu7 chiong kau3-hoe7 e5 che3-bu7 long2 heng5 chheng-chhou2, koh tui3 hit jit8 kau3 kin-a2-jit8, ti7 goan2 e5 kang-chok tiong, long2 m7-bat koh khoaN3-kiN3 hu7-che3 chit-e5 ji7, goan2 chai-iaN2 goan2 chiong eng-kai he7 ti7 te7-it e5 he7 ti7 te7-it e5 si5, Siong7-te3 pun2-sin chiu7 ka-ki7 kang-chok. 
  It-poaN e5 kau3-hoe7 sou2 tu2-tioh8 e5 khun3-lan5, chiu7-si7 chiong chhia he7 ti7 be2 e5 thau5-cheng5, jian5-au7 bok8-su siu7 beng7 khui-chhia, che7 ti7 i e5 ui7 sai2-chhia. Chong2-si7 lan2 na7 chiap-lap8 Siong7-te3 e5 ke3-oe7, lan2 chiu7 chin iong5-iN7 khoaN3 beh khi3 ta2-loh8 chiu7 khi3 ta2-loh8, chhia chiu7 chin ho2 sai2 lah. Sou2-i2 tai7-seng tioh8 lou2-lek8 chiong Siong7-te3 kok khong3-khoah kau3 choan5 se3-kai3, jian5-au7 Siong7-te3 chiu7 oe7 chiong it-chhe3 e5 khiam3-kheh siuN2-su3 lan2, in-ui7 Siong7-te3 e5 ke3-oe7 tek-khak boe7 oe7 sit-pai7. 
  Siat-su2 goa2 na7 siu7 pheng3-chhiaN2 kau3 ti7 leng7-goa7 chit8-keng kau3-hoe7, ia7 hit keng kau3-hoe7 iu5-goan5 u7 hu7-che3, goa2 tek-khak oe7 chiau3 i2-cheng5 e5 choe3-hoat khi3 choe3. Goa2 tek-khak beh khui chit8 e5 toa7 e5 soan-kau3-su hoe7-gi7, au7-lai5 kiu5 Siong7-te3 lai5 koan-sim toe7-hng e5 che3-bu7. Siong7-te3 tek-khak boe7 kou-hu7 goa2. Sou2-i2 lan2 eng-kai tioh8 choe3 e5, chiu7-si7 tioh8 tai7-seng khi3 choe3, jian5-au7 se3-ji7 khoaN3 Siong7-te3 e5 kang-chok. 
  KAU3-HOE7 
  Te7 3 ku3 goa2 sou2 beh kiong5-tiau e5 chiu7-si7 “Kau3-hoe7” chit ku3 oe7. “Kau3-hoe7 chi3-siong7 e5 kang-chok chiu7-si7 tui3 se3-kai3 thoan5 hok-im”, goa2 sou2 teh kong2 e5 kau3-hoe7 chiu7-si7 choan5-pou7 e5 kau3-hoe7. Phi3-ju7 lai5 kong2, ti7 Bin5-chiong3 kau3-hoe7 bo5 Lu2-soan-to7-hoe7. Goan2 koat-teng7 bo5 ai3 chit khoan2 e5 chou-chit, goa2 m7-si7 hoan2-tui3 chit khoan2 e5 thoan5-the2, goa2 beh ui7-tioh8 mui2 chit8 e5 lu2-soan e5 thoan5-the2 chin kam2-sia7 Siong7-te3. U7 si5 soan-kau3 e5 kng si7 tui3 lu2-soan thoan5-the2 hoat-chhut. Chong2-si7 goa2 ai3 eng7 2 hun-cheng ku2 e5 si5-kan chiu7 beh hou7 li2 beng5-pek8, chit8-khoan2 e5 chou-chit tui3 goan2 si7 bo5 pit-iau3 e5. 
  Ka2-su2 goa2 ti7 lu2-soan e5 chu7-hoe7, tui3 in kong2, “Hian7-chai7 lin2 beh chiaN5 chit8 e5 lu2-soan-kau3-su-thoan5, lin2 sou2 tioh8 choe3 e5 kang-chok chiu7-si7 chiong hok-im thoan5 kau3 choan5 se3-kai3, che si7 lin2 tak8 e5 sou2 tioh8 choe3 iau3-kin2 e5 kang-chok”. Na7 an2-ni, i2-au7 goa2 beh tui3 mui2 chit8 lang5, a2-si7 kau3-hoe7 lai7 ki5-thaN chou2-chit kong2-oe7 e5 si5 m7 chai beh an2-choaN2 kong2? Hit si5 goa2 kiam2-chhai2 tioh8 kong2 an2-ni “Chit-e5 m7 si7 kau3-hoe7 lai7 choe3 iau3-kin2 e5 kang-chok, put-ko3 si7 chit8 sio2 pou7-hun7 e5 su7, si7 kau3-hoe7 kang-chok chin choe7 tiong e5 chit8 pou7-hun7 na7-tiaN7, hou7 hiah-e5 hu7-jin5-lang5 khi3 koan-sim chiu7 ho2, in oe7 koan-sim ti7 se3-kai3 thoan5-to7, sou2 chhun e5 lan2,----chiu7-si7 lan2 chiah-e5 ta-pou-lang5----lan2 tioh8 choe3 chin-sit8 u7 ke3-tat8 lan2 ta-pou-lang5 sou2 tioh8 choe3 e5 su7.” 
  Bo5! Mui2 chit8 lang5 ti7 goa2 e5 kau3-hoe7, long2 si7 soan-kau3-su hoe7 e5 chit8 hun7-chu2. Goa2 chin ki5-thai7, 80 mia5 a2-si7 koh khah choe7 e5 seng3-koa-tui7-oan5, choan5-pou7 long2 u7 chiap-lap8 in e5 chek-jim7, sou2 u7 e5 tiuN2-lo2, chip-su7, hoe7-iu2, mui2 chit8 e5 chiau-thai7-oan5, mui2 chit8 e5 Chu2-jit8-oh8 kau3-oan5, a2-si7 su7-bu7-oan5, mui2 chit8 e5 ta-pou gin2-na2 kap cha-bou2 gin2-na2 long2 tioh8 kong3-hian3 ti7 kok-goa7 thoan5-to7. Goa2 bo5 ai3 pe7-bu2 hong7-hian3 in kiaN2-ji5, goan2 ai3 ka3-si7 gin2-na2 tioh8 hong7-hian3 in ka-ki7, tui3 in 5 hoe3 a2-si7 6 hoe3 e5 si5 in tit-tioh8 chit-e5 ka3-si7, kau3 ti7 tiong2-toa7 e5 si5, m7-bian2 koh tui3 pat8-lang5 lai5 hak8-sip8 chaiN2-iuN7 lai5 hong7-hian3, a2-si7 pang-chan7 lang5. 
  Chit-e5 kang-chok si7 pi2 sim2-mih8 chou2-chit koh khah iau3-kin2, in-ui7 che si7 siok8 ti7 choan5-pou7 kau3-hoe7. Mui2 chit8 lang5 long2 tit-tioh8 iN7-siong7 e5 si5, chiu7 long2 oe7 khai-si2 kang-chok. Lan2 e5 phiau-gu2 si7, “mui2 chit8 e5 Ki-tok-tou5 long2 si7 soan-kau3-su”. Che chiu7-si7 choan5 kau3-hoe7 e5 kang-chok. 
  SI7 CHAINN2-IUNN7 CHOE3-CHIANN5 E5? 
  Bo5-lun7 goa2 khi3 sim2-mih8 sou2-chai7, lang5 long2 mng7 goa2 chit-e5 bun7-te5. “Li2 si7 chaiN2-iuN7 lai5 tit-tioh8 chit khoan2 e5 hong7-hian3? Hiah-e5 chiN5 si7 tui3 ta2-loh8 lai5 e5? Li2 e5 kau3-hoe7 u7 chin choe7 pah-ban7 pu3-ong mah?” Ka-na2-tai7 Thian-chu2-kau3 sin-bun5 e5 phian-chip, khoaN3-tioh8 goan2 e5 po3-ko3-pio2 sou2 kam2-kak e5, i sia2-phoe ka7 goa2 mng7 kong2, “Li2 e5 kau3-hoe7 u7 chin choe7 pah-ban7 pu3-ong mah?” Goa2 ka7 i in3-kong2: “Bo5” i chin tioh8-kiaN, au7-lai5 i ti7 Thian-chu2-kau3 e5 khan-but8 tiong u7 sia2 chit8-phiN chin tng5 e5 bun5-chiuN kong2, “Chit8-ui7 jiat8-sim e5 bok8-su leng2-to7 e5 hong7-hian3 si7 pi2 tui3 An-tai7-liok8 kau3-khu sou2 u7 e5 Thian-chu2-kau3 kau3-hoe7 e5 hong7-hian3 koh khah choe7.” I kong2, “Lan2 si7 sin3-giong2 e5 chin-sit8 e5 koan2-li2-jin5, chong2-si7 lan2 hou7 chit-e5 sin-kau3 e5 kau3-hoe7 iaN5-koe3 lan2, che si7 chit8 kiaN7 chin kian3-siau3 e5 su7”. Tong-jian5 i e5 i3-su3 si7 beh kek-le7 Thian-chu2-kau3 e5 sin3-tou5 tui3 hong7-hian3 koh khah jiat8-sim. Bo5, goan2 bo5 pah-ban7 e5 pu3-ong, kong2 sit8-chai7 oe7, ti7 goan2 kau3-hoe7, bo5 u7 chit8 e5 u7 chai5-san2 e5 lang5, goan2 e5 hong7-hian3 si7 tui3 chin choe7 peng5-siong5 e5 hoe7-iu2 lai5 e5. 
  U7 chit8-pai2 chit8 e5 toa7 kau3-phai3 e5 goa7-kok soan-to7-kau3-su7 mng7 goa2 kong2, “Kiam2 u7 sim2-mih8 pi3-koat”. I ai3 chai, siaN2-su7 in kau3-phai3 e5 hong7-hian3 teh kiam2 chio2. Goa2 ka7 i kong2, “Bou2-bou2 phok-su7 ah, li2 chiu7-si7 chiong li2 e5 goa7-kok thoan5-to7 hi-seng ti7 u7-sng3 e5 lai7-bin7, li2 kio3 hoe7-iu2 ui7-tioh8 u7-sng3 lai5 hong7-hian3. Jian5-au7 li2 chiong sou2 tit-tioh8 e5 chiN5 chiau3 li2 sou2 khoaN3 choe3 su-iau3 e5 lai5 hun-phoe3. An2-ni choe3 si7 boe7 eng7-tit, li2 boe7 eng7-tit chiong hiah-nih8 iau3-kin2 e5 se3-kai3 thoan5-to7, he7 ti7 u7-sng3 tiong thiu chhut-lai5, he7 ti7 mui2 chit8 e5 lang5 long2 khoaN3 oe7 tioh8 e5 kang2-tai5 teng2. Chin choe7 lam5-lu2 chheng-lian5 siu7 kam2-tong7 beh chi3-goan7 choe3 soan-kau3-su e5 si5, hoe7-chiong3 sou2 su-iau3 e5, peng7 m7 si7 u7-sng3-pio2, chiu7-si7 Seng3 Sin5 e5 kam2-tong7”, i thiaN goa2 kong2 chiah-e5 oe7 liau2-au7, chiu7 chan3-seng5 goa2 sou2 kong2 e5. 
  Goan2 tui3 ta2-loh8 lai5 tit-tioh8 chiah-e5? Kiam2-chhai2 goa2 na7 tui3 li2 kong2, it-teng7 oe7 hou7 li2 u7 pang-chan7 chiah tioh8. 
  Goan2 tit-tioh8 chiah-e5 chiN5, m7 si7 tui3 seng3-chhan, chu5-sian7-chhi7 gi7-hoe7, im-gak8-hoe7, chap8-hoe3 be2-be7 lai5 tit-tioh8 e5. Goa2 m7 si7 hoan2-tui3 chiah-e5 lai5 tit-tioh8 chiN5, in-ui7 hoe7-iu2 bo5 ai3 cho3 chiah-e5 tai7-chi3. Chit8 e5 seng-li2 lang5 teh choe3 i sou2 bo5 ai3 e5 seng-li2, i kiam2 oe7 seng5-kong? Hian7-chai7 goan2 teh chi-chhi5 350 mia5 e5 soan-kau3-su, mui2 ko3-geh8 goan2 tioh8 ai3 u7 2 ban7 khou, na7 bo5, hiah-e5 soan-kau3-su oe7 tu2-tioh8 kan-khou2. ChhiaN2 mng7, lin2 cho3 seng-li2 e5 lang5 u7 kui2 e5 u7 chiah nih8 toa7 e5 chek-jim7 neh? Siat-su2 li2 mui2 ko3-geh8 na7 it-teng7 tioh8 ai3 u7 2 ban7-khou, li2 beh an2-choaN2? Siat-su2 na7 u7 350 mia5 e5 kang-lang5, teh oa2-kho3 li2 lai5 seng-oah8 e5 si5 li2 beh chaiN2-iuN7? Goa2 ai3 ka7 li2 kong2: “Siong7-te3 tek-khak bo5 kou-hu7 lang5, bo5-lun7 goa2 ti7 kok-lai7 a2-si7 kok-goa7, ti7 Eng-kok, O3-tai7-li7-a khui pou3-to7-tai7-hoe7 sou2 su-iau3 e5 kim-chiN5 long2 bo5 khiam3-kheh, chiau3 siong5 tit-tioh8 ia7 chiau3 siong5 chi-chhut”. 
  Hian7-chai7 chhiaN2 ka7 goa2 kong2, “Li2 kiam2 bat tui3 chap8-hoe3 e5 be2-be7 tit-tioh8 2 ban7 khou? Na7-si7 bo5, choe3 hit-e5 su7 u7 sim2-mih8 lou7-eng7? An2-ni goa2 tioh8 chaiN2-iuN7 choe3? Tong-jian5 tioh8 oaN7 pat8-khoan2 e5 hong-hoat, chiu7-si7 oe7-thang tit-tioh8 kau3-giah8 e5 kim-chiN5 e5 hong-hoat. Choe7-choe7 lang5 u7 chit-khoan2 e5 siuN7-hoat chiu7-si7, “Kiau-ti7 Bou7-lek8 si2-khi3 e5 si5, Kiau-ti7 Bou7-lek8 e5 Siong7-te3 ia7 si2-khi3.” Chong2-si7 goa2 ai3 kong2 Siong7-te3 boe7 oe7 si2, I2-li7-a e5 Siong7-te3 hian7-chai7 iau2 teh oah8, I oe7 choe3-chhut sou2 su-iau3 e5 sin5-jiah. “Goa2 ka7 li2 kong2, li2 na7 sin3 goa2, li2 kiam2 boe7 khoaN3-kiN3 Siong7-te3 e5 eng5-kng? Sin3 e5 lang5 hoan7-su7 long2 oe7.” 
  Koe3-khi3 30 ni5 ku2 mui2 ni5 goan2 long2 khui soan-kau3-su hoe7-gi7, ki5-kan si7 4 le2-pai3 ku2, u7 5 e5 le2-pai3-jit8. Chu7-hoe7 chit8 jit8 3 pai2, cha2-khi2-si5, e7-tau3-si5, e7-am3-si5, tai7-seng hou7 chham-ka chu7-hoe7 e5 lang5 u7 kok-goa7 thoan5-to7 e5 iN7-siong7 liau2-au7, goan2 chiu7 ku2-heng5 kho3 sin3-sim e5 hong7-hian3, goan2 e5 hoe7-chiong3 chiu7 piau2-si7 ti7 beh lai5 e5 12 ko3-geh8 tiong sou2 pe7-thang hong7-hian3 e5 sou3-bok8. 
  Pho-su-tun3 Kong-hng5-lou7 kau3-hoe7, u7 chit8 pai2 chhiaN2 goa2 khi3 khui pou3-to7 tai7-hoe7, goa2 chiu7 khi3. Hit si5 hoe7-tiuN5 lang5 che7 kau3 moa2-moa2, chin choe7 lang5 bo5 che7-ui7. Khia7 e5 toa7-pou7-hun7, long2 si7 chheng-lian5 lang5, long2 u7 chiap-lap8 Ki-tok. Kau3-hoe7 e5 bok8-su chhiaN2 goa2 kau3 i e5 pan7-kong-sek, ka7 goa2 kong2 “Su2-bit8-su7 phok-su7, chit keng kau3-hoe7 135 ni5 e5 lek8-su2 tiong m7-bat khui chit8 pai2 e5 soan-kau3-su hoe7-gi7. Goan2 chai li2 ti7 li2 e5 kau3-hoe7 mui2 ni5 long2 u7 khui chit8 pai2, li2 u7 hoaN-hi2 ui7-tioh8 goan2 khui chit8 pai2 hit-khoan2 e5 hoe7 mah? Goa2 mng7 i e5 kau3-hoe7 tng-si5 chit8 ni5 tiong hian3 joa7 che7 ti7 goa7-kok thoan5-to7. I in3-tap si7 chit8 ni5 3 chheng 2 pah khou. Sou2-i2 keh ni5 goa2 chiu7 toa3 chit8 kun5 e5 soan-kau3-su kau3 i e5 kau3-hoe7 khi3 khui soan-kau3-su hoe7-gi7, i2-au7 6 ni5 ku2 goa2 ke3-siok8 ti7 hia khui chit khoan2 e5 hoe7-gi7. Ku7-ni5 hit keng kau3-hoe7 u7 hong7-hian3 27 ban7 6 chheng khou choe3 goa7-kok thoan5-to7 e5 lou7-iong7. Kam2-sia7 Chu2, ti7 koe3-khi3 kui2-ni5 ku2 u7 tui3 3 chheng 2 pah khou chin3-pou7 kau3 27 ban7 6 chheng khou, che long2 si7 soan-kau3-su hoe7-gi7 e5 kiat-ko2. 
  Koh chit8 e5 le7 chiu7-si7 goa2 ka-ki7 e5 kau3-hoe7, 30 ni5 cheng5 goa2 u7 khui chit8 pai2 soan-kau3-su hoe7-gi7, hit ni5 e5 hong7-hian3 si7 3 chheng 5 pah khou, na7-si7 kin-ni5 choe3-au7 chit8 pian3, goan2 sou2 siu e5 hong7-hian3 si7 31 ban7 4 chheng khou. Hian7-chai7 goan2 sou2 u7 e5 kim-giah8 si7 chhiau-koe3 450 ban7 khou, che si7 soan-kau3-su hoe7-gi7 sou2 choe3 e5. Che si7 beh hou7 hoe7-chiong3 tit-tioh8 iN7-siong7 e5 hoat-tou7, in tit-tioh8 iN7-siong7 e5 si5-chun7, chiu7 khai-si2 hong7-hian3 lah. 
  Che m7 si7 chin khun3-lan5 e5 su7, mui2 chit8 keng e5 kau3-hoe7 long2 thang choe3. Li2 tioh8 khoaN3 tak8 lang5 u7 tit-tioh8 iN7-siong7, long2 u7 hun7 ti7 chit-e5 iN7-siong7 e5 kang-chok. Kui2-ni5 cheng5 goan2 tak8-lang5 e5 hian3-kim peng5-kin si7 1 ni5 5 khou, chong2-si7 u7 3000 mia5 e5 hong7-hian3 chia2, sou2-i2 goan2 chiu7 tit-tioh8 goa7-kok thoan5-to7 e5 hong7-hian3 1 ban7 5 chheng khou. Choe3 kin7 in chit8 ni5 peng5-kin e5 hong7-hian3 si7 10 khou, an2-ni goan2 chit8 ni5 chiu7 oe7-thang tit-tioh8 3 ban7 khou e5 hong7-hian3. Au7-lai5 in chin3-pou7 kau3 15 khou, goan2 chiu7 tit-tioh8 4 ban7 5 chheng khou. Chit khoan2 e5 hong7-hian3 boe7 thang sng3 choe3 sim2-mih8, chi2-u7 oe7 thang kong2 si7 chhin-chhiuN7 gin2-na2 teh thit-tho5 e5 hong7-hian3, in-ui7 toa7-pou7-hun7 e5 ta-pou gin2-na2 chit8 ni5 chi3-chio2 ia7 oe7 than3 15 khou, na7 an2-ni chit ko3-geh8 chi2-u7 si7 chit8 khou-gin5 na7-tiaN7. Goa2 e5 soe3-kiaN2 Po2-lo5, ti7 sou3-ni5 cheng5, u7 choe3 tam7-poh8 e5 mih8-kiaN7 chhut khi3 boe7, chiong sou2 tit e5 long2 hong7-hian3. Goa2 e5 ka-teng5 sou2 hian3 e5 si7 Po2-lo5 sou2 hian3 e5 2 poe7, long2-chong2 sng3, goan2 hit ni5 peng5-kin mui2 lang5 u7 96 khou e5 hong7-hian3. Lin2 sou2 tioh8 choe3 e5, chiu7-si7 tioh8 hou7 mui2 chit8 e5 hoe7-chiong3 u7 iN7-siong7, mui2 chit8 e5 hoe7-chiong3 long2 chiaN5-choe3 u7 kui-ku2 e5 hong7-hian3 chia2, an2-ni bun7-toe5 chiu7 kai2-koat lah. 
  U7 chit8 e5 kou3-su7 kong2, Ia5-sou to3-tng2 khi3 thiN-teng2, I ti7 hia tu2-tioh8 thiN-sai3 Ka-pek-liat8. Chu2 kong2, I ti7 toe7-bin7 chiuN7 i2-keng oan5-seng5 kang-chok. 
  Ka-pek-liat8 mng7 kong2: “An2-ni li2 e5 ke3-oe7 si7 siaN2-khoan2, chaiN2-iuN7 chiah oe7 hou7 hok-im thoan5 khui-khoah? Li2 u7 lau5 chit8 e5 toa7 e5 chou2-chit kap ho2 e5 ke3-oe7?” 
  Kiu3-chu2 in3 kong2, “Bo5, goa2 bo5 lau5 sim2-mih8 khoan2 e5 chou2-chit; chi2-u7 chit8 sio2-khoa2 e5 hak8-seng, in e5 chhut-sin long2 si7 san3-chhiah, in oe7 chiong hok-im thoan5 chhut-khi3.” 
  Ka-pek-liat8 kong2: “Siat-su2 in na7 bo5 an2-ni choe3, Li2 kiam2 u7 sim2-mih8 ke3-oe7?” 
  Kiu3-chu2 pi-siong in3 kong2: “Goa2 bo5 ki5-thaN e5 ke3-oe7.” 
  Chiong-lai5 u7 chit8-jit8, chhian-chhian ban7-ban7 e5 iN7-pang lang5 beh ti7 Chu2 e5 po2-cho7 cheng5, eng7 chhiu2 chi2 lan2, chek-pi7 lan2, in beh khau3 chhut-lai5 kong2: “Bo5 chit8 e5 lang5 koan-sim goa2 e5 leng5-hun5.” Li2 kap goa2 beh chhut toa7-siaN, siuN7 beh lai5 pian7-kai2 kong2, “Chu2, goa2 kiam2 si7 teh kou3-siu2 goa2 e5 hiaN-ti7 mah?” Chu2 beh in3 li2 kong2: “Li2 hiaN-ti7 e5 huih u7 siaN2 tui3 A-hui-li7-ka, A-se-a, cheng3 hai2-to2 ng3 goa2 ai-kio3.” Li2 hiaN-ti7 e5 huih e5 siaN, si7, li2 beh tit-kiu3 kau3 thian-tong5, chong2-si7 li2 hiaN-ti7 e5 huih ti7 li2 e5 chhiu2-nih, chiu7-si7 hiah-e5 kap li2 chiap-chhiok e5 lang5 e5 huih. 
  Beh choe3 siu2-bang7 e5 lang5 sit8-chai7 m7-si7 chit8 kiaN7 khin-sang e5 su7. “Goa2 beh ti7 li2 e5 chhiu2-tiong tho2 i e5 huih.” Kau3-hoe7 chi3-siong7 e5 kang-chok, chiu7-si7 se3-kai3 thoan5-to7, tui3 chit-kiaN7 su7, chhiN2 mng7, li2 beh chaiN2-iuN7 lai5 choe3? 
</CL>
<HL>

第3章<BR>Sim2-mih8是教會至上E5工作？ 
請你開聖經I2-sek-liat8 3：17-19，我beh將chit段聖經節e5幾句話改變tam7-poh8。我愛hou7 i適合ti7 lan2，現在tui3 17節來開始。「基督徒e5工作者，我設立你做I2-sek-liat8街守望e5人，所以你tioh8聽我e5嘴所講e5，替我警戒in，我tui3 phaiN2人講，你的確oe7死；若你無警戒i，無用oe7警戒i e5性命，就hit-e5 phaiN2人beh死ti7 i e5罪；總是我beh tui3你e5手討i e5性命，設使你警戒phaiN2人，也i無oat8-tng2離開i e5 phaiN2所行kap i e5 phaiN2路，就i beh死ti7 i e5罪，總是你有救你ka-ki7 e5性命。」 
「我beh tui3你e5手討i e5性命」，我讀tioh8 chit幾句話e5時chun7，我起chhoah起來。「我beh tui3你e5手討i e5性命。」 
Chit幾年來我受tioh8 chit8句宣教標語e5感動。現在我beh ka7你講chit-e5，che是我看做比其他e5事koh khah有意義e5，就是講：「教會至上e5工作，就是對全世界傳福音」，我全心相信chit-e5標語，耶穌基督e5教會最重要e5工作就是對世界傳福音。 
世界 
我對chit-e5標語中愛theh8 3句話來，然後chit8句chit8句ka7 i強調。第一，我愛theh8最後e5 chit8句話，就是「世界」 chit句。上帝真疼世界，就將I e5獨身kiaN2賞賜hou7世界。耶穌基督e5死，是為tioh8世界，上帝所teh想e5，就是世界。I也愛lan2 tioh8有chit款e5心。 
Lan2 choe7-choe7人teh守望，差不多long2是只有守chit8小部份na7-tiaN7。Lan2只有看見ka-ki7 e5團體，ka-ki7 e5鄉村a2是城鎮，long2無teh關心其他e5所在。有choe7-choe7人只有為tioh8 in ka-ki7 e5教會teh想na7-tiaN7，對其他e5教會所teh做e5事long2無有tam7-poh8 e5關心。總是有e5人，有khah大e5異象，in看見所toa3 e5全市a2是全省，in真歡喜獻in e5金錢來準備全市，全省e5佈道大會。In e5守望thang講，也是只有chit8小部份na7-tiaN7，in的確無關心in所toa3 e5市、省，以外e5地方。若是iau2有chit8-koa2人in有koh khah大e5異象，in關心ti7全國，in歡喜盡in e5力量teh準備全國佈道e5工作。總是chiah-e5人也只有是chit8部份e5關心na7-tiaN7，in的確無關心ti7別e5國家。有人有koh khah大e5異象，in歡喜為tioh8 in所toa3 e5大陸來準備一切傳道e5工作，chiah-e5人e5守望也是只有局部tek e5，因為in無關心ti7 in e5大陸以外e5所在。但是也有人是關心ti7全世界e5事，in關心歐洲，亞洲，南北美洲，choe7-choe7海嶼，in有上帝e5看法，就是上帝愛lan2 tak8人tioh8有e5異象。 
SiaN2事hiah-nih8 choe7 e5人只有守望chit8小部份nih？上帝kan-taN關心黃種人無關心ti7烏人mah？上帝kan-taN關心白人就無關心ti7 hiah-e5赤色e5人mah？是lan2 e5目chiu無看tioh8全世界，a2是近視beh？我beh離開牙買加島嶼chiuN7飛機e5時chun7，我只有看見附近e5光景na7-tiaN7。然後飛機pe起來chiuN7到koan5 e5所在，hit-e5我有看見真choe7 e5田園kap厝宅。總是goan2 peh-chiuN7 koh khah koan5 e5時chun7，就thang看tioh8 ti7 hng7-hng7 e5山谷kap choe7-choe7山。最後goan2有看見牙買加島嶼全部lah，i親像chit8粒e5寶石ti7加勒比海e5中ng。設使goan2若oe7 thang chiuN7 koh khah koan5，goan2一定oe7 thang看tioh8西印度所有e5島嶼lah。 
上帝tui3 I hia，siang7時oe7 thang看tioh8全世界每chit8 e5國家，大陸kap島嶼。設使lan2若離開lan2 e5所在到koaiN5-koaiN5 e5位，lan2就oe7 thang看見耶穌所看tioh8 e5世界。總是ti7 lan2中間，有人m7-bat出外，也m7-bat聽旅行家所講e5事，m7-bat學習地理，關係離開lan2真hng7 e5所在e5事long2無sim2-mih8知影。 
SiaN2事lan2 ka-ki7想lan2是比世界別所在e5人koh khah重要neh？我到tak8所在，常常聽見chit款e5話。我ti7英國e5時，有聽見hia e5人講，「Goan2是chia e5百姓」。我ti7澳大利亞，紐西蘭e5時也聽見hia e5人講，「Goan2是chia e5百姓」，我去美國，也ti7 tak8所在聽見，「Goan2是chia e5百姓」。有chit8-pai2我到ti7太平洋chit8 e5小島，hia e5土人也teh講，「Goan2是chia e5百姓。」 In常常ka7我講，「Lin2美國人，siaN2事toa3 ti7 hiah-nih hng7，離開文明，到ti7邊界e5所在nih？SiaN2事lin2無beh tiam3 ti7 khah近世界中心e5所在nih？」 In e5意思是愛講，英國人kap美國人是tiam3 ti7真hng7 e5所在，離開文明e5邊界hit peng5。Hiah-e5土人雖然toa3 ti7太平洋細細e5島嶼，總是in想，所toa3 e5所在是世界e5中心。TaN問題是in所關心e5只有in ka-ki7 e5所在na7-tiaN7，in long2無有chit8 e5世界e5異象，in想in是世界最第一要緊e5百姓。 
SiaN2事lan2 oe7 an2-ni想？Kiam2-chhai2是因為lan2 teh想，lan2是全世界人數第一choe7 e5。我真驚ti7 lan2中間iau2有人無明白ti7世界iau2有其他國家e5百姓是人數比lan2 koh khah choe7，lan2 m7是海邊沙埔中只有chit8粒e5小圓石。 
我ti7印尼e5時，有坐車過爪哇島嶼，我用12點鐘，tui3東peng5到西peng5，koh用4點鐘tui3南到北。總是我若ka7你講，爪哇chit-e5島嶼是全世界人口第一choe7，你kiam2 beh信？Ti7 hit-e5小小e5島nih8有5千萬e5人口，我thang將15 e5爪哇島he7 ti7加拿大，iau2 oe7 koh chhun choe7-choe7所在，總是爪哇島e5人口kap美國比起來，是只有美國人口3份e5 chit8份。設使上帝若關心人口e5 che7-chio2，an2-ni上帝的確khah關心爪哇chiah tioh8！Ti7加拿大e5領土留只有1800萬e5百姓na7-tiaN7，若kap爪哇比較，實在真chio2。 
上帝若kan-ta關心ti7數字，I一定關心美國khah贏過爪哇，因為爪哇e5人口5000萬，美國e5人口1億8000萬。I一定khah關心蘇俄贏過美國，因為美國e5人口是1億8000萬，若是蘇俄e5人口2億。蘇俄是白人e5世界中人口第一che7 e5國家。Koh講chit8遍，上帝若kan-ta趣味ti7數目，I一定khah關心印度贏過蘇俄，因為蘇俄e5人口2億，若是印度e5人口有4億，tu2-tu2是蘇俄e5 2倍。總是最後chit8-pai2來講，設使上帝若對數目真正趣味，I一定koh khah關心ti7中國贏過印度，因為印度e5人口4億，若是中國e5人口有7億。中國ti7世界thang講最大e5國家，ti7世界有4 e5嬰a2出世，其中有chit8 e5是中國人。所以有人講：「上帝一定khah疼中國，因為I創造hiah-nih choe7 e5中國人。」 
論到我e5國家加拿大，ti7地圖不過佔chit8-sut-sut-a2 na7-tiaN7。設使大西洋kap太平洋e5海水，若ti7 chit8暝e5中間漲起來，淹滿全部e5加拿大，我相信ti7隔日早起，美國e5報紙一定有真choe7報講，「Cha暝加拿大已經tui3世界e5中間消滅lah。」 若用數目來算，lan2 boe7-tang3算做sim2-mih8。Lan2既然是an2-ni，siaN2事ka-ki7 teh想，「goan2是chia e5百姓」 neh？SiaN2事想lan2是比世界其他所在e5人koh khah要緊nih？SiaN2事上帝一定tioh8比別人khah關心lan2 nih？I愛lan2有世界e5異象，an2-ni lan2就thang為tioh8全世界來做傳福音e5工作。基督是為tioh8世界來死e5，lan2若有對全世界傳道e5異象，lan2就oe7 thang看見，I所看見e5世界lah。 
至上 
現代lan2來看標語另外chit8句，就是 「至上」。Chit句話 「教會至上e5工作就是對世界傳福音。」 
對世界e5傳道若是lan2最重要e5工作，宣教會議teh開會e5時，lan2應該tioh8放sak一切，去參加每chit8 e5會議。若無，lan2就是無liah8 chit-e5做第一，我相信chit-e5事是比一切koh khah要緊e5，tioh8用lan2 e5行動來表示，lan2是將傳道最要緊e5。 
第2點，設使lan2若將世界e5傳道做第一，an2-ni lan2 tioh8集中lan2 e5精神，奉獻ti7國外e5傳道，hou7其他無有異象e5人去關心其他e5 tai7-chi3。Hiah-e5 liah8國內e5工作thang最要緊e5人，時常有真choe7工作thang做。總是tui3古早到taN真chio2人關心ti7教會至上e5工作。 
設使lan2若liah8外國傳道做第一，lan2應該tioh8比其他e5事koh khah大貢獻ti7國外e5傳道chiah tioh8。請問，你若是生理人有khah choe7錢，你beh投資ti7 ta2-loh8？當然是beh投資ti7第一要緊e5生理。因為你ng3望beh發展你e5生理第一要緊e5部份。對外國e5傳道應該也tioh8 an2-ni。對世界傳道是教會最要緊e5工作，lan2應該tioh8將lan2 e5錢，投資ti7 chit-e5最要緊e5部份。若無，lan2就m7是將外國傳道做第一，因為lan2無信che是教會至上e5工作。我感覺真chio2牧師，真正teh信對世界傳道是in最重要e5工作。 
Chit項事我ai3講：「每chit8間教會，用ti7外國傳道e5費用tioh8比用ti7 ka-ki7 e5教會koh khah choe7 chiah tioh8。Che是真有合理e5，lan2若相信，對世界傳道做第一，an2-ni lan2應該tioh8投資ti7外國e5傳道，比用ti7 lan2 ka-ki7 e5教會e5費用koh khah che7。 
舊年chiaN月tui3我教會查siau3 e5人，我問2 e5問題：第一，「舊年lan2為tioh8 ka-ki7有用joa7-choe7錢？」 In調查siau3簿ka7我應講，「Su2-bit8-su博士，你舊年有使用4萬5千khou ti7你本教會e5工作」。然後，我就問第2 e5問題講，「Lan2有用joa7-choe7 ti7外國e5傳道？」「舊年你有用29萬8千khou ti7外國e5傳道」。我講，「真好」，但是lin2 kiam2無看m7 tioh8？是lan2 ka-ki7用29萬8千khou，也對外國chiah用4萬5千khou nih？In講，「M7是，goan2無m7-tioh8，你用29萬8千khou ti7外國，用4萬5千khou ti7 ka-ki7 e5教會」。我應講，「真好lah，an2-ni chiah應該，tioh8常常an2-ni chiah好」。設使民眾教會e5 tiong2-chip若來對我講，「用ti7本教會e5費用，應該tioh8比外國傳道koh khah choe7」。An2-ni in的確oe7 liam5-piN接tioh8我e5辭職書，只有oe7-hiau2為tioh8 ka-ki7用choe7-choe7錢，也m7願意對外國傳道用khah choe7錢e5教會，我無愛做in e5牧師。我真歡喜goan2只有為tioh8 ka-ki7用4萬5千khou，也ti7外國傳道用29萬8千khou。 
數年前我開始創設民眾教會e5時，我有聽tioh8 choe7-choe7項事，但是有chit8項人無ka7我講。到ti7禮拜日，我beh開始頭chit8-pai2講道e5時，會計面憂愁來對我講，「Su2-bit8-su博士，除了chit8項以外，goan2已經將教會一切e5事long2 ka7你講lah。」 我theng3候i到底beh講 sim2-mih8 tai7-chi3。停chit8時a2 i就講：「Chit間教會有負債，goan2有chit8-koa2應該tioh8納e5錢，be7-tang3納，ti7會計e5手long2無錢」。I講了後一直看我，親像teh ng3望我oe7 tui3 lak-te7-a2 theh8錢，tui3 i講，「theh8 chiah-e5錢去還債。」 
若是我無an2-ni做，反tng2 oat8-tng2身，行去講台。總是我teh行e5時，祈禱講，「主ah，我beh tui3 chit8 e5事來知影聖經內面e5意義。」我想到聖經講，「Lin2 tioh8 tai7先求I e5國 (為tioh8 beh擴張上帝e5國到全世界)，kap I e5義，就chiah-e5 mih8 long2 beh soa3 hou7 lin2」。Hit日我為tioh8國外e5傳道來講道。 
禮拜日暗lah，是我ti7 hia講道e5頭chit8 e5禮拜日，我應該tioh8傳福音e5道理，總是我感覺tioh8講外國傳道e5道理，所以我就講chit題目。Hit暝我請會眾ti7 chit禮拜中tak8暝long2來，in果然long2總來禮拜，in koh再tui3我聽tioh8外國傳道e5道理。拜二in iah8 tui3我聽tioh8外國傳道e5道理，拜3 in koh再聽tioh8另外chit8篇關係外國傳道e5道理，拜4暗我iu5-koh講外國傳道e5道理。拜5聽眾增加，kiam2-chhai2是為tioh8稀奇e5因端來e5，總是in所聽tioh8 e5 iu5-goan5是chit8篇關係外國傳道e5道理。 
我teh想in的確saN-kap teh講，「Goan2 chit位新牧師，goan2真boe7了解i，親像除去外國傳道以外無有sim2-mih8道理e5款。TaN第2禮拜日teh beh到lah，kiam2-chhai2 i beh真正開始講道。」 
第2禮拜日到lah，我oe7記得hit日na2親像cha7日chit8般樣，ti7早起時e5禮拜，我報告講：「今a2日lan2 beh舉行3 pai2 e5禮拜，也beh為tioh8國外傳道奉獻3 pai3，頭chit8-pai3是早起，第2 pai3是e7-pou，第3 pai2是e7-am3」。有chit8部份e5人親像tioh8驚e5款teh看我，若是我就開始我e5工作lah。我得tioh8 chit8 e5宣教師e5幫贊計畫beh開宣教師會議。決定an2-ni做，hit早起我講關係外國傳道e5道理，也請會眾tioh8為tioh8國外傳道來奉獻。下午暗時e5聚會long2 saN同，我ti7 chia long2無講到有為tioh8本教會來奉獻。我也將所奉獻e5做外國傳道e5 lou7用。若親像an2-ni koh繼續落去，oe7 chaiN2樣。 
In piN3做真關心國外傳道，參加聚會e5人額日日加添。Choe7-choe7靈魂得救，教會內面e5座位真緊就坐滿，無久in也得tioh8異象，所以in就開始奉獻，奉獻in過去所m7-bat奉獻e5。Ti7幾禮拜中，真緊就將教會e5債務long2還清楚，koh tui3 hit日到今a2日，ti7 goan2 e5工作中，long2 m7-bat koh看見負債chit-e5字，goan2知影goan2將應該he7 ti7第一e5 he7 ti7第一e5時，上帝本身就ka-ki7工作。 
一般e5教會所tu2-tioh8 e5困難，就是將車he7 ti7馬e5頭前，然後牧師受命開車，坐ti7 i e5位駛車。總是lan2若接納上帝e5計畫，lan2就真容易看beh去ta2-loh8就去ta2-loh8，車就真好駛lah。所以tai7先tioh8努力將上帝國曠闊到全世界，然後上帝就oe7將一切e5欠kheh賞賜lan2，因為上帝e5計畫的確boe7 oe7失敗。 
設使我若受聘請到ti7另外chit8間教會，也hit間教會iu5-goan5有負債，我的確oe7照以前e5做法去做。我的確beh開chit8 e5大e5宣教師會議，後來求上帝來關心地方e5債務。上帝的確boe7辜負我。所以lan2應該tioh8做e5，就是tioh8 tai7先去做，然後se3-ji7看上帝e5工作。 
教會 
第3句我所beh強調e5就是 「教會」 chit句話。「教會至上e5工作就是對世界傳福音」，我所teh講e5教會就是全部e5教會。譬如來講，ti7民眾教會無女宣道會。Goan2決定無愛chit款e5組織，我m7是反對chit款e5團體，我beh為tioh8每chit8 e5女宣e5團體真感謝上帝。有時宣教e5光是tui3女宣團體發出。總是我ai3用2分鐘久e5時間就beh hou7你明白，chit8款e5組織對goan2是無必要e5。 
Ka2-su2我ti7女宣e5聚會，對in講，「現在lin2 beh chiaN5 chit8 e5女宣教師團，lin2所tioh8做e5工作就是將福音傳到全世界，che是lin2 tak8 e5所tioh8最要緊e5工作」。若an2-ni，以後我beh對每chit8人，a2是教會內其他組織講話e5時m7知beh an2-choaN2講？Hit時我kiam2-chhai2 tioh8講 an2-ni 「Chit-e5 m7是教會內最要緊e5工作，不過是chit8小部份e5事，是教會工作真choe7中e5 chit8部份na7-tiaN7，hou7 hiah-e5婦jin5人去關心就好，in oe7關心ti7世界傳道，所chhun e5 lan2，----就是lan2 chiah-e5 ta-pou人----lan2 tioh8做真實有價值lan2 ta-pou人所tioh8做e5事。」 
無！每chit8人ti7我e5教會，long2是宣教師會e5 chit8份子。我真期待，80名a2是koh khah choe7 e5聖歌隊員，全部long2有接納in e5責任，所有e5長老，執事，會友，每chit8 e5招待員，每chit8 e5主日學教員，a2是事務員，每chit8 e5 ta-pou gin2-na2 kap cha-bou2 gin2-na2 long2 tioh8貢獻ti7國外傳道。我無愛pe7母奉獻in kiaN2兒，goan2愛教示gin2-na2 tioh8奉獻in ka-ki7，tui3 in 5歲a2是6歲e5時in得tioh8 chit-e5教示，到ti7長大e5時，m7免koh tui3別人來學習chaiN2樣來奉獻，a2是幫贊人。 
Chit-e5工作是比sim2-mih8組織koh khah要緊，因為che是屬ti7全部教會。每chit8人long2得tioh8異象e5時，就long2 oe7開始工作。Lan2 e5標語是，「每chit8 e5基督徒long2是宣教師」。Che就是全教會e5工作。 
是CHAINN2樣做CHIANN5 E5？ 
無論我去sim2-mih8所在，人long2問我chit-e5問題。「你是chaiN2樣來得tioh8 chit款e5奉獻？Hiah-e5錢是tui3 ta2-loh8來e5？你e5教會有真choe7百萬富翁mah？」 加拿大天主教新聞e5編輯，看tioh8 goan2 e5報告表所感覺e5，i寫phoe ka7我問講，「你e5教會有真choe7百萬富翁mah？」 我ka7 i應講：「無」 i真tioh8驚，後來i ti7天主教e5刊物中有寫chit8篇真長e5文章講，「Chit8位熱心e5牧師領導e5奉獻是比tui3安大略教區所有e5天主教教會e5奉獻koh khah choe7。」 I講，「Lan2是信仰e5真實e5管理人，總是lan2 hou7 chit-e5新教e5教會贏過lan2，che是chit8件真kian3-siau3 e5事」。當然i e5意思是beh激勵天主教e5信徒對奉獻koh khah熱心。無，goan2無百萬e5富翁，講實在話，ti7 goan2教會，無有chit8 e5有財產e5人，goan2 e5奉獻是tui3真choe7平常e5會友來e5。 
有chit8-pai2 chit8 e5大教派e5外國宣道教士問我講，「Kiam2有sim2-mih8祕訣」。I愛知，siaN2事in教派e5奉獻teh減chio2。我ka7 i講，「某某博士ah，你就是將你e5外國傳道犧牲ti7預算e5內面，你叫會友為tioh8預算來奉獻。然後你將所得tioh8 e5錢照你所看最需要e5來分配。An2-ni做是boe7用得，你boe7用得將hiah-nih8要緊e5世界傳道，he7 ti7預算中抽出來，he7 ti7每chit8 e5人long2看oe7 tioh8 e5講台頂。真choe7男女青年受感動beh志願做宣教師e5時，會眾所需要e5，並m7是預算表，就是聖神e5感動」，i聽我講chiah-e5話了後，就贊成我所講e5。 
Goan2 tui3 ta2-loh8來得tioh8 chiah-e5？Kiam2-chhai2我若對你講，一定oe7 hou7你有幫贊chiah tioh8。 
Goan2得tioh8 chiah-e5錢，m7是tui3聖餐，慈善chhi7議會，音樂會，雜貨買賣來得tioh8 e5。我m7是反對chiah-e5來得tioh8錢，因為會友無愛做chiah-e5 tai7-chi3。Chit8 e5生理人teh做i所無愛e5生理，i kiam2 oe7成功？現在goan2 teh支持350名e5宣教師，每個月goan2 tioh8 ai3有2萬khou，若無，hiah-e5宣教師oe7 tu2-tioh8艱苦。請問，lin2做生理e5人有幾e5有chiah nih8大e5責任neh？設使你每個月若一定tioh8 ai3有2萬khou，你beh an2-choaN2？設使若有350名e5工人，teh oa2靠你來生活e5時你beh chaiN2樣？我ai3 ka7你講：「上帝的確無辜負人，無論我ti7國內a2是國外，ti7英國，澳大利亞開佈道大會所需要e5金錢long2無欠kheh，照常得tioh8也照常支出」。 
現在請ka7我講，「你kiam2 bat tui3雜貨e5買賣得tioh8 2萬khou？若是無，做hit-e5事有sim2-mih8 lou7用？An2-ni我tioh8 chaiN2樣做？當然tioh8換別款e5方法，就是oe7-thang得tioh8夠額e5金錢e5方法。Choe7-choe7人有chit款e5想法就是，「Kiau-ti7 Bou7-lek8死去e5時，Kiau-ti7 Bou7-lek8 e5上帝也死去。」 總是我ai3講上帝boe7 oe7死，I2-li7-a e5上帝現在iau2 teh活，I oe7做出所需要e5神跡。「我ka7你講，你若信我，你kiam2 boe7看見上帝e5榮光？信e5人凡事long2 oe7。」 
過去30年久每年goan2 long2開宣教師會議，期間是4禮拜久，有5 e5禮拜日。聚會chit8日3 pai2，早起時，e7-tau3時，e7暗時，tai7先hou7參加聚會e5人有國外傳道e5異象了後，goan2就舉行靠信心e5奉獻，goan2 e5會眾就表示ti7 beh來e5 12個月中所pe7-thang奉獻e5數目。 
波士頓公園路教會，有chit8 pai2請我去開佈道大會，我就去。Hit時會場人che7到滿滿，真choe7人無座位。Khia7 e5大部份，long2是青年人，long2有接納基督。教會e5牧師請我到i e5辦公室，ka7我講 「Su2-bit8-su博士，chit間教會135年e5歷史中m7-bat開chit8 pai2 e5宣教師會議。Goan2知你ti7你e5教會每年long2有開chit8 pai2，你有歡喜為tioh8 goan2開chit8 pai2 hit款e5會mah？我問i e5教會tng時chit8年中獻joa7 che7 ti7外國傳道。I應答是chit8年3千2百khou。所以隔年我就帶chit8群e5宣教師到i e5教會去開宣教師會議，以後6年久我繼續ti7 hia開chit款e5會議。舊年hit間教會有奉獻27萬6千khou做外國傳道e5 lou7用。感謝主，ti7過去幾年久有tui3 3千2百khou進步到27萬6千khou，che long2是宣教師會議e5結果。 
Koh chit8 e5例就是我ka-ki7 e5教會，30年前我有開chit8 pai2宣教師會議，hit年e5奉獻是3千5百khou，若是今年最後chit8遍，goan2所收e5奉獻是31萬4千khou。現在goan2所有e5金額是超過450萬khou，che是宣教師會議所做e5。Che是beh hou7會眾得tioh8異象e5法度，in得tioh8異象e5時chun7，就開始奉獻lah。 
Che m7是真困難e5事，每chit8間e5教會long2 thang做。你tioh8看tak8人有得tioh8異象，long2有份ti7 chit-e5異象e5工作。幾年前goan2 tak8人e5獻金平均是1年5 khou，總是有3000名e5奉獻者，所以goan2就得tioh8外國傳道e5奉獻1萬5千khou。最近in chit8年平均e5奉獻是10 khou，an2-ni goan2 chit8年就oe7-thang得tioh8 3萬khou e5奉獻。後來in進步到15 khou，goan2就得tioh8 4萬5千khou。Chit款e5奉獻boe7 thang算做sim2-mih8，只有oe7 thang講是親像gin2-na2 teh thit-tho5 e5奉獻，因為大部份e5 ta-pou gin2-na2 chit8年至少也oe7 than3 15 khou，若an2-ni chit個月只有是chit8 khou銀na7-tiaN7。我e5細kiaN2 Po2-lo5，ti7數年前，有做tam7-poh8 e5 mih8件出去賣，將所得e5 long2奉獻。我e5家庭所獻e5是Po2-lo5所獻e5 2倍，long2總算，goan2 hit年平均每人有96 khou e5奉獻。Lin2所tioh8做e5，就是tioh8 hou7每chit8 e5會眾有異象，每chit8 e5會眾long2 chiaN5做有規矩e5奉獻者，an2-ni問題就解決lah。 
有chit8 e5故事講，耶穌to3-tng2去天頂，I ti7 hia tu2-tioh8天使 Ka-pek-liat8。主講，I ti7地面chiuN7已經完成工作。 
Ka-pek-liat8問講：「An2-ni你e5計畫是siaN2款，chaiN2樣chiah oe7 hou7福音傳開闊？你有留chit8 e5大e5組織kap好e5計畫？」 
救主應講，「無，我無留sim2-mih8款e5組織；只有chit8小khoa2 e5學生，in e5出身long2是san3-chhiah，in oe7將福音傳出去。」 
Ka-pek-liat8講：「設使in若無an2-ni做，你kiam2有sim2-mih8計畫？」 
救主悲傷應講：「我無其他e5計畫。」 
將來有chit8日，千千萬萬e5異邦人beh ti7主e5寶座前，用手指lan2，責備lan2，in beh哭出來講：「無chit8 e5人關心我e5靈魂。」 你kap我beh出大聲，想beh來辯解講，「主，我kiam2是teh顧守我e5兄弟mah？」 主beh應你講：「你兄弟e5血有siaN2對阿非利加，亞細亞，眾海島ng3我哀叫。」 你兄弟e5血e5聲，是，你beh得救到天堂，總是你兄弟e5血ti7你e5手nih，就是hiah-e5 kap你接觸e5人e5血。 
Beh做守望e5人實在m7是chit8件輕鬆e5事。「我beh ti7你e5手中討i e5血。」 教會至上e5工作，就是世界傳道，對chit件事，請問，你beh chaiN2樣來做？ 
</HL>