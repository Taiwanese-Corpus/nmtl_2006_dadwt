<CL>
  Te7 2 Chiunn<BR>Ti7 Koan5 Chhiu7-teng2 Choe3 Kang E5 Lang5 
  “Ti7 koan5 chhiu7-teng2 choe3-kang” che si7 put-kho2-su-gi7 e5 ki-sut8, si7 bo5 peng5-siong5, si7 boe7 thang pi2-pheng7 e5 ki-sut8. Ti7 Thai3-peng5-iuN5 hai2-hoaN7 e5 sou2-chai7, u7 chit8 koa2 bo5 hoan5 bo5 lo2 e5 chho3-chha5 kang-lang5. Ti7 in e5 jin5-seng tiong u7 chit8-hang7 hou7 in choat8-tui3 boe7 tang3 boe7-ki3-tit e5 keng-giam7, chiu7-si7 in teh khoaN3 hit-e5 ti7 koan5 e5 chhiu7-teng2 choe3-kang e5 lang5 e5 si5, in khoaN3-kiN3 hit lang5 chhin-chhiuN7 bo5 teh chu3-i3, bo5 sin5-keng, bo5 kiaN-hiaN5 e5 chong7-thai7, ti7 toe7-bin7 kap khong-tiong teh kang-chok e5 si5, in the3 hit lang5 chin kiaN, kiaN kau3 khi2-tio5 khi2-lai5. 
  Cheng5 chit8 jit8 sou2 keng2-tioh8 e5 toa7-chhiu7 si7----300 chhioh koan5 e5 To5-kek-lah-su chong-chhiu7, chhiu7-thau5 e5 tit8-keng3 u7 5 chhioh, tit8 chhun kau3 chhiu7-teng2, chit khoan2 chhiu7 ti7 Eng-siok8 e5 Ko-lun7-pi2-a siong5-siong5 u7 khoaN3-tioh8. 
  U7 chit8 e5 tai7-iok 19 hoe3 e5 chheng-lian5, si7 choan-bun5 choe3 chit khoan2 e5 kang e5, chiu7-si7 peh-chiuN7 hiah-nih8 koan5 e5 chhiu7-teng2 choe3-kang. Chi3-chio2 ti7 hit jit8 i si7 chin khoai3-lok8, bin7-mau7 u7 an-choan5 tho3-tong3. I2-keng kui2 na7 le2-pai3-ku2 siu7 tek8-piat8 e5 hun3-lian7 liau2-au7, chiu7 chiaN5-choe3 chit-e5 hai2-hoaN7, te7-it gau5 ti7 koan5 chhiu7-teng2 choe3-kang e5 lang5. Hit jit8 i e5 kha, chheng7 u7 thih-teng e5 oe5, koh toa3 soh, pak8 ti7 io-nih, chiu7 thiau3 chiuN7 chhiu7 e5 tiong-kut, ti7 te7-bin7 chit8 toa7 kun5 chho3-chha5 kang-lang5 iau2-boe7 kam2-kak e5 si5, i chhin-chhiuN7 phong3-chhi2 chit8-poaN-iuN7 peh-chiuN7 50 chhioh koan5 e5 sou2-chai7 lah, i chiong soh hiat chiuN7 koan5, pak8 ho2-se3, chiong thih-teng-oe5 chhah ti7 chhiu7 e5 tiong-kut, thau5-khak kiah8 koan5, chit8-pou7 chit8-pou7 peh-chiuN7 koan5 khi3, i e5 sin-the2 i2-keng chun2-pi7 beh eng3-hu3 it-chhe3 e5 tong7-chok. 
  Tit8-tit8 peh, koan5 koh-khah koan5, i it-tit8 peh khi2 khi3, in-ui7 i e5 tong7-chok, chhiu7-teng2 chiu7 cheng5-au7 it-tit8 io5-tang7. E7-bin7 e5 lang5 chiong in e5 sin-the2 hiaN3 au7, thau5-khak ng3 teng2-bin7 khoaN3 chiuN7 koan5 khi3, keng-koe3 hiah-nih8 ku2 e5 si5-kan, in e5 am7-kun2 chiu7 sng koh thiaN3, bak8-chiu khoaN3 siuN ku2 ia7 soa3 bu7 khi3. Tui3 tak8 sou2-chai7 long2 oe7-thang thiaN-tioh8 hoaN-hi2 kap o-lo2 hoah kio3 e5 siaN teh kou2-bu2 i, jiat8-seng5 e5 siaN-im ng3 khong-tiong thoan5 chiuN7-khi3, i ti7 chhiu7-teng2 chin lou2-lek8 kang-chok, chin7 i sou2 oe7 ti7 hia choe3-kang. 
  Hian7-chai7 i theng5-kha lah, hit sou2-chai7 koan5 u7 200 chhioh! Sit8-chai7 u7 kau3-giah8 koan5, i chiu7 khai-si2 kang-chok lah, chiong pou2-thau5 theh8 chhut lai5, khai-si2 chho3 chha5, chiong chhiu7 e5 chiu-ui5 tit8-phut. I e5 sin-the2 hiong3 au7-bin7 jian5-au7 eng7-lat8 phut loh8-khi3, siang7-si5 chha5-iu3 chhin-chhiuN7 hou7, loh8 ti7 e7-bin7 hiah-e5 chho3-chha5 kang-lang5 hia. Teh chho3 e5 si5 u7 2 hang7 su7 i tioh8 chin chu3-i3, che 2 hang7 su7 chin u7 kho2-leng5 hoat-seng gui5-hiam2, i tek-khak tioh8 chin7-liong7 siam2-pi7 chiah-e5 gui5-hiam2. Thau5 chit8-hang7 chiu7-si7 teh chho3 e5 si5 tioh8 chin se3-ji7, na7 chho3 m7-tioh8 sou2-chai7, chho3 tioh8 pak8 i e5 sin-khu e5 soh, an2-ni it-chhe3 chiu7 oan5 lah. Chit-hang7 su7 ti7 kui2 na7 le2-pai3 cheng5 ti7 Un-ko-hoa5-to2 u7 hoat-seng, chit8 e5 kang-lang5 bo5 chu3-i3 loan7-phut, i chhui3 kou5-kou5 e5 sin-the2 hou7 lang5 bai5-chong3 ti7 chhiu7-kha. Koh chit8 hang7 chiu7-si7 i chho3-chhiu7 e5 si5, tioh8 chho3 ho2-se3, na7 bo5, chhiu7 oe7 to2 tui3 i chit peng5 lai5, chiong i e5 sin-khu phoa3 choe3 2 te3, chit khoan2 e5 su7 ia7 hoat-seng koe3. 
  Na7-si7 chit-e5 chheng-lian5 lang5, si7 chin oe7 hiau2 po2-siu2 i ka-ki7, sou2-i2 it-chhe3 e5 keng-koe3 long2 chin sun7-li7. Chhiu7 teng2 hit pou7-hun7 siu7 chho3 loh8-lai5, i kio3 hiah-e5 ti7 e7-bin7 e5 kang-lang5 long2 tioh8 chau2. Chit si5 i oe7 tu2-tioh8 chin gui5-hiam2, chiu7-si7 chhiu7 e5 teng2 pou7-hun7 teh beh tng7 e5 si5, chhiu7 oe7 cheng5-au7 io5 kau3 chin li7-hai7, io5 e5 khoah u7 15-20 chhioh. Hit si5 tioh8 oe7-hiau2 sun7-se3 kap chhiu7 saN-kap choe3-hoe2 io5, na7 bo5, bin7 chiu7 oe7 hou7 chhiu7 kong3-tioh8, chiu7 piN3 choe3 bah-chiuN3. U7 chin choe7 ti7 koan5 chhiu7-teng2 choe3-kang e5 lang5, in e5 bin7 long2 hou7 chhiu7 phah kau3 piN3 bah-chiuN3, in-ui7 in iau2 boe7 kap chhiu7 saN-kap tin2-tang7 e5 si5, hiah toa7 e5 chhiu7 chit8-pai2 koh chit8-pai2 phah to3-tng2-lai5, bin7 siu7-phah kau3 hui-siong5 li7-hai7. 
  Hut-jian5-kan i theng5-chi2 it-chhe3 e5 kang-chok, si7 sim2-mih8 tai7-chi3? In khoaN3-kiN3 i thau2-khui pak8 ti7 io e5 soh, koaN2-kin2 thoa-khui i e5 thih-teng-oe5, liu loh8-khi3 iok u7 12 chhioh e5 sou2-chai7 beh siam2-pi7 chhiu7 to2 loh8-lai5. Au7-lai5 koh chiong thih-teng-oe5 teng3 ti7 chhiu7 e5 tiong-kut, chiong i e5 soh pak8 ho2, koh pak8-an5 i e5 kha, teh theng3-hau7. Bo5 ku2 chhiu7 e5 teng2 pou7-bun7 100 chhioh chiu7 tng7, tui7-loh8 toe2. In khoaN3-kiN3 i kap chhiu7 cheng5-au7 teh io5-tang7, i lian5 chit8-sut-a2 to bo5 tin2-tang7, chhin-chhiuN7 tang5-siong7, bo5 sin5-keng, bo5 khui3-lat8 ku3-chai7 chhiu7 teh io5, tit8-kau3 chhiu7 e5 io5-tang7 oan5-choan5 theng5. 
  Jian5-au7, i chiu7 chiau3 “ti7 koan5 chhiu7-teng2 choe3-kang e5 lang5” e5 kui-ki2, khai-si2 i e5 kang-chok, chiu7-si7 tioh8 khan kng3-soh ti7 chhiu7-teng2, hit-e5 kng3-soh tang7 u7 400 kin, sou2-i2 tioh8 eng7 thih-kau giu2, lai5 tiau3 ti7 chhiu7-teng2, chit-e5 u7 1 chhun3 chhou e5 kng3-soh, tui3 chit chang5 chhiu7 tioh8 khan kau3 leng7-goa7 chit8 chang5 chhiu7-teng2, si7 beh eng7 chit-tiau5 e5 kng3-soh lai5 un7-poaN toa7 koh chhou e5 sam-khou. 
  Hian7-chai7, i sou2 chho3 loh8-lai5 e5 chhiu7 hit sou2-chai7 e5 tit8-keng3 tu2-ho2 2 chhioh, i theng5-khun3, in teh theng3-hau7, in kam2-kak chin ki5-koai3 si7 bin5-bang7 tioh8 mah? In e5 bak8-chiu si7 hou7 i phian3 khi3? Bo5, i e5 sin-khu theng5 ti7 poaN3 khong-tiong khia7 ti7 chiu-ui5 chhioh khoah e5 chhiu7 e5 tiong-kut, li7 in e5 thau5-khak teng2-bin7 200 chhioh koan5 e5 sou2-chai7. 
  Ng3 teng2-bin7 teh khoaN3 e5 chho3-chha5 kang-lang5 e5 tiong-kan u7 tiap8-a2-ku2 e5 an-cheng7, in chu3-i3 teh khoaN3 hit-e5 iong2-kam2 ti7 koan5 chhiu7-teng2 choe3-kang e5 lang5, cheng7-kau3 long2 bo5 siaN-se3, choe7-choe7 lang5 e5 sim-chong7 chit8 si5 thiau3 kau3 chin li7-hai7. In it-tit8 khia7 ti7 hia, chhin3-koaN7 tit8-tit8 piaN3 chhut-lai5, hou7 in kam2-kak kui seng-khu long2 bo5 lat8, chong2-si7 chhiu7-teng2 e5 kang-chok si7 hiah-nih8 u7 khip-in2-lat8, in boe7-tang3 bo5 khoaN3 i e5 kang-chok. 
  I khia7 ti7 chheN-chheN e5 khong-tiong-nih8, oe7 lian3 loh8-lai5 boe7? I kiam2 oe7 tang3 hiah-nih8 ku2 khia7 ti7 hia mah? Hian7-chai7 i e5 po2-thau5, tui3 i sou2 khia7 e5 sou2-chai7 hiat tui3 3 chhioh koan5 e5 sou2-chai7 khi3, tau3-ti2 i si7 beh choe3 sim2-mih8? 
  Chong2-si7 li2 khoaN3! Po2-thau5 ka-lauh8 loh8-lai5, chhiu7-ki at-chih8, lak loh8 toe7, i oan-io, teh khoaN3 e5 lang5 long2 m7-kaN2 chhoan2-khui3 eng7 kiaN-hiaN5 e5 bak8-chiu chu3-i3 teh khoaN3, i e5 sin-the2 ban7-ban7 hoe5-hok8 an-teng7, 5 hun cheng au7, koh chai3 khia7 ti7 toe7-bin7 lah. Sui5-si5 u7 toa7 o-lo2 e5 siaN tui3 chin heng-hun3 e5 chho3-chha5 kang-lang5 tiong hoat-chhut-lai5, ia7 tai7-ke chiong i pau-ui5 khi2-lai5. 
  “Ti7 koan5 chhiu7-teng2 cho3-kang e5 lang5,” tit-tioh8 cheng3-lang5 e5 o-lo2 kap him-soan7. 
  Hit me5 i khun3 boe7 khi3, si5-kan tit8-tit8 beh koe3 khi3, na7-si7 i ti7 chhng5-nih8 hoan-lai5 hoan-khi3, boe7 tit-tioh8 hioh-khun3. Koe3-khi3 e5 tai7-chi3 chit8-bou5 koh chit8-bou5 chhut-hian7 ti7 i e5 bin7-cheng5. I e5 chhu3 lau7-bu2, siau3-lian5 si5-tai7 e5 tang5-phoaN7, i2-kip ki5-tha chiong2-chong2 sin5-seng3 e5 ki3-ek8 chhiong-moa2 ti7 hun7-loan7 e5 thau5-nau2 lai7. 
  I hoah kong2: “An2-ni beh an2-choaN2, sim2-mih8 tai7-chi3 hou7 goa2 kui mi5 chiah-nih8 kan-khou2?” 
  I an-cheng7 peh-khi2-lai5, chheng7-saN, tian7-tian7 khui-mng5 chhut khi3 goa7-bin7. 
  Si7 chit8 e5 geh8-kng-me5, toa7 koh tng5 e5 chhiu7-iaN2 chin chheng-chho2 chio3 kau3 toe7-chiuN7, chin hng7 sou2-chai7, mui2 chit8-tong3 chhu3, long2 oe7 khoaN3 kau3 chin beng5, bo5 chit8 e5 siaN-im teh kiau2-jiau2 am3-me5 e5 thiam7-cheng7, lian5 hiah-nih8 toa7 e5 chhiu7-na5 pun2 sin ia7 ti7 an-bin5 tiong. 
  I chin kin2 chiu7 liu kau3 chhiu7-na5 lai7, kau3 jit8-si5 piau2-ian2 thang kiaN e5 ki7-sit8 e5 sou2-chai7. I siuN7 am3-me5 ia2-goa7 e5 khong-khi3 it-teng7 oe7 tu5-khi3 i boe7 khun3-tit e5 goan5-in ia7 siau-biat8 hiah-e5 hou7 i kan-khou2 chiong2-choing2 e5 hoe5-siong2. 
  Chit8 tiam2 cheng au7 i tng2-lai5, an-cheng7 koh-chai3 jip8 i e5 pang5-keng nih8. Hian7-chai7 i bi5-bi5 teh khun3 chong2-si7 i khai-si2 khun3 e5 si5, chiu7 koh bin5-bang7, hit-e5 ki5-koai3 e5 bang7 kiau2-jiau2 i e5 an-bin5. Bang7-kiN3 i koh chit8 pai2 peh-chiuN7 chhiu7-teng2, i e5 cheng-sin5 chin jiat8, chin ng3-abng7 beh choe3 hit-e5 iong2-kam2 e5 tai7-chi3. 
  I theh8 po2-thau5, khai-si2 eng7 i bo5 peng5-siong5 e5 khui3-lat8, beh chiong chhiu7 e5 teng2 pou7-hun7 kap chhiu7 pun-khui, ti7 chin te2 e5 si5-kan i choe3 oan5, chhiu7 e5 teng2 pou7-hun7 chiu7 to2 loh8-lai5, chiong i e5 thih8-teng5-oe5 teng3-jip8 chhiu7 e5 lai7-bin7, eng7 toa3 chiong ka-ki7 pak8 chin an5, theng3-hau7 io5-tang7, in-ui7 i kap chhiu7 e5 io5-tang7 bo5 kang7, sou2-i2 chin tang7 e5 chhiu7 tui3 i e5 bin7 teh loh8 lai5. Chhiu7 cheng5-au7 io5-tang7 tak8-pai2 long2 phah-tioh8 i, i kam2-kak lian5 kut to7 phah-chhui3 lah, chin sio koh ang5 e5 huih lau5 chhut-lai5, hit-si5 i chheN2 khi2-lai5, bin7 moa2-moa2 si7 chhin3-koaN7, sin5-keng heng-hun3 koh hun7-loan7. 
  Koh chit8-pai2 i khun3-khi3, chit pai2 i tiam3 ti7 chhiu7-teng2 teh eng7 pou2-thau5, eng7 toa3 pak8-tiau5 leh, hut-jian5-kan chho3 m7-tioh8, chit8-bak8-nih-ku2 toa3 tng7-khi3, i chiu7 au5-kio3, i kam2-kak tioh8 tui7-loh8 khi3 e5 si5 hoah chhut-lai5, i siuN7 beh giu2 chhiu7-ki, chong2-si7 bo5 seng5-kong, hit-e5 thang-kiaN e5 kam2-kak, chiu7-si7 i ti7 siau3-lian5 e5 si5 siong5-siong5 bang7-kiN3 e5 hit-e5 tui7-loh8-khi3 e5 kam2-kak, lim5-kau3, i siak loh8 ti7 thou5-kha chin li7-hai7, hit-si5 i chheN2 khi2-lai5, chiah chai si7 tui3 bin5-chhng5 poah8-loh8-lai5 ti7 thou5-kha. 
  I chin kiaN koh chai3 khun3 khi3, chiu7 koh chit8 pian3 li7-khui pang5-keng khi3 chong-chhiu7 hia, ti7 chhiu7-na5-lai7 kiaN5-lai5 kiaN5-khi3, hiah-e5 siuN7 ai3 boe7 ki3-tit e5 ki3-ek, koh chit8 pai2 lai5 lah. 
  Si7 chit8-ni5-cheng5 e5 tai7-chi3, i tng2-khi3 toa7 to-chhi7 e5 si5, tu2-tu2 u7 chit8 e5 toa7 e5 chu7-hoe7 ti7 hia, lian5-lian5 khui-hoe7 chit8 le2-pai3-ku2. Hit si5 i siu7-tioh8 hit-e5 u7 khui3-lat8 e5 kang2-to7-chia2 khip-in2, koh tu2-tioh8 chit8 chiong2 boe7 tang3 kai2-sek e5 lek8-liong7 sou2 pek, chiu7 chham-ka chu7-hoe7. U7 chit8 jit8 i eng7 kang2-to7-chia2 e5 hou-tiau3, chiu7 kau3 thau5-cheng5, chi3-goan7 beh cho3 soan-kau3-su, hit si5 si7 i e5 seng-gai5-tiong te7-it kam2-kek e5 chit8-si5, hian7-si5 iau2-ku2 bo5 boe7 ki3-tit, hit-si5 e5 leng5-seng3 u7 chin3-pou7. 
  U7 iaN2, tng-si5 i chin chiaN3 u7 chit-e5 i3-su3, siuN7 beh choe3 soan-kau3-su, chong2-si7 chu7-hoe7 kiat-sok liau2 au7 hiah-nih8 toa7 e5 kam2-tong7 sui5-si5 siau-bo5 khi3. siuN7 kau3 choe3 soan-kau3-su e5 khun3-lan5 i2-kip sou2 tioh8 hi-seng e5 su7, chiam7-chiam7 i e5 kam2-tong7 ia7 siau-biat8, i sin5-seng3 e5 koat-i3 ia7 bo5 khi3 lah. Se3-kai3 e5 be5 hek8 koh chit8 pai2 chin3-jip8 i e5 sim, kui2 le2-pai3 liau2 au7, i oan5-choan5 boe7 ki3-tit tng-si5 sim-lai7 e5 lip8-iok. Chong2-si7 i2-au7 ti7 tek8-piat8 chin an-cheng7 e5 si5, i chiu7 koh-chai3 siu7 kam2-tong7 lai5 siuN7 chiah-e5 su7. I boe7-tang3 oan5-choan5 boe7 ki3-tit sou2-choe3 e5 su7, u7 chit8-jit8 i kam2-kak choat8-bang7, che7 chhia tui3 sai-pou7 khi3 chiaN5-choe3 Eng-siok8 Ko-lun5-pi2-a e5 chho3-chha5-iaN5 koan5 chhiu7-teng2 choe3-kang e5 lang5. Hian7-chai7 chit8-ni5 koe3 khi3 lah, i siong-sin3 koe3-khi3 e5 it-chhe3 long2 bo5-khi3 lah, chong2-si7 boe7-oe7, hian7-chai7 i koh chit8-pian3 kam2-kak tioh8 chit-e5 sin5-seng3 e5 hou-tiau3. 
  2 tiam2 cheng-ku2, i sim-lai7 teh cheng-chian3, i choe3 koan5 chhiu7-teng2 kang-chok e5 lang5 sou2 tit-tioh8 e5 mia5-siaN, ai3 i koh to3-tng2 kau3 ti7 chhiu7-na5 lai7, i ai3 hit-e5 ti7 chho3-chhiu7 kang-lang5 tiong-kan e5 chu7-iu5 kap ia2-goa7 e5 seng-oah8. 
  I chiu7 siuN7 beh siam2-pi7 Siong7-te3, na7-si7 i chai siam2-pi7 Siong7-te3 si7 bo5 lou7-eng7 e5, in-ui7 Iok-na2 ui7-tioh8 an2-ni chiu7 hou7 Siong7-te3 koan2-kau3, sou2-i2 i na7 an2-ni choe3 si7 chin gui5-hiam2 e5 su7. 
  Tui3 an2-ni i kui7 ti7 toe7-chiuN7, thau5 aN3 ti7 kha-thau5-u e5 tiong-kan, teh hau2. Hoan2-hoe2 e5 bak8-sai2 lau5 chhut-lai5, kiu5 Siong7-te3 sia3-bian2 i bo5 sun7-hok8 e5 choe7, koh chit8 pian3 tui3 Siong7-te3 se3-iok beh choe3 soan-kau3-su e5 kang-chok. Chiah-e5 si5 koe3 khi3 liau2-au7 ti7 i e5 sim-lai7 u7 tit-tioh8 boe7 bat u7 e5 peng5-an. 
</CL>
<HL>

第2章<BR>Ti7 Koan5樹頂做工E5人 
「Ti7 koan5樹頂做工」 che是不可思議e5技術，是無平常，是boe7 thang比pheng7 e5技術。Ti7太平洋海岸e5所在，有chit8 koa2無煩無惱e5 chho3柴工人。Ti7 in e5人生中有chit8項hou7 in絕對boe7 tang3 boe7記得e5經驗，就是in teh看hit-e5 ti7 koan5 e5樹頂做工e5人e5時，in看見hit人親像無teh注意，無神經，無驚惶e5狀態，ti7地面kap空中teh工作e5時，in替hit人真驚，驚到起tio5起來。 
前chit8日所keng2-tioh8 e5大樹是----300呎koan5 e5道格拉斯棕樹，樹頭e5直徑有5呎，直chhun到樹頂，chit款樹ti7英屬e5哥倫比亞常常有看tioh8。 
有chit8 e5大約19歲e5青年，是專門做chit款e5工e5，就是peh-chiuN7 hiah-nih8 koan5 e5樹頂做工。至少ti7 hit日i是真快樂，面貌有安全妥當。已經幾na7禮拜久受特別e5訓練了後，就chiaN5做chit-e5海岸，第一 gau5 ti7 koan5樹頂做工e5人。Hit日i e5 kha，穿有鐵釘e5鞋，koh帶soh，縛ti7腰nih，就跳chiuN7樹e5中骨，ti7地面chit8大群chho3柴工人iau2-boe7感覺e5時，i親像phong3鼠chit8般樣peh-chiuN7 50呎koan5 e5所在lah，i將soh hiat chiuN7 koan5，縛好勢，將鐵釘鞋chhah ti7樹e5中骨，頭殼kiah8 koan5，chit8步chit8步peh-chiuN7 koan5去，i e5身體已經準備beh應付一切e5動作。 
直直peh，koan5 koh-khah koan5，i一直peh起去，因為i e5動作，樹頂就前後一直搖動。下面e5人將in e5身體hiaN3後，頭殼ng3頂面看chiuN7 koan5去，經過hiah-nih8久e5時間，in e5 am7-kun2就酸koh疼，目chiu看siuN久也soa3霧去。Tui3 tak8所在long2 oe7-thang聽tioh8歡喜kap o-lo2 hoah叫e5聲teh鼓舞i，熱誠e5聲音ng3空中傳chiuN7去，i ti7樹頂真努力工作，盡i所oe7 ti7 hia做工。 
現在i停kha lah，hit所在koan5有200呎！實在有夠額koan5，i就開始工作lah，將斧頭theh8出來，開始chho3柴，將樹e5周圍直phut。I e5身體向後面然後用力phut落去，siang7時柴iu3親像雨，落ti7下面hiah-e5 chho3柴工人hia。Teh chho3 e5時有2項事i tioh8真注意，che 2項事真有可能發生危險，i的確tioh8盡量閃避chiah-e5危險。頭chit8項就是teh chho3 e5時tioh8真se3-ji7，若chho3 m7-tioh8所在，chho3 tioh8縛i e5身軀e5 soh，an2-ni一切就完lah。Chit項事ti7幾na7禮拜前ti7溫哥華島有發生，chit8 e5工人無注意亂phut，i碎kou5-kou5 e5身體hou7人埋葬ti7樹kha。Koh chit8項就是i chho3樹e5時，tioh8 chho3好勢，若無，樹oe7倒tui3 i chit peng5來，將i e5身軀破做2 te3，chit款e5事也發生過。 
若是chit-e5青年人，是真oe7 hiau2保守i ka-ki7，所以一切e5經過long2真順利。樹頂hit部份受chho3落來，i叫hiah-e5 ti7下面e5工人long2 tioh8走。Chit時i oe7 tu2-tioh8真危險，就是樹e5頂部份teh beh斷e5時，樹oe7前後搖到真厲害，搖e5闊有15-20呎。Hit時tioh8 oe7-hiau2順勢kap樹saN-kap做夥搖，若無，面就oe7 hou7樹kong3-tioh8，就piN3做肉醬。有真choe7 ti7 koan5樹頂做工e5人，in e5面long2 hou7樹phah到piN3肉醬，因為in iau2 boe7 kap樹saN-kap tin2動e5時，hiah大e5樹chit8-pai2 koh chit8-pai2 phah to3-tng2來，面受phah到非常厲害。 
忽然間i停止一切e5工作，是sim2-mih8 tai7-chi3？In看見i thau2開縛ti7腰e5 soh，趕緊拖開i e5鐵釘鞋，liu落去約有12呎e5所在beh閃避樹倒落來。後來koh將鐵釘鞋釘ti7樹e5中骨，將i e5 soh縛好，koh縛an5 i e5 kha，teh theng3候。無久樹e5頂部份100呎就斷，墮落底。In看見i kap樹前後teh搖動，i連chit8-sut-a2都無tin2動，親像銅像，無 神經，無氣力據在樹teh搖，直到樹e5搖動完全停。 
然後，i就照「ti7 koan5樹頂做工e5人」 e5規矩，開始i e5工作，就是tioh8牽鋼soh ti7樹頂，hit-e5鋼soh重有400斤，所以tioh8用鐵鉤giu2，來吊ti7樹頂，chit-e5有1吋粗e5鋼soh，tui3 chit chang5樹tioh8牽到另外chit8 chang5樹頂，是beh用chit條e5鋼soh來運搬大koh粗e5 sam-khou。 
現在，i所chho3落來e5樹hit所在e5直徑tu2好2呎，i停khun3，in teh theng3候，in感覺真奇怪是眠夢tioh8 mah？In e5目chiu是hou7 i騙去？無，i e5身軀停ti7半空中khia7 ti7周圍呎闊e5樹e5中骨，離in e5頭殼頂面200呎koan5 e5所在。 
Ng3頂面teh看e5 chho3柴工人e5中間有tiap8-a2久e5安靜，in注意teh看hit-e5勇敢ti7 koan5樹頂做工e5人，靜到long2無聲勢，choe7-choe7人e5心臟chit8時跳到真厲害。In一直khia7 ti7 hia，chhin3汗直直piaN3出來，hou7 in感覺kui身軀long2無力，總是樹頂e5工作是hiah-nih8有吸引力，in boe7-tang3無看i e5工作。 
I khia7 ti7 chheN-chheN e5空中nih8，oe7 lian3落來boe7？I kiam2 oe7 tang3 hiah-nih8久khia7 ti7 hia mah？現在i e5斧頭，tui3 i所khia7 e5所在hiat tui3 3呎koan5 e5所在去，到底i是beh做sim2-mih8？ 
總是你看！斧頭ka-lauh8落來，樹枝at-chih8，lak落地，i彎腰，teh看e5人long2 m7敢喘氣用驚惶e5目chiu注意teh看，i e5身體慢慢回復安定，5分鐘後，koh再khia7 ti7地面lah。隨時有大o-lo2 e5聲tui3真興奮e5 chho3柴工人中發出來，也tai7-ke將i包圍起來。 
「Ti7 koan5樹頂做工e5人，」 得tioh8眾人e5 o-lo2 kap欣羨。 
Hit暝i khun3 boe7去，時間直直beh過去，若是i ti7床nih8翻來翻去，boe7得tioh8 hioh-khun3。過去e5 tai7-chi3 chit8幕koh chit8幕出現ti7 i e5面前。I e5厝老母，少年時代e5同伴，以及其他種種神聖e5記憶充滿ti7混亂e5頭腦內。 
I hoah講：「An2-ni beh an2-choaN2，sim2-mih8 tai7-chi3 hou7我kui暝chiah-nih8艱苦？」 
I安靜peh起來，穿衫，tiam7-tiam7開門出去外面。 
是chit8 e5月光暝，大koh長e5樹影真清楚照到地chiuN7，真hng7所在，每chit8棟厝，long2 oe7看到真明，無chit8 e5聲音teh kiau2擾暗暝e5 thiam7靜，連hiah-nih8大e5樹林本身也ti7安眠中。 
I真緊就溜到樹林內，到日時表演thang驚e5技術e5所在。I想暗暝野外e5空氣一定oe7除去i boe7 khun3得e5原因也消滅hiah-e5 hou7 i艱苦種種e5回想。 
Chit8點鐘後i tng2來，安靜koh再入i e5房間nih8。現在i bi5-bi5 teh khun3總是i開始 khun3 e5時，就koh眠夢，hit-e5奇怪e5夢kiau2擾i e5安眠。夢見i koh chit8 pai2 peh-chiuN7樹頂，i e5精神真熱，真ng3望beh做hit-e5勇敢e5 tai7-chi3。 
I theh8斧頭，開始用i無平常e5氣力，beh將樹e5頂部份kap樹分開，ti7真短e5時間i做完，樹e5頂部份就倒落來，將i e5鐵釘鞋釘入樹e5內面，用帶將ka-ki7縛真an5，theng3候搖動，因為i kap樹e5搖動無kang7，所以真重e5樹tui3 i e5面teh落來。樹前後搖動tak8-pai2 long2 phah-tioh8 i，i感覺連骨就phah碎lah，真燒koh紅e5血流出來，hit時i醒起來，面滿滿是chhin3汗，神經興奮koh混亂。 
Koh chit8-pai2 i khun3去，chit pai2 i tiam3 ti7樹頂teh用斧頭，用帶縛tiau5 leh，忽然間chho3 m7-tioh8，chit8目nih久帶斷去，i就au5叫，i感覺tioh8墮落去e5時hoah出來，i想beh giu2樹枝，總是無成功，hit-e5 thang驚e5感覺，就是i ti7少年e5時常常夢見e5 hit-e5墮落去e5感覺，臨到，i siak落ti7塗kha真厲害，hit時i醒起來，chiah知是tui3眠床poah8落來ti7塗kha。 
I真驚koh再khun3去，就koh chit8 pian3離開房間去棕樹hia，ti7樹林內行來行去，hiah-e5想ai3 boe7記得e5記憶，koh chit8 pai2來lah。 
是chit8年前e5 tai7-chi3，i tng2去大都市e5時，tu2-tu2有chit8 e5大e5聚會ti7 hia，連連開會chit8禮拜久。Hit時i受tioh8 hit-e5有氣力e5講道者吸引，koh tu2-tioh8 chit8種boe7 tang3解釋e5力量所逼，就參加聚會。有chit8日i用講道者e5呼召，就到頭前，志願beh做宣教師，hit時是i e5生涯中第一感激e5 chit8時，現時iau2-ku2無boe7記得，hit時e5靈性有進步。 
有影，tng時i真正有chit-e5意思，想beh做宣教師，總是聚會結束了後hiah-nih8大e5感動隨時消無去。想到做宣教師e5困難以及所tioh8犧牲e5事，漸漸i e5感動也消滅，i神聖e5決意也無去lah。世界e5迷惑koh chit8 pai2進入i e5心，幾禮拜了後，i完全boe7記得tng時心內e5立約。總是以後ti7特別真安靜e5時，i就koh再受感動來想chiah-e5事。I boe7-tang3完全boe7記得所做e5事，有chit8日i感覺絕望，坐車tui3西部去chiaN5做英屬哥倫比亞e5 chho3柴營koan5樹頂做工e5人。現在chit8年過去lah，i相信過去e5一切long2無去lah，總是boe7-oe7，現在i koh chit8遍感覺tioh8 chit-e5神聖e5呼召。 
2點鐘久，i心內teh爭戰，i做koan5樹頂工作e5人所得tioh8 e5名聲，ai3 i koh to3-tng2到ti7樹林內，i愛hit-e5 ti7 chho3樹工人中間e5自由kap野外e5生活。 
I就想beh閃避上帝，若是i知閃避上帝是無lou7用e5，因為Iok-na2為tioh8 an2-ni就hou7上帝管教，所以i若an2-ni做是真危險e5事。 
Tui3 an2-ni i跪ti7地chiuN7，頭aN3 ti7 kha頭u e5中間，teh hau2。反悔e5目屎流出來，求上帝赦免i無順服e5罪，koh chit8遍對上帝誓約beh做宣教師e5工作。Chiah-e5時過去了後ti7 i e5心內有得tioh8 boe7 bat有e5平安。 
</HL>