<CL>
  Chapter 19 
  Sio2-ong5-chu2 peh kau3 1 liap8 chin koan5 e5 soaN-teng2. I cha2-cheng5 taN chai-iaN2 3 liap8 hoe2-soaN, in e5 koan5 taN kau3 i e5 kha-thau5-u. I ka7 hit liap8 si2 e5 hoe2-soaN theh8 lai5 khoe3-kha. M7-chiah i tui3 ka-ti7 kong2, “Tui3 chiah koan5 e5 soaN-teng2, e7-tang3 ka7 kui-liap8 thiN-chhiN khoaN3 liau2-liau2, ma7 e7-tang3 khoaN3 tioh8 sou2-u7 e5 lang5 ......” M7-koh i taN khoaN3 tioh8 hou7 si5-kan boa5 kah kng-kng-kng e5 soaN-piah. 
  “Gau5-cha2 !” Sio2-ong5-chu2 chin ho2-le2 kong2 . 
  Hoe5-im in3-kong2, “Gau5-cha2 ......Gau5-cha2 ......” 
  Sio2-ong5-chu2 mng7 kong2, “Li2 si7 siang2? ” 
  Hoe5-im in3-kong2, “Li2 si7 siang2?...... Li2 si7 siang2?...... Li2 si7 siang2?......” 
  I koh kong2, “Cho3 goa2 e5 peng5-iu2--lah, goa2 chin kou-toaN.” 
  Hoe5-im in3-kong2, “Goa2 chin kou-toaN...... goa2 chin kou-toaN...... goa2 chin kou-toaN...... ” 
  Chu7-an2-ni goa2 to7 siuN7 kong2 , “Hiah ki5-koai3 e5 thiN-chhiN! Tak8 hang7 long2 ta-so3, chiam-chiam, kiam5 koh siap. lang5 khiam3-khoat siong2-siong7-lek8 (想像力), in it-chai3 tiong5-hok8 lang5 ka7 in kong2 e5 oe7 ..... Ti7 goa2 hia, goa2 u7 1 lui2 hoe, i long2 si7 tai7-seng khui-chhui3 .....” 
  Chapter 20 
  Sio2-ong5-chu2 ti7 soa-pou, gam5-chioh8 kap seh teng2-bin7 kiaN5 chin ku2, liau2-au7 chiong-ki5-boe2 hoat-hian7 1 tiau5 lou7, chit tiau5 lou7 si7 thang3 tui3 u7 lang5 toa3 e5 sou2-chai7. 
  “Gau5-cha2?” Sio2-ong5-chu2 an2-ne kong2. 
  I thau5-cheng5 si7 1 e5 mui5-kui3-hoe khui kah moa2-si3-ke3 e5 hoe-hng5. 
  Mui5-kui3-hoe kong2, “Gau5-cha2!” 
  Sio2-ong5-chu2 chim-chiok khoaN3 hiah-e5 hoe. In kap i e5 hoe kang7-khoan2. 
  Sio2-ong5-chu2 kiaN-1-tio5 mng7 kong2, “Lin2 si7 siang2 ?” 
  “Gun2 si7 mui5-kui3-hoe.” mui5-kui3-hoe an2-ne in3-kong2. 
  M7-chiah hou7 i kam2-kak chin pi-ai. In-ui7 i e5 hoe bat ka7 i kong2 i si7 choan5 u2-tiu7 ui5-it e5 mui5-kui3-hoe, ah ti7 chia, kan-taN 1 e5 hoe-hng5 to7 u7 5000 lui2 kap i oan5-choan5 sio-siang5. 
  Sio2-ong5-chu2 siuN7 kong2, “Goa2 e5 hoe na7 khoaN3 tioh8 an2-ne, e7 chin au3-nau2, e7 tit8-tit8 ka-sau3, koh e7 ui7-tioh8 kiaN lang5 ka7 chhio3, choaN5 ke2-si2. Goa2 soah bo5-ta7-oa5 ke2-cho3 khoaN3-kou3 kau3 i chhiN2--koe3-lai5, goa2 na7-bo5 ka7 chu-se3 pang3 khah ke7--le, i chin-chiaN2 e7 si2--khi3 ......” 
  Koh-lai5 i koh siuN7 kong2, “Cha2-cheng5 goa2 bat in-ui7 u7 1 lui2 choan5 u2-tiu7 tan-it e5 1 lui2 hoe, kam2-kak chin ho2-giah8, ki5-sit8 goa2 kan-taN u7 1 lui2 su3-siong5 e5 mui5-kui3-hoe, hit lui2 hoe kap goa2 hit 3 liap8 hoe2-soaN (kau3 goa2 kha-thau5-u koan5, tiong-kan 1 liap8 kho2-leng5 eng2-oan2 hoa--khi3-a), chiah-e5 bo5-kho2-leng5 hou7 goa2 chiaN5 cho3 chin ui2-tai7 e5 ong5-chu2 ......” m7-chiah Sio2-ong5-chu2 phak tiam3 chhau2-pou khau3. 
  Chapter 21 
  Hit e5 si5-chun7, tu2-ho2 chhut-hian7 1 chiah hou5-li5. 
  Hou5-li5 kong2, “Li2 ho2!” 
  “Li2 ho2!” Sio2-ong5-chu2 chin u7 le2 ka7 in3, oat8-thau5, soah bo5 khoaN3 tioh8 siaN2. 
  Hit e5 siaN-im kong2, “Goa2 ti7 chia, ti7 phong7-ko2-chhiu7 e5 chhiu7-kha.” 
  Sio2-ong5-chu2 mng7 kong2, “Li2 si7 siang2? Li2 chin ho2-khoaN3 ......” 
  “Goa2 si7 hou5-li5.” Hou5-li5 an2-ne kong2. 
  “Lai5 kap goa2 sng2--lah!” Sio2-ong5-chu2 ka7 i kian3-gi7 kong2, “Goa2 chin pi-siong.” 
  Hou5-li5 kong2, “Goa2 boe7-sai2 kap li2 sng2, Goa2 iau2 boe7 hong5 ka3-koai.” 
  Sio2-ong5-chu2 kong2, “Ah, PhaiN2-se3 !” 
  SiuN7 1-e7-a2 liau2, chiah koh kong2, “Ka3-koai si7 siaN2 ?” 
  Hou5-li5 kong2, “Li2 m7 si7 chia e5 lang5. Li2 teh chhoe7 siaN2 ?” 
  “Goa2 teh chhoe7 lang5.” Sio2-ong5-chu2 kong2, “Ka3-koai si7 siaN2 ?” 
  Hou5-li5 kong2, “Hiah-e5 lang5, in u7 chheng3, e7 phah-lah8, chin tho2-ia3; m7-koh in ma7 chhi7-ke, Che si7 in ui5-it e5 ho2-chhu3. Li2 teh chhoe7 ke--nih?” 
  Sio2-ong5-chu2 kong2, “M7-si7, teh chhoe7 peng5-iu2 . Ka3-koai si7 siaN2?” 
  “Si7 1 hang7 tiaN7-tiaN7 hong5 bo5-iau3-bo5-kin2 e5 tai7-chi3.” Hou5-li5 kong2, “Ka3-koai to7-si7 Kian3-lip8 koan-he7 .....” 
  “Kian3-lip8 koan-he7?” 
  Hou5-li5 kong2, “Bo5-m7-tioh8. Tui3 goa2 lai5 kong2, li2 iau2-si7 gin2-a2 nia5, kah ki5-thaN chhian-chhian-ban7-ban7 e5 gin2-a2 bo5 siaN2 chha-piat, Goa2 bo5 su-iau3 li2, li2 ma7 kang7-khoan2 bo5 su-iau3 goa2. Tui3 li2 lai5 kong2, goa2 kan-taN si7 1 chiah hou5-li5 nia5, kah chhian-chhian-ban7-ban7 e5 hou5-li5 kang7-khoan2. Khah-su2 li2 na7 ka7 goa2 ka3-koai, lan2 to7 hou7-siong7 su-iau3. Li2 tui3 goa2 lai5 kong2 si7 se3-kai3 siong7 ui5-it--e5, goa2 tui3 li2 lai5 kong2 ma7 si7 se3-kai3 siong7 ui5-it--e5 ......” 
  “Goa2 lio5-a2 chai-iaN2--a.” Sio2-ong5-chu2 kong2, “U7 1 lui2 hoe ......Goa2 siuN7 goa2 si7 hou7 i ka3-koai ......” 
  Hou5-li5 kong2, “U7 kho2-leng5. Te7-kiu5 teng2-bin7 lan2 khoaN3 tioh8 kok chiong2 e5 mih8-kiaN7......” 
  “Ouh! I bo5 ti7 te7-kiu5.” Sio2-ong5-chu2 kong2. 
  Hou5-li5 kam2-kak chin ki5-koai3 chin houN3-ki5, mng7-kong2, “Ti7 pat8-liap8 thiN-chhiN teng2-bin7?” 
  “HeN3.” 
  “Hit liap8 chhiN u7 phah-lah8 e5 lang5--bo5?” 
  “Bo5.” 
  “Che to7 chiaN5 chhu3-bi7! Ah u7 ke--bo5?” 
  “Se3-kan bo5 sip8-choan5-sip8-bi2 e5 tai7-chi3! ” Hou5-li5 thou2-toa7-khui3 kong2. 
  Hou5-li5 koh oe7 to3-tng2-lai5 goan5-pun2 e5 oe7-te5, 
  “Goa2 e5 seng-oah8 chin bo5-ni7. Goa2 liah8 ke; phah-lah8 e5 lang5 liah8 goa2. Sou2-u7 e5 ke long2 kang7-khoan2, sou2-u7 e5 lang5 ma7 si7 kang7-khoan2. Goa2 m7-chiah kam2-kak ia3-lan2. Chun2 na7 li2 chhi7--goa2, goa2 e5 seng-oah8 to7 na2-chhiuN7 chhiong boan2 tioh8 kng hit-1-poaN. Goa2 to7 e7 sek8-sai7 1 chiong2 kha-pou7 siaN, i kap ki5-thaN sou2-u7 e5 kha-pou7-siaN bo5 kang7. Ki5-thaN e5 kha-pou7-siaN e7 hou7 goa2 bih jip8-khi3 khah chhim e5 tong7, li2 e5 kha-pou7-siaN chhiuN7 im-gak8 e7 ka7 goa2 tui3 tong7 lai7-te2 kio3--chhut-lai5. Koh-chai3 kong2, li2 khoaN3, li2 khoaN3-tioh8 hiah-e5 beh8-a2-hng5- bo5? Goa2 bo5 teh chiah8 phang2, beh8-a2 tui3 goa2 lai5 kong2 ma7-si7 kang7-khoan2 bo5-lou7-iong7. Hiah-e5 beh8-a2-hng5 kap goa2 long2 bo5 siaN2 khan-lian5, kong2--khi2-lai5 u7 koa2 pi-ai. Chong2--si7 li2 u7 kim-sek e5 thau5-chang, li2 na7 chhi7--goa2, he to7-si7 chin ho2 e5 tai7-chi3--neh! Hiah-e5 kim-sek e5 beh8-sui7, e7 hou7 goa2 siuN7-tioh8 li2. Ah goa2 to7 e7 ai3 thiaN hong teh chhoe beh8-a2-hng5 e5 siaN......” 
  Hou5-li5 bak8-chiu kim-kim khoaN3 Sio2-ong5-chu2, khoaN3 chin ku2, chiah kong2, 
  “ChhiaN2 li2 siu-liu5--goa2 !” 
  “Goa2 chin siuN7.” Sio2-ong5-chu2 in3-kong2, “Tan7-si7 goa2 e5 si5-kan bo5 joa7-che7, beh chhoe7 peng5-iu2, u7 chin che7 tai7-chi3 ai3 khi3 liau2-kai2.” 
  “1 e5 lang5 kan-taN bat i chhi7 e5 mih8-kiaN7 to7 e7-sai2.” Hou5-li5 kong2, “Chin che7 lang5 bo5 liong7-siong7 e5 si5-kan5 khi3 bat mih8-kiaN7. In ti7 seng-li2-lang5 hia be2 hian7-seng5 e5 mih8-kiaN7, m7-koh seng-li2-lang5 bo5 teh be7 peng5-iu2, m7-chiah chin che7 lang5 bo5 peng5-iu2. Kah-su2 li2 na7 beh kau peng5-iu2, to7 chhi7--goa2!” 
  “Goa2 ai3 an2-choaN2 cho3?” Sio2-ong5-chu2 mng7 kong2. 
  Hou5-li5 in3-kong2, “Li2 ai3 chin u7 nai7-sim. Li2 seng che7 tiam3 li7 goa2 khah hng7 e5 sou2-chai7, chhiuN7 an2-ne, che7 tiam3 chhau2-pou, goa2 iong7 bak8-chiu ka7 li2 gio2, li2 mai3 kong2-oe7. Gi2-gian5 si7 gou7-hoe7 e5 goan5-thau5. Tan7-si7, li2 e7-tang3 tak8 kang che7 khah oa2 goa2--leh ......” 
  Te7 2 kang Sio2-ong5-chu2 koh lai5--a. 
  Hou5-li5 tui3 i kong2, “Li2 siong7 ho2 si7 kang7 1 e5 si5-kan lai5. ChhiuN7 kong2, li2 na7 e7-tau3 4 tiam2 lai5, tui3 3 tiam2 khai-si2 goa2 to7 chin hoaN-hi2. Si5-kan lu2 oa2, to7 lu2 hoaN-hi2. 4 tiam2 na7 kau3, goa2 to7 che7 boe7-tiau5! E7 hou7 li2 kam2-kak goa2 si7 goa7--a heng7-hok! Li2 lai5 e5 si5-kan na7 bo5-it-teng7, goa2 to7 m7-chai siaN2 si5-chun7 cho3 sim-li2 chun2-pi7......Lan2 eng-kai u7 cheh-jit8.” 
  “SiaN2 si7 cheh-jit8?” Sio2-ong5-chu2 mng7-kong2. 
  Hou5-li5 kong2, “Che ma7-si7 tiaN7 hou7 lang5 bo5 khi3 chu3-i3 e5 tai7-chi3. Che to7 si7 kong2 u7 1 e5 jit8-chi2 kap ki5-thaN e5 jit8-chi2 bo5-kang7, u7 1 tiam2-cheng kap ki5-thaN e5 tiam2-cheng bo5-kang7. Chhin-chhiuN7 kong2, phah-lah8 e5 lang5 u7 1 e5 cheh-jit8. Tak8 le2-pai3 4, in kap chng-lai7 e5 cha-bou2-gin2-a2 khi3 thiau3-bu2. M7-chiah pai3 4 si7 ho2-jit8! Goa2 e7-tang3 san3-pou7 kiaN5 kau3 pho5-to5-hng5 hia. Phah-lah8 e5 lang5 na7 bo5-lun7 tang-si5 long2 teh thiau3-bu2, tak8 kang long2 sio-siang7, an2-ne goa2 to7 bo5 hioh-khun3-jit8--a.” 
  Chu7-an2-ne Sio2-ong5-chu2 chhi7 hit chiah hou5-li5. Kau3 beh li7-khui e5 si5, “Ah! Goa2 siuN7 beh khau3.” Hou5-li5 kong2. 
  “Long2 ma7 li2.” Sio2-ong5-chu2 kong2, “Goa2 bo5 hi-bang7 li2 kan-khou2, si7 li2 kio3 goa2 ka7 li2 chhi7.” 
  “Bo5-m7-tioh8.” Hou5-li5 kong2. 
  “Tan7-si7 li2 siuN7 beh khau3.” Sio2-ong5-chu2 kong2. 
  “Bo5-m7-tioh8.” Hou5-li5 kong2. 
  “Na7 an2-ne, li2 bo5 tit-tioh8 siaN2 ho2-chhu3!” 
  “Goa2 tit-tioh8--a.” Hou5-li5 kong2, “In-ui7 hiah-e5 beh8-a2 e5 sek.” 
  Koh-lai5 i koh-kong2, 
  “Li2 koh khi3 khoaN3 hiah-e5 mui5-kui3-hoe. Li2 to7 chai-iaN2 li2 e5 mui5-kui3-hoe si7 se3-kan tok8-it-bu5-ji7--e5. Li2 chiah tng2--lai5 kap goa2 sio-si5, goa2 e7 ka7 li2 kong2 1 e5 pi3-bit8, cho3 lan2 li7-piat e5 le2-mih8.” 
  Sio2-ong5-chu2 chau2 khi3 khoaN3 mui5-kui3-hoe. 
  I tui3 in kong2, “Lin2 1-tiam2-a2 to7 bo5 seng5 goa2 hit lui2 mui5-kui3-hoe, lin2 bo5 siaN2 ke3-tat8. Bo5 lang5 ka7 lin2 iuN2-chhi7, lin2 ma7 bo5 iuN2-chhi7 koe3 jim7-ho5 lang5. Lin2 to7 chhiuN7 cha2-cheng5 goa2 hit chiah hou5-li5, Hit-tang-chun7 i kan-taN chhiuN7 ki5-thaN chhian-chhian-ban7-ban7 e5 hou5-li5 kang7-khoan2. M7-koh gun2 chiaN5-cho3 peng5-iu2, chin2 i tui3 goa2 lai5 kong2 si7 se3-kan ui5-it--e5.” 
  Hiah-e5 mui5-kui3-hoe chin siong-sim. 
  I koh tui3 in kong2, “Lin2 long2 chiok sui2--e5, m7-koh lin2 long2 chin khang-hi, bo5 lang5 e7 ui7 lin2 si2. Tong-jian5--lah, goa2 e5 mui5-kui3-hoe, 1 e5 phou2-thong e5 koe3-lou7-lang5, khoaN3 i kap khoaN3 lin2 si7 bo5 cheng-chha. Tan5-si7 i 1 lui2 hoe pi2 lin2 choan5-pou7 koh khah tiong7-iau3, tui3 goa2 lai5 kong2. In-ui7 ka7 i ak-chui2- -e5 si7 goa2; si7 goa2 ka7 i khng3 tiam3 po-le5 -ta3 e7-bin7; si7 goa2 hou7 i tong3-hong e5 khia7-pin5; si7 goa2 ui7-tioh8 i khi3 joe5 si2 hiah che7 thang5 (taN chhun 2, 3 chiah lau5 cho3 iah8-a2); si7 goa2 thiaN i teh oan3-than3, teh chhau3-toaN7; koh u7 tang-si5-a2, khoaN3 i tiam7-tiam7 m7 kong2-oe7; in-ui7 i si7 goa2 e5 mui5-kui3-hoe.” 
  M7-chiah koh tng3--lai5 hou5-li5 chia. 
  “Chai-hoe7!” Sio-ong5-chu kong. 
  “Chai3-hoe7!” Hou5-li5 kong2, “Che to7-si7 goa2 e5 pi3-bit8. I chin kan2-tan, kan-taN iong7 sim-leng5, chiah u7-hoat-tou7 khoaN3 chheng-chho2 1 e5 lang5. Chin-chiaN3 e5 mih8-kiaN7 m7-si7 iong7 bak8-chiu khoaN3 e7--tioh8-e5.” 
  Chin-chiaN3 e5 mih8-kiaN7 m7-si7 iong7 bak8-chiu khoaN3 e7--tioh8-e5.” 
  Sio2-ong5-chu2 tit8-tit8 kong2, ui7-tioh8 beh ki3 tiam3 sim-lai7. 
  “Li2 tui3-tioh8 li2 e5 mui5-kui3-hoe khai hiah che7 si5-kan, hou5-li2 e5 mui5-kui3-hoe pian3 kah hiah tiong7-iau3.” 
  “Li2 tui3-tioh8 goa2 e5 mui5-kui3-hoe khai hiah che7 si5-kan......” Sio2-ong5-chu2 tit8-tit8 kong2, ui7-tioh8 beh ki3 tiam3 sim-lai7. 
  Hou5-li5 kong2: “It-poaN-lang5 boe7-ki3-tit chit e5 chin-li2. Tan7-si7 li2 bo5 eng3-kai ka7 i pang3 boe7-ki3--tit. Li2 eng2-oan2 tui3 li2 sou2 chhiaN5-iong2--e5 hu7-chek, li2 tui3 li2 e5 mui5-kui3-hoe u7 chek-jim7 ......” 
  “Goa2 tui3 goa2 e5 mui5-kui3-hoe u7 chek- jim7.....” Sio2-ong5-chu2 tit8-tit8 kong2, ui7-tioh8 beh ki3 tiam3 sim-lai7. 
</CL>
<HL>

第19章 
小王子peh到一粒真懸e5山頂。伊早前taN知影3粒火山，in e5 懸taN到伊e5腳頭u。伊ka7 hit粒死e5火山提來khoe3腳。M7-chiah伊對家己講：「Tui3 chiah懸e5山頂，會當歸粒天星看了了，ma7會當看著所有e5人......」m7-koh伊taN看著hou7時間磨kah光光光e5山壁。 
「Gau5早！」小王子真好禮講。 
回音應講：「Gau5早.....Gau5早.....」 
小王子問講：「你是siang2?」 
回音應講：「你是siang2?.....你是siang2?.....你是siang2?......」 
伊koh講：「做我e5朋友--lah，我真孤單。」 
回音應講：「我真孤單.....我真孤單.....我真孤單.....」 
自an2-ni我就想講：「Hiah奇怪e5天星！逐項攏礁燥、尖尖、鹹koh澀。人欠缺「想像力」，in一再重複人ka7 in講e5話......Ti7我hia，我有一蕊花，伊攏是代先開嘴........」 
第20章 
小王子ti7沙埔、岩石kap雪頂面行真久，了後終其尾發現一條路，這條路是thang3 tui3有人toa3 e5所在。 
「Gau5早？」小王子an2-ne講。 
伊頭前是一個玫瑰花開kah滿四界e5花園。 
玫瑰花講：「Gau5早！」 
小王子斟酌看hiah-e5花。In kap伊e5花共款。 
小王子驚一tio5問講：「Lin2是siang2?」 
「阮是玫瑰花。」玫瑰花an2-ne應講。 
M7-chiah hou7伊感覺真悲哀。因為伊e5花bat ka7伊講伊是全宇宙唯一 e5玫瑰花，ah ti7 chia，kan-taN一個花園就有5000蕊kap伊完全相像。 
小王子想講：「我e5花若看著an2-ne，會真懊惱，會直直ka嗽，koh會為著驚人ka7笑，choaN5假死。我煞無ta5-oa5假做看顧到伊醒--過來，我若無ka7姿勢放較低--leh，伊真正會死--去......」 
Koh來伊koh想講：「早前我bat因為有一蕊全宇宙單一e5一蕊花，感覺真好額，其實我kan-taN有一蕊 su3常 e5玫瑰花，hit 蕊花kap我hit 3粒火山 (到我腳頭u懸，中間一粒可能永遠hoa--去--a)，chiah-e5無可能hou7我成做真偉大 e5王子......」M7-chiah小王子仆tiam3草埔哭。 
第21章 
Hit個時陣，tu2好出現一隻狐狸。 
狐狸講：「你好！」 
「你好！」小王子真有禮ka7應，越頭，煞無看著啥。 
Hit個聲音講：「我ti7 chia，ti7 phong7果樹 e5樹腳。」 
小王子問講：「你是siang2?你真好看......」 
「我是狐狸。」狐狸an2-ne講。 
「來kap我sng2--lah！」小王子ka7伊建議講：「我真悲傷。」 
狐狸講：「我boe7使kap你sng2,我iau2未hong5教乖。」 
小王子講：「Ah，歹勢！」 
想一下仔了，chiah koh講：「『教乖』是啥？」 
狐狸講：「你m7是chia e5人。你teh chhoe7啥？」 
「我teh chhoe7人。」小王子講：「『教乖』是啥？」 
狐狸講：「Hiah-e5人......，in有銃，會扑獵，真討厭；m7-koh in ma7飼雞，che是in唯一 e5好處。你teh chhoe7雞--nih？」 
小王子講：「M7是，teh chhoe7朋友。『教乖』是啥？」 
「是一項定定hong5無要無緊e5代誌。」狐狸講：「『教乖』 就是『建立關係......』」 
「建立關係？」 
狐狸講：「無m7著。對我來講，你iau2是囡仔nia5,kap其他千千萬萬個囡仔無啥差別，我無需要你，你ma7共款無需要我。對你來講，我kan-taN是一隻狐狸nia5,kap千千萬萬個狐狸共款。假使你若ka7我教乖，咱就互相需要。你對我來講是世界上唯一--e5,我對你來講ma7是世界上唯一--e5......」 
「我略仔知影--a。」小王子講：「有一蕊花......我想我是hou7伊教乖......」 
狐狸講：「有可能。地球頂面咱看著各種e5物件......」 
「Ouh！伊無ti7地球。」小王子講。 
狐狸感覺真奇怪真好奇，問講：「Ti7別粒天星頂面？」 
「HeN3。」 
「Hit粒星有扑獵e5人--無？」 
「無。」 
「Che就誠趣味！Ah有雞--無？」 
「世間無十全十美e5代誌！」狐狸吐大氣講。 
狐狸koh話倒轉--來原本e5話題： 
「我e5生活真無ni7 (單調)。我掠雞，扑獵e5人掠我。所有e5雞攏共款，所有e5人ma7是共款。我m7-chiah感覺厭lan2。準若你飼--我，我e5生活就若像充滿著光hit一般。我就會熟悉一種腳步聲，伊kap其他所有e5腳步聲無共。其他e5腳步聲會hou7我bih入去較深e5洞，你e5腳步聲像音樂會ka7我tui3洞內底叫--出來。Koh再講，你看，你看著hiah-e5麥仔園--無？我無teh食phang2,麥仔對我來講ma7是共款無路用。Hiah-e5麥仔園kap我攏無啥牽連，講--起來有寡悲哀。總--是你有金色e5頭鬃，你若飼--我，he就是真好e5代誌--neh！Hiah-e5金色e5麥穗，會hou7我想著你。Ah我就會愛聽風teh吹麥仔園e5聲......」 
狐狸目珠金金看小王子，看真久，chiah講： 
「請你收留--我！」 
「我真想。」小王子應講：「但是我e5時間無偌濟，beh chhoe7朋友，有真濟代誌ai3去了解。」 
「一個人kan-taN bat伊飼e5物件就會使。」狐狸講：「真濟人無liong7-siong7 e5時間去bat物件。In ti7生理人hia買現成e5物件，m7-koh生理人無teh賣朋友，m7-chiah真濟人無朋友。假使你若beh交朋友，就飼--我！」 
「我ai3 an2-choaN2做？」小王子問講。 
狐狸應講：「你ai3真有耐心。你先坐tiam3離我較遠e5所在，像an2-ne，坐tiam3草埔，我用目珠ka7你gio2,你mai3講話。語言是誤會e5源頭。但是，你會當逐工坐較倚我--leh......」 
第2工小王子koh來--a。 
狐狸對伊講：「你上好是共一個時間來。像講，你若e畫4點來，tui3 3點開始我就真歡喜。時間愈倚，就愈歡喜。4點若到，我就坐boe7-tiau5!會hou7你感覺我是偌仔幸福！你來e5時間若無一定，我就m7知啥時陣做心理準備......咱應該有節日。」 
「啥是節日？」小王子問講。 
狐狸講：「Che ma7是定hou7人無去注意e5代誌。Che就是講有一個日子kap其他e5日子無共，有一點鐘kap其他e5點鐘無共。親像講，扑獵e5人有一個節日。逐禮拜四，in kap庄內e5查某囡仔去跳舞。M7-chiah拜四是好日！我會當散步行到葡萄園hia。扑獵e5人若無論tang時攏teh跳舞，逐工攏相像，an2-ne我就無歇睏日--a。」 
自an2-ne小王子飼hit隻狐狸。到 beh離開e5時， 「Ah！我想beh哭。」狐狸講。 
「攏ma7你。」小王子講：「我無希望你艱苦，是你叫我ka7你飼。」 
「無m7著。」狐狸講。 
「但是你想beh哭。」小王子講。 
「無m7著。」狐狸講。 
「若an2-ne，你無得著啥好處！」 
「我得--著--a。」狐狸講：「因為hiah-e5麥仔e5色。」 
Koh來伊koh講： 
「你koh去看hiah-e5玫瑰花。你就知影你e5玫瑰花是世間獨一無二--e5。你chiah轉--來kap我相辭，我會ka7你講一個秘密，做咱離別e5禮物。」 
小王子走去看玫瑰花。 
伊對in講：「Lin2一點仔都無seng5我hit蕊玫瑰花，lin2無啥價值。無人ka7 lin2養飼，lin2 ma7無養飼過任何人。Lin2就像早前我hit隻狐狸，hit-tang陣伊kan-taN像其他千千萬萬個狐狸共款。M7-koh阮成做朋友，chin2伊對我來講是世間唯一--e5。」 
Hiah-e5玫瑰花真傷心。 
伊koh對in講：「Lin2攏足sui2--e5,m7-koh lin2攏真空虛，無人會為lin2死。當然--lah，我e5玫瑰花，一個普通e5過路人，看伊kap看lin2是無精差。但是伊一蕊花比lin2全部koh較重要，對我來講。因為ka7伊ak水--e5是我；是我ka7伊囥tiam3玻璃罩下面；是我hou7伊擋風e5 khia7-pin5;是我為著伊去joe5死hiah濟蟲（今chhun 2、3 隻留做iah8-a2)；是我聽伊teh怨嘆、teh臭toaN7；koh有tang時仔，看伊恬恬m7講話，因為伊是我e5玫瑰花。」 
M7-chiah koh轉--來狐狸chia。 
「再會！」小王子講。 
「再會！」狐狸講：「Che就是我e5祕密。伊真簡單，kan-taN 用心靈，才有法度看清楚一個人。真正e5物件m7是用目珠看會--著e5。」 
「真正e5物件m7是用目珠看會--著e5。」 
小王子直直講，為著beh記tiam3心內。 
「你tui3著你e5玫瑰花khai hiah濟時間，hou7你e5玫瑰花變 kah hiah重要。」 
「你tui3著你e5玫瑰花khai hiah濟時間......」小王子直直講，為著beh記tiam3心內。 
狐狸講：「一般人boe7記tit這個真理。但是你無應該ka7伊放boe7記--tit。你永遠對你所chhiaN5養--e5負責，你對你e5玫瑰花有責任 i8…」 
「我對我e5玫瑰花有責任.......」小王子直直講，為著beh記tiam3心內。 
</HL>