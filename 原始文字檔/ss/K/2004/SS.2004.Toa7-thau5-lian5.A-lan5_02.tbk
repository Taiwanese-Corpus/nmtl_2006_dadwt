<CL>
  Tan2-thai7 hong3-png2 e5 jit8-chi2, A-lan5 ka7 chhu3--nih tau3 choh-chhan5; Ka-bun5 ti7 chit8 keng ka-pi-tiam3 cho3 part-time; Siu3-bi2 tng2-khi3 Widi pou7-lok8, kap chit8-koa2 chhut-goa7 thak8-chheh pang3-ka2 tng2--lai5 e5 siau3-lian5-lang5, chhoa7 pou7-lok8 lai7-te2 e5 gin2-a2 thak8-chheh. Lang5 kong2 e5 “au7-soann” chiah-e5 pou7-lok8, chu-goan5 kap chu-sin3 iau2 si7 kap tou-chhi7 be7 pi2--tit, pou7-lok8 lai7-te2 i3-sek tioh8 chit e5 bun7-te5 ju2 lai5 ju2 giam5-tiong7, to7 chio pou7-lok8 lai7-te2 e5 siau3-lian5--e5, li7-iong7 joah8--lang5 kap koann5--lang5 hak8-hau7 pang3-ka2 e5 si5-kan, siat-ke3 chit8-koa2 oah8-tang7, ka3 gin2-a2 thak8-chheh, oh8 tian7-nau2. In sann e5 ma7 put-si5 chio--leh khi3 khoann3 tian7-iann2, seh8-ke. A-sau2 kang7-khoan2 tak8 kang toe3 Hok-peh--a2 chhut-hai2 liah8-hi5. 
  Teh thiam chi3-goan7 e5 si5, A-lan5 bo5 beh chiau3 in lau7-pe7 e5 i3-su3, nng7 e5 lang5 soah khi2 chhiong-tut8, lou7-boe2 A-lan5 ka7 ka-ti7 koainn ti7 pang5-keng lai7-te2, ui3 siong7 hng7 e5 hak8-hau7 khai-si2 thiam, thiam ho2 to7 sui5 ka7 toann-a2 kau--chhut-khi3, in lau7-pe7 chai-iann2 liau2-au7, ka7 A-lan5 me7 kah kiong7 beh chhau3-thau5. Boe2--a2, A-lan5 kho2-tiau5 Tai5-pak Tai7-hak8, Siu3-bi2 u7-iann2 tiau5 Hoa-lian Su-inn7, A-sau2 ti7 Tang-hoa5 Tai7-hak8, Ka-bun5 tioh8 Goan5-ti3 Tai7-hak8. 
  Le2-pai3 tiong-tau3, A-lan5 Siu3-bi2 Ka-bun5 sann e5 lang5 iok ti7 Ka-bun5 cho3 part-time hit keng ka-pi-tiam3. 
  “Lin2 nng7 e5 long2 chau2 kah hiah hng7--tioh8, chhun goa2 chit8 e5 lang5 lau5 ti7 Hoa-lian, u7-kau3 bo5 i3-su3--e5.” Siu3-bi2 chiann5 m7-kam i e5 chi2-moe7-a2-phoann7 beh li7-khui Hoa-lian khi3 goa7 koan7-chhi7 thak8 tai7-hak8. 
  “To7 m7-si7 bo5 beh koh tng2--lai5-a, na7 pang3-ka2 to7 e7-sai2 koh kinn3-bin7--a, li2 ma7 e7-sai2 lai5 chhoe7--goan2-a, si7 kong2 goa2 tioh8-ai3 khi3 chhoe7 khoann3 u7 part-time e5 sit-thau5--bo5, su-lip8 e5 hak8-hui3 u7-kau3 kui3--e5, be7-su si7 iong7 chhiunn2--e5, kiann--si2-lang5.” Ka-bun5 it-hiong3 khah lok8-koan, chit-ma2 i kho2-tioh8 su-lip8 e5 hak8-hau7, chhu3--nih e5 keng-che3 ap-lek8 koh ju2 toa7--a, chong2--si7 i jin7-ui5 u7 hak8-hau7 thang thak8 to7 e7-tang3 thau-chhio3--a, koh lai5 to7-si7 hoat-hui i『打工女王』e5 kong-lek8, than3 koa2 seng-oah8-hui3.『打工女王』si7 tong5-oh8 ka7 i ho7--e5, Ka-bun5 ui3 ko-it to7 khai-si2 chhoe7 part-time cho3--a, si7 ko-sann hit toann7 si5-kan in lau7-pe7 m7-chun2 chiah bo5 cho3--e5. 
  “Tioh8 a7, goan2 ah8 m7-si7 be7 tng2--lai5-a, koh-chai3 kong2, goa2 e7-tang3 li7 chhu3 hng7-hng7 siong7 ho2, khah bian2 kui kang teh kap goan2 chhu3--nih e5 lang5 oan-ke.” A-lan5 ka7 i thiam chi3-goan7 hit toann7 kou3-su7 kong2 hou7 Siu3-bi2 ham7 Ka-bun5 thiann. A-lan5 oan-na ki5-thai7 koh lai5 e5 tai7-hak8 seng-oah8, oan-na m7-kam tioh8 li7-khui chiah-ni7 sui2 e5 kou3-hiong kap i e5 peng5-iu2. 
  # Tai7-hak8 seng-oah8 
  Lang5 kong2 tai7-hak8 si7 hou7 li2 sng2 si3 tang, A-lan5 khak-sit8 u7 chit-lo7 kam2-siu7, koh thiat-te2 chip-heng5. Khai-hak8 kau3 tann bo5 chit8 goeh8-jit8, A-lan5 to7 kap toa3 kang7 sok-sia7 pang5-keng e5 peng5-iu2 tau3-tin7 kah chiok bah8 a7, ti7 in hit pan ma7 kau-tioh8 chiann5 che7 ma3-chih e5 tong5-oh8. Chit8 hak8-ki5 loh8--lai5, m7-tann7 kap peng5-iu2 ka7 toa7 Tai5-pak te7-khu sng2 kah beh peng2--koe3, koh hong5 hong cho3『翹課女王』. 
  Chit kang, A-lan5 kap kang7 pang5 e5 A-phiah, Bi2-leng5 ham7 Nga2-hui7 teh chiah8 hak8-tiunn2 sang3--lai5 e5『期中考貢品』, na2 khai-kang2 na2 khoann3-chheh. In tak8-pai2 to sai2 chinn kha-chhng--a chiah beh pang3, phou2-thong si5-a2 kho3 bo5 teh siong7, chheh bo5 teh thak8, tan2 kau3 beh kho2-chhi3--a, chiah thau3-me5 bo5 khun3 cho3 pit-ki3, ma7 put-si5 chit8 kang2--loh8-khi3 to7 kong2 beh kui me5, kiat-ko2 si7 chheh bo5 thak8 liau2, ma7 bo5 khun3--tioh8, koe3 tng2 kang to7 e7 thiann-tioh8 in si3 e5 ti7 hia ai--a. 
  『隔壁房的阿芳上禮拜又回家了, 真誇張, 幾乎每個禮拜都回家.』Bi2-leng5 ui3 goa7-khau2 thin5-te5 jip8--lai5 teh kong2, khoann3--lai5 it-teng7 koh oat khi3 keh-piah pang5 la7-le--a. 
  『拜託, 我住那麼近都沒像她這樣了, 再說她是住台中耶.』A-phiah si7 Tai5-pak-lang5, chit8 goeh8-jit8 chiah tng2 chhu3 chit8 pai2, i siunn7 bo5 A-hong nah e7 hiah chiap8 tng2 chhu3. 
  『難怪林貞她們都跟我說阿芳怪怪的, 是不是適應不良啊?』Lim5 Cheng si7 keh-piah pang5--e5, u7 chit8 pai2 A-lan5 kap i khai-kang2 e5 si5 thiann i kong2--tioh8-e5. 
  『好了啦! 剛才妳們不是還在叫說書讀不完了, 快K書吧!』Nga2-hui7 bin5-a2-chai3 beh kho2 pit-siu-kho3, hoan7-ui5 koh si7 siong7 che7 e5 chit8 kho. 
  『反正到時候我必修能all pass就很滿足了.』A-lan5 tui3 kho2-chhi3 seng5-chek it-tit8 chiann5 khoann3 e7 khui. 
  『對啊! 像我們班有1個人, 每節課必上, 筆記做的多仔細啊! 卻在那邊喊說擔心被當, 如果她被當, 那我們不就直接被退學了, 真的很受不了她!』A-phiah i2-keng chai-iann2 ka-ti7 u7 chit8 kho bo5 hap8-keh--a, tui3 hit chiong2 lang5 koh ju2 tong3 be7 tiau5. 
  A-lan5, A-phiah, Bi2-leng5 kap Nga2-hui7 si3 e5 lang5 long2 thak8 bo5 kang7 he7. Chit si3 e5 lang5 kan-tann A-phiah si7 chai7-te7 e5 Tai5-pak-lang5, Bi2-leng5 si7 Tho5-hng5-lang5, Nga2-hui7 si7 Tai5-lam5-lang5, sui-bong2 in long2 si7 Ho7-lo2-lang5, m7-koh khoan5-keng2 kap khi3-hun e5 koan-he7, in iau2 si7 khah chiap8 kong2 Hoa5-gi2. 
  “Nga2-hui7, ai3 goa2 the3 li2 cho3『小抄』--bo5?” A-lan5 khoann3 Nga2-hui7 thak8 kah kan-khou2-che7-koah, an2-ne ka7 mng7. 
  “Bian2--lah, goa2 khoann3 beh soah--a.” Nga2-hui7 chin phinn3-siunn3 chok-pe3, sui-bong2 i ma7 jin7-ui5 kho2-chhi3 chiann5 bo5 i3-su3, m7-koh ki3-jian5 beh kho2, tioh8-ai3 kho3 ka-ti7 e5 sit8-lek8. 
  『我們班的男生都已經把小抄做好分給大家了耶! 不用白不用, 幹嘛那麼“keng”, 尤其是我們班那個豬頭老師的課, 上課只會照書念, 以為我們是白痴喔! 要看書我們自己看就好了, 還要他來上課幹嘛?』Bi2-leng5 kong2 kah khi3-phut-phut, na7 kong2-tioh8 tai7-hak8 kap ko-tiong u7 siann2-mih bo5 kang5, tu5-khi3 bo5 eng2-koe3 e5 thak8-chheh ap-lek8, siong7 toa7 e5 chha-piat8 to7-si7 tai7-hak8 e5 kau3-siu7 bo5 ko-tiong e5 lau7-su hiah jin7-chin teh siong7-kho3, Bi2-leng5 pian7-na7 kong2-tioh8 che, to7 kui-pak-tou2-hoe2, tiann7 theh8 i ko-tiong tu2--tioh8 e5 lau7-su kap chit-ma2 in he7--nih e5 kau3-siu7 sio pi2-pheng7. 
  A-phiah soa3 Bi2-leng5 e5 oe7 ke3-siok8 kong2--loh8-khi3:『像我們班的國文老師, 根本就老的可以退休了, 還在那邊叫我們背那些唐詩宋詞, 背那些又不能當飯吃, 更何況考試能考個屁東西喔! 又不能考出我們的實力跟理解力, 只要死背就能拿高分, 叫我們交報告還比較實際.』 
  “Chhiunn7 goan2, koh ai3 thiann hiah-e5 ti-thau5 chhau3-toann7 kong2 i ui7-tioh8 Tai5-oan5 sia7-hoe7 e5 bin5-chu2 kap chu7-iu5, joa7 chhiong tu2 joa7 chhiong, phian3 kui2 teh be7 chiah8 chui2, chhiong--e5 cha2 to7 hong5 liah8 khi3 koainn--a, koh u7 chai5-tiau7 ti7 chia teh cho3 kau3-siu7?” Nga2-hui7 ma7 toe3 leh chhoh. 
  『你們還好啦! 像我可是要讀這些東西讀4年耶!』A-phiah kong2--e5 hiah-e5, A-lan5 siong7 chai-iann2 khou2: “Siang2 chai-iann2 goan5-lai5 Tiong-bun5-he7 to7-si7 ai3 thak8 chiah-e5 si2-lang5 kut-thau5.”『秦始皇那時候幹嘛不把書都燒掉?』 
  Hit-chun7 tui3 tai7-hak8 beh thak8 siann2-mih, bi7-lai5 u7 siann2-mih an3-sng3, A-lan5 long2 m7-bat jin7-chin siunn7--koe3, siong--e5 i bo5 chhu3-bi7, hoat-lut8 cheng3-ti7 i koh bo5 chai5-tiau7, boe2-chhiu2 lau7-su khoann3 i gi2-bun5 seng5-chek be7-bai2, kian3-gi7 i khi3 thak8 Tiong-bun5-he7, i tui3 Tiong-bun5-he7 si7 thak8 siann2, bi7-lai5 u7 siann2-mih chhut-lou7 ma7 sa bo5 chang2, to7 an2-ne kiann5 chit8 pou7 sng3 chit8 pou7, siong-tui3 chheng-chho2 ka-ti7 bi7-lai5 beh chhong3 siann2 e5 Siu3-bi2 sun7-li7 kho2-tiau5 Su-inn7, i kam2-kak chiok him-sian7 koh poe3-hok8. 
  Siu3-bi2 kap A-sau2 iu5-goan5 toa3 ti7 chhu3--nih, tak8 kang khia5 ou-tou2-bai2 siong7-kho3. Lang5 kong2 bo5 toa3-hau7, kap tong5-oh8 e5 kam2-cheng5 to7 khah be7 hiah ma3-chih, m7-koh Siu3-bi2 bo5 chit e5 bun7-te5, i m7-tann7 tak8 kang ti7 hak8-hau7 hong-so kau3 chiok oann3 chiah tng2 chhu3, koh chham-ka put-chi2-a2 che7 sia7-thoan5, ki5-tiong “Pou7-lok8-sia7” sng3 si7 i e5 tiong7-sim. Hoa-lian Su-inn7 e5 hak8-seng e7-sai2 kong2 80~90% long2 lam5-pou7-lang5, tek8-piat8 si7 Tai5-lam5-lang5 siong7 che7, tian-to3 Hoa-lian chai7-te7--e5 chit8 pan chhoe7 bo5 kui2 e5, sui-bong2 Siu3-bi2 kap chiah-e5 tong5-oh8 ho2 tau3-tin7, m7-koh ti7 “Pou7-lok8-sia7” u7 che7-che7 goan5-chu7-bin5 kok chok8-kun5 e5 peng5-iu2, tong-jian5 ma7 kui kang khut ti7 sia7-thoan5. 
  Ka-bun5 u7-iann2 si3-ke3 bauh8 part-time, m7-tann7 ti7 hak8-hau7 e5 tou5-su-koan2 cho3 kang-thok8-seng, koh ti7 goa7-khau2 chit8 keng ang5-te5-tiam3 teh tau3-sann-kang7, i bo5 chham-ka sia7-thoan5, i jin7-ui5 hit-koa2 e7 chham-ka sia7-thoan5 e5 lang5 si7 kap i bo5 kang7 se3-kai3--e5, bian2 chhoe7 khang-khoe3 cho3, bian2 ka-ti7 than3 sou2-hui3, tong-jian5 u7 hit e5 eng5-kang thang chham-ka sia7-thoan5. 
  A-lan5 ti7 hak8-hau7 ma7 u7 chham-ka『山服社』, si7 thiann kong2 lai7-te2 u7 chit8 e5 goan5-chu7-bin5 hak8-tiunn2 senn kah chiok ian-tau5--e5, A-lan5 chiah chau2 khi3 jip8-sia7--e5.『山服社』e5 sia7-oan5 bo5 choan5 si7 goan5-chu7-bin5, u7 chit8-poann3 khah ke si7 cha-bou2--e5, long2 si7 thiann-tioh8 hong-siann lai5--e5, thau5 chit8 pai2 sia7-thoan5 oah8-tang7, tak8-e5 kan-tann thiann hit e5 Komod hak8-tiunn2 chhiunn3-koa, to7 pa2 koh chui3--a. 
  U7 chit8 pai2 A-lan5 kap A-mui5 ham7 Bun5-eng beh siong7-kho3 e5 si5, ti7 kau3-sek goa7-khau2 tng7-tioh8 Komod, A-mui5 ham7 Bun5-eng ka7 A-lan5 sak khi3 kap i kong2-oe7. 
  『學長, 你也要上課啊?』A-lan5 kiann5 oa2 Komod pinn--a2. 
  『嗯! 對了, 上一次的社團活動妳怎麼沒來? 好多人都沒來耶!』 
  『還不都是碰到期中考, 總要臨時抱抱佛腳吧!』A-lan5 kek chit8 e5 sai2-bin7. 
  『那這個禮拜記得要來喔! 要說出隊的事, 妳會參加吧?』 
  『我? 當然會啦! 怎麼可以不參加呢? 學長, 你在隔壁上課啊?』 
  『對啊, 我先進教室了, bye.』 
  “Eh, lin2 kam2 u7 thiann--tioh8? I ti7 keh-piah siong7-kho3 neh, koh chai-iann2 goa2 teng2 le2-pai3 bo5 khi3 sia7-thoan5......Komod chin-chiann3 u7-kau3 ian-tau5--e5.” A-lan5 koh teh siunn7 thau5-tu2-a2 kap Komod e5 tui3-oe7. 
  “Khoann3 li2 song2 kah an2-ne.” Bun5-eng khoann3 kau3-siu7 i2-keng kiann5 jip8-khi3 kau3-sek--a, giu2 in nng7 e5 na2 kiann5 na2 kong2:『以後上蘇老頭的課時, 妳就可以遇到他了.』 
  『那也要妳有來上課才行.』A-mui5 the5-chhenn2 A-lan5, chit chiat kho3 A-lan5 i2-keng chiok ku2 bo5 lai5 siong7--a. 
  『會啦! 會啦! 以後我每節課必上, 大好機會我怎麼會放過哩!』 
  Pai3 lak8 kap le2-pai3 nng7 kang,『山服社』ti7 hu7-kin7 e5 kok-hau7-a2 pan7 iann5-tui7, siat-ke3 chit8-koa2『大地遊戲』hou7 gin2-a2 sng2, chit khoan2 heng5-sek e5 oah8-tang7『山服社』tak8 hak8-ki5 siong7 bo5 e7 pan7 chit8 pai2, hak8-hau7 na7 chhoe7 u7 ho2-se3, ki5-thann e5 tai7-chi3 long2 chiann5 kan2-tan pan7, koh hian7 khoann3 e7 tioh8 hau7-ko2. A-lan5 ti7 chit nng7 kang e5 oah8-tang7--nih, kap sia7-thoan5 e5 lau7-lang5 koh ju2 sek8--a, ma7 u7 lang5 chio i au7 hak8-ki5 cho3-hoe2 lai5 keng-eng5 sia7-thoan5, lun7-chin kong2, sia7-thoan5 ma7 si7 teh than3 chit kai2 e5 ki-hoe7, chhoe7 khoann3 u7 lang5 thang chiap--bo5? Na7-si7 e7 cho3-hoe2 chham-ka chhut-tui7--e5, piau2-hian7 koh be7-bai2, it-poann long2 e7 hong5 giu2 jip8-khi3 hoann7 chit8 e5 ui7. 
  Tong-jian5 A-lan5 ma7 li7-iong7 chit e5 ki-hoe7, kap Komod kong2 chiann5 che7. Ti7 siong7 boe2-a2 am3 e5 am3-hoe7--nih, tak8-e5 lun5-liu5 piau2-ian2, oann7 Komod chhiunn3-koa e5 si5, tai5-a2-kha e5 bak8-sin5 long2 teng3 ti7 i seng-khu teng2, sia7-thoan5 lai7-te2 chit8 e5 lau7-lang5 ka7 A-lan5 kong2:『很好聽吧! 這些都是他寫給他女朋友的歌喔!』Lau7-lang5 ke3-siok8 kong2 Komod kap in cha-bou2 peng5-iu2 e5 kou3-su7, hun-soann3 ti7 nng7 e5 sou2-chai7, cha-bou2 peng5-iu2 ti7 kou3-hiong teh tan2--i, Komod tak8 goeh8-jit8 long2 e7 sia2 chit8 tiau5 koa chhiunn3 hou7 in cha-bou2 peng5-iu2 thiann......, chiah-e5 A-lan5 bo5 siann2 thiann--jip8-khi3, kan-tann sim-lai7 it-tit8 teh siunn7 kong2: “Oah, chiah-ni7 phah-sng2, i u7 cha-bou2 peng5-iu2--a, bo5-chhai2, u7-kau3 bo5-chhai2--e5......” Tak8-e5 chai-iann2 Komod si2-hoe7 e5 siau-sit liau2-au7, phou2-thong si5-a2 ui5 ti7 Komod seng-khu pinn e5 hou5-sin5 bang2-a2 to7 khah han2-tit khoann3--tioh8-a. 
  Te7 ji7 tang, hak8-hau7 sin sok-sia7 khi2 ho2 e5 koan-he7, toa3-hau7 e5 lang5 ai3 teng5 thiu sok-sia7, A-lan5 kap cho3-hoe2 toa3 chit8 tang e5 A-phiah, Bi2-leng5, Nga2-hui7, na2 an3-sng3 koh lai5 tau3-tin7 toa3 e5 seng-oah8, na2 hoan5-lo2 bo5 hoat-tou7 thiu-tioh8 kang7 chit8 tong3, si3 e5 lang5 bo5 kho3 e5 si5, to7 chio--leh si3-ke3 pai3-pai3, khoann3 u7 hoat-tou7 po2-pi3 in koh toa3 cho3-hoe2--bo5? Lou7-boe2 tok8-tok8 A-lan5 thiu-tioh8 pat8-tong3, A-phiah in sann e5 lang5 long2 thiu-tioh8 pun2-te2 toa3 hit tong3, chai-iann2 kiat-ko2 e5 si5, A-lan5 kiong7 beh khau3--chhut-lai5. 
  Poann koe3 leng7-goa7 chit8 tong3 sok-sia7 liau2-au7, A-lan5 kap kang7 pan e5 tong5-oh8 toa3 cho3-hoe2, m7-koh kiann5 khah oa2 e5 A-mui5 ham7 Bun5-eng in long2 toa3 ti7 leng7-goa7 hit thau5. Tai7-hak8 ji7-ni5, kang7 chit8 pan lai7-te2 i2-keng bo5 chhiunn7 thau5 chit8 tang tak8-e5 long2 sng2 cho3-hoe2, kang7 seng3-keh, sio-kang7 chhu3-bi7 e5 lang5 chiann5-cho3 chit8 koah. A-lan5 kap A-mui5 in gou7 e5 cha-bou2 gin2-a2, koh u7 kui2 e5 cha-pou--e5 sng3 kang7 chit8 koah--e5, siong7-kho3 che7 sio-oa2, ha7-kho3 to7 cho3-hoe2 chiah8-png7, chhit-tho5, koh chhiang5-chai7 sio-chio khi3『夜遊』, chhiunn3 KTV. Bo5 joa7 ku2, A-lan5 to7 bo5 koh tng2-khi3 ka-ti7 e5 sok-sia7 khun3, tit8-chiap khun3 ti7 A-mui5, Bun5-eng, Chhiu-kiok ham7 Cheng7-gi5 in e5 pang5-keng lai7-te2. 
  『又在跟“上帝”聊天啊?』A-lan5 ui3 sia7-thoan5 tng2--lai5, to7 khoann3 A-mui5 khut ti7 tian7-nau2 thau5-cheng5. “Siong7-te3” si7 A-mui5 ti7 BBS sek8-sai7--e5, thau3-koe3 BBS i2-keng khai-kang2 poann3-tang--a, iau2 m7-bat kinn3 koe3 bin7, gau5 tang7 kam2-cheng5 e5 A-mui5 tui3 Siong7-te3 put-chi2-a2 siau2. 
  『嗯! 上帝說嘉凱要安排我跟他見面, 妳們覺得怎麼樣?』A-mui5 mng7 A-lan5 in e5 i3-kian3. Ka-khai2 si7 A-mui5 e5『學伴』, kap Siong7-te3 u7 sek8-sai7. Ti7 tai7-hak8 lai7-te2, bo5 kang7 hak8-hau7 e5 hak8-seng e7 sio-chio cho3『學伴』, sng3 si7 lian5-gi5 e5 chit8 chiong2, Ka-khai2 in pan kap A-lan5 in pan to7-si7『學伴關係』. 
  『算了吧! 幹嘛那麼認真, 不是聽說很多網友一見面就不再聯絡的嗎?』A-lan5 thau5 chit8 e5 hoan2-tui3, i jin7-ui5 A-mui5 siunn thian-chin, sio2-soat khoann3 siunn che7--khi3-a. 
  A-mui5 hoan2-pok8 kong2:『不過嘉凱認識他啊! 嘉凱也跟我說他人不錯啊!』 
  『嘉凱跟他比較熟還是跟妳比較熟? 他當然會幫他朋友說話啊!』A-lan5 iau2 si7 kiong5-liat8 piau2-si7 hoan2-tui3. 
  『那妳呢? 妳自己想跟他見面嗎?』Bun5-eng thiau3 chhut-lai5 kong2, bo5, hou7 A-lan5 koh kong2--loh8-khi3, in hoan7-se3 e7 oan-ke. 
  『我也不知道, 是蠻想見面的啦! 不過又怕到時候見面會......, 就是不知道要不要答應才會問妳們啊!』 
  『我覺得見個面也好啊! 如果他是那種見了面就不再聯絡的人, 那就別再聯絡了, 如果不是, 剛好可以交個朋友.』Chhiu-kiok the5-kiong kian3-gi7, i chai-iann2 A-mui5 sim-lai7 chiann5 siunn7 beh kap Siong7-te3 kinn3-bin7. 
  Cheng7-gi5 pou2-chhiong kong2:『如果真的要見面, 還是我們陪妳去比較好, 以防萬一.』U7 lang5 poe5-phoann7 iau2 si7 khah tho3-tong3. 
  (TGB Thong-sin3 te7 64 ki5, 2005 ni5 1 goeh8) 
</CL>
<HL>

等待放榜e5日子，A-lan5 ka7厝--nih tau3 choh田； Ka-bun5 ti7 1間咖啡店做part-time； Siu3-bi2 tng2去Widi部落，kap chit8-koa2出外讀冊放假tng2--來e5少年人，chhoa7部落內底e5 gin2-a2讀冊。人講e5「後山」chiah-e5部落，資源kap資訊iau2是kap都市be7比--得，部落內底意識tioh8 chit e5問題ju2來ju2嚴重，to7招部落內底e5少年--e5，利用熱--人kap koann5--人學校放假e5時間，設計chit8-koa2活動，教gin2-a2讀冊，學電腦。In 3 e5 ma7不時招--leh去看電影，seh8街。A-sau2 kang7款tak8工toe3 Hok伯--a2出海liah8魚。
Teh填志願e5時，A-lan5無beh照in老pe7 e5意思，2 e5人soah起衝突，lou7尾A-lan5 ka7 ka-ti7關ti7房間內底，ui3 siong7 hng7 e5學校開始填，填好to7隨ka7單a2交--出-去，in老pe7知iann2了後，ka7 A-lan5罵kah kiong7 beh臭頭。尾--a2，A-lan5考tiau5台北大學，Siu3-bi2有iann2 tiau5花蓮師院，A-sau2 ti7東華大學，Ka-bun5 tioh8元智大學。
禮拜中tau3，A-lan5 Siu3-bi2 Ka-bun5 3 e5人約ti7 Ka-bun5做part-time hit間咖啡店。
「Lin2 2 e5 long2走kah hiah hng7--tioh8，chhun goa2 1 e5人留ti7花蓮，有夠無意思--e5。」Siu3-bi2 chiann5 m7甘i e5姊妹a2伴beh離開花蓮去外縣市讀大學。
「To7 m7是無beh koh tng2--來-a，na7放假to7 e7-sai2 koh見面--a，li2 ma7 e7-sai2來chhoe7--goan2-a，是講goa2 tioh8-ai3去chhoe7看有part-time e5 sit頭--無，私立e5學費有夠貴--e5，be7-su是用搶--e5，驚--死-人。」Ka-bun5一向khah樂觀，chit-ma2 i考tioh8私立e5學校，厝--nih e5經濟壓力koh ju2大--a，總--是i認為有學校thang讀to7 e7-tang3偷笑--a，koh來to7是發揮i『打工女王』e5功力，than3 koa2生活費。『打工女王』是同學ka7 i號--e5，Ka-bun5 ui3高一to7開始chhoe7 part-time做--a，是高三hit段時間in老pe7 m7准chiah無做--e5。
「Tioh8 a7，goan2 ah8 m7是be7 tng2--來-a，koh再講，goa2 e7-tang3離厝hng7-hng7 siong7好，khah免kui工teh kap goan2厝--nih e5人oan-ke。」A-lan5 ka7 i填志願hit段故事講hou7 Siu3-bi2 ham7 Ka-bun5聽。A-lan5 oan-na期待koh來e5大學生活，oan-na m7甘tioh8離開chiah-ni7 sui2 e5故鄉kap i e5朋友。
#大學生活
人講大學是hou7 li2 sng2 4冬，A-lan5確實有chit-lo7感受，koh徹底執行。開學到tann無1月日，A-lan5 to7 kap toa3 kang7宿舍房間e5朋友tau3-tin7 kah chiok bah8 a7，ti7 in hit班ma7交tioh8 chiann5 che7 ma3-chih e5同學。1學期落--來，m7-tann7 kap朋友ka7大台北地區sng2 kah beh peng2--過，koh hong5封做『翹課女王』。
Chit工，A-lan5 kap kang7房e5 A-phiah，Bi2-leng5 ham7 Nga2-hui7 teh食學長送--來e5『期中考貢品』，na2開講na2看冊。In tak8-pai2 to屎chinn kha-chhng--a chiah beh pang3，普通時a2課無teh上，冊無teh讀，等到beh考試--a，chiah thau3暝無khun3做筆記，ma7不時chit8 kang2--落-去to7講beh kui暝，結果是冊無讀了，ma7無khun3--tioh8，過tng2工to7 e7聽tioh8 in 4 e5 ti7 hia哀--a。
『隔壁房的阿芳上禮拜又回家了，真誇張，幾乎每個禮拜都回家。』Bi2-leng5 ui3外口thin5茶入--來teh講，看--來一定koh oat去隔壁房la7-le--a。
『拜託，我住那麼近都沒像她這樣了，再說她是住台中耶。』A-phiah是台北人，1月日chiah tng2厝1 pai2，i想無A芳nah e7 hiah chiap8 tng2厝。
『難怪林貞她們都跟我說阿芳怪怪的，是不是適應不良啊？』林貞是隔壁房--e5，有1 pai2 A-lan5 kap i開講e5時聽i講--tioh8-e5。
『好了啦！ 剛才妳們不是還在叫說書讀不完了，快K書吧！』Nga2-hui7 bin5-a2-chai3 beh考必修課，範圍koh是siong7 che7 e5 1科。
『反正到時候我必修能all pass就很滿足了。』A-lan5對考試成績一直chiann5看e7開。
『對啊！ 像我們班有1個人，每節課必上，筆記做的多仔細啊！ 卻在那邊喊說擔心被當，如果她被當，那我們不就直接被退學了，真的很受不了她！』A-phiah已經知iann2 ka-ti7有1科無合格--a，對hit種人koh ju2擋be7 tiau5。
A-lan5，A-phiah，Bi2-leng5 kap Nga2-hui7 4 e5人long2讀無kang7系。Chit 4 e5人kan-tann A-phiah是在地e5台北人，Bi2-leng5是桃園人，Nga2-hui7是台南人，雖bong2 in long2是Ho7-lo2人，m7-koh環境kap氣氛e5關係，in iau2是khah chiap8講華語。
「Nga2-hui7，ai3 goa2替li2做『小抄』--無？」A-lan5看Nga2-hui7讀kah艱苦che7-koah，an2-ne ka7問。
「免--lah，goa2看beh soah--a。」Nga2-hui7真phinn3-siunn3作弊，雖bong2 i ma7認為考試chiann5無意思，m7-koh既然beh考，tioh8-ai3靠ka-ti7 e5實力。
『我們班的男生都已經把小抄做好分給大家了耶！ 不用白不用，幹嘛那麼“keng”，尤其是我們班那個豬頭老師的課，上課只會照書念，以為我們是白痴喔！ 要看書我們自己看就好了，還要他來上課幹嘛？』Bi2-leng5講kah氣phut-phut，若講tioh8大學kap高中有siann2-mih無kang5，除去無eng2過e5讀冊壓力，siong7大e5差別to7是大學e5教授無高中e5老師hiah認真teh上課，Bi2-leng5 pian7若講tioh8 che，to7 kui腹tou2火，tiann7 theh8 i高中tu2--tioh8 e5老師kap chit-ma2 in系--nih e5教授sio比pheng7。
A-phiah續Bi2-leng5 e5話繼續講--落-去：『像我們班的國文老師，根本就老的可以退休了，還在那邊叫我們背那些唐詩宋詞，背那些又不能當飯吃，更何況考試能考個屁東西喔！ 又不能考出我們的實力跟理解力，只要死背就能拿高分，叫我們交報告還比較實際。』
「像goan2，koh ai3聽hiah-e5豬頭chhau3-toann7講i為tioh8台灣社會e5民主kap自由，joa7衝tu2 joa7衝，騙鬼teh be7食水，衝--e5早to7 hong5 liah8去關--a，koh有才tiau7 ti7 chia teh做教授？」Nga2-hui7 ma7 toe3 leh chhoh。
『你們還好啦！ 像我可是要讀這些東西讀4年耶！』A-phiah講--e5 hiah-e5，A-lan5 siong7知iann2苦：「Siang2知iann2原來中文系to7是ai3讀chiah-e5死人骨頭。」『秦始皇那時候幹嘛不把書都燒掉？』
Hit-chun7對大學beh讀siann2-mih，未來有siann2-mih按算，A-lan5 long2 m7-bat認真想--過，商--e5 i無趣味，法律政治i koh無才tiau7，尾手老師看i語文成績be7-bai2，建議i去讀中文系，i對中文系是讀siann2，未來有siann2-mih出路ma7 sa無chang2，to7 an2-ne行1步算1步，相對清楚ka-ti7未來beh chhong3 siann2 e5 Siu3-bi2順利考tiau5師院，i感覺chiok欣羨koh佩服。
Siu3-bi2 kap A-sau2猶原toa3 ti7厝--nih，tak8工騎ou-tou2-bai2上課。人講無toa3校，kap同學e5感情to7 khah be7 hiah ma3-chih，m7-koh Siu3-bi2無chit e5問題，i m7-tann7 tak8工ti7學校hong-so到chiok oann3 chiah tng2厝，koh參加不止a2 che7社團，其中「部落社」算是i e5重心。花蓮師院e5學生e7-sai2講80~90% long2南部人，特別是台南人siong7 che7，顛倒花蓮在地--e5 1班chhoe7無kui2 e5，雖bong2 Siu3-bi2 kap chiah-e5同學好tau3-tin7，m7-koh ti7「部落社」有che7-che7原住民各族群e5朋友，當然ma7 kui工khut ti7社團。
Ka-bun5有iann2 si3-ke3 bauh8 part-time，m7-tann7 ti7學校e5圖書館做工讀生，koh ti7外口1間紅茶店teh tau3-sann-kang7，i無參加社團，i認為hit-koa2 e7參加社團e5人是kap i無kang7世界--e5，免chhoe7 khang-khoe3做，免ka-ti7 than3所費，當然有hit e5 eng5工thang參加社團。
A-lan5 ti7學校ma7有參加『山服社』，是聽講內底有1 e5原住民學長生kah chiok ian-tau5--e5，A-lan5 chiah走去入社--e5。『山服社』e5社員無全是原住民，有1半khah ke是cha-bou2--e5，long2是聽tioh8風聲來--e5，頭1 pai2社團活動，tak8-e5 kan-tann聽hit e5 Komod學長唱歌，to7飽koh醉--a。
有1 pai2 A-lan5 kap A-mui5 ham7 Bun5-eng beh上課e5時，ti7教室外口tng7-tioh8 Komod，A-mui5 ham7 Bun5-eng ka7 A-lan5 sak去kap i講話。
『學長，你也要上課啊？』A-lan5行oa2 Komod邊--a2。
『嗯！ 對了，上一次的社團活動妳怎麼沒來？ 好多人都沒來耶！』
『還不都是碰到期中考，總要臨時抱抱佛腳吧！』A-lan5 kek 1 e5屎面。
『那這個禮拜記得要來喔！ 要說出隊的事，妳會參加吧？』
『我？ 當然會啦！ 怎麼可以不參加呢？ 學長，你在隔壁上課啊？』
『對啊，我先進教室了，bye。』
「Eh，lin2 kam2有聽--tioh8？ I ti7隔壁上課neh，koh知iann2 goa2頂禮拜無去社團… Komod真正有夠ian-tau5--e5。」A-lan5 koh teh想頭tu2-a2 kap Komod e5對話。
「看li2爽kah an2-ne。」Bun5-eng看教授已經行入去教室--a，giu2 in 2 e5 na2行na2講：『以後上蘇老頭的課時，妳就可以遇到他了。』
『那也要妳有來上課才行。』A-mui5提醒A-lan5，chit節課A-lan5已經chiok久無來上--a。
『會啦！ 會啦！ 以後我每節課必上，大好機會我怎麼會放過哩！』
拜6 kap禮拜2工，『山服社』ti7附近e5國校a2辦營隊，設計chit8-koa2『大地遊戲』hou7 gin2-a2 sng2，chit款形式e5活動『山服社』tak8學期siong7無e7辦1 pai2，學校若chhoe7有好勢，其他e5 tai7-chi3 long2 chiann5簡單辦，koh現看e7 tioh8效果。A-lan5 ti7 chit 2工e5活動--nih，kap社團e5老人koh ju2熟--a，ma7有人招i後學期cho3-hoe2來經營社團，論真講，社團ma7是teh than3 chit kai2 e5機會，chhoe7看有人thang接--無？ 若是e7 cho3-hoe2參加出隊--e5，表現koh be7-bai2，一般long2 e7 hong5 giu2入去hoann7 1 e5位。
當然A-lan5 ma7利用chit e5機會，kap Komod講chiann5 che7。Ti7 siong7尾a2暗e5暗會--nih，tak8-e5輪流表演，換Komod唱歌e5時，台a2-kha e5目神long2釘ti7 i身軀頂，社團內底1 e5老人ka7 A-lan5講：『很好聽吧！ 這些都是他寫給他女朋友的歌喔！』老人繼續講Komod kap in cha-bou2朋友e5故事，分散ti7 2 e5所在，cha-bou2朋友ti7故鄉teh等--i，Komod tak8月日long2 e7寫1條歌唱hou7 in cha-bou2朋友聽…，chiah-e5 A-lan5無siann2聽--入-去，kan-tann心內一直teh想講：「Oah，chiah-ni7 phah損，i有cha-bou2朋友--a，無chhai2，有夠無chhai2--e5…」Tak8-e5知iann2 Komod死會e5消息了後，普通時a2圍ti7 Komod身軀邊e5 hou5-sin5 bang2-a2 to7 khah罕得看--tioh8-a。
第2冬，學校新宿舍起好e5關係，toa3校e5人ai3重抽宿舍，A-lan5 kap cho3-hoe2 toa3 1冬e5 A-phiah，Bi2-leng5，Nga2-hui7，na2按算koh來tau3-tin7 toa3 e5生活，na2煩惱無法tou7抽tioh8 kang7 1棟，4 e5人無課e5時，to7招--leh si3-ke3拜拜，看有法tou7保庇in koh toa3 cho3-hoe2--無？ Lou7尾獨獨A-lan5抽tioh8別棟，A-phiah in 3 e5人long2抽tioh8本底toa3 hit棟，知iann2結果e5時，A-lan5 kiong7 beh哭--出-來。
搬過另外1棟宿舍了後，A-lan5 kap kang7班e5同學toa3 cho3-hoe2，m7-koh行khah oa2 e5 A-mui5 ham7 Bun5-eng in long2 toa3 ti7另外hit頭。大學2年，kang7 1班內底已經無像頭1冬tak8-e5 long2 sng2 cho3-hoe2，kang7性格，sio-kang7趣味e5人chiann5做1 koah。A-lan5 kap A-mui5 in 5 e5 cha-bou2 gin2-a2，koh有kui2 e5 cha-pou--e5算kang7 1 koah--e5，上課坐sio-oa2，下課to7 cho3-hoe2食飯，chhit-tho5，koh chhiang5-chai7 sio招去『夜遊』，唱KTV。無joa7久，A-lan5 to7無koh tng2去ka-ti7 e5宿舍khun3，直接khun3 ti7 A-mui5，Bun5-eng，Chhiu-kiok ham7 Cheng7-gi5 in e5房間內底。
『又在跟“上帝”聊天啊？』A-lan5 ui3社團tng2--來，to7看A-mui5 khut ti7電腦頭前。「上帝」是A-mui5 ti7 BBS熟sai7--e5，透過BBS已經開講半冬--a，iau2 m7-bat見過面，gau5動感情e5 A-mui5對上帝不止a2 siau2。
『嗯！ 上帝說嘉凱要安排我跟他見面，妳們覺得怎麼樣？』A-mui5問A-lan5 in e5意見。嘉凱是A-mui5 e5『學伴』，kap上帝有熟sai7。Ti7大學內底，無kang7學校e5學生e7 sio招做『學伴』，算是聯誼e5 1種，嘉凱in班kap A-lan5 in班to7是『學伴關係』。
『算了吧！ 幹嘛那麼認真，不是聽說很多網友一見面就不再聯絡的嗎？』A-lan5頭1 e5反對，i認為A-mui5 siunn天真，小說看siunn che7--去-a。
A-mui5反駁講：『不過嘉凱認識他啊！ 嘉凱也跟我說他人不錯啊！』
『嘉凱跟他比較熟還是跟妳比較熟？ 他當然會幫他朋友說話啊！』A-lan5 iau2是強烈表示反對。
『那妳呢？ 妳自己想跟他見面嗎？』Bun5-eng跳出來講，無，hou7 A-lan5 koh講--落-去，in hoan7-se3 e7 oan-ke。
『我也不知道，是蠻想見面的啦！ 不過又怕到時候見面會…，就是不知道要不要答應才會問妳們啊！』
『我覺得見個面也好啊！ 如果他是那種見了面就不再聯絡的人，那就別再聯絡了，如果不是，剛好可以交個朋友。』Chhiu-kiok提供建議，i知iann2 A-mui5心內chiann5想beh kap上帝見面。
Cheng7-gi5補充講：『如果真的要見面，還是我們陪妳去比較好，以防萬一。』有人陪伴iau2是khah妥當。
(TGB通訊第64期，2005年1月)
</HL>