<CL>
  Te7 16 chiuN
  Te7 7 liap8 heng5-seng si7 te7-kiu5. 
  Te7-kiu5 m7-si7 chhin3-chhin3-chhai2-chhai2 e5 heng5-seng. Sng3--khi2-lai5 te7-kiu5 teng2-bin7 u7 111 e5 kok-ong5 (Tong-jian5--lah, m7-thang boe7-ki3--tit ou-lang5 kok-ong5), u7 7 chheng e5 te7-li2 hak8-ka, 90 ban7 e5 khi3-giap8-ka, 750 ban7 e5 chiu2-kui2, 3 ek 1100 ban7 ai3 hong-sin5 e5 lang5, che to7 si7 kong2 chha-put-to u7 20 ek e5 toa7-lang5. 
  Ui7 tioh8 beh hou7 li2 chai-iaN2 te7-kiu5 u7 joa7 toa7, goa2 ka7 li2 kong2 ti7 jin5-lui7 hoat-beng5 tian7 i2-cheng5, ti7 6 te3 tai7-liok8 teng2-bin7, chong2-kiong7 u7 46 ban7 2511 e5 tiam2-teng e5 tai7-kun. 
  Tui3 lio5-a2 khah-hng7 e5 sou2-chai7 khoaN3, chit khoan2 toa7-tiuN5-bin7 chin chhiaN-iaN7. Chit ki kun-tui7 e5 tong7-chok chhin-chhiuN7 Opera lai5-te2 e5 Ballet thiau3-bu2-thoan5 kang7-khoan2 chin su3-si7. Siong7 tai7-seng si7 New Zealand kap Australia e5 tiam2-teng e5 lang5 chiuN7-tai5; koh-lai5, in ka7 teng tiam2 toh8, to7 khi3 khun3--a. 
  Te7 2, to7 oaN7 kau3 China kap Siberia tiam2-teng e5 lang5, chiuN7-tai5 na2 thiau3-bu2 na2 chhiuN3-koa, koh-lai5 in ma7 thoe3 kau3 au7-tai5 khi3--a. Koh-lai5 lun5-tioh8 Russia kap India tiam2-teng e5 lang5 chiuN7-tai5; soa3--loh8 si7 Africa kap Europe, koh soa3--loh8 si7 South America; siong7-boe2 si7 lun5-tioh8 North America chiuN7-tai5. In chiuN7-loh8-tai5 iu2-tiau5-iu2-li2 boe7 chho3-loan7, che si7 toa7-tiuN5-bin7 e5 piau2-ian2. 
  Kan-taN pak-kek8 hit e5 tiam2-teng e5 lang5 kap i e5 hiaN-ti7 (ma7-si7 tiam2-teng e5 lang5 ), koe3--tioh8 chheng-eng5 e5 seng-oah8:In 1 ni5 taN cho3 2 pai2. 
  Te7 17 chiuN
  1 e5 lang5 na7 beh phong3-hong e5 si5, tiaN7-tiaN7 long2 e7 kong2 koa2 peh8-chhat8 oe7. Goa2 ka7 li2 kong2 hiah-e5 tiam2 lou7-teng e5 lang5 e5 tai7-chi3, bo5 long2 si7 su7-sit8. Hiah-e5 tui3 te7-kiu5 bo5 chheng-chho2 e5 lang5, goa2 u7 kho2-leng5 hou7 in 1 e5 chin chho3-gou7 e5 koan-liam7. Jin5-lui7 ti7 te7-kiu5 sou2 chiam3 e5 bin7-chek chin chio2. Na7 ka7 te7-kiu5 teng2-bin7 20 ek jin5-khau2 khia7 cho3-hoe2, khia7 khah oa2, na2 khui-hoe7 kang7-khoan2, in to7 e7-tang3 chin kan2-tan khia7 tiam3 20 kong-li2 4-hong e5 kong-kiong7 kong2-tiuN5 teng2-bin7. Sou2-u7 e5 jin5-lui7 e7-tang3 chiN tiam3 thai3-peng5-iuN5 e5 1 liap8 se3-liap8 e5 to2-su7. E7-tang3 khak-teng7--e5 si7: toa7-lang5 boe7 siong-sin3 li2 chiah-e5 oe7. In siuN7-kong2 ka-ti7 chiam3 u7 chin toa7 e5 khong-kan；chhiuN7 baobab hiah tiong7-iau3;in e7 khng3 li2 cho3 sng3-sut8; in chong5-pai3 sou3-ji7, sou3-ji7 hou7 in hoaN-hi2. M7-koh m7-thang ka7 si5-kan tho2-che3 ti7 chiah-e5 kho3-goa7 chok-giap8 teng2-bin7, che si7 bo5 lou7-iong7, siong-sin3 goa2 to7 bo5-m7-tioh8. 
  Sio2-ong5-chu2 kau3 te7-kiu5 e5 si5, khoaN3 bo5 poaN3 e5 lang5 soah chin tioh8-kiaN. KiaN kong2 ka-ti7 kiaN5 m7-tioh8 sou2-chai7, i khoaN3 tioh8 1 tiau5 kim-kim, goeh8-kng sek na2 soh-a2 teh so5 e5 si5-chun7, chin chhin-chhiat kong2, “Boan2-an!” 
  Hit boe2 choa5 kong2, “Boan2-an!” 
  “Chit liap8 si7 siaN2-mih chhiN?” Sio2-ong5-chu2 mng7. 
  Choa5 in3-kong2, “Chia si7 te7-kiu5, ti7 Africa.” 
  “Ah！......an2-ne te7-kiu5 teng2-bin7 kam2 long2 bo5 lang5?” Sio2-ong5-chu2 kong2. 
  “Chia si7 soa-bou5, soa-bou5 teng2-bin7 si7 bo5 lang5, te7-kiu5 si7 chiaN5-toa7.” Choa5 kong2. 
  Sio2-ong5-chu2 che7 ti7 1 liap8 chioh8-thau5 teng2-bin7, taN-thau5 khoaN3 thiN-teng2, kong2, “Goa2 teh siuN7 thiN-chhiN ti7 hia teh siam2-sih, i e5 bok8-tek si7 u7 1 kang tak8-e5 lang5 long2 e7-tang3 chhoe7 tioh8 ka-ti7 e5 thiN-chhiN. KhoaN3 goa2 e5 thiN-chhiN, i tu2-ho2 ti7 lan2 e5 thau5-khak teng2 .....m7-koh i si7 hiah-ni7-a2 hng7!” 
  Choa5 kong2, “I chin sui2, li2 lai5 chia chhong3 siaN2?” 
  Sio2-ong5-chu2 kong2, “Goa2 kap 1 lui2 hoe teh tou2-khi3.” 
  Choa5 hoah kong2, “Ah!” 
  Koh-lai5 in nng7 e5 tiam7 1 khun3. 
  Boe2--a2 Sio2-ong5-chu2 mng7-kong2, “Jin5-lui7 ti7 toeh? Ti7 soa-bou5 lio5-a2 kou-toaN.” 
  Choa5 kong2, “Ti7 jin5-kun5 tang-tiong ma7 si7 kou-toaN.” 
  Sio2-ong5-chu2 tit8-tit8 khoaN3 hit boe2 choa5 khoaN3 chin ku2. 
  Boe2--a2 tui3 choa5 kong2, “Li2 si7 chin chhu3-bi7 e5 tong7-but8, chhiuN7 cheng2-thau5-a2 hiah se3.” 
  Choa5 in3-kong2, “Tan7-si7 goa2 pi2 kok-ong5 e5 cheng2-thau5-a2 khah li7-hai7.” 
  Sio2-ong5-chu2 tong3-boe7-tiau5 soah chhio3--chhut-lai5. 
  “Li2 u7 siaN2 li7-hai7 ......li2 lian7 kha to bo5--leh ......hoan7-se3 li2 bo5-hoat-tou7 khi3 lu2-heng5 ......” 
  Choa5 kong2, “Goa2 u7-hoat-tou7 pi2 chun5 ka7 li2 sang3 khi3 khah hng7 e5 sou2-chai7.” 
  Hit boe2 choa5 tiN5 tiam3 Sio2-ong5-chu2 e5 kha-bak8, chhiuN7 1 tiau5 kim-lian7-a2 khou--leh. 
  Choa5 koh kong2, “Goa2 tu2 tioh8 e5 mih8-kiaN7, long2 ka7 i sang3 khi3 i lai5 e5 sou2-chai7. M7-koh li2 si7 hiah tan-sun5, koh tui3 pat8-liap8 thiN-chhiN lai5--e5 .......” 
  Sio2-ong5-chu2 bo5 in3--i. 
  “Li2 chin kho2-lian5 , koh chiah nng2-chiaN2, kou-chiau2 ti7 chit e5 hoa-kong-gam5 e5 te7-kiu5 teng2-bin7 . Goa2 e7-tang3 ka7 li2 tau3-saN-kang7, na7 u7 1 kang li2 chin siau3-liam7 li2 e5 thiN-chhiN e5 si5, goa2 e7-tang3 ......” 
  Sio2-ong5-chu2 kong2, “Ouh！Goa2 chiaN5 liau2-kai2 li2 e5 i3-su3, m7-koh si7 an2-choaN2 li2 kong2-oe7 long2 chhiuN7 teh cho3 bi7-chhai?” 
  Choa5 kong2, “Goa2 kai2 khui sou2-u7 e5 be5.” 
  In to7 bo5 kong2-oe7--a. 
  Te7 18 chiuN
  Sio2-ong5-chu2 kiaN5 koe3 soa-bou5, tu2-ho2 tu2-tioh8 1 lui2 hoe. Hit lui2 hoe taN 3 ban7 hoe-iap8 ...... Sio2-ong5-chu2 kong2, “Gau5-cha2!” 
  Hoe kong2, “Gau5-cha2!” 
  “Lang5 ti7 toeh?” Sio2-ong5-chu2 chin le2-mau7 teh mng7. 
  Hit lui2 hoe u7 1 kang bat khoaN3 koe3 1 tui7 lok8-to5 e5 seng-li2 lang5 keng-koe3, i kong2, 
  “Lang5--ou3? Goa2 siuN7 si7 u7 lang5, siong7-chio2 u7 6, 7 e5. Kui2-a2 ni5 cheng5 goa2 bat khoaN3 koe3. Tan7-si7 bo5 lang5 chai-iaN2 beh khi3 toeh chhoe7--in. Hong ka7 in chhoa7 chau2--a. In bo5 kin, hou7 in e5 seng-oah8 chin kan-khou2.” 
  Sio2-ong5-chu2 kong2, “Chai3-hoe7!” 
  “Chai3-hoe7!” Hoe kong2. 
</CL>
<HL>

第16章 
第7粒行星是地球。 
地球m7是chhin3-chhin3-chhai2-chhai2 e5行星。算--起來地球頂面有111個國王（當然--lah，m7-thang boe7記--tit黑人國王），有7千個地理學家、90萬個企業家、750萬個酒鬼、3億1100萬ai3 hong神e5人，che就是講差不多有20億e5大人。 
為著beh hou7你知影地球有偌大，我ka7你講ti7人類發明電以前，ti7 6塊大陸頂面，總共有46萬2511個點燈e5大軍。 
對略仔較遠e5所在看，這款大場面真chhiaN-iaN7。這支軍隊e5 動作親像Opera內底e5 Ballet跳舞團共款真su3-si7。上代先是New Zealand kap Australia e5點燈e5人上台；Koh來，in ka7燈點著，就去睏--a。 
第2，就換到China kap Siberia點燈e5人，上台那跳舞那唱歌，Koh來 in ma7退到後台去--a。Koh來輪著Russia kap India點燈e5人上台；續--落是Africa kap Europe，koh續--落是South America；上尾是輪著North America上台。In上落台有條有理boe7錯亂，che是大場面e5表演。 
Kan-taN北極hit個點燈e5人kap伊e5兄弟 (ma7是點燈e5人)，過--著清閒e5生活：in一年taN做2 擺。 
第17章 
一個人若beh phong3-hong e5時，定定攏會講寡白賊話。我ka7你講hiah-e5點路燈e5人e5代誌，無攏是事實。Hiah-e5對地球無清楚e5人，我有可能hou7 in一個真錯誤e5觀念。人類ti7地球所佔 e5面積真少。若ka7地球頂面20億人口企做伙，企較倚，若開會共款，in就會當真簡單企tiam3 20公里四方e5公共廣場頂面。所有e5人類會當chiN tiam3太平洋e5一粒細粒e5島嶼。會當確定--e5是：大人boe7相信你chiah-e5話。In想講家己佔有真大e5空間；像Baobab hiah重要；in會勸你做算術；in崇拜數字，數字hou7 in歡喜。M7-koh m7-thang ka7時間tho2-che3 ti7 chiah-e5課外作業頂面，che是無路用，相信我就無m7著。 
小王子到地球e5時，看無半個人煞真著驚。驚講家己行m7著所在，伊看著一條金金、月光色若索仔teh趖e5時陣，真親切講，「晚安！」 
Hit尾蛇講，「晚安！」 
「這粒是啥物星？」小王子問。 
蛇應講，「Chia是地球，ti7 Africa。」 
「Ah！......an2-ne地球頂面kam2攏無人？」小王子講。 
「Chia是沙漠，沙漠頂面是無人，地球是誠大。」蛇講。 
小王子坐ti7一粒石頭頂面，taN頭看天頂，講，「我teh想天星 ti7 hia teh siam2-sih，伊e5目的是有一工逐個人攏會當chhoe7著家己e5天星。看我e5天星，伊tu2好ti7咱e5頭殼頂 … m7-koh伊是hiah-nih8-a2遠！」 
蛇講，「伊真sui2，你來chia創啥？」 
小王子講，「我kap一蕊花teh賭氣。」 
蛇喝講，「Ah！」 
Koh來in兩個恬一khun3。 
尾--仔小王子問講，「人類ti7 toeh？Ti7沙漠略仔孤單。」 
蛇講，「Ti7人群當中ma7是孤單。」 
小王子直直看hit尾蛇看真久。 
尾--仔對蛇講，「你是真趣味e5動物，像指頭仔hiah 細。」 
蛇應講，「但是我比國王 e5 指頭仔較厲害。」 
小王子擋boe7-tiau5煞笑--出來。 
「你有啥厲害......你連腳都無--leh...... hoan7-se3你無法度去旅行 ......」 
蛇講，「我有法度比船ka7你送去較遠e5所在。」 
Hit尾蛇纏tiam3小王子e5腳目，像一條金鍊仔箍--leh。 
蛇koh講，「我tu2著e5物件，攏ka7伊送去伊來e5所在。M7-koh你是hiah單純，koh tui3別粒天星來--e5......」 
小王子無應--伊。 
「你真可憐，koh chiah軟chiaN2，孤鳥ti7這個花崗岩e5地球頂面。我會當ka7你鬥相共，若有一工你真數念你e5天星e5時，我會當......」 
小王子講，「Ouh！我誠了解你e5意思，m7-koh是an2-choaN2你講話攏像teh做bi7-chhai？」 
蛇講，「我解開所有e5謎。」 
In就無講話--a。 
第18章 
小王子行過沙漠，tu2好tu2著一蕊花。Hit蕊花taN 3瓣花葉......小王子講，「Gau5早！」 
花講，「Gau5早！」 
「人ti7 toeh？」小王子真禮貌teh問。 
Hit蕊花有一工bat看過一隊駱駝e5生理人經過，伊講，
「人--ou3？我想是有人，上少有6、7 個。幾仔年前我bat看過。但是無人知影beh去toeh chhoe7--in。風ka7 in chhoa7 走--a。In無根，hou7 in e5生活真艱苦。」 
小王子講，「再會！」 
「再會！」花講。 
</HL>