<CL>
  Chapter 22 
  “Gau5-cha2!” Sio2-ong5-chu2 kong2. 
  “Gau5-cha2!” hun-to7-poaN5 e5 koan2-li2-goan5 kong2. 
  “Li2 ti7 chia chhong3 siaN2?” Sio2-ong5-chu2 mng7 kong2. 
  Hun7-to7-poaN5 e5 koan2-li2-goan5 kong2, “Goa2 teh hun-piat lang5-kheh, kui-siuN-kui-siuN, chhian-chhian-ban7-ban7 e5 lu2-kheh. Goa2 ka7 in e5 hoe2-chhia, liam-mi sang3 tui3 chiaN3-peng5, liam-mi sang3 khi3 to3-peng5.” 
  Tu2-ho2 u7 1 tai5 teng-hoe2 tiam2 kah kng-kng-kng e5 khoai3-chhia, khong3-khong3 khong3-khong3 sai2--koe3-lai5 chhiuN7 tan5-lui5 kang7-khoan2, ka7 koan2-li2-sek io5 kah khong-khong-kio3. 
  Sio2-ong5-chu2 kong2, “In hiah chhong3-pong7, si7 teh chhoe7 siaN2?” 
  Koan2-li2-goan5 kong2, “Lian7 hoe2-chhia e5 su-ki, ka-ti7 ma7 m7-chai.” 
  Koh 1 tai5 khoai3-chhia tui3 bo5-kang7 hong-hiong3, khong3-khong3 khong3-khong3 sai2--koe3-lai5. 
  Sio2-ong5-chu2 mng7-kong2, “In chiah kin2 to7 to3-tng2--lai5?” 
  “In si7 bo5 kang7 tai5.” Koan2-li2-goan5 kong2. “Si7 bo5 kang7 hong-hiong3 e5 1 tai5 khoai3-chhia.” 
  “In tui3 ka-ti7 e5 sou2-chai7 kam2 bo5 moa2-i3?” 
  Koan2-li2-goan5 in3-kong2, “Chiong5-lai5 m7-bat u7 lang5, tui3 ka-ti7 e5 sou2-chai7 moa2-i3.” 
  Khong3-khong3 khong3-khong3, te7 3 tai5 teng-hoe2 kng-kng-kng e5 khoai3-chhia koh sai2--lai5-a. 
  Sio2-ong5-chu2 mng7 kong2, “In si7 teh giok toeh 1 tai5 chhia e5 lu2-kheh?” 
  Koan2-li2-goan5 kong2, “In bo5 teh giok. In ti7 lai7-te2 khun3, ti7 hia hah-hi3; taN chhun gin2-a2 iong7 phiN7-a2 tu ti7 po-le5-thang teng2-bin.” 
  Sio2-ong5-chu2 kong2, “TaN gin2-a2 chai-iaN2 in teh chhoe7 siaN2. In ka7 si5-kan khai ti7 pou3-tiau5 thiN7--e5 e5 pou3-ang-a2 teng2-thau5, pou3-ang-a2 pian3 kah chin tiong7-iau3, na7 u7 lang5 ka7 in e5 pou3-ang-a2 theh8- -khi3, in to7 e7 khau3--chhut-lai5 .......” 
  “In chiaN5 heng7-hok.” koan2-li2-goan5 kong2. 
  Chapter 23 
  “Gau5-cha2!” Sio2-ong5-chu2 kong2. 
  “Gau5-cha2!” Seng-li2-lang5 in3-kong2. 
  Chit-e5 si7 be7 chi2 chhui3-ta tek8-hau7-ioh8 e5 seng-li2-lang5. Thun 1 liap8 to7 u7-hoat-tou7 tong3 1 le2-pai3 bian2 lim-chui2. 
  Sio2-ong5-chu2 mng7-kong2, “Li2 si7 an2-choaN2 beh be7 chit chiong2 mih8-kiaN7?” 
  Seng-li2-lang5 kong2, “In e7-tang3 seng2 chin che7 si5-kan. Choan-ka thong2-ke3 koe3, 1 e5 lang5 1 le2-pai3 e7-tang3 seng2 53 hun-cheng.” 
  “Lang5 ka7 chit 53 hun-cheng theh8 khi3 chhong3 siaN2?” 
  “Lang5 hoaN-hi2 cho3 siaN2 to7 cho3 siaN2......” 
  Sio2-ong5-chu2 tui3 ka-ti7 kong2, “Goa2--leh? Goa2 na7 u7 53 hun-cheng liong7-siong7 si5-kan, beh un5-un5-a2 kiaN5 tui3 1 khut choaN5-chui2 hia khi3......” 
  Chapter 24 
  Goa2 e5 hui-leng5-ki ti7 soa-bou5 phaiN2--khi3, kau3 chin2 si7 te7 8 tang, Goa2 na2 thiaN i kong2 seng-li2-lang5 e5 kou3-su7, na2 lim goa2 chah-lai5--e5 e5 siong7-boe2 1 tih chui2. 
  Goa2 tui3 Sio2-ong5-chu2 kong2, “Ah! Li2 e5 hoe5-ek chin sui2, m7-koh goa2, goa2 e5 hui-leng5-ki iau2-boe7 siu-li2 ho2, ah goa2 lian5 1 tih chui2 to bo5, goa2 na7 e7-tang3 ban7-ban7-a2 kiaN5 khi3 choaN5-chui2 hia, goa2 ma7 chin heng7-hok!” 
  “I ka7 goa2 kong2, “Goa2 e5 peng5-iu2 hou5-li5......” 
  “Goa2 e5 sio2 peng5-iu2, che kap hou5-li5 bo5 koan-he7--lah!” 
  “Si7 an2-choaN2 bo5 koan-he7?” 
  “In-ui7 goa2 chhui3-ta kah tih-beh khiau--khi3-a.” 
  I thiaN bo5 goa2 kong2 e5 i3-su3, koh in3-kong2, “U7 1-e5-a2 peng5-iu2 ma7-si7 boe7-bai2, tioh8-sng3 kong2 1 e5 lang5 tih-beh si2 e5 si5. Goa2--ou3, goa2 kap hou5-li5 cho3-peng5-iu2 kam2 kak chin boan2-i3.......” 
  Goa2 sim-lai7 teh siuN7, i long2 bo5 siuN7 tioh8 gui5-hiam2, cha2-cheng5 to7 boe7 iau, boe7 chhui3-ta, i taN 1-sut-a2 jit8-thau5 kng to7 u7 kau3--a ....... 
  I tit8-tit8 ka7 goa2 khoaN3 koh kong2 tioh8 goa2 sou2 siuN7--e5, “Goa2 ma7 chhui3-ta......Lan2 lai5-khi3 chhoe7 cheN2-chui2......” 
  Goa2 tian2 chhut chin thiam2 e5 khoan2-sek! Ti7 soa-bang5-bang5(沙茫茫) e5 soa-bou5- -nih, chhin3-chhai2 beh chhoe7 1 khau2 cheN2, he to7 chin ham3. M7-koh gun2 ma7 si7 khi2-kiaN5--lah. 
  Gun2 hmh8-hmh8 kiaN5 kui2--a tiam2-cheng liau2, jit8-thau5 loh8-soaN--a, thiN-chhiN khai2-si2 siam2-sih. Goa2 chhui3-ta e5 koan-he7, soah u7 lio5-a2 hoat-sio, hiah-e5 thiN-chhiN to7 na2 ti7 bang7-tiong7 khoaN3--tioh8 kang7-khoan2. 
  Sio2-ong5-chu2 e5 oe7 ti7 goa2 ki3-ti5 lai7 teh tng2-seh8....... 
  “Li2 ma7 chhui3-ta--? Li2?” goa2 mng7 i. 
  Tan7-si7 i bo5 in3 goa2 e5 bun7-te5. I taN kan2-tan ka7 goa2 kong2, “ Chui2 kho2-leng5 tui3 sim-leng5 si7 u7 pang-chan7--e5.” 
  Sui-bong2 goa2 boe7 liau2-kai2 i in3 e5 oe7, goa2 ma7 bo5 koh kong2 siaN2......Goa2 chai-iaN2 bo5 eng3-kai mng7--i, i thiam2--a. 
  I che7- -loh8-lai5, che7 tiam3 goa2 e5 piN-a2. Tiam7 1-e7-a2 ku2 liau2, i chiah kong2, “Hiah-e5 chhiN chin sui2, in-ui7 u7 1 lui2 hoe chhang3 ti7 hia, lan2 khoaN3 boe7 tioh8......” 
  Goa2 in3-kong2, “Tong-jian5--a.” Ti7 goeh8-kng mi5 goa2 tiam7-tiam7 tiau3-oan2 khoaN3 long2 si7 kui phian3 e5 soa-lun5. 
  I koh kong2, “Soa-bou5 chin sui2.” 
  He si7 su7-sit8. Goa2 chu7-cha2 long2 chin kah-i3 soa-bou5. 1 e5 lang5 che7 ti7 soa-lun5 teng2-bin7, khoaN3 bo5 siaN2; m7-koh ti7 ban7-but8 tiam7-cheng7 e5 si5, soah u7 koa2 mih8-kiaN7 teh siam2-sih ...... 
  Sio2-ong5-chu2 kong2, “Hou7 soa-bou5 bi2-le7- -e5 si7, ti7 bou2 sou2-chai7 bih 1 khau2 cheN2 .....” 
  Hiong5-hiong5 goa2 liau2-kai2 tioh8 chit-e5 soa-bou5 lai7-te2 sin5-pi3 e5 siam2-sih. Goa2 cho3 gin2-a2 e5 si5, toa3 koe3 1 keng kou2-chhu3, ma7 thoan5-soat kong2 lai7-te2 u7 po2 tai5 ti7 hia. Tong-jian5--lah, chu7 khah-cha2 to7 bo5 lang5 chai-iaN2 beh an2-choaN2 khi3 chhoe hit e5 po2, kho2-leng5 ma7 bo5 lang5 khi3 chhoe7. Thoan5-soat soah hou7 kui keng chhu3 chhiong-boan2 tioh8 sin5-pi3. Gun2 tau e5 pi3-bit8 sou2-chai7 chhang3 1 e5 pi3-bit8 ...... 
  Goa2 ka7 Sio2-ong5-chu2 kong2, “HeN3, m7-koan2 si7 chhu3, thiN-chhiN iah si7 soa-bou5, hou7 in bi2-le7--e5 to7 si7 hiah-e5 khoaN3 boe7 tioh8 e5 mih8-kiaN7!” 
  I kong2, “Goa2 chin hoaN-hi2, li2 tong5-i3 goa2 hit chiah hou5-li5 kong2 e5 oe7.” 
  Sio2-ong5-chu2 khun3--khi3-a, goa2 ka7 i pho7--leh, koh ke3-siok koaN2-lou7. Goa2 chin kam2-tong7, na2 pho7 tioh8 1 hang7 chin chhe3 e5 po2-poe3, kam2-kak te7-kiu5 teng2-bin7 hoan7-se3 bo5 pat8 hang7 mih8 pi2 i khah chhe3. Ti7 u7 goeh8-kng e5 am3-mi5, goa2 chim-chiok khoaN3 i peh8-si2-sat e5 hiah8-thau5, bui-bui e5 bak8-chiu, hit chhop hou7 hong chhoe kah chhiuN7 hai2-eng2 e5 thau5-chang, goa2 teh siuN7, “Goa2 sou2 khoaN3--e5 chi2-si7 goa7-khak nia5, Siong7 tiong7-iau3 e5 mih8-kiaN7 si7 khoaN3 boe7 tioh8--e5......” 
  Tng-tang i lio5-a2 khui-khui e5 chhui3-tun5 teh ba5-bui-chhio3 e5 si5, goa2 sim-lai7 koh teh siuN7 kong2, “Chit e5 khun3- -khi3 e5 Sio2-ong5-chu2 hou7 goa2 chiah kam2-tong7--e5 si7 i tui3 1 lui2 hoe e5 khian-seng5, i teh khun3 e5 si5, lian5 hit lui2 mui5-kui3-hoe e5 heng5-iaN2 chhiuN7 lah8-chek kang7-khoan2 teh ka7 chio3....... Ah goa2 soah kam2-kak i koh khah nng2-chiaN2. Lan2 eng3-kai iong7-sim po2-hou7; na7-bo5 1 chun7 bi5-bi5-a2 hong to7 e7 ka7 i chhoe sit......” 
  To7 an2-ne ke3-siok8 kiaN5, ti7 thiN phah-phu2-kng e5 si5, goa2 hoat-hian7 tioh8 1 khau2 cheN2. 
</CL>
<HL>

第22章 
「Gau5早！」小王子講。 
「Gau5早！」分道盤e5管理員講。 
「你ti7 chia創啥？」小王子問講。 
分道盤e5管理員講：「我teh分別人客，歸廂歸廂，千千萬萬個旅客。我ka7 in e5火車，liam5-mi送tui3正爿，liam5-mi送去倒爿。」 
Tu2好有一台燈火點kah光光光e5快車，khong3-khong3 khong3-khong3駛--過來像tan5雷共款，ka7管理室搖kah khong-khong叫。 
小王子講：「In hiah匆pong7,是teh chhoe7啥？」 
管理員講：「連火車e5司機家己ma7 m7知。」 
Koh一台快車tui3無共方向，khong3-khong3 khong3-khong3駛--過來。 
小王子問講：「In chiah緊就倒轉--來？」 
「In是無共台。」管理員講。「是無共方向e5一台快車。」 
「In對家己e5所在kam2無滿意？」 
管理員應講：「從來m7-bat有人對家己e5所在滿意。」 
Khong3-khong3 khong3-khong3,第三台燈火光光光e5快車koh駛--來--a。 
小王子問講：「In是teh jiok toeh一台車e5旅客？」 
管理員講：「In無teh jiok。In ti7內底睏，ti7 hia hah-hi3;今chhun囡仔用鼻仔tu ti7玻璃窗頂面。」 
小王子講：「今囡仔知影in teh chhoe7啥。In ka7時間開ti7布條thiN7--e5布尪仔頂頭，布尪仔變kah真重要，若有人ka7 in e5布尪仔提--去，in就會哭--出來......。」 
「In誠幸福。」管理員講。 
第23章 
「Gau5早！」小王子講。 
「Gau5早！」生理人應講。 
這個是賣止嘴礁特效藥e5生理人。吞一粒就有法度擋一禮拜免lim水。 
小王子問講：「你是an2-choaN2 beh賣這種物件？」 
生理人講：「In會當省真濟時間。專家統計--過，一個人一禮拜會當省53分鐘。」 
「人ka7這53分鐘提去創啥？」 
「人歡喜做啥就做啥......」 
小王子對家己講：「我--leh？我若有53分鐘liong7-siong7時間，beh 勻勻仔行tui3一khut泉水hia去......」 
第24章 
我e5飛行機ti7沙漠phaiN2--去，到chin2是第8工，我那聽伊講生理人e5故事，那lim我chah來--e5 e5上尾一滴水。 
我對小王子講：「Ah！你e5回憶真sui2,m7-koh我，我e5飛行機iau2-boe7修理好，ah我連一滴水都無，我若會當慢慢仔行去泉水hia，我ma7真幸福！」 
伊ka7我講：「我e5朋友狐狸.....」 
「我e5小朋友，che kap狐狸無關係--lah！」 
「是an2-choaN2無關係？」 
「因為我嘴礁kah tih-beh khiau--去--a。」 
伊聽無我講e5意思，koh應講：「有一個仔朋友ma7是boe7-bai2,就算講一個人tih-beh死e5時。我--ou3,我kap狐狸做朋友感覺真滿意.......。」 
我心內teh想，伊攏無想著危險，早前都boe7枵、boe7嘴礁，伊taN一屑仔日頭光就有夠--a.......。 
伊直直ka7我看koh講著我所想--e5: 「我ma7嘴礁 i8… 咱來去chhoe7井水......」 
我展出真thiam2 e5款式！Ti7 沙茫茫e5沙漠--nih，chhin3-chhai2 beh chhoe7一口井，he就真ham3。M7-koh阮ma7是起行--lah。 
阮hmh8-hmh8行幾--仔點鐘了，日頭落山--a，天星開始siam2-sih。我嘴礁e5關係，煞有略仔發燒，hiah-e5天星就若ti7夢中看--著共款。 
小王子e5話ti7我記持內teh tng2-seh8.......。 
「你ma7嘴礁--？你？」我問伊。 
但是伊無應我e5問題。伊taN簡單ka7我講： 「水可能對心靈是有幫贊--e5。」 
雖罔我boe7了解伊應e5話，我ma7無koh講啥 i8… 我知影無應該問--伊，伊thiam2--a。 
伊坐--落來，坐tiam3我e5邊--仔。恬一下仔久了，伊chiah講：「Hiah-e5星真sui2,因為有一蕊花chhang3 ti7 hia，咱看boe7著......」 
我應講：「當然--a。」Ti7月光暝我恬恬tiau3-oan2看攏是歸片e5沙崙。 
伊koh講：「沙漠真sui2。」 
He是事實。我自早攏真合意沙漠。一個人坐ti7沙崙頂面，看無啥；m7-koh ti7萬物恬靜e5時，煞有寡物件teh siam2-sih.......。 
小王子講：「Hou7沙漠美麗--e5是，ti7某所在bih一口井.......。」 
Hiong5-hiong5我了解著這個沙漠內底神祕 e5 siam2-sih。我做 囡仔e5時，toa3過一間古厝，ma7傳說講內底有寶tai5 ti7 hia。當然--lah，自較早就無人知影beh an2-choaN2去chhoe7 hit個寶，可能ma7無人去chhoe7。傳說煞hou7歸間厝充滿著神祕。阮兜e5秘密所在藏一個祕密 i8…。 
我ka7小王子講：「HeN3，m7管是厝、天星iah是沙漠，hou7 in 美麗--e5就是hiah-e5看boe7著e5物件！」 
伊講：「我真歡喜，你同意我hit隻狐狸講e5話。」 
小王子睏--去--a，我ka7伊抱--leh，koh繼續趕路。我真感動，若抱著一項真chhe3 e5寶貝，感覺地球頂面hoan7-se3無別項物比伊較chhe3。Ti7有月光e5暗暝，我斟酌看伊peh8-si2-sat e5 hiah8頭、bui-bui e5 目珠、hit chhop hou7風吹kah像海湧e5 頭鬃，我teh想：「我所看--e5只是外殼nia5,上重要e5物件是看boe7著--e5.......。」 
Tng-tang伊略仔開開e5嘴唇teh ba-bun2笑e5時，我心內koh teh想講：「這個睏--去e5小王子hou7我chiah感動--e5是伊對一 蕊花e5虔誠，伊teh睏e5時，連hit蕊玫瑰花e5形影都像蠟燭共款teh ka7照 i8…。Ah我煞感覺伊koh較軟chiaN2。咱應該用心保護；若無一陣微微仔風督會ka7伊吹熄......。」 
就an2-ne繼續行，ti7天phah-phu2光e5時，我發現著一口井。 
</HL>