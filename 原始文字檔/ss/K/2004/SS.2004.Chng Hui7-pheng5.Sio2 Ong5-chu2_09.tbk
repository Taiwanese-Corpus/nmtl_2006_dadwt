<CL>
  Chapter 25 
  Sio2-ong5-chu2 kong2, “Hiah-e5 lang5 bo5-eng5 kheh tui3 khoai3-chhia lai7-bin7, in soah m7-chai teh chhoe7 siaN2. In to7 na2 chhiuN7 siau2-kau2 cheng bong7-khong3 kang7-khoan2 ti7 hia teh seh8-lin-long......” 
  I koh kong2, “Che ho5 mih khou2- -leh......” 
  Gun2 chhoe7 tioh8 hit khau2 cheN2, bo5 seng5 Sahara soa-bou5 e5 cheN2. Sahara soa-bou5 te7-khu e5 cheN2 kan-taN 1 koa2 tui3 soa-pouoe2- -chhut-lai5, kan2-tan e5 khut, chit khau2 cheN2 soah chin seng5 chng--nih e5 cheN2, m7-koh hia a7-bo5 chng-thau5, m7-chiah siuN7 kong2 goa2 teh cho3 bin5-bang7. 
  Goa2 tui3 Sio2-ong5-chu2 kong2, “Chin ki5-koai3- -neh, tak8 hang7 long2 chhoan5 ho2-se3--a; tiau3-lian2-a2 , chui2-thang2 kap soh-a2 ......” 
  I chhio3-chhio3, koh bong soh-a2, sng2 tiau3-lian5-a2 , he tiau3-lian5-a2 siaN, chhiuN7 bo5-hong e5 si5-chun7 ku7 chheh-hong-khi3 bo5-nai7 e5 siaN-tiau7 kang7-khoan2. 
  Sio2-ong5-chu2 kong2, “Li2 lai5 thiaN, lan2 ka7 hit khau2 cheN2 chha2 cheng-sin5, i teh chhiuN3-koa......” 
  Goa2 bo5 hi-bang7 chhih8 liau2 siuN thiam2. 
  Goa2 tui3 i kong2, “Hou7 goa2 to7 ho2! Che tui3 li2 siuN chhou-siap.” 
  Goa2 un5-un5-a2 ka7 chui2-thang2 chhiuN7 chui2 kah cheN2-noa5(井欄) teng2-bin7. Goa2 chin thiam2, m7-koh tui3 ka-ti7 oan5-seng5 e5 khang-khoe3 kam2-kak chiok hoaN-hi2. Lian7-a2-siaN, iau2 theng5 ti7 hiN7-a2-lai7, ti7 pho-long7 e5 chui2-bin7, khoaN3 tioh8 jit8-thau5 kng teh io5-tang7. 
  Sio2-ong5-chu2 kong2, “Goa2 chhui3-ta, hou7 goa2 1-koa2 chui2 lim ......” 
  Goa2 chong2-sng3 chai-iaN2 i teh chau2-chhoe7 siaN2! 
  Goa2 ka7 chui2-thang2 koaN7 kau3 i e5 chhui3-tun5 piN, i bak8-chiu kheh-kheh lim, to7 chhin-chhiuN7 pai3-pai3 chhiaN2-lang5-kheh hiah chheN-chhau. Chiah-e5 chui2 m7-na7 si7 chiah8-mih8 nia5, si7 chhut ti7 thiN-chhiN siam2-sih teh koaN2-lou7 e5 am3-mi5, chhut ti7 tiau3-lian5-a2 e5 koa-siaN, chhut ti7 goa2 siang-chhiu2 e5 hok8-bu7. I chhiuN7 le2-mih8 kang7-khoan2, lou7-iong7 sim-leng5. Goa2 cho3 gin2-a2 e5 si5, Christmas-chhiu7 teng2-bin7 e5 teng-kng, poaN3-me5 Mass e5 im-gak8, kah hiah-e5 chu-bui e5 chhio3-iong5 long2 hou7 goa2 e5 Christmas le2-mih8 pian3 kah chin kong-chhai2. 
  Sio2-ong5-chu2 kong2, “Lin2 chia e5 lang5, ti7 1 e5 kong-hng5 cheng3 500 lui2 mui5-kui3-hoe...... soah chhoe7 bo5 in beh chhoe7--e5 .....” 
  Goa2 in3-kong2, “In chhoe7 bo5.” 
  Sio2-ong5-chu2 in3-kong2, “Ah in beh chhoe7--e5, tian-to3 ti7 1 lui2 mui5-kui3-hoe a7-si7 1 tih chui2 tang-tiong to7 chhoe7 e7-tioh8 ......” 
  Goa2 in3 kong2, “Bo5 m7-tioh8.” 
  Sio2-ong5-chu2 koh kong2, “Na7 an2-ne, bak8-chiu chheN-me5, to7 eng3-kai iong7 sim-leng5 khi3 chhoe7.” 
  Chui2 lim--loh8-khi3, goa2 hou-khip to7 kam2-kak chin song2-khoai3, thiN phah-phu2-kng e5 si5, soa-bou5 chhut-hian7--e5 si7 phang-bit8 e5 sek-chhai2, phang-bit8 e5 sek-chhai2 hou7 goa2 chin khoai3-lok8. An2-ne goa2 u7 siaN2 ho2 pi-ai--e5 ...... 
  “Li2 tah-eng3--e5, li2 ai3 cho3-kau3.” Sio2-ong5-chu2 teng5 che7 tiam3 goa2 e5 piN--a, un5-un5-a2 tui3 goa2 kong2. 
  “Tah-eng3 siaN2?” 
  “Li2 kam2 boe7-ki3- -tit......hou7 goa2 e5 iuN5-a2 1 e5 chhui3-om-a2 .....goa2 tui3 hit lui2 hoe u7 chek-jim7!” 
  Goa2 tui3 lak-te7-a2 gim5 oe7-ko2--chhut-lai5. Sio2-ong5-chu2 khoaN3 liau2, chhio3-chhio3 kong2, “Li2 e5 baobab, KhoaN3- -khi2-lai5 na2 pau-sim-peh8-a2 ......” 
  “Ouh!” 
  Goa2 oe7 e5 baobab pun2-chiaN5 hou7 goa2 kam2-kak chin hiau-pai! 
  “Li2 oe7 e5 hou5-li5 ......hit tui3 hiN7-a2 .....khoaN3--khi2-lai5 chhiuN7 2 ki kak......siuN tng5- -a!” 
  “Li2 an2-ne kong2 bo5 kong-peN5--lah. Sio2-ong5-chu2, goa2 taN e7-hiau2 oe7 khoaN3 e7 tioh8 pak-lai7 kap khoaN3 boe7-tioh8 pak-lai7 e5 bong2-choa5.” 
  “Ouh!” I kong2, “An2-ne e7-sai2--tit, gin2-a2 khoaN3 u7.” 
  Goa2 to7 oe7 1 e5 chhui3-om-a2, theh8 hou7 i e5 si5, sim-koaN chin hoan5-lo2. 
  “Li2 u7 koa2 ke3-oe7, bo5 hou7 goa2 chai......” 
  I bo5 in3- -goa2, i ka7 goa2 kong2, “Li2 kam2 chai, goa2 lak- -loh8-lai5 te7-kiu5 ......bin5-a2-chai3 to7 toa7-che3--a......” 
  Hmh8 1 khun3 liau2, i koh kong2, “Goa2 lak ti7 chit hu3-kin7 ......” 
  I bin7 ang5--a. 
  M7-chai an2-choaN2, goa2 koh kam2-kak 1-chun7 e5 sim-sng. Sui-bong2 si7 an2-ni, goa2 siuN7 tioh8 1 e5 bun7-te5: 
  “Na7 an2-ne, 8 kang cheng5 e5 chai2-khi2 tu2-tioh8 li2, m7-si7 bo5-i3-tiong--e5, si7 li2 ka-ti7 1 e5, ti7 oan2-li5 jin5-ian 1000 hai2-li2 e5 sou2-chai7, kiaN5-lai5-kiaN5-khi3, li2 siuN7 beh tng2-khi2 li2 lak--loh8-lai5 e5 sou2-chai7--houh?” 
  Sio2-ong5-chu2 e5 bin7 koh ang5--khi2-lai5-a. 
  Goa2 tiu5-tu5 1-e7-a2, koh mng7 kong2, “Kho2-leng5 si7 1 chiu-ni5 kau3--a?” 
  Sio2-ong5-chu2 bin7 iu5-koh ang5--khi2-lai5. I cha2-cheng5 m7-bat in3 koe3 lang5 e5 bun7-te5, m7-koh, 1 e5 lang5 na7 bin7 ang5, che kam2 m7-si7 kong2 “si7”? 
  “Ah!” Goa2 tui3 i kong2, “Goa2 kiaN ......” 
  Tan7-si7 i chhap-chhui3 kong2, “Li2 chin2 eng3-kai khi3 cho3 khang-khoe3. Li2 eng3-kai tng2-khi3 li2 e5 ki-khi3 hia, goa2 ti7 chia tan2--li2, bin5-a2-am3 chai3-hoe7 .....” 
  Goa2 bo5 siaN2 khak-teng7. SiuN7 tioh8 hou5-li5 e5 tai7-chi3, 1 e5 lang5 na7 hong5 chhi7 e5 si5, u7 -tang-si5 tong3-boe7-tiau5 to7 khau3--chhut-lai5. 
  Chapter 26 
  Hit khau2 cheN2 e5 piN--a2, u7 1 tou2 hiN3-sat e5 ku7 piah-tou2. Te7 2 kang am3-si5, goa2 khang-khoe3 cho3 soah, oa2 khi3 hit tou2 ku7 piah e5 si5, hng7-hng7 goa2 to7 khoaN3 tioh8 Sio2-ong5-chu2, koan5-koan5 che7 ti7 teng2-bin7, 2 ki kha haiN3--leh haiN3--leh. Goa2 koh u7 thiaN tioh8 i teh kong2-oe7. 
  “Li2 kam2 boe7-ki3--t?” I kong2, “Cheng3-khak te7-tiam2 bo5 ti7 chia!” 
  Soah leng7-goa7 u7 siaN-im teh ka7 in3, in kong2, “HeN3! HeN3! To7-si7 chit kang, m7-koh m7-si7 chit e5 sou2-chai7 ......” 
  Goa2 ke3-siok kiaN5 tui3 piah hia khi3, bo5 khoaN3-tioh8 lang5, ma7 bo5 thiaN tioh8 lang5 teh kong2-oe7. M7-koh Sio2-ong5-chu2 koh in3 kong2, “Bo5-m7-tioh8, li2 e7 chhoe7-tioh8 goa2 siong7 cha2 lau5 ti soa-bou5 e5 kha-jiah. Li2 toeh hia tan2--goa2 to7 e7-sai2, eng5-am3 goa2 e7 khi3 hia.” 
  Goa2 li7 hit tou2 piah 20 kong-chhio3 nia5, goa2 ma7 kang7-khoan2 bo5 khoaN3 tioh8 siaN2. 
  Tiam7 1-e7-a2, Sio2-ong5-chu2 chiah kong2, “Li2 kam2 u7 lai7 koh u7-tok8 e5 chhui3-khi2? Li2 kam2 khak-teng7 boe7 hou7 goa2 chiah8-khou2 siuN ku2?” 
  Goa2 hiahN 1-tio5, kha-pou7 theng5--loh8-lai5. Goa2 ma7 iau2 boe7 liau2-kai2 si7 siaN2 tai7. 
  “Li2 chau2,” I kong2, “Goa2 beh loh8-khi3--a!” 
  Goa2 tui3 piah-kha khoaN3, kiaN 1-tio5! Ti7 hia, u7 1 tiau5 ng5-sek e5 choa5 sin-khu liong3 koan5-koan5 bin7 tui3 tioh8 Sio2-ong5-chu2, choa5 taN 30 bio2 to7 u7-hoat-tou7 hou7 1 tiau5 seN3-mia5 bo5 khi3. 
  Goa2 na2 the3-au7, na2 gim5 goa2 e5 lak-te7-a2, beh thiu chheng3--chhut-lai5, hit boe2 choa5 soah hou7 goa2 e5 siaN kiaN tioh8 , chhiuN7 chui2-tih kang7-khoan2 liam-mi to7 siau-sit ti7 soa--nih, lau7-sin5 chai7-chai7, toa3 tioh8 ngou2-kim siaN(金屬聲), chng3 jip8-khi3 chioh8-thau5 tui lai7-te2 . 
  Goa2 chau2 kau3 hit tou2 piah hia, tu2-ho2 ka7 thian-chin kho2-ai3 e5 Sio2-ong5-chu2 chiap tiam2 pak-tou2, i bin7-sek peh8-si2-sat na2 chhiuN7 seh. 
  “Tau3-te2 si7 siaN2 tai7? Li2 tu2-a2 kap choa5 kong2-oe7!” 
  Goa2 ka7 i tiaN7-tiaN7 ui5 ti7 am7-kun2 e5 ng5-kim-sek e5 am7-kin thau2-khui. Goa2 theh8 chui2 hou7 i lim, soah ka7 i e5 pin3-piN iong7 tam5 khi3. Chin2 goa2 m7-kaN2 koh mng7- -i. I tit8-tit8 ka7 goa2 khoaN3 koh iong7 i hit 2 ki chhiu2 ui5 ti7 goa2 e5 am7-kun2, goa2 kam2-kak e7 tioh8 i e5 sim-thiau3, na2-chhiuN7 hou7 lang5 iong7 Rifle(來福槍) toaN7 tioh8 e5 chiau2-a2 tih-beh si2--khi3 kang7-khoan2 . 
  I tui3 goa2 kong2, “Goa2 chin hoaN-hi2 li2 chhoe7-tioh8 li2 khiam3 e5 ki-hai5 leng5-kiaN7. Li2 e7-tang3 tng2-khi2 lin2 tau--a......” 
  “Li2 nah chai?” 
  Goa2 tu2 beh lai5 ka7 i kong2 chiong2-chiong2 chhi3-giam7 e5 keng-koe3, chiong-ki5-boe2 siu ho2 goa2 e5 hui-leng5-ki. 
  I a7-bo5 in3 goa2 e5 bun7-te5, to7 koh kong2, “Goa2 ma7 kang7-khoan2, kin-a2-jit8 goa2 to7 beh tng2--khi3-a ......” 
  Liau2-au7 i tai3 pi-siong kong2, “ Khi3 hiah hng7 hiah hng7 e5 sou2-chai7 ......che koh-khah koh-khah khun3-lan5 .....” 
  Goa2 chin-chiaN2 kam2-kak u7 koa2 ki5-koai3 e5 tai7-chi3 tih-beh hoat-seng. Goa2 ka7 i na2 iN-a2 kang7-khoan2 an5-an5 mh tiam2 pak-tou2, m7-koh i na2-chhiuN7 tit8-tit8 siak-loh8-khi3 ban7-te2-chhim-kheN kang7-khoan2, beh kiu3- -i goa2 soah lian5 1 e5 pan7-hoat to7 bo5....... 
  I e5 sim-cheng5 chin tim5-tang7, gang7-gang7 sit-sin5 sit-sin5, kong2, “Goa2 u7 li2 e5 iuN5-a2. Goa2 u7 siuN-a2 hou7 iuN5-a2, goa2 ma7 u7 chhui3-lom-a2 ......” 
  Koh-lai5 i to7 khou2-chhio3--a. 
  Goa2 tan2 chin ku2, chiah hoat-kak i ban7-ban7-a2 chhiN2--khi2-lai5. 
  Goa2 kong2, “Kho2-lian5 e5 gin2-a2 , li2 kiaN--tioh8--a......” 
  Bo5-m7-tioh8, i tioh8-kiaN. M7-koh i un5-un5-a2 chhio3 kong2, “Kin-a2-jit8 koh u7 khah kiaN--lang5-e5 ......” 
  I e5 sim koh kam2-kak leng2-leng2, 1 chiong2 boe7 tang3 ban2-hoe5 e5 kam2-kak chhek8 tioh8 sim-koaN, goa2 chai-iaN2 goa2 na7 siuN7-kong2 “thiaN boe7-tioh8 hit chiong2 chhio3-siaN”, goa2 e7 jim2-boe7-tiau5. I e5 chhio3-siaN chhiuN7 soa-bou5 e5 kam-choaN5. 
  “Sio2 peng5-iu2, goa2 siuN7 beh koh thiaN li2 e5 chhio3-siaN ......” 
  Tan7-si7 i tui3 goa2 kong2, “Eng5-am3, to7 1 ni5--a. Goa2 e5 thiN-chhiN tu2-ho2 e7 ti7 goa2 lak--loh8-lai5 hia e5 thiN-teng2 ......” 
  “Sio2 peng5-iu2, ka7 goa2 kong2 che chi2-si7 1 tiuN5 ok-bang7? Hit boe2 choa5 e5 tai7-chi3, hit-e5 iok-hoe7, hit-e5 thiN-chhiN ......” 
  I bo5 in3 goa2 e5 bun7-te5, kan-taN ka7 goa2 kong2, “Hiah-e5 tiong7-iau3--e5 si7 lan2 khoaN3 boe7-tioh8--e5......” 
  “Bo5-m7-tioh8, ......” 
  “Che to7 chhiuN7 u7 hit lui2 hoe kang7-khoan2. Li2 na7 kah-i2 1 lui2 hoe, i seN ti7 1 liap8 chhiN teng2-bin7, an2-ne am3-si5 taN-thau5 khoaN3 thiN e5 si5 to7 e7 kam2-kak thng5-tiN-bit8-kam. Sou2-u7 e5 thiN-chhiN long2 khui-hoe- -a.” 
  “Tong-jian5, ......” 
  “Che to7 na2 hiah-e5 chui2 kang7-khoan2. In-ui7 tiau3-lian5-a2 kap soh-a2, li2 hou7 goa2 lim e5 chui2 to7 chhiuN7 im-gak8 kang7-khoan2, ......li2 e7-ki3--tit--bo5, hiah-e5 chui2 si7 goa7-a2 kam-tiN--leh!” 
  “Bo5-m7-tioh8.” 
  “Am3-si5 li2 na7 taN-thau5 khoaN3 thiN-chhiN. Goa2 e5 chhiN siuN se3, bo5-hoat-tou5 ki2 hou7 li2 chai. An2-ne tian-to3 khah-ho2. Tui3 li2 lai5 kong2, goa2 e5 chhiN to7-si7 cheng3 thiN-chhiN e5 1 liap8. Na7 an2-ni, li2 e7 kah-i3 taN-thau5 khoaN3 sou2-u7 e5 thiN-chhiN ...... in long2 e7 chiaN5-cho3 li2 e5 peng5-iu2 . Leng7-goa2, goa2 beh hou7 li2 1 hang7 le2-mih8 ......” 
  I koh chhio3--a. 
  “Ah! Kou2-chui e5 peng5-iu2, kou2-chui e5 peng5-iu2, goa2 kah-i3 thiaN chit chiong2 chhio3-siaN !” 
  “Che to7-si7 goa2 e5 le2-mih8 ......Che to7 chhiuN7 hiah-e5 chui2 ......” 
  “Li2 beh kong2 siaN2?” 
  “Cheng3-lang5 long2 u7 thiN-chhiN, chi2-put-ko3 kam2-kak bo5-kang7 nia5. Tui3 hiah-e5 lu2-heng5 e5 lang5, thiN-chhiN si7 in e5 to7-iu5; tui3 ki5-thaN e5 lang5, thiN-chhiN kan-taN si7 sio2-sio2 e5 teng-kng; tui3 hiah-e5 kho-hak8-ka, in si7 1 koa2 bun7-te5; tui3 seng-li2-lang5, thiN-chhiN si7 ng5-kim. Tan7-si7 sou2-u7 e5 thiN-chhiN long2 bo5 kong2-oe7, boe7 chhut-siaN. Ah-na7 li2, li2 e7 u7 1-koa2 pat8-lang5 bo5 e5 thiN-chhiN ......” 
  “Che si7 siaN2 i3-su3?” “Li2 am3-si5 na7 taN-thau5 khoaN3 thiN e5 si5, in-ui7 goa2 toa3 ti7 ki5-tiong e5 1 liap8 teng2-bin7, goa2 e7 ti7 hia chhio3, an2-ne tui3 li2 lai5 kong2, to7 na2-chhiuN7 sou2-u7 e5 thiN-chhiN long2 teh chhio3 Li2, li2 u7 e7 tui3 li2 chhio3 e5 thiN-chhiN!” 
  M7-chiah i koh chhio3--i. 
  “Chiong-lai5 li2 na7 chhoe7 tioh8 an-ui3 e5 si5 (si5-kan chong2--si7 e7 boah ho2 lang5 e5 pi-siong), in-ui7 bat goa2, li2 to7 e7 kam2-kak boan2-chiok. Li2 eng2-oan2 to7 si7 goa2 e5 peng5-iu2. Li2 e7 siuN7 beh kap goa2 cho3-hoe2 chhio3. Ui7-tioh8 beh hit chiong2 khoai3-lok8, u7-tang-si5 li2 e7 ka7 thang-a2-mng5 thoah--khui3...... ah li2 e5 peng5-iu2 khoaN3 li2 taN-thau5 tui3 thiN teh chhio3 e7 kiaN--tioh8, liau2-au7 li2 e7 ka7 in kong2, “heN3 , hiah-e5 thiN-chhiN , tiaN7 hou7 goa2 khi2 ai3-chhio3!” In e7 kong2 li2 siau2--e5. Goa2 to7 na2-chhiuN7 kong2 1 e5 chin toa7 e5 sng2-chhio3 kang7-khoan2 ......” 
  I koh chhio3--a. 
  “Che to7 na2-chhiuN7 kong2, goa2 hou7- -li2 -e5 m7-si7 1 tui thiN-chhiN, si7 chin che7 e7-chhio3 e5 lin-liang-a2 .....” 
  M7-chiah i koh chhio3--a. Soa3- -loh8 koh giam5-siok kong2, “Eng5-am3 ......li2 chai-iaN2 ......mai3 lai5.” 
  “Goa2 m7-kam li2 li7-khui.” 
  “Goa2 khoaN3--khi2-lai5 e7 chin kan-khou2 ...... e7 chhiuN7 beh si2- -khi3 kang7-khoan2, to7 chhiuN7 an2-ni. Mai3 lai5 khoaN3 goa2 hit chiong2 khoan2-sek, bo5 siaN2 ho2-khoaN3--e5 ......” 
  “Goa2 bo5-ai3 li7-khui--li2.” 
  Ah i kam2-kak chin ut-chut. 
  “Goa2 an2-ne ka7 li2 kong2......ma7-si7 in-ui7 hit boe2 choa5, m7-thang hou7 i ka7--tioh8....... choa5 si7 gui5-hiam2--e5, in u7 kho2-leng5 taN ui7-tioh8 ho2-sng2 khi3 ka7--lang5 ......” 
  “Goa2 bo5-ai3 li7-khui--li2.” 
  1 e5 liam7-thau5 hou7 i an-sim- -a, “In bo5 hiah che7 tok8 khi3 ka7 te7 2 pai2, che si7 su7-sit8 ......” Hit kang am3-si5 goa2 bo5 khoaN2-tioh8 i khi2-kiaN5. I bo5-siaN-bo5-soeh to5 chau2- -a. Goa2 chin bo5 kan2-tan jiok tioh8 i e5 si5, i tng iong7 kin2 koh kian-teng7 e5 kha-pou7 teh kiaN5. I taN kan2-tan ka7 goa2 kong2, 
  “Ah! Li2 lai5- -a......” 
  I khan goa2 e5 chhiu2, koh kan-khou2-kan-khou2 kong2, “Li2 bo5 eng3-kai lai5--e5. Li2 e7 chin kan-khou2, goa2 e7 na2 si2- -khi3 kang7-khoan2, na7 he to7 m7-si7 chin--e5 .......” 
  Goa2 1 ku3 oe7 to bo5 kong2. 
  “Li2 chai--bo5? Lou7-tou5 siuN iau5-oan2, goa2 bo5-hoat-tou7 toa3 chau2 goa2 e5 sin-khu, i siuN tang7--a.” 
  Goa2 hmh8-hmh8. 
  “Goa2 e5 sin-khu chi2-put-ko3 si7 1 e5 hong5 hiN3-sat e5 ku7-khak. Khak hiN3-sat bo5 siaN2 thang pi-siong--e5 .......” 
  Goa2 tiam7-tiam7. 
  I u7 koa2 sit-chi3, m7-koh ma7 koh theh8-khi2 iong2-khi3, kong2, 
  “Li2 ma7 chai, an2-ne chin ho2, goa2 ma7 e7-tang3 khoaN3 hiah-e5 thiN-chhiN, sou2-u7 e5 thiN-chhiN long2 u7 cheN2, cheN2 hia long2 u7 seN-sian e5 tiau3-lian5-a2. Sou2-u7 e5 thiN-chhiN long2 e7 hou7 goa2 chui2 lim ......” 
  Goa2 bo5 kong2-oe7. 
  “He to7 chiaN5 ho2-sng2--! Li2 e7 u7 5 ek liap8 e5 lin5-liang-a2, goa2 e7 u7 5 ek khau2 e5 cheN2 ......” 
  I ma7 hmh8-hmh8, in-ui7 i khau3--a....... 
  “To7 ti7 hia, hou7 goa2 ka-ti7 1 e5 lang5 kiaN5 khi3 hia.” Tan7-si7 i che7--loh8-lai5, in-ui7 i sim-lai5 kiaN-kiaN. 
  I koh kong2, “Li2 ma7-chai ...... goa2 e5 hoe ...... goa2 tui3 i si7 u7 chek-jim7--e5! I hiah nng2-chiaN2! Hiah thian-chin. I taN 4 ki chhi3 lai5 te2-tong3 chit e5 se3-kai3 ......” 
  Goa2 ma7 che7--loh8-lai5, in-ui7 goa2 khia7 boe7 tiau5 , i kong2, “To7 an2-ne ......che to7-si7 it-chhe3 ......” 
  I tiu5-tu5 1-e7-a2, koh-lai5 khia7--khi2-lai5, hiong3 cheng5 kiaN5 1 pou7; goa2 soah tiam7-tiam7 boe7 tin2-tang7. 
  Ti7 i khia7 e5 sou2-chai7, taN khoaN3 1 to7 ng5-sek e5 kng. I tiam7-tiam7 khia 1-e7-a2, bo5 hoah-siaN. ChhiuN7 1 chang5 chhiu7-a2 khin-khin-a2 to2--loh8-lai5, koh lian5 1-sut-a2 siaN to7 bo5, in-ui7 i si7 to2 ti7 soa-pouteng2-bin7 ...... 
  Chapter 27 
  Kau3 chin2, u7 6 ni5--a...... Goa2 m7-bat ka7 lang5 kong2 koe3 chit-e5 kou3-su7. Hoan-geng5 goa2 tng2-lai5 e5 tong5-phoaN7, chin hoaN-hi2 khoaN3 goa2 oah8--tng2-lai5. Goa2 chin siong-sim, m7-koh goa2 ka7 in kong2 si7 in-ui7 thiam2 e5 koan-he7. 
  Chit-ma2 goa2 sim-lai5 e5 pi-siong u lio5-a2 an-ui3. Che to7-si7 kong2, “bo5 oan5-choan5 tit-tioh8 an-ui3. M7-koh goa2 chai-iaN2 Sio2-ong5-chu2 tng2-khi2 i e5 thiN-chhiN--a, in-ui7 phah-phu2-kng e5 si5, chhoe7 bo5 i e5 si2-the2. I e5 si2-the2 bo5 tiong7-iau3...... ah goa2 kah-i3 ti7 am3-si5 thiaN hiah-e5 thiN-chhiN. In chhiuN7 5 ek e5 lin-lin-liang-liang e5 lin-liang-a2 ......” 
  Koh u7 1 hang7 put-tek-liau2 e5 tai7-chi3, goa2 the3 Sio2-ong5-chu2 oe7--e5 hit-e5 chhui3-lom-a2, soah boe7-ki3 -tit ka7 i chhng poe5-toa3! Hit e5 chhui3-lom-a2 eng2-oan2 bo5-hoat-tou7 kou3-teng7 ti7 iuN5-a2 sin-khu, goa2 to7 tit8-tit8 siuN7, “Hit liap8 thiN-chhiN hoat-seng siaN2 tai7-chi3? Kho2-leng5 iuN5-a2 cha2 to7 ka7 hit lui2 hoe chiah8-tiau7 khi3--a......” 
  U7-tang-si5 goa2 siuN7 kong2, “Choat8-tui3 boe7! Sio2-ong5-chu2 e7 tak8-kang am3-si5 ka7 hoe khng3 tiam3 po-le5-ta3 e7-bin7, ah ma7 e7 ho2-ho2--a khoaN3-kou3 hit chiah iuN5-a2 ......” an2-ne goa2 kam2-kak chin heng7-hok. Sou2-u7 e5 thiN-chhiN long2 teh bi5-bi5-a2 chhio3. 
  U7-tang-si5 goa2 koh siuN7 kong2, “Lang5 u7-si5-chun7 e7 bo5 chu3-i3, 1, 2 pai2 to7 chin che7--a! Kho2-leng5 u7 1 kang am3-si5 i boe7-ki3-tit hit e5 po-le5-ta3, iah si7 hit chiah iuN5-a2 ti7 am3-si5 bo5-siaN-bo5-soeh chau2 chhut khi3 goa7-khau2 ......” an2-ne hiah-e5 lin-liang-a2 pian3-cho3 1-tih-1-tih e5 bak8-sai2!...... 
  Che si7 chin ki5-miau7--e5. Li2 na7 kang7-khoan2 kah-i3 Sio2-ong5-chu2, to7 kap goa2 kang7-khoan2, kui-e5 u2-tiu7 to7 e7 bo5-kang7-khoan2, ti7 bou2 1 e5 sou2-chai7, u7 1 chiah lan2 m7-bat e5 iuN5-a2, kam2 e7 chiah8 1 lui2 mui5-kui3-hoe ...... 
  TaN-thau5 khoaN3 thiN. ChhiaN2 li2 mng7 ka-ti7 khoaN3 mai7: hit chiah iuN5-a2 u7 chiah8 hit lui2 hoe--bo5? Li2 to7 e7 khoaN3 tioh8 it-chhe3 na2-teh kai2-pian3 ...... 
  Eng2-oan2 bo5 poaN3-e5 toa7-lang5 e7 chai-iaN2 che si7 goa7-ni7 tiong7-iau3! 
  Che tui3 goa2 lai5 kong2, to7-si7 siong7 sui2 ma7 si7 siong7 pi-siong e5 hong-keng2, hong-keng2 kap teng2 1 iah8 kang7-khoan2, goa2 e7 koh oe7 hou7 li2 khoaN3, si7 beh ka-chhim li2 e5 in3-siong7, Sio2-ong5-chu2 chhut-hian7 ti7 te7-kiu5, to7-si7 ti7 chia, liau2-au7 siau-sit--khi3-a. 
  ChhiaN2 li2 chim-chiok khoaN3 chit pak hong-keng2, hong-pian7 li2 u7 1 kang khi3 hui-chiu chhit-tho5 e5 si5, e7-tang3 cheng-khak jin7-chhut--i. U7 1 kang li2 na7 tui3 hia keng-koe3, goa2 chhiaN2 li2 mai3 kiaN5 siuN kin2, chhiaN2 li2 ti7 thiN-chhiN e5 siam2-sih tang-tiong sio2 tan2--1-e7! Hit tang-chun7 na7 u7 1 e5 gin2-a2 kiaN5 lai5 li2 chia, i na7 chhio3, na7 u7 kim-sek e5 thau5-chang, na7 u7 lang5 mng7 - -i, i m7 in3; li2 to7 ioh e7 tioh8 i si7 siang2. Hit-tang-chun7, chhiaN2 li2 cho3 ho2-tai7! M7-thang hou7 goa2 siuN siong-sim, sia2 phoe hou7--goa2, kong2 i koh to3-tng2-lai5--a ... . 
</CL>
<HL>

第25章 
小王子講：「Hiah-e5人無閒kheh tui3快車內面，in煞m7知teh chhoe7啥。In就若像痟狗cheng墓壙共款ti7 hia teh seh8-lin-long......。」 
伊koh講：「Che何物苦--leh......。」 
阮chhoe7著hit口井，無seng5 Sahara沙漠e5井。Sahara沙漠地區e5井kan-taN一寡tui3沙埔挖--出來，簡單e5窟，這口井煞真seng5庄--nih e5井，m7-koh hia a7無庄頭，m7-chiah想講我teh做眠夢。 
我對小王子講：「真奇怪--neh，逐項攏chhoan5好勢--a；吊鍊仔、水桶kap索仔......。」 
伊笑笑、koh摸索仔、sng2吊鍊仔，he吊鍊仔聲，像無風e5時陣舊測風器無奈e5聲調共款。 
小王子講：「你來聽，咱ka7 hit口井吵精神，伊teh唱歌i8…。」 
我無希望chhih8了 siuN thiam2。 
我對伊講：「Hou7我就好！Che對你siuN粗siap。」 
我un5-un5-a2 ka7水桶上水kah井欄頂面。我真thiam2,m7-koh 對家己完成e5工課感覺足歡喜。鍊仔聲，iau2停ti7耳仔內，ti7波浪e5水面，看著日頭光teh搖動。 
小王子講：「我嘴礁，hou7我一寡水lim......」 
我總算知影伊teh走chhoe7啥！ 
我ka7水桶koaN7到伊e5嘴唇邊，伊目珠kheh-kheh lim，就親像拜拜請人客hiah chheN-chhau。Chiah-e5水m7-na7是食物nia5,是出ti7天星siam2-sih teh趕路e5暗瞑、出ti7吊鍊仔e5歌聲、出ti7我雙手e5服務。伊像禮物共款，路用心靈。我做囡仔e5時，Christmas樹頂面e5燈光，半暝Mass e5音樂，kap hiah-e5溫柔e5笑容攏hou7我e5 Christmas禮物變kah真光彩。 
小王子講：「Lin2 chia e5人，ti7一個公園種500蕊玫瑰花......煞chhoe7無in beh chhoe7--e5......。」 
我應講：「In chhoe7無。」 
小王子應講：「Ah in beh chhoe7--e5,顛倒ti7一蕊玫瑰花抑是一滴水當中就chhoe7會著.......」 
我應講：「無m7著。」 
小王子koh講：「若an2-ne，目珠青瞑，就應該用心靈去chhoe7。」 
水lim--落去，我呼吸就感覺真爽快，天phah-phu2光e5時，沙漠出現--e5是蜂蜜e5色彩，蜂蜜e5色彩hou7我真快樂。An2-ne我有啥好悲哀--e5 ...... 
「你答應--e5,你ai3做到。」小王子重坐tiam3我e5邊--仔，un5-un5-a2對我講。 
「答應啥？」 
「你kam2 boe7記--tit......hou7我e5羊仔一個嘴am-a2......我對 hit蕊花有責任！」 
我tui3 lak袋仔gim5畫稿--出來 。小王子看了，笑笑講：「你e5 Baobab，看--起來若包心白仔......」 
「Ouh！」 
我畫e5 Baobab本成hou7我感覺真hiau-pai！ 
「你畫e5狐狸i8…hit對耳仔......看--起來像兩支角......siuN 長--a！」 
「你an2-ne講無公平--lah。小王子，我taN會曉畫看會著腹內 kap看boe7著腹內e5蟒蛇。」 
「Ouh！」伊講：「An2-ne會使--tit，囡仔看有。」 
我就畫一個嘴am仔，提hou7伊e5時，心肝真煩惱。 
「Li2有寡計劃，無hou7我知i8…。」 
伊無應--我，伊ka7我講：「你kam2知，我落--落來地球......明仔在就tou7-che3--a......。」 
Hmh8一khun3了，伊koh講：「我落ti7這附近.......。」 
伊面紅--a。 
M7知an2-choaN2，我koh感覺一陣e5心酸。雖罔是an2-ni，我想著一個問題： 
「若an2-ne，8工前e5早起tu2著你，m7是無意中--e5,是你家己一個ti7遠離人煙1000海哩e5所在，行來行去，你想beh轉去你落--落來e5所在--houh？」 
小王子e5面koh紅--起來--a。 
我躊躇一下仔，koh問講：「可能是一週年到--a？.......。」 
小王子面iu5-koh紅--起來。伊早前m7-bat應過人e5問題，m7-koh，一個人若面紅，che kam2 m7是講「是」？ 
「Ah！」我對伊講：「我驚.......。」 
但是伊插嘴講：「你chin2應該去做工課。你應該轉去你e5機器hia，我ti7 chia等--你，明仔暗再會......。」 
我無啥確定。想著狐狸e5代誌，一個人若hong5飼e5時，有 tang時擋boe7-tiau5就哭--出來。 
第26章 
Hit口井e5邊--仔，有一堵hiN3-sat e5舊壁堵。第二工暗時，我工課做煞，倚去hit堵舊壁e5時，遠遠我就看著小王子，懸懸坐ti7頂面，兩支腳haiN3--leh haiN3--leh。我koh有聽著伊teh 講話。 
「你kam2 boe7記--tit？」伊講：「正確地點無ti7 chia！」 
煞另外有聲音teh ka7應，應講：「HeN3！HeN3！就是這工，m7-koh m7是這個所在......」 
我繼續行tui3壁hia去，無看著人、ma7無聽著人teh講話。M7-koh小王子koh應講：「無m7著，你會chhoe7著我上早留ti7沙漠e5腳跡。你toeh hia 等--我就會使，eng5暗我會去hia。」 
我離hit堵壁20公尺nia5,我ma7共款無看著啥。 
恬一下仔，小王子才講： 「你kam2有利koh有毒e5嘴齒？你kam2確定boe7 hou7我食苦siuN久？」 
我hiahN一tio5,腳步停--落來。M7-koh我ma7 iau2 boe7了解是啥代。 
「你走。」伊講：「我beh落去--a！」 
我tui3壁腳看，驚一tio5! Ti7 hia，有一尾黃色e5蛇身軀liong3懸懸面對著小王子，蛇taN 30秒就有法度hou7一條性命無--去。 
我那退後，那gim5我e5 lak袋仔，beh抽銃出--來，hit尾蛇煞hou7我e5聲驚--著，像水滴共款liam5-mi就消失ti7沙--nih，老神在在，帶著五金聲(金屬聲)，鑽入去石頭堆內底。 
我走到hit堵壁hia，tu2好ka7天真可愛e5小王子接tiam3腹肚，伊面色白死sat若像雪。 
「到底是啥代？你tu2-a2 kap蛇講話！」 
我ka7伊定定圍ti7 頷頸 e5黃金色e5 頷巾thau2--開。我提水hou7伊lim，煞ka7伊e5鬢邊用tam5去。Chin2我m7-kaN2 koh問--伊。伊直直ka7我看koh用伊hit兩支手圍ti7我e5 am7-kun2,我感覺會著伊e5心跳，若像hou7人用Rifle (來福槍) toaN7著e5鳥仔tih-beh死--去共款。 
伊對我講：「我真歡喜你chhoe7著你欠e5機械零件。你會當轉去lin2兜--a.......。」 
「你哪知？」 
我tu2 beh來ka7伊講種種試驗e5經過，終其尾修好我e5飛行機。 
伊a7無應我e5問題，就koh講：「我ma7共款，今仔日我就beh轉--去--a......。」 
了後伊帶悲傷講：「去hiah遠hiah遠e5所在.......che koh較koh較困難.......。」 
我真正感覺有寡奇怪e5代誌tih-beh發生。我ka7伊若嬰仔共款 an5-an5 mouh tiam3腹肚，m7-koh伊若像直直siak落去萬底深坑共款，beh救--伊我煞連一個辦法都無......。 
伊e5心情真沉重，gang7-gang7失神失神，講：「我有你e5羊仔。我有箱仔beh hou7羊仔，我ma7有嘴am仔......。」 
Koh來伊就苦笑--a。 
我等真久，才發覺伊慢慢仔醒--起來。 
我講：「可憐e5囡仔，你驚--著--a......。」 
無m7著，伊著驚。M7-koh伊un5-un5-a2笑講： 「今仔日koh有較驚--人--e5......。」 
伊e5心koh感覺冷冷，一種boe7當挽回e5感覺chhek8著心肝，我知影我若想講「聽boe7著hit種笑聲」，我會忍boe7-tiau5。伊e5笑聲像沙漠e5甘泉。 
「小朋友，我想beh koh聽你e5笑聲.......。」 
但是伊對我講：「Eng5暗，就一年--a。我e5天星tu2好會ti7我落--落來hia e5 天頂......。」 
「小朋友，ka7我講che只是一場惡夢？Hit尾蛇e5代誌，hit-e5 約會，hit-e5天星.......。」 
伊無應我e5問題，kan-taN ka7我講：「Hiah-e5重要--e5是咱看boe7著--e5......。」 
「無m7著......。」 
「Che就像有hit蕊花共款。你若合意一蕊花，伊生ti7一粒星頂面，an2-ne暗時taN頭看天e5時就會感覺糖甜蜜甘。所有e5天星攏開花--a。」 
「當然......。」 
「Che就若hiah-e5水共款。因為吊鍊仔kap索仔，你hou7我lim e5水就像音樂共款，......你會記--tit--無，hiah-e5水是偌仔甘甜--leh！」 
「無m7著。」 
「暗時你若taN頭看天星。我e5星siuN細，無法度ki2 hou7你知。An2-ne顛倒較好。對你來講，我e5星就是眾天星e5一粒。若 an2-ni，你會合意taN頭看所有e5天星.......In攏會成做你e5朋友。另外，我beh hou7你一項禮物......。」 
伊koh笑--a。 
「Ah！古錐e5朋友，古錐e5朋友，我kah意聽這種笑聲！」 
「Che就是我e5禮物.....Che就像hiah-e5水.......」 
「你beh講啥？」 
「眾人攏有天星，只不過感覺無共nia5。對hiah-e5旅行e5人， 天星是in e5導遊；對其他e5人，天星kan-taN是小小e5燈光；對hiah-e5科學家，in是一寡問題；對生理人，天星是黃金。但是所有e5天星攏無講話，boe7出聲。Ah若你，你會有一寡別人無e5天星.......。」 
「Che是啥意思？」「你暗時若taN頭看天e5時，因為我toa3 ti7 其中e5一粒頂面，我會ti7 hia笑，an2-ne對你來講，就若像所有e5天星攏teh笑。你，你有對你笑e5天星！」 
M7-chiah伊koh笑--a。 
「將來你若chhoe7著安慰e5時（時間總--是會抹好人e5悲傷），因為bat我，你就會感覺滿足。你永遠都是我e5朋友。你會想beh kap我做伙笑。為著beh hit種快樂，有tang時你會ka7窗仔門thoah--開.......Ah你e5朋友看你taN頭對天teh笑會驚--著，了後你會ka7 in講：『heN3，hiah-e5天星，定hou7我起愛笑！』In會講你痟--e5。我就若像講一個真大 e5 sng2笑共款......。」 
伊koh笑--a。 
「Che就若像講，我hou7--你e5 m7是一堆天星，是真濟會笑 e5 lin-liang-a2......。」 
M7-chiah伊koh笑--a。續--落koh嚴肅講： 「Eng5暗......你知影......mai3來。」 
「我m7-kam離開--你。」 
「我看--起來會真艱苦......會像beh死--去共款，就像an2-ni。Mai3來看我hit種款式，無啥好看--e5.......。」 
「我無ai3離開--你。」 
Ah伊感覺真鬱卒。 
「我an2-ne ka7你講i8…ma7是因為hit尾蛇，m7-thang hou7伊咬--著，.......蛇是危險--e5,in有可能taN為著好sng2去咬--人........。」 
「我無ai3離開--你。」 
一個念頭hou7伊安心--a：「In無hiah濟毒去咬第2擺，che是事實.......。」Hit工暗時我無看著伊起行。伊無聲無說逃走--a。我真無簡單 jiok著伊e5時，伊tng用緊koh堅定e5腳步teh行。伊taN簡單ka7我講： 
「Ah！你來--a......。」 
伊牽我e5手，koh艱苦艱苦講：「你無應該來--e5 。你會真艱苦，我會若死--去共款，若he就m7是真--e5......。」 
我一句話都無講。 
「你知--無？路途siuN遙遠，我無法度帶走我e5身軀，伊siuN 重--a。」 
我hmh8-hmh8 。 
「我e5身軀只不過是一個hong5 hiN3-sat e5軀殼。殼hiN3-sat無 啥thang悲傷--e5.......。」 
我恬恬。 
伊有寡失志，m7-koh ma7 koh提起勇氣，講： 
「你ma7知，an2-ne真好，我ma7會當看hiah-e5天星，所有e5 天星攏有井，井hia攏有生sian e5吊鍊仔。所有e5天星攏會hou7 我水lim.......。」 
我無講話。 
「He就誠好sng2--lah！你會有5億粒e5 lin-liang-a2,我會有5億口e5井.......。」 
伊ma7 hmh8-hmh8,因為伊哭--a.......。 
「就ti7 hia，hou7我家己一個人行去hia。」但是伊坐--落來，因為伊心內驚驚。 
伊koh講：「你ma7知.....我e5花......我對伊是有責任--e5!伊hiah軟chiaN2！Hiah天真。伊taN 4枝刺來抵擋這個世界.......。」 
我ma7坐--落來，因為我企boe7 tiau5,伊講：「就an2-ne......che就是一切......。」 
伊躊躇一下仔，koh來企--起來，向前行一步；我煞恬恬boe7振動。 
Ti7伊企e5所在，taN看一道黃色e5光。伊恬恬企一下仔，無喝聲。像一叢樹仔輕輕仔倒--落來，koh連一sut仔聲都無，因為伊是倒ti7沙埔頂面...。 
第27章 
到chin2,有6年--a......我m7-bat ka7人講過這個故事。歡迎我轉--來e5同伴，真歡喜看我活--轉來。我真傷心，m7-koh我ka7 in講是因為thiam2 e5關係。 
Chit-ma2我心內e5悲傷有略仔安慰。Che就是講無完全得著安慰。M7-koh我知影小王子轉去伊e5天星--a，因為phah-phu2光 e5時，chhoe7無伊e5屍體。伊e5屍體無重要......Ah我kah意ti7暗時聽hiah-e5天星。In像5億個lin-lin-liang-liang e5 lin-liang-a2........ 
Koh有一項不得了e5代誌，我替小王子畫--e5 hit個嘴am-a2,煞boe7記tit ka7伊chhng皮帶！Hit個嘴am-a2永遠無法度固定ti7羊仔身軀，我就直直想：「Hit粒天星發生啥代誌？可能羊仔早就ka7 hit蕊花食掉去--a......。」 
有tang時我想講：「絕對boe7!小王子會逐工暗時ka7花囥tiam3玻璃罩下面，ah ma7會好好--a看顧hit隻羊仔.......。」An2-ne我感覺真幸福。所有e5天星攏teh微微笑笑。 
有tang時我koh想講：「人有時陣會無注意，1、2 擺就真濟--a！可能有一工暗時伊boe7記tit hit個玻璃罩，抑是hit 隻羊仔ti7暗時無聲無說走出去外口......。」An2-ne hiah-e5 lin-liang-a2變做一滴一滴e5目屎！...。 
Che是真奇妙--e5。你若共款kah意小王子，就kap我共款，歸個宇宙就會無共款，ti7某一個所在，有一隻咱m7-bat e5羊仔，kam2會食一蕊玫瑰花...。 
TaN頭看天。請你問家己看mai7:hit隻羊仔有食hit蕊花--無？你就會看著一切若teh改變...。 
永遠無半個大人會知影che是偌nih8重要！ 
Che對我來講，就是上sui2 ma7是上悲傷e5風景，風景kap頂一頁共款，我會koh畫hou7你看，是beh加深你e5印象，小王子出現ti7地球，就是ti7 chia，了後消失--去--a。 
請你斟酌看這幅風景，方便你有一工去非洲chhit-tho5 e5時，會當正確認出--伊。有一工你若tui3 hia經過，我請你mai3行 siuN緊，請你ti7天星e5 siam2-sih當中小等--一下！Hit-tang陣若有一個囡仔行來你chia，伊若笑、若有金色e5頭鬃、若有人問--伊，伊m7應；你就臆會著伊是siang2。Hit-tang陣，請你做好代！M7-thang hou7我siuN傷心，寫批hou7--我，講伊koh倒轉--來--a...。 
</HL>