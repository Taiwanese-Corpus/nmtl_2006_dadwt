<CL>
Sann
Sim-i5-a7 chu7-chiong5 thiann Tan5 toa7-sian kong2-soah, to7 chiann5 teng2-chin teh chun2-pi7 beh khi3 ou2 thih-ki-lou7, sann-e5 hiann-ti7 sim-lai7 kun2-leng3, m7-chai beh ju5-ho5 si7 ho2, chiah e7 than3 pai3-jit8 a-bu2 chhut-mng5 khi3 be2 mih8-kiann7, sun7-soa3 khi3 Sia7-thau5 khoann3 i5-po5 e5 si5-kan che7 leh chham-siong5, tann ki3-jian5 toa7-ko cho3-chu2 beh am3-cheng7 ka7 a-bu2 tau3-sann-kang7--ah, chin che7 tai7-chi3 tioh8-ai3 chhoan5-pan7 phah-sng3, in an3-sng3 tan2 Sim-i5-a7 chit8-e5 tng2--lai5, to7 beh kong2 hou7 chheng-chho2, koann2-kin2 khi2-chhiu2.
“A-bu2, gun2 e7 ka7 li2 tau3-kha-chhiu2, hou7 a-pah thang an-hioh, li2 m7-bian2 hoan5-lo2.” A-tek chhoa7-thau5 ka7 Sim-i5 kong2.
“Chong2--si7 beh ou2 chit8-te3 thih-ki-lou7 khi2--lai5 m7-si7 sio2-khoa2 tai7-chi3, lan2 m7-na7 ai3 koann2 e7-hu3 si5, koh ai3 kou3-tioh8 hoe2-chhia teh kiann5, be7-sai2 khi3 eng2-hiong2 tioh8 an-choan5, tann chhun bo5 si3-kang, lan2 ai3 khah koann2-kin2--leh chiah e7-sai2.” A-beng5 chiap leh kong2--loeh.
“Mah, gun2 sann-e5 lang5 e7 pun-lou7 khi3 tiau-cha hoe2-chhia e5 si5-kan, chun2-pi7 ban7-lat8 kap ki5-thann e5 ke-si, am3-tng3 chiah8-pa2 to7 sui5 lai5-khi3 pan7.” A-hong kong2.
Sann-e5 hiann-ti7-a2 ui7-tioh8 beh hou7 lau7-bu2 hong3-sim, koat-teng7 beh hap8-che5 ka7 chit-kiann7 gong7 tai7-chi3 pan7 hou7 ho2-se3, kong2--khi2-lai5 beh ou2 thih-ki-lou7 m7-si7 chit8-kiann7 kan2-tan e5 khang-khoe3, iu5-ki5 si7 kha-chhiu2 ai3 me2, si5-kan ma7 ai3 chun2-chat, be7-sai2 hai7 hoe2-chhia lai5 pai7-be2--khi3, koh lai5 jit8--si5 be7 bian2-tit u7-lang5 e7 lai5-lai5 khi3-khi3, beh chhong3 sim2-mih8 kang-teng5, ma7 tioh8 than3 sann-kenn poann3-me5, sou2-i2 in hit kui2-am3 u7-iann2 chin bo5-eng5, teh gian2-kiu3 thih-ki-lou7 e5 kiat-ko3, beh an2-choann2 lai5 thiah, hou7 pho3-hoai7 siong7 chio2, beh an2-choann2 hoe-hok8, thang hou7 hoe2-chhia au7-koe3 chiau3-phang2.
Pai3-ji7 hit-am3, in ka7 it-chhe3 long2 chhong3 ho2-se3--ah, pau-khoah tiau-cha chhia-pang e5 si5-kan, an3-sng3 sim2-mih8 si5-chun7 khai-si2 thiah khai-si2 ou2, e7-hu3 poann3-me5 chap8-ji7 tiam2 e5 tui3-ki5, koh sim2-mih8 si5-chun7 tioh8 kin2- chiau3-goan5, chiah be7 khi3 eng2-hiong2 tioh8 koh-lai5 e5 chhia-pang.
Chong2--si7 chian-pian3 ban7-hoa3, m7 tat8-tit cho7-hoa3, pai3-sann tiong-tau3, A-hong kong5-kong5-chong5-chong5 tui3 chhia-thau5 chau2 to3 tng2--lai5, bin7-sek peh8-si2-sat, kiong7-beh be7-hu3 chhoan2.
“Hong--e5, an2-choann2?” A-tek khoann3 i tng2--lai5, teh chio i cho3-hoe2 chiah8-tau3, hit-si5 Sim-i5--e5 i2-keng chiah8-pa2 chhut-mng5, kong2 beh khi3 bio7--nih8 pai3-pai3, kiu5 phou5-sat hou7 eng-am3 it-chhe3 sun7-si7.
Hong--e5 chai2-khi2 chap8-tiam2-goa7 to7 chhut-mng5 khi3 chhia-thau5, khak-teng7 kong2 eng-am3 e5 chhia-pang si7 m7-si7 u7 kai2-i5, ka-chai7 Hong--e5 u7 chit8-e5 kok-hau7 tong5-chhong ti7 thih-lou-kiok8 chiah8 thau5-lou7, phai3 tng2-lai5 ti7 chit-e5 chhia-thau5, chhia-pang e5 cheng5-hong2 mng7 i siong7 chheng-chho2.
“Toa7-hiann, hai7--a7-lah, A-hong5 kong2 eng-am3 e7 u7 ka-pan-chhia, kau3-cham7 e5 si5-kan chha-put-to chap8-it tiam2 si3-chap hun, goa2 u7 sng3--koe3, na7 chhia theng5 gou7 hun kau3 chap8 hun khi2-kiann5, kah peng5-kau-to7 hia to7 chha-put-to to7 beh oa2 chap8-ji7 tiam2--a7, si5-kan chiah-nih8 pek, lan2 tiann7-tioh8 be7-hu3--e5 lah!” A-hong sio2 hioh-chhoan2, oe7 soah kong2-tioh8 bo5-lam2 bo5-ne.
A-tek kap A-beng5 png7 be7 kou3-tit thang chiah8, ti7 giah8--leh，chhui3 khui-khui, oe7 long2 kong2 be7 chhut--lai5.
Beh chap8-goa7 bio2 au7, A-beng5 ka7 ti7 khng3--leh, thau5 bo5 khian3, bak8-chiu siong3 toh-teng2 kong2: “Chit-siann ho2--ah, che na7 hou7 a-bu2 chai, chiah khoann3 beh an2-choann2 siu-soann.”
A-tek tui3 i2-a2 teng2 peh--khi2-lai5, kiann5-khi3 kah piah-pinn, bin7 ng3 piah, “Chhian-sng3 ban7-sng3, m7 tat8-tit thinn chit8-oe.” I thou3 chit8-khau2 khui3 kong2, “m7-koan2 an2-choann2, lan2 long2 be7-eng7-tit hou7 a-bu2 sit-bang7.”
(Tai5-bun5 Bong2-po3 te7 97 ki5, 2004 ni5 10 goeh8)
</CL>
<HL>

三
心姨a7自從聽陳大仙講soah，to7 chiann5頂真teh準備beh去挖鐵技路，3-e5兄弟心內滾leng3，m7知beh如何是好，chiah e7趁拜日a母出門去買mih8件，順soa3去社頭看姨婆e5時間坐leh參詳，tann既然大哥做主beh暗靜ka7 a母tau3-sann-kang7--ah，chin che7 tai7-chi3 tioh8-ai3 chhoan5辦phah算，in按算等心姨a7 chit8-e5 tng2--來，to7 beh講hou7清楚，趕緊起手。
「a母，gun2 e7 ka7 li2 tau3-kha手，hou7 a-pah thang安hioh，li2 m7免煩lo2。」A德chhoa7頭ka7心姨講。
「總--是beh挖1-te3鐵枝路起--來m7是sio2-khoa2 tai7-chi3，lan2 m7-na7 ai3趕e7赴時，koh ai3顧tioh8火車teh行，be7-sai2去影響tioh8安全，tann chhun無四工，lan2 ai3 khah趕緊--leh chiah e7-sai2。」阿明接leh講--loeh。
「媽，gun2 3-e5人e7 pun路去調查火車e5時間，準備萬力kap其他e5 ke-si，暗tng3 chiah8飽to7 sui5來去辦。」A風講。
3-e5兄弟a2為tioh8 beh hou7老母放心，決定beh和齊ka7 chit件gong7 tai7-chi3辦hou7好勢，講--起-來beh挖鐵枝路m7是1件簡單e5 khang-khoe3，尤其是kha手 ai3 me2，時間ma7 ai3撙節，be7-sai2害火車來敗馬--去，koh來日--時be7免得有人e7來來去去，beh chhong3 sim2-mih8工程，ma7 tioh8趁三更半暝，所以in hit幾暗有iann2 chin無閒，teh研究鐵枝路e5結構，beh an2-choann2來拆，hou7破壞siong7少，beh an2-choann2恢復，thang hou7火車後過照phang2。
拜二hit暗，in ka7一切long2 chhong3好勢--ah，包括調查車班e5時間，按算sim2-mih8時chun7開始拆開始挖，e7赴半暝十二點e5對期，koh sim2-mih8時chun7 tioh8緊照原，chiah be7去影響tioh8 koh來e5車班。
總--是千變萬化，m7值得造化，拜三中tau3，A風kong5-kong5-chong5-chong5 tui3車頭走to3 tng2--來，面色白si2-sat，kiong7-beh be7赴喘。
「風--e5，an2-choann2？」A德看i tng2--來，teh chio i cho3夥chiah8-tau3，hit時心姨--e5已經chiah8飽出門，講beh去廟--nih8拜拜，求菩薩hou7 eng暗一切順si7。
風--e5早起十點外to7出門去車頭，確定講eng暗e5車班是m7是有改移，ka-chai7風--e5有1-e5國校同窗ti7鐵路局chiah8頭路，派tng2來ti7 chit-e5車頭，車班e5情況問i siong7清楚。
「大兄，害--a2-lah，A弘講eng暗e7有加班車，到站e5時間差不多十一點四十分，goa2有算--過，na7車停五分到十分起行，kah平交道hia to7差不多to7 beh oa2十二點--a7，時間chiah-nih8逼，lan2定著be7赴--e5 lah！」A風sio2歇喘，話soah講tioh8無lam2無ne。
A德kap A明飯be7顧得thang chiah8，ti7 giah8--leh，chhui3開開，話long2講be7出--來。
Beh十外秒後，A明ka7 ti7 khng3--leh，頭無khian3，目chiu相桌頂講：「Chit-siann好--ah，che na7 hou7 a母知，chiah看beh an2-choann2收山。」
A德tui3椅a2頂peh--起-來，行去kah壁邊，面ng3壁，「千算萬算，m7值得天1劃。」I吐1口khui3講，「m7管an2-choann2，lan2 long2 be7-eng7得hou7 a母失望。」
(台文罔報第97期，2004年10月)
</HL>