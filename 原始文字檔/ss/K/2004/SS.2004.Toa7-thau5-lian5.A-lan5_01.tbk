<CL>
  # A-lan5 kap i e5 chi2-moe7-a2-phoann7 
  Tai7-hak8 lian5-kho2 chhim2 kho2 soah, A-lan5 sui5 kap Siu3-bi2 ham7 Ka-bun5 chit nng7 e5 chi2-moe7-a2-phoann7 sio-chio khi3 hai2-pinn-a2 sng2 chui2, siunn7 beh ho2-ho2-a2 pang3-sang--1-e7, sann tang lai5, tek8-piat8 si7 ko-sann chit toann7 si5-kan, ui7-tioh8 beh piann3 lian5-kho2, e7-sai2 kong2 tu5-khi3 chhu3--nih kap hak8-hau7, bo5 ki5-thann sou2-chai7 thang khi3, tak8-kang pak8 ti7 chheh-tui lai7-te2, bo5 khi2-siau2 ma7 e7 phoa3-penn7, tann, chong2-sng3 kho2 soah--a, e7-tang3 thau2 chit8 khau2-khui3--a. 
  Kin-a2-jit8 e5 jit8-thau5 put-chi2-a2 me2, Thai3-peng5-iunn5 hou7 jit8-thau5-kng chhio7 kah ou-kim ou-kim, chhenn-chhui3 e5 Hai2-hoaN7 Soann-meh8 khia7 ti7 pinn--a2. E-pou si5-a2, be7-chio2 lang5 lai5 ti7 hai2-kinn5 sng2 chui2 khioh chioh8-thau5, pinn--a2 kiam cho3 chhah-chhia iong7 e5 kong2-tiunn5, u7 be7 ki-a2-peng, ou-lian2 kap hang ian-chhian5 e5 tann3-a2; thau5-cheng5 hai2-bin7 khoann3 e7 tioh8 10 goa7 chiah hi5-chun5-a2 tng teh siu bang7-a2, u7 e5 kha-chhiu2 khah me2--e5, i2-keng tng2-lai5 ti7 hai2-kinn5 ka7 liah8--tioh8 e5 hi5-a2 chng-siunn, toa3 hu7-kin7 e5 lang5 e7 tit8-chiap ti7 chia be2 hi5-a2. 
  “Aih~ au sann tang to7 ui7-tioh8 kin-a2-jit8, chong2-sng3 kiat-sok--a.” A-lan5 thou2 chit8 khau2-khui3, be7-su beh ka7 chit sann tang e5 ut-chut chioh chit khau2-khui3 cho3-hoe2 thau2-pang3--chhut-lai5. 
  “Siunn7 be7 kau3 u7-iann2 kiat-sok--a neh, kam2-kak ka2-na2 u7 siann2-mih mih8-kiann7 ui3 seng-khu lai7-te2 bo5--khi3.” Siu3-bi2 chiap-soa3 A-lan5 e5 oe7-boe2 kong2--loh8-khi3. 
  “Aih--ioh~ lin2 siunn7-siunn7 hiah che7 beh chhong3-a2? Tiong7-iau3--e5 si7 koh lai5 e7-sai2 ho2-ho2-a2 siau2--chit8-e7-a, ka7 chit sann tang bo5 sng2--tioh8-e5 long2 pou2-pou2--tng2-lai5.” Ka-bun5 tan2 chit kang tan2 chiok ku2--a, tui3 i chit chiong2 be7-ai3 thak8-chheh e5 lang5 lai5 kong2, nge7 hong5 ah leh kho2 tai7-hak8 si7 siong7 kan-khou2 e5 tai7-chi3. 
  “Lang5 e5 pak-tou2 teh kio3--a-lah, lan2 lai5-khi3 chiah8 hi5-a2 ho2--bo5?” A-lan5 e5 cheng2-thau5-a2 ki2 tui3 hi5-chun5-a2 kho3-hoann7 e5 sou2-chai7, i e5 pak-tou2 ui3 thau5-tu2-a2 to7 it-tit8 teh kio3--a. 
  “Iau-kui2 gin2-a2 khoann3 lang5 liah8-hi5 tng2--lai5 to7 teh lau5 chhui3-noa7--a hounnh.” Tu2-chiah sng2 chui2 sng2 beh nng7 tiam2-cheng ku2, Siu3-bi2 tng teh giau-gi5 kin-a2-jit8 A-lan5 nah e7 chiah kham-tit iau, A-lan5 sui5 to7 khui-chhui3 tho2-chiah8--a. 
  “Thiann li2 an2-ne kong2, goa2 e5 pak-tou2 ma7 teh kio3--a, Siu3-bi2, lan2 lai5 khoann3 Hok-peh--a2 kin-a2-jit8 u7 liah8-tioh8 siann2-mih hi5-a2.” Ka-bun5 khia7--khi2-lai5, kap A-lan5 Siu3-bi2 chau2 khi3 chhoe7 Hok-peh--a2. 
  Hok-peh--a2 kap Siu3-bi2 in lau7-pe7 si7 oann7-thiap--e5, nng7 ke-hoe2-a2 pi2 kang7 ka-chok8-a2 koh khah chhin, Siu3-bi2 in lau7-pe7 chhiang5-chai7 kap Hok-peh--a2 cho3-hoe2 chhut-hai2 liah8-hi5. Cheng5 kui2 kang Siu3-bi2 in lau7-pe7 siu7-siong, kau3 tann koh be7-tang3 chhut-hai2, Hok-peh--a2 tak8 kang long2 e7 kio3 in hau7-senn liah8 kui2 boe2 hi5-a2 khi3 Siu3-bi2 in tau. 
  “Enn5~ hit e5 kam2 m7-si7 A-sau2? Siu3-bi2, li2 e5 a-na2-tah teh tan2--li2 neh.” A-lan5 khoann3 A-sau2 ui3 thau5-cheng5 kiann5--koe3-lai5, liah8-tioh8 ki-hoe7 ka7 Siu3-bi2 khoe. 
  Siu3-bi2 ka7 A-lan5 gin5: “Siann2-mih a-na2-tah, li2 bo5 siunn7 beh chiah8 hi5-a2--a hounnh?” 
  “Lan2 beh chiah8 lang5 a-na2-tah e5 hi5-a2 tioh8-ai3 khah pa-kiat--e5-lah.” Ka-bun5 toa7-siann chhio3--chhut-lai5, na2 chhio3 na2 li7 Siu3-bi2 hng7-hng7, na7 bo5, tan2--leh hou7 i bok--tioh8 to7 chai thiann3. 
  A-sau2 si7 Hok-peh--a2 e5 toa7-han3 hau7-senn, pian7-na7 hak8-hau7 pang3-ka2 to7 toe3 Hok-peh--a2 chhut-hai2 liah8-hi5, i kap A-lan5 in kang7 kai3, kin-a2-jit8 kang7-khoan2 tu2 kho2 soah, e-pou to7 lai5 chia ka7 in lau7-pe7 tau3-sann-kang7. Pun2-te2 i tui3 Siu3-bi2 kan-tann si7 chhiunn7 hiann-moe7-a2 e5 kam2-cheng5, kau3 in seng sann-ni5-a2, tak8 kang pang3-oh8 liau2-au7 sio-chio khi3 tou5-su-koan2 thak8-chheh, cho3-hoe2 e5 si5-kan che7--a, kong2 e5 oe7-te5 ma7 toe3 leh cheng-ka, tek8-piat8 si7 tng teh chun2-pi7 kho2-chhi3, sim-koann-thau5 e5 ap-lek8 na7-si7 pinn--a2 u7 lang5 thang kong2, chong2--si7 khah khin-sang, si5-kan ku2--lai5, A-sau2 tui3 Siu3-bi2 e5 kam2-cheng5 ma7 pang3 ju2 tang7, tong5-oh8 khoann3 in tak8 jit8 cho3-phoann7 tng2 chhu3, nng7 ke-hoe2-a2 koh hiah chhin--tioh8, tong-jian5 ma7 ka7 in nng7 e5 sak-cho3-tui. A-lan5 kap Ka-bun5 chai-iann2 A-sau2 tui3 Siu3-bi2 u7 i3-su3, siunn7 beh jiok--i, long2 e7 the3 A-sau2 che3-cho7 ki-hoe7. 
  “Siu3-bi2, A-lan5, Ka-bun5, lin2 lai5 hai2-kinn5-a2 chhit-tho5--ou?” A-sau2 khoann3-tioh8 Siu3-bi2, bak8-chiu long2 kim--khi2-lai5-a. 
  “A-sau2, goan2 A-bi2 kong-chu2 siunn7 beh chiah8 hi5--lah, lin2 kin-a2-jit8 kam2 u7 liah8-tioh8 siann2-mih hi5-a2?” A-lan5 chhiunn2 ti7 Siu3-bi2 khui-chhui3 chin3-cheng5 seng kong2. 
  Siu3-bi2 si7 chai7-te7 e5 Pangcah, bo2-gi2 thiann si7 iau2 thiann u7, m7-koh bo5 siann2 e7-hiau2 kong2, A-lan5 kap Ka-bun5 u7 tang-si5-a2 long2 kio3 i A-bi2 kong-chu2. Siu3-bi2 in lau7-pe7 kap Hok-peh--a2 si7 oann7-thiap e5 koan-he7, nng7 ke ong2-lai5 long2 si7 kong2 Ho7-lo2-oe7, m7-chiah Siu3-bi2 Ho7-lo2-oe7 ma7 kong2 kah put-chi2-a2 lian3-tng2, kap A-lan5 Ka-bun5 in ma7 khah chiap8 kong2 Ho7-lo2-oe7. 
  “Oeh~ m7-chai si7 siang2 khoann3 lang5 hi5-chun5-a2 liah8-hi5 tng2--lai5, pak-tou2 to7 khai-si2 teh kio3--e5 hounnh? A-sau2, si7 chit nng7 chiah teh lau5 chhui3-noa7--lah.” Siu3-bi2 chhun-chhiu2 liam3 A-lan5 e5 chhui3-phoe2, am3-si7 i m7-thang koh ou-peh8 kong2-oe7. 
  “Hah...hah...A-lan5 kap Ka-bun5 i2-keng hou7 li2 ka3 kah pian3 chiah8-hi5 choan-ka--a. Goan2 a-pa u7 lau5 chit8-koa2 ian-a2-hi5, e7-sai2 theh8 lai5 hang.” A-sau2 chio in sann e5 lau5 ti7 hai2-pinn-a2 hang hi5-a2, than3 tu2 kho2 soah, A-sau2 ma7 siunn7 beh hioh-chhoan2--chit8-e7. In si3 e5 lang5 kiann5 oa2 Hok-peh--a2 hia. 
  “Pa5-a2, goan2 siunn7 beh lai5 hang ian-a2-hi5, am3-si5 goa2 to7 bo5 beh tng2 chhu3 chiah8-png7--a-ou.” A-sau2 na2 kap in lau7-pe7 kong2-oe7, na2 ui3 thang2-a2-te2 ka7 ian-a2-hi5 liah8 chhut-lai5 thai5. 
  “A-peh, khoann3--khi2-lai5 kin-a2-jit8 e5 siu-seng5 be7-bai2--ou.” Siu3-bi2 ka7 Hok-peh--a2 ai-sat-chuh. 
  “A-bi2--ou, ah kho2 kah an2-choann2?” Hok-peh--a2 chhio3-chhio3 khoann3 Siu3-bi2 in, i tui3 Siu3-bi2 to7 na2-chhiunn7 tui3 ka-ti7 e5 cha-bou2-kiann2 kang7-khoan2. 
  “A-peh, Siu3-bi2 i bo5 bun7-te5--lah! It-teng7 e7 tiau5--e5-lah!” A-lan5 the3 Siu3-bi2 in3, kong2 sit8-chai7--e5, Siu3-bi2 e5 seng5-chek it-tit8 long2 be7-bai2. 
  “Tioh8--lah! A-peh, an--lah! Su-inn7 eng3-kai bo5 bun7-te5......, goa2 si7 kong2 Siu3-bi2--lah, li2 ma7 chai-iann2 goa2 to khah be7-ai3 thak8-chheh, na7 u7 chit8 keng hak8-hau7 e7-sai2 hou7 goa2 thak8, goa2 tui3 goan2 pa5--a2 to7 kau-tai3 e7 koe3--a.” Ka-bun5 phainn2-se3 phainn2-se3 an2-ne kong2, na7 hou7 in lau7-pe7 thiann--tioh8, i to7 tho2 phoe5 thiann3--a. 
  “Iau2 m7-chai--leh, ai3 tan2 hong3-png2 chiah chai-iann2--lah. A-peh, tan2--leh beh cho3-hoe2 hang hi5-a2--bo5?” Siu3-bi2 kong2 soah, kap A-lan5 Ka-bun5 kiann5 koe3-khi3 ka7 Hok-peh--a2 tau3-sann-kang7. 
  “Lin2 siau3-lian5--e5 hang to7 ho2, goa2 lau7-hoe3-a2 koh teh kap lin2 tau3-lau7-jiat8? Goa2 tan2--leh ka7 hi5-a2 chai3 khi3 chhi7-tiunn5 liau2-au7, beh khi3 chhoe7 lin2 lau7-pe7, goa2 khoann3 i hioh chiah ku2, lian5 an2-choann2 liah8-hi5 ma7 be7-ki3--a.” 
  Hok-peh--a2 chu7-te2 si7 Pin5-tong-lang5, siau3-lian5 si5-chun7 chhiang5-chai7 lai5 Hoa-lian liah8-hi5, si7-toa7-lang5 koe3-sin liau2-au7, to7 poann koe3-lai5 Hoa-lian toa3, kap Siu3-bi2 in lau7-pe7 to7-si7 ui3 siau3-lian5-si5 liah8-hi5 sek8-sai7 kau3 tann--e5, A-sau2 si7 ti7 Hoa-lian chia chhut-si3--e5, goa7-ma2 si7 Pangcah, sng3--khi2-lai5 A-sau2 ma7 u7 1/4 Pangcah e5 hoeh-thong2, A-sau2 chit e5 mia5 to7-si7 in a-ma2 ho7--e5. 
  “A-sau2, goa2 seng khi3 chhi7-tiunn5, chia iau2 u7 chit8-koa2 he5-a2, cho3-hoe2 hang-hang--leh, lin2 m7-thang sng2 kau3 siunn oann3--ou.” Hok-peh--a2 ka7 ke-si siu-siu--leh, to7 chai3 hi5-a2 khi3 chhi7-tiunn5 be7--a. 
  “Siu3-bi2, A-sau2, goan2 seng khi3 kam2-a2-tiam3 be2 liang5--e5, lin2 seng khi2-hoe2--ou.” A-lan5 ham7 Ka-bun5 ka7 Siu3-bi2 sai2 chit8 e7 bak8-boe2, to7 chau2 kah bo5 khoann3-kinn3 iann2--a. 
  Theng3-hau7 A-lan5 ham7 Ka-bun5 ka7 liang5--e5 be2--tng2-lai5, Siu3-bi2 kap A-sau2 i2-keng ka7 hoe2 khi2 ho2 teh hang--a. 
  “Joah8--lang5 ti7 hai2-kinn5-a2 hang-bah siong7 song2--lah!” A-sau2 ka-ti7 kong2 kah chiok song2--e5. Siu3-bi2 sui5 ka7 i phoah leng2-chui2: “Lan2 nah u7 hang bah? Si7 hang hi5-a2 ho2--bo5!” 
  “Aih--ioh, chha bo5 joa7 che7--lah, li2 khoann3 A-lan5 e5 chhui3-noa7 lau5 kah kui thou5-kha--a.” Ka-bun5 ke2-iann2 chhun-chhiu2 beh sin5 A-lan5 e5 chhui3-noa7, soah hou7 A-lan5 phah--tng2-khi3. 
  “Si7 kong2 lang5 boai3 hou7 cha-bou2 gin2-a2 khi2 lih hi5-chun5-a2 teng2, bo5, goa2 u7-iann2 chiok siunn7 beh kap li2 kang7-khoan2 chhut-hai2 khoann3-mai7--leh, ka2-na2 be7-bai2 sng2 hounnh?” A-lan5 tui3 A-sau2 an2-ne kong2. 
  Siu3-bi2 ka7 A-lan5 thuh-chhau3 kong2: “Pai3-thok--e5, li2 lian5 che7 kong-chhia to e7 hin5 e5 lang5, koh kong2 beh toe3 lang5 chhut-hai2 liah8-hi5, li2 ma7『幫幫忙』, goa2 khoann3 kau3-si5 lian5 tann2-chiap to bo5 kau3 li2 thou3--ou.” 
  “Lang5 kong2 ian-a2-hi5 si7 san3-chhiah-lang5 teh chiah8--e5, m7-koh goa2 iau2 si7 siong7 kah-i3 chiah8 ian-a2-hi5, tek8-piat8 si7 tu2 liah8--tioh8 e5 ian-a2-hi5, u7 chhinn, khi3-bi7 koh chan2.” A-sau2 na2 hang na2 kong2. Ian-a2-hi5 it-poann-lang5 kong2 si7 khah chhau3-chian7 e5 hi5-a2, m7-koh na7 e7-hiau2 chiah8 hi5--e5, to7 be7 an2-ne kong2--a. 
  Si3 e5 lang5 na2 oe7-sian na2 chhng2 hi5-a2, chit8 thang2 ian-a2-hi5 kap he5-a2, bo5 sann tiam2-cheng ku2 to7 chiah8 kah chheng-khi3 tang-tang--a, A-lan5, Siu3-bi2, Ka-bun5 kap A-sau2 to2 ti7 soa-pou teng2-koan5 khoann3 thinn-teng2 e5 goeh8-niu5, poe-leng5-ki put-si5 ui3 in thau5-khak teng2 poe--koe3, kok-lang5 tng2-khi3 kau3 chhu3, ma7 10-tiam2 goa7--a. 
  (TGB Thong-sin3 te7 63 ki5, 2004 ni5 12 goeh8) 
</CL>
<HL>

#A-lan5 kap i e5姊妹a2伴
大學聯考chhim2考soah，A-lan5隨kap Siu3-bi2 ham7 Ka-bun5 chit 2 e5姊妹a2伴sio招去海邊a2 sng2水，想beh好好a2放鬆--1-e7，3冬來，特別是高3 chit段時間，為tioh8 beh拚聯考，e7-sai2講除去厝--nih kap學校，無其他所在thang去，tak8工縛ti7冊堆內底，無起siau2 ma7 e7 phoa3病，tann，總算考soah--a，e7-tang3 thau2 1口氣--a。
今a2日e5日頭不止a2 me2，太平洋hou7日頭光chhio7 kah烏金烏金，青翠e5海岸山脈khia7 ti7邊--a2。E-pou時a2，be7-chio2人來ti7海kinn5 sng2水khioh石頭，邊--a2兼做chhah車用e5廣場，有賣枝a2冰，烏輪kap烘ian-chhian5 e5擔a2； 頭前海面看e7 tioh8 10外隻漁船a2 tng teh收網a2，有e5 kha手khah me2--e5，已經tng2來ti7海kinn5 ka7 liah8--tioh8 e5魚a2裝箱，toa3附近e5人e7直接ti7 chia買魚a2。
「Aih~ au 3冬to7為tioh8今a2日，總算結束--a。」A-lan5 thou2 1口氣，be7-su beh ka7 chit 3冬e5鬱卒借chit口氣cho3-hoe2 thau2放--出-來。
「想be7到有iann2結束--a neh，感覺ka2-na2有siann2-mih mih8件ui3身軀內底無--去。」Siu3-bi2接續A-lan5 e5話尾講--落-去。
「Aih--ioh~ lin2想想hiah che7 beh chhong3-a2？ 重要--e5是koh來e7-sai2好好a2 siau2--1-e7-a，ka7 chit 3冬無sng2--tioh8-e5 long2補補--tng2-來。」Ka-bun5等chit工等chiok久--a，對i chit種be7愛讀冊e5人來講，nge7 hong5押leh考大學是siong7艱苦e5 tai7-chi3。
「人e5腹tou2 teh叫--a-lah，lan2來去食魚a2好--無？」A-lan5 e5 cheng2頭a2 ki2 tui3漁船a2靠岸e5所在，i e5腹tou2 ui3頭tu2-a2 to7一直teh叫--a。
「Iau鬼gin2-a2看人liah8魚tng2--來to7 teh流嘴noa7--a hounnh。」Tu2-chiah sng2水sng2 beh 2點鐘久，Siu3-bi2 tng teh giau疑今a2日A-lan5 nah e7 chiah堪得iau，A-lan5隨to7開嘴討食--a。
「聽li2 an2-ne講，goa2 e5腹tou2 ma7 teh叫--a，Siu3-bi2，lan2來看Hok伯--a2今a2日有liah8-tioh8 siann2-mih魚a2。」Ka-bun5 khia7--起-來，kap A-lan5 Siu3-bi2走去chhoe7 Hok伯--a2。
Hok伯--a2 kap Siu3-bi2 in老pe7是換帖--e5，2家伙a2比kang7家族a2 koh khah親，Siu3-bi2 in老pe7 chhiang5-chai7 kap Hok伯--a2 cho3-hoe2出海liah8魚。前kui2工Siu3-bi2 in老pe7受傷，到tann koh be7-tang3出海，Hok伯--a2 tak8工long2 e7叫in hau7生liah8 kui2尾魚a2去Siu3-bi2 in tau。
「Enn5~ hit e5 kam2 m7-si7 A-sau2？ Siu3-bi2，li2 e5 a-na2-tah teh等--li2 neh。」A-lan5看A-sau2 ui3頭前行--過-來，liah8-tioh8機會ka7 Siu3-bi2 khoe。
Siu3-bi2 ka7 A-lan5 gin5：「Siann2-mih a-na2-tah，li2無想beh食魚a2--a hounnh？」
「Lan2 beh食人a-na2-tah e5魚a2 tioh8-ai3 khah pa-kiat--e5-lah。」Ka-bun5大聲笑--出-來，na2笑na2離Siu3-bi2 hng7-hng7，若無，等--leh hou7 i bok--tioh8 to7知疼。
A-sau2是Hok伯--a2 e5大han3 hau7生，pian7若學校放假to7 toe3 Hok伯--a2出海liah8魚，i kap A-lan5 in kang7屆，今a2日kang7款tu2考soah，e-pou to7來chia ka7 in老pe7 tau3-sann-kang7。本底i對Siu3-bi2 kan-tann是像兄妹a2 e5感情，到in升3年a2，tak8工放學了後sio招去圖書館讀冊，cho3-hoe2 e5時間che7--a，講e5話題ma7 toe3 leh增加，特別是tng teh準備考試，心肝頭e5壓力若是邊--a2有人thang講，總--是khah輕鬆，時間久--來，A-sau2對Siu3-bi2 e5感情ma7放ju2重，同學看in tak8日做伴tng2厝，2家伙a2 koh hiah親--tioh8，當然ma7 ka7 in 2 e5 sak做堆。A-lan5 kap Ka-bun5知iann2 A-sau2對Siu3-bi2有意思，想beh jiok--i，long2 e7替A-sau2製造機會。
「Siu3-bi2，A-lan5，Ka-bun5，lin2來海kinn5-a2 chhit-tho5--ou？」A-sau2看tioh8 Siu3-bi2，目chiu long2金--起-來-a。
「A-sau2，goan2 A-bi2公主想beh食魚--lah，lin2今a2日kam2有liah8-tioh8 siann2-mih魚a2？」A-lan5搶ti7 Siu3-bi2開嘴chin3前先講。
Siu3-bi2是在地e5 Pangcah，母語聽是iau2聽有，m7-koh無siann2 e7-hiau2講，A-lan5 kap Ka-bun5有tang時a2 long2叫i A-bi2公主。Siu3-bi2 in老pe7 kap Hok伯--a2是換帖e5關係，2家往來long2是講Ho7-lo2話，m7-chiah Siu3-bi2 Ho7-lo2話ma7講kah不止a2 lian3-tng2，kap A-lan5 Ka-bun5 in ma7 khah chiap8講Ho7-lo2話。
「Oeh~ m7知是siang2看人漁船a2 liah8魚tng2--來，腹tou2 to7開始teh叫--e5 hounnh？ A-sau2，是chit 2隻teh流嘴noa7--lah。」Siu3-bi2 chhun手liam3 A-lan5 e5嘴phoe2，暗示i m7-thang koh ou-peh8講話。
「Hah… hah… A-lan5 kap Ka-bun5已經hou7 li2教kah變食魚專家--a。Goan2 a-pa有留chit8-koa2 ian-a2魚，e7-sai2 theh8來烘。」A-sau2招in 3 e5留ti7海邊a2烘魚a2，趁tu2考soah，A-sau2 ma7想beh hioh喘--1-e7。In 4 e5人行oa2 Hok伯--a2 hia。
「Pa5-a2，goan2想beh來烘ian-a2魚，暗時goa2 to7無beh tng2厝食飯--a-ou。」A-sau2 na2 kap in老pe7講話，na2 ui3桶a2底ka7 ian-a2魚liah8出來thai5。
「A伯，看--起-來今a2日e5收成be7-bai2--ou。」Siu3-bi2 ka7 Hok伯--a2 ai-sat-chuh。
「A-bi2--ou，ah考kah an2-choann2？」Hok伯--a2笑笑看Siu3-bi2 in，i對Siu3-bi2 to7 na2像對ka-ti7 e5 cha-bou2-kiann2 kang7款。
「A伯，Siu3-bi2 i無問題--lah！ 一定e7 tiau5--e5-lah！」A-lan5替Siu3-bi2應，講實在--e5，Siu3-bi2 e5成績一直long2 be7-bai2。
「Tioh8--lah！ A伯，安--lah！ 師院應該無問題…，goa2是講Siu3-bi2--lah，li2 ma7知iann2 goa2 to khah be7愛讀冊，若有1間學校e7-sai2 hou7 goa2讀，goa2對goan2 pa5--a2 to7交帶e7過--a。」Ka-bun5 phainn2-se3 phainn2-se3 an2-ne講，若hou7 in老pe7聽--tioh8，i to7討皮疼--a。
「Iau2 m7知--leh，ai3等放榜chiah知iann2--lah。A伯，等--leh beh cho3-hoe2烘魚a2--無？」Siu3-bi2講soah，kap A-lan5 Ka-bun5行過去ka7 Hok伯--a2 tau3-sann-kang7。
「Lin2少年--e5烘to7好，goa2老歲a2 koh teh kap lin2 tau3鬧熱？ Goa2等--leh ka7魚a2載去市場了後，beh去chhoe7 lin2老pe7，goa2看i hioh chiah久，連an2-choann2 liah8魚ma7 be7記--a。」
Hok伯--a2自底是屏東人，少年時chun7 chhiang5-chai7來花蓮liah8魚，si7大人過身了後，to7搬過來花蓮toa3，kap Siu3-bi2 in老pe7 to7是ui3少年時liah8魚熟sai7到tann--e5，A-sau2是ti7花蓮chia出世--e5，外ma2是Pangcah，算--起-來A-sau2 ma7有1/4 Pangcah e5血統，A-sau2 chit e5名to7是in a-ma2號--e5。
「A-sau2，goa2先去市場，chia iau2有chit8-koa2蝦a2，cho3-hoe2烘烘--leh，lin2 m7-thang sng2到siunn oann3--ou。」Hok伯--a2 ka7 ke-si收收--leh，to7載魚a2去市場賣--a。
「Siu3-bi2，A-sau2，goan2先去kam2-a2店買涼--e5，lin2先起火--ou。」A-lan5 ham7 Ka-bun5 ka7 Siu3-bi2 sai2 1 e7目尾，to7走kah無看見影--a。
Theng3候A-lan5 ham7 Ka-bun5 ka7涼--e5買--tng2-來，Siu3-bi2 kap A-sau2已經ka7火起好teh烘--a。
「熱--人ti7海kinn5-a2烘肉siong7爽--lah！」A-sau2 ka-ti7講kah chiok爽--e5。Siu3-bi2隨ka7 i潑冷水：「Lan2 nah有烘肉？ 是烘魚a2好--無！」
「Aih--ioh，差無joa7 che7--lah，li2看A-lan5 e5嘴noa7流kah kui塗kha--a。」Ka-bun5假iann2 chhun手beh sin5 A-lan5 e5嘴noa7，soah hou7 A-lan5 phah--tng2-去。
「是講人boai3 hou7 cha-bou2 gin2-a2起lih漁船a2頂，無，goa2有iann2 chiok想beh kap li2 kang7款出海看mai7--leh，ka2-na2 be7-bai2 sng2 hounnh？」A-lan5對A-sau2 an2-ne講。
Siu3-bi2 ka7 A-lan5 thuh臭講：「拜託--e5，li2連坐公車to e7 hin5 e5人，koh講beh toe3人出海liah8魚，li2 ma7『幫幫忙』，goa2看到時連膽汁to無夠li2吐--ou。」
「人講ian-a2魚是san3-chiah8人teh食--e5，m7-koh goa2 iau2是siong7 kah意食ian-a2魚，特別是tu2 liah8--tioh8 e5 ian-a2魚，有chhinn，氣味koh chan2。」A-sau2 na2烘na2講。Ian-a2魚一般人講是khah臭賤e5魚a2，m7-koh若e7-hiau2食魚--e5，to7 be7 an2-ne講--a。
4 e5人na2話仙na2 chhng2魚a2，1桶ian-a2魚kap蝦a2，無3點鐘久to7食kah清khi3 tang-tang--a，A-lan5，Siu3-bi2，Ka-bun5 kap A-sau2 to2 ti7沙埔頂koan5看天頂e5月娘，飛leng5機不時ui3 in頭殼頂飛--過，各人tng2去到厝，ma7 10點外--a。
(TGB通訊第63期，2004年12月)
</HL>