<CL>
  Chapter 13 
  Te7 4 liap8 chhiN si7 toa3 1 e5 khi3-giap8-ka. Chit e5 lang5 chiok bo5-eng5, ti3-su2 kah Sio2-ong5-chu2 kau3-ui7 e5 si5, i lian7 thau5 to bo5 taN--khi2-lai5 khoaN3. 
  Sio2-ong5-chu2 tui3 i kong2, “Li2 ho2! Li2 e5 hun hoa--khi3-a.” 
  “3 ka 2 si7 5, 5 ka 7, 12, 12 ka 3, 15. Li2 ho2. 15 ka 7, 22. 22 ka 6, 28. Goa2 bo5 si5-kan tiam2-hoe2. 26 ka 5, 31. Ouh! An2-ne chong2-kiong7 5 ek khong3 162 ban7 2731.” 
  “5 ek khong3 siaN2?” 
  “HaN5? Li2 iau2 ti7 chia? 5 ek khong3 1 pah ban7 ... goa2 ma7 ki3 boe7--khi2-lai5... goa2 e5 khang-khoe3 siuN che7--a! Goa2 si7 kong2 cheng3-keng--e5, goa2, pho3-tau7 tui3 goa2 lai5 kong2 m7 si7 khoai3-lok8! 2 ka 5 si7 7...” 
  “5 ek khong3 joa7-che7?” Sio2-ong5-chu2 koh mng7 kong2. I na7 mng7 to7 mng7 kah u7 1 ki peN3. Khi3-giap8-ka thau5 taN--khi2-lai5 kong2, 
  “Goa2 toa3 ti7 chia, 54 ni5 lai5, taN bat tu2-koe3 3 pai2 e5 kiau2-jiau2, thau5 1 pai3 si7: 22 ni5 cheng5, hou7 1 chiah m7-chai tui3 toeh lak8--loh8-lai5 e5 go5-a2 iau-pa2 chha2, si3-ke3 go5-go5-kio3, hou7 goa2 sng3-siau3 sng3 m7-tioh8 4 e5 sou2-chai7. Te7 2 pai3 si7 ti7 11 ni5 cheng5, hou7 hong-sip-cheng3 kiau2-jiau2, goa2 khiam3 un7-tong7, koh bo5 si5-kan san3-pou7. Goa2 si7 kong2 cheng3-keng--e5. Ah-na7 te7 3 pai3 to7-si7 chin2, goa2 tu2-a2 kong2 5 ek khong3 100 ban7......” 
  “5 ek khong3 joa7-che7?” 
  Chit e5 khi3-giap8-ka hut-jian5-kan liau2-kai2 tioh8 bo5-kho2-leng5 u7-eng5 khi3 in3 i e5 bun7-te5. M7-chiah kong2, 
  “Pah-ban7 chiah e5 sio2 mih8-kiaN7, u7-tang-si5 e7 ti7 thiN-teng2 khoaN3--tioh8.” 
  “Hou5-sin5?” 
  “M7-si7, si7 se3-chiah se3-chiah, e7 hoat-kng e5 mih8-kiaN7!” 
  “Phang?” 
  “M7-si7. Hiah-e5 kim-kim e5 se3-hang7 mih8, e7 hou7 pan7-toaN7-lang5 cho3 bang7. Tan7-si7 goa2 si7 cho3 toa7-tai7-chi3- -e5, Goa2! Goa2 bo5 si5-kan cho3-bang7.” 
  “Ah! Li2 si7 kong2 thiN-chhiN?” 
  “Bo5-m7-tioh8, to7 si7 thiN-chhiN.” 
  “Li2 theh8 5 ek e5 thiN-chhiN cho3 ni5?” 
  “3 ek khong3 162 ban7 2731. Goa2 si7 kong2 cheng3-keng, m7-si7 teh kong2-chhio3.” 
  “Li2 theh8 chiah-e5 thiN-chhiN cho3 siaN2?” 
  “Goa2 theh8 chiah-e5 thiN-chhiN cho3 siaN2?” 
  “Bo5-m7-tioh8.” 
  “Bo5-siaN2. In si7 goa2 e5.” 
  “ThiN-chhiN si7 li2 e5 ?” 
  “HeN3.” 
  “Tan7-si7 goa2 u7 khoaN3-koe3 1 e5 kok-ong5, i...... ” 
  “Kok-ong5 bo5 sou2-iu2-koan5, in thong2-ti7 nia5. Che si7 bo5 siaN2 kang7. ” 
  “Li2 u7 hiah-e5 thiN-chhiN u7 siaN2 lou7-iong7? ” 
  “Hou7 goa2 pian3 ho2-giah8--a! ” 
  “Pian3 ho2-giah8 tui3 li2 u7 siaN2 lou7-iong7? ” 
  “Na7 u7 lang5 chhoe7 tioh8 pat8-liap8 e5 thiN-chhiN, e7-tang3 ka7 be2--khi2-lai5. ” 
  Sio2-ong5-chu2 tui3 ka-ti7 kong2, “Chit e5 li2-lun7 u7 koa2 seng5 chiu2-kui2. ” 
  Chong2--si7, i iau2-u7 khah-che7 e5 bun7-te5, chiah koh mng7 kong2, “1 e5 lang5 an2-choaN2 u7 kho2-leng5 chiam3 hiah-e5 thiN-chhiN? ” 
  Khi3-giap8-ka chin tioh8-kip to7 in3-kong2“In si7 siang2 e5 ?” 
  “Goa2 m7-chai. Bo5 lang5 e5. ” 
  “Na7-an2-ne khoaN3--lai5, in si7 goa2 e5, in-ui7 goa2 seng siuN7--tioh8. ” 
  “An2-ne kam2 si7 li2 e5? ” 
  “Tong-jian5--lah. Li2 na7 hoat-hian7 1 liap8 soan7-chioh8, ah-koh bo5 lang5 e5, an2-ne i to7 si7 li2 e5. Li2 na7 hoat-hian7 1 liap8 to2, ah-koh bo5 lang5 e5, an2-ni i to7-si7 li2 e5. Li2 na7 seng u7 1 e5 i2-cheng5 bo5 lang5 u7 e5 su-siong2, li2 na7 khi3 sin-chheng2 choan-li7, an2-ne i to7 si7 li2 e5. Ah-na7 kong2 goa2 u7 e5 thiN-chhiN, si7 in-ui7 cha2-cheng5 bo5 lang5 bat siuN7-koe3 khi3 chiam3--in.” 
  Sio2-ong5-chu2 kong2, “Bo5-m7-tioh8, he si7 su7-sit8, ah-bo5 li2 theh8 in chhong3 siaN2? ” 
  Khi3-giap8-ka kong2, “Goa2 ka7 in koan2-li2. Goa2 ka7 in sng3 koh sng3, che si7 bo5 kan2-tan, m7-koh goa2 si7 cho3 toa7-tai7-chi3 e5 lang5! ” 
  Sio2-ong5-chu2 iau2-koh bo5 boan2-i3. 
  Sio2-ong5-chu2 kong2, “Goa2 na7 u7 1 tiau5 niu5-a2-si cho3 e5 am7-kin, e7-tang3 ka7 i ui5 ti7 am7-kun2, toa3 leh chau2. Na7 si7 u7 1 lui2 hoe, goa2 e7-tang3 ban2- -loh8-lai5, chah leh chau2. M7-koh li2 bo5-hoat-tou7 ban2 li2 e5 thiN -chhiN--a! ” 
  “Ah-bo5, goa2 e7-tang3 ka7 in khng3 ti7 gin5-hang7 lai7-te2.” 
  “He si7 siaN2 i3-su3? ” 
  “I3-su3 si7 kong2 goa2 ka7 thiN-chhiN e5 sou3-bok8 sia2 toa3 1 tiuN choa2, koh ka7 chit tiuN choa2 so2 tiam3 thoah-a2 lai7-te2. ” 
  “An2-ne to7 oan5- -a? ” 
  “An2-ne to7 u7 kau3- -a! ” 
  Sio2-ong5-chu2 siuN7 kong2, “Che chin ho2 sng2, koh chin u7 si-i3, boe7 siuN giam5-siok.” 
  Sio2-ong5-chu2 tui3 giam5-siok e5 tai7-chi3 e5 khoaN3-hoat kap toa7-lang5 si7 chha chin che7. 
  I koh tui3 hit e5 khi3-giap8-ka kong2, “Goa2 u7 1 lui2 hoe, tak8 kang iong7 chui2 ka7 ak. Goa2 ma7 u7 3 liap8 hoe2-soaN, tak8 le2-pai3 long2 ka7 in piaN3-sau3 kah chin chheng-khi3. (goa2 u7 piaN3-sau3 1 liap8 si2 e5 hoe2-soaN, bo5 lang5 chai kong2 i e7 koh pok8-cha3 boe7?) Che tui3 goa2 e5 hoe2-soaN u7 lou7-iong7, ma7 tui3 goa2 e5 hoe u7 lou7-iong7. Ah li2 tui3 hia e5 thiN-chhiN a7 bo5 lou7-iong7- -a......” 
  Khi3-giap8-ka, chhui3-a2 khui-khui, bo5 chai5-tiau7 in3. Chu7-an2-ni Sio2-ong5-chu2 to7 chau2--a. 
  “Hiah-e5 toa7-lang5 chin-chiaN3 long2 hiah ki5-koai3.” 1 lou7 siong7 tit8-tit8 tui3 ka-ti7 kong2 . 
  Chapter 14 
  Te7 5 liap8 thiN-chhiN chin ki5-koai3. I si7 sou2-u7 heng5- chhiN lai7-te2 siong7 se3-liap8--e5. Hia tu2-a2-ho2 u7 kau3 sou2-chai7 khng3 1 pha lou7-teng kap 1 e5 tiam2-teng e5 lang5. Sio2-ong5-chu2 siuN7 boe7-hiau2 kong2, thiN-teng2 bou2 1 e5 sou2-chai7, ti7 1 liap8 bo5 chhu3 koh bo5 khia7-ke e5 thiN-chhiN teng2-bin7, 1 pha lou7-teng kap 1 e5 tiam2-teng e5 lang5 u7 siaN2 lou7-iong7. Sui-bong2 si7 an2-ni, i ma7 si7 tui3 ka-ti7 kong2, 
  “Chit e5 lang5 kho2-leng5 si7 chin ham3, m7-koh boe7 pi2 hit e5 kok-ong5, hit e5 hi-hoa--e5, hit e5 khi3-giap8-ka, hit e5 chiu2-kui2 khah ham3. Siong7 bo5 i e5 khang-khoe3 u7 i3-gi7. I na7 tiam2 lou7-teng hou7 toh8 e5 si5-chun7, to7 na2-chhiuN7 hou7 1 liap8 chhiN iah-si7 1 lui2 hoe oah8--khi2-lai5. I ka7 lou7-teng chhih8-hoa e5 si5, to7 si7 hou7 hit lui2 hoe iah-si7 hou7 hit liap8 chhiN loh8-bin5. He si7 chin ho2 e5 thau5-lou7. Che chin-chiaN3 u7 lou7-iong7, in-ui7 i si7 sui2--e5.” 
  Sio2-ong5-chu2 peh chiuN7 hit liap8 thiN-chhiN e5 si5, kiong-kiong-keng3-keng3 hiong3 hit e5 tiam2 teng-hoe2 e5 lang5 piau2-si7 keng3-i3, koh kong2, “Gau5-cha2! Li2 tu2-a2 si7 an2-choaN2 ka7 lou7-teng iong7 hou7 hoa?” 
  Tiam2-teng e5 lang5 in3 kong2, “Che si7 sin3-ho7. Gau5-cha2!” 
  “Sin3-ho7 si7 siaN2?” 
  “To7-si7 im3-hoa goa2 e5 lou7-teng. Am3-an!” 
  I koh ka7 teng tiam2 toh8. 
  “Si7 an2-choaN2 koh ka7 teng tiam2 toh8?” 
  Tiam2-teng e5 lang5 in3-kong2, “Che si7 sin3-ho7.” 
  Sio2-ong5-chu2 kong2, “Goa2 bo5 liau2 kai2.” 
  Tiam2-teng e5 lang5 kong2, “Bo5 siaN2 ho2 liau2-kai2--e5. Sin3-ho7 to7 si7 sin3-ho7. Gau5-cha2!” 
  I ka7 teng im3-sit. 
  Koh iong7 1 tiau5 u7 kek-choa7 e5 ang5-sek chhiu2-kin-a2 chhit hiah8-thau5, kong2, 
  “Goa2 ti7 chia cho3--e5 si7 1 hang7 chin bo5-eng5 e5 khang-khoe3. Chit e5 khang-khoe3 cha2-cheng5 khah u7 cheng5-li2. Chai2-khi2 tiam2 teng-hoe2, am3-si5 ka7 im3-hoa. Jit8- -si5 chhun e5 si5-kan, e7-tang3 hioh-khun3 , am3-si5 lang3-phang7 to7 e7-sai2 khun3 ......” 
  “Na7 an2-ne chit kui2 ni5 lai5, sin3-ho7 u7 pian3--bo5?” 
  Tiam2-teng e5 lang5 kong2, “Sin3-ho7 bo5 pian3, bun7-te5 to7 chhut ti7 chia! ThiN-chhiN 1 ni5 pi2 1 ni5 tng2 khah kin2, ah sin3-ho7 bo5 pian3!” 
  Sio2-ong5-chu2 kong2, “Na7 an2-ne.....” 
  “An2-ne, chim2-a2 i 1 hun-cheng tng2 1 pian3, ah goa2 lian7 1 bio2 to7 bo5 thang hioh-khun3. Goa2 tak8 hun-cheng tiam2 1 pai2 koh im3-hoa 1 pai2!” 
  “Che to7 chin ki5-koai3--a! Li2 e5 1 kang to7 si7 1 hun-cheng!” 
  “1-tiam2-a2 to bo5 ki5-koai3.” tiam2-teng e5 lang5 kong2, “Goan2 kong2 1 ko3-goeh8--a.” 
  “1 ko3-goeh8?” 
  “Bo5-chho3 (kui-chang5 ho2-ho2), 30 hun-cheng, 30 kang. Gau5-cha2!” 
  I koh khi3 tiam2 i e5 lou7-teng. 
  Sio2-ong5-chu2 chim-chiok ka7 khoaN3, khoaN3 i tui3 sin3-ho7 e5 khang-khoe3 hiah chin7-tiong7, tui3 i kam2-kak u7 ho2-kam2. SiuN7 tioh8 khah-cha2 soa2 i2-a2 chau2-chhoe7 jit8-loh8 e5 tai7-chi3. I chin siuN7 beh pang-chou7 i e5 peng5-iu2. M7-chiah Sio2-ong5-chu2 kong2, 
  “Li2 kam2 chai-iaN2 .....Goa2 u7 1 e5 phiat-pou7 e7-tang3 hou7 li2 beh hioh-khun3 to7 hioh-khun2 ......” 
  Tiam2-teng e5 lang5 kong2, “Goa2 tit8-tit8 siuN7 beh hioh-khun3.” 
  In-ui7 1 e5 lang5, e7-tang3 chin7-chek, koh e7-tang3 khah eng5. 
  Sio2-ong5-chu2 ke3-siok8 kai2-soeh kong2, 
  “Li2 e5 thiN-chhiN si7 chiah se3-liap8, li2 kan-taN kiaN5 3 pou7 to7 chau2 1 lian3. Li2 na7 un5-un5-a2 kiaN5, jit8-thau5 to7 long2 boe7 loh8-soaN. Li2 na7 beh hioh-khun3 e5 si5 to7 khi3 san3-pou7, jit8--si5 to7 chhiuN7 li2 ng3-bang7--e5, ke chin ku2-tng5.” 
  Tiam2-teng e5 lang5 kong2, “Che tui3 goa2, a7 bo5 ke joa7-che7 e5 li7-pian7. Goa2 1-si3-lang5 siong7 kah-i3 e5 tai7-chi3 to7 si7 khun3.” 
  Sio2-ong5-chu2 kong2, “An2-ne to7 bo5-hoat-tou7--a.” 
  “Si7 bo5-hoat-tou7. Gau5-cha2!” Tiam2-teng e5 lang5 kong2. 
  I koh im3-hoa i e5 lou7-teng. 
  Sio2-ong5-chu2 ke3-siok8 koaN2-lou7 e5 si5, tui3 ka-ti7 kong2, chit e5 lang5 e7 hou7 sou2-u7 ki5-thaN e5 lang5 (to7-si7 kok-ong5, hi-hoam5e, chiu2-kui2, khi3-giap8-ka) khoaN3 bo5-khi2, tan7-si7 goa2 kam2-kak bo5-ham3 e5 lang5 taN i nia5. Che kho2-leng5 si7 in-ui7 i iau2 siuN7-tioh8 ka-ti7 i2-goa7 e5 tai7-chi3. 
  Sio2-ong5-chu2 thou2 toa7-khui3 kam2-kak chin kho2-sioh, koh tui3 ka-ti7 kong2, “Kan-taN chit e5 lang5 e7-tang3 kap i cho3 peng5-iu2 nia5. M7-koh i e5 thiN-chhiN sit8-chai7 siuN se3--a, bo5 sou2-chai7 thang toa3 2 e5 lang5.” 
  Sio2-ong5-chu2 m7-kaN2 than2-pek8 kong2--chhut-lai5, koh-khah kho2-sioh--e5 si7 li7-khui 1 kang u7 1444 pai3 jit8-loh8 e5 thiN-chhiN! 
  Chapter 15 
  Te7 6 liap8 heng5-seng u7 tu2-a2 hit liap8 e5 10 poe7 toa7. Teng2-bin7 toa3 1 e5 Lau7-lang5, it-tit8 teh pian-sia2 chin kau7 e5 chheh. 
  I khoaN3 tioh8 Sio2-ong5-chu2 e5 si5, hoah kong2, “Oah! Hia lai5 1 e5 tham3-hiam2-ka(explorer)!” 
  Sio2-ong5-chu2 che7 tiam3 toh-a2 teng2 hioh 1-e7-a2 chhoan2. I kiaN5 hiah che7 sou2 -chai7 koh kiaN5 hiah hng7. 
  Lau7-lang5 mng7 kong2, “Li2 toa3 toeh?” 
  Sio2-ong5-chu2 mng7-kong2, “Chit pun2 chiah kau7 si7 siaN2 chheh? Li2 ti7 chia leh chhong3 siaN2?” 
  Lau7-lang5 in3-kong2, “Goa2 si7 te7-li2 hak8-ka.” 
  “Te7-li2 hak8-ka si7 siaN2?” 
  “Si7 1 e5 chai-iaN2 toeh u7 hai2, u7 ho5, u7 siaN5-chhi7, u7 soaN-meh kap soa-bou5 e5 kho-hak8-ka.” 
  Sio2-ong5-chu2 kong2, “He chin chhu3-bi7, che e7-tang3 kong2 si7 1 hang7 chiaN3-kang2 e5 thau5-lou7!”Koh ka7 chit-e5 te7-li2 hak8-ka e5 thiN-chhiN khoaN3 1 lian3. Chit liap8 si7 i khoaN3--koe3 siong7 chong3-koan, siong7 ui-giam5--e5. 
  Sio2-ong5-chu2 kong2, “Li2 e5 chhiN chin sui2, kam2 u7 hai2?” 
  Lau7-lang5 kong2, “Goa2 nah chai.” 
  Sio2-ong5-chu2 chin sit-bong7, kong2, “Ah! U7 soaN--bo5?” 
  Lau7-lang5 kong2, “Goa2 nah chai.” 
  “Ah u7 siaN5-chhi7, ho5, soa-bou5 --bo5?” 
  Lau7-lang5 kong2, “Goa2 ma7 long2 m7 chai.” 
  “Ah m7-koh li2 si7 te7-li2 hak8-ka--neh!” 
  Lau7-lang5 kong2, “Bo5-m7-tioh8, m7-koh goa2 m7-si7 mou7 -hiam2 choan-ka, ti7 gun2 e5 chhiN teng2-bin7 bo5 poaN3e5 mou7 -hiam2 choan-ka. Te7-li2 hak8-ka e5 khang-khoe3 m7-si7 khi3 sng3 siaN5-chhi7, ho5, soaN, hai2-oan, hai2 kap soa-bou5. Te7-li2 hak8-ka thai3 tiong7-iau3--leh, m7-chiah bo5-hoat-tou7 khi3 san3-pou7. Li7 boe7 khui kha, m7-koh i ti7 hia chih-chiap tham3-hiam2 choan-ka, mng7 in, kin-ku3 in e5 hoe5-ek ki3--loh8-lai5. In hoe5-ek na7 khah chhu3-bi7--e5, te7-li2 hak8-ka to7 khi3 tiau7-cha hit e5 tham3-hiam2 choan-ka e5 to7-tek phin2-heng7.” 
  Sio2-ong5-chu2 kong2, “Si7 an2-choaN2 ai3 an2-ne?” 
  “Khah-su2 tham3-hiam2 choan-ka na7 kong2 peh8-chhat8, e7 ka7 te7-li2 chheh toa3 lai5 chai-eh. Chiu2 lim siuN che7 e5 tham3-hiam2 choan-ka ma7 si7 kang7-khoan2.” 
  Sio2-ong5-chu2 mng7-kong2, “Si7 an2-choaN2 e7 an2-ne?” 
  “In-ui7 lim-chiu2 e5 lang5 e7 ka7 1 hang7 mih8-kiaN7 khoaN3 cho3 2 hang7, an2-ne te7-li2 hak8-ka e7 ka7 pun2-lai5 1 liap8 soaN, sia2 cho3 2 liap8 soaN.” 
  Sio2-ong5-chu2 kong2, “Goa2 bat 1 e5 lang5, kho2-leng5 si7 1 e5 bai2 e5 tham3-hiam2 choan-ka.” 
  “Che u7 kho2-leng5. Na7 tham3-hiam2 choan-ka phin2-heng7 cheng3-beng5 bo5-bun7-te5 liau2, chiah koh mng7 i e5 hoat-hian7.” 
  “Kam2 tioh8 chau2 khi3 khoaN3?” 
  “M7-bian2, an2-ne siuN ma5-hoan5, iau-kiu5 tham3-hiam2 choan-ka theh8-chhut cheng3-ku3. ChhiuN7 kong2 i hoat-hian7 1 liap8 soaN, to7 ai3 i toa3 koa2 toa7-liap8 e5 chioh8-thau5.” 
  Te7-li2 hak8-ka tut8-jian5 kam2-kak chin kam2-tong7 kong2, 
  “Ah li2, li2 kam2 bo5 toa3 chin hng7? Li2 si7 tham3-hiam2 choan-ka, ChhiaN2 li2 ka7 goa2 kong2 lin2 thiN-chhiN e5 tai7-chi3.” 
  Hit e5 lau7-lang5 m7-chiah hian-khui i e5 notebook, khai-si2 siah ian5-pit. I seng ka7 tham3-hiam2 choan-ka sou2 kong2--e5 iong7 ian5-pit sia2--loh8-lai5, tan2 kau3 tham3-hiam2 choan-ka theh8 chhut cheng3-ku3 liau2, chiah iong7 bak8-chui2 ki3--loh8-lai5. 
  Lau7-lang5 chin ng3-bang7, to7 kong2,“Ho2--bo5?” 
  Sio2-ong5-chu2 kong2“Ouh! Goa2 toa3 e5 sou2-chai7 bo5 siaN2 chhu3-bi7, i chin se3, teng2-bin7 u7 3 liap8 hoe2-soaN, 2 liap8 si7 oah8--e5, 1 liap8 si7 si2--e5, m7-koh bo5 lang5 chai i e7 koh pok8-cha3 ah-boe7?” 
  Lau7-lang5 kong2, “Bo5 lang5 chai” 
  “Goa2 ma7 u7 1 lui2 hoe.” 
  Lau7-lang5 kong2,“Goan2 bo5 teh sia2 hoe.” 
  “Si7 an2-choaN2--bo5? Hoe ti7 gun2 hia si7 siong7 sui2--e5!” 
  Lau7-lang5 kong2, “In-ui7 hoe taN oah8 1-bak8-nih-a2 nia5.” 
  “Oah8 1-bak8-nih-a2 e5 i3-su3 si7 siaN2?” 
  Lau7-lang5 kong2, “Te7-li2 chheh si7 sou2-u7 e5 chheh tiong-kan siong7 po2-kui3--e5. Chiah-e5 chheh long2 boe7 koe3-si5. 1 liap8 soaN chin chio2 e7 pian3 i e5 ui7, hai2 ma7 chin chio2 ta--khi3. Goan2 sia2--e5 si7 eng2-oan2 e5 mih8-kiaN7.” 
  “M7-koh hoe2-soaN si2--khi3, u7 kho2-leng5 koh oah8-- khi2-lai5.” 
  Sio2-ong5-chu2 chhap-chhui3 kong2, “Oah8 1-bak8-nih-a2 si7 siaN2?” 
  Te7-li2 hak8-ka kong2, “M7-koan2 hoe2-soaN si7 oah8--e5, iah8 si7 si2--e5, tui3 goan2 lai5 kong2 long2 si7 kang7-khoan2. Goan2 koan-sim--e5 si7 soaN, soaN si7 boe7-pian3--e5.” 
  “M7-koh siaN2 si7 ‘Oah8 1-bak8-nih-a2’?” Sio2-ong5-chu2 koh mng7, i chit si3-lang5, na7 hou7 i mng7--tioh8--e5, to7 mng7 kah u7 1 ki peN3. 
  “I e5 i3-su3 si7 ‘I sui5-si5 u7 si2- -khi3 e5 gui5-hiam2’. ” 
  “Goa2 e5 hoe u7 sui5-si5 si2--khi3 e5 gui5-hiam2?” 
  “Bo5-m7-tioh8!” 
  “Goa2 e5 hoe si7 ‘Oah8 1-bak8-nih-a2.’ ” Sio2-ong5-chu2 ka-ti7 kong2 ka-ti7 in3, “I kan-taN u7 4 ki chu7-ui7 e5 chhi3 teh te2-khong3 chit e5 se3-kai3, goa2 soah ka7 i lau5 tiam3 chhu3--nih pang3 kou-chiau2.” 
  Sio2-ong5-chu2 thau5-pai2 kam2-kak hio7-hoe2, m7-koh i koh theh8 khi2 iong2-khi3. 
  Sio2-ong5-chu2 mng7 kong2, “Li2 kian3-gi7 goa2 khi3 toeh pai3-hong2 khah ho2?” 
  Te7-li2 hak8-ka kong2, “Te7-kiu5, i u7 chin ho2 e5 mia5-siaN.” 
  M7-chiah Sio2-ong5-chu2 to7 chau2--a, sim-lai7 soah su-su-liam7-liam7 i e5 hoe. 
</CL>
<HL>

第13章 
第4粒星是toa3一個企業家。這個人足無閒，致使kah小王子到位e5時，伊連頭都無taN--起來看。 
小王子對伊講：「你好！你e5薰hoa--去--a。」 
「3加2是5，5加7 12，12加3 15。你好。15加7 22，22加6 28。我無時間點火。26加5 31。Ouh！An2-ne 總共5億khong3 162萬2731。」 
「5億khong3啥？」 
「HaN5？你iau2 ti7 chia？5億khong3 1百萬......我ma7記boe7--起來......我e5工課siuN濟--a！我是講正經--e5,我，pho3-tau7對我來講m7是快樂！2加5是7......」 
「5億khong3偌濟？」小王子koh問講。伊若問就問kah有一 枝柄。企業家頭taN--起來講： 
「我toa3 ti7 chia，54年來，taN bat tu2過 3 擺 e5攪擾，頭一擺是22年前，hou7一隻m7知tui3 toeh落--落來e5鵝仔枵飽吵，四界go5-go5叫，hou7我算數算m7著4個所在。第2擺是ti7 11年前，hou7風濕症攪擾，我欠運動，koh無時間散步。我是講正經--e5。Ah若第3 擺就是chin2,我tu2-a2講5億khong3 100 萬......」 
「5億khong3偌濟？」 
這個企業家忽然間了解著無可能有閒去應伊e5問題。M7-chiah 講： 
「百萬chiah-e5小物件，有tang時會ti7天頂看--著。」 
「蝴蠅？」 
「M7是，是細隻細隻，會發光e5物件！」 
「蜂？」 
「M7是。Hiah-e5金金e5細項物，會hou7貧憚人做夢。但是我是做大代誌--e5,我！我無時間做夢。」 
「Ah！你是講天星？」 
「無m7著，就是天星。」 
「你提5億e5天星做年？」 
「5億khong3 162萬2731。我是講正經，m7是teh講笑。」 
「你提chiah-e5天星做啥？」 
「我提chiah-e5天星做啥？」 
「無m7著。」 
「無啥。In是我e5。」 
「天星是你e5?」 
「HeN3。」 
「但是我有看過一個國王，伊......」 
「國王無所有權，in統治nia5。Che是無siaN2 kang7。」 
「你有hiah-e5天星有啥路用？」 
「Hou7我變好額--a！」 
「變好額對你有啥路用？」 
「若有人chhoe7著別粒e5天星，會當ka7買--起來。」 
小王子對家己講：「這個理論有寡seng5酒鬼。」 
總--是，伊iau2有較濟e5問題，chiah koh問講： 「一個人an2-choaN2有可能佔hiah-e5天星？」 
企業家真著急就應講：「In是siang2 e5?」 
「我m7知。無人 e5。」 
「若an2-ne看--來，in是我e5,因為我先想--著。」 
「An2-ne kam2是你e5?」 
「當然--lah。你若發現一粒鑽石，ah-koh無人e5,an2-ne 伊就是你e5。你若發現一粒島，ah-koh無人 e5,an2-ni伊就是你e5。你若先有一個以前無人有e5思想，你若去申請專利，an2-ne伊就是你e5。Ah若講我有e5天星，是因為早前無人bat想過去佔--in。」 
小王子講：「無m7著，he是事實，ah無你提in創啥？」 
企業家講：「我ka7 in管理。我ka7 in算koh算，che是無簡單，m7-koh我是做大代誌e5人！」 
小王子 iau2-koh 無滿意。 
小王子講：「我若有一條niu5-a2絲做e5 am7巾，會當ka7伊圍ti7 am7-kun2,帶leh走。若是有一蕊花，我會當挽--落來，chah leh走。M7-koh你無法度挽你e5天星--a！」 
「Ah無，我會當ka7 in囥ti7銀行內底。」 
「He是啥意思？」 
「意思是講我ka7天星e5數目寫toa3一張紙，koh ka7這張紙鎖tiam3 thoah-a2內底。」 
「An2-ne就完--a？」 
「An2-ne 就有夠--a！」 
小王子想講：「Che真好sng2,koh真有詩意，boe7 siuN嚴肅。 
小王子對嚴肅e5代誌e5看法kap大人是差真濟。 
伊koh對hit個企業家講：「我有一蕊花，逐工用水ka7 ak。我ma7有3粒火山，逐禮拜攏ka7 in拚掃kah真清氣。(我有拚掃一粒死e5火山，無人知講伊會koh爆炸boe7?) Che對我e5火山有路用，ma7對我e5花有路用。Ah你對hia e5天星a7無路用--ai8…」 
企業家，嘴仔開開，無才調應。自an2-ni 小王子就走--a。 
「Hiah-e5大人真正攏hiah奇怪。」一路上直直對家己講。 
第14章 
第5粒天星真奇怪。伊是所有行星內底上細粒--e5。Hia tu2-a2好有夠所在囥一pha路燈kap一個點燈e5人。小王子想boe7曉講，天頂某一個所在，ti7一粒無厝koh無企家e5天星頂面，一pha路燈kap一個點燈e5人有啥路用。雖罔是an2-ni，伊ma7是對家己講： 
「這個人可能是真ham3,m7-koh boe7比hit個國王、hit個虛華--e5、hit個企業家、hit個酒鬼較ham3。上無伊e5工課有意義。伊若點路燈hou7著e5時陣，就若像hou7一粒星抑是一蕊花活--起來。伊ka7路燈chhih8-hoa e5時，就是hou7 hit蕊花抑是hou7 hit粒星落眠。He是真好e5頭路。Che真正有路用，因為伊是sui2--e5。」 
小王子peh上hit粒天星e5時，恭恭敬敬向hit個點燈火e5人表示敬意，koh講：「Gau5早！你tu2-a2是an2-choaN2 ka7路燈用hou7 hoa？」 
點燈e5人應講：「Che是信號。Gau5早！」 
「信號是啥？」 
「就是im3-hoa我e5路燈。暗安！」 
伊koh ka7燈點著。 
「是an2-choaN2 koh ka7燈點著？」 
點燈e5人應講：「Che是信號。」 
小王子講：「我無了解。」 
點燈e5人講：「無啥好了解--e5。信號就是信號。Gau5早！」 
伊ka7燈im3-sit。 
Koh用一條有格choa7 e5紅色手巾仔chhit額頭，講： 
「我ti7 chia做--e5是一項真無閒e5工課。這個工課早前較有情理。早起點燈火，暗時ka7 im3-hoa。日--時chhun e5時間，會當歇睏，暗時lang3-phang7就會使睏......」 
「若an2-ne這幾年來，信號有變--無？」 
點燈e5人講：「信號無變，問題就出ti7 chia！天星一年比一年轉較緊，ah信號無變！」 
小王子講：「若an2-ne......」 
「An2-ne，chim2仔伊一分鐘轉一遍，ah我連一秒都無thang歇睏。我逐分鐘點一擺 koh im3-hoa一擺！」 
「Che就真奇怪--a！你e5一工就是一分鐘！」 
「一點仔就無奇怪。」點燈e5人講：「咱講一個月--a。」 
「一個月？」 
「無錯(歸欉好好)，30分鐘，30工。Gau5早！」 
伊koh去點伊e5路燈。 
小王子斟酌ka7看，看伊對信號e5工課hiah盡忠，對伊感覺有好感。想著較早徙椅仔走chhoe7日落e5代誌。伊真想beh幫助伊e5朋友。M7-chiah小王子講： 
「你kam2知影......我有一個phiat步會當hou7你beh歇睏就歇睏......」 
點燈e5人講：「我直直想beh歇睏。」 
因為一個人，會當盡責，koh會當較閒。 
小王子繼續解說講： 
「你e5天星是chiah細粒，你kan-taN行3步就走一lian3。你若un5-un5-a2行，日頭就攏boe7落山。你若beh歇睏e5時就去散步，日--時就像你向望--e5,加真久長。」 
點燈--e5講：「Che對我，a7無加外濟e5利便。我一世人上kah意e5代誌就是睏。」 
小王子講：「An2-ne就無法度--a。」 
「是無法度。Gau5早！」點燈e5人講： 
伊koh im3-hoa伊e5路燈。 
小王子繼續趕路e5時，對家己講，這個人會hou7所有其他e5人 (就是國王、虛花--e5、酒鬼、企業家)看無起，但是我感覺無ham3 e5人 taN伊nia5。Che可能是因為伊iau2想著家己以外e5代誌。 
小王子吐大氣感覺真可惜，koh對家己講：「Kan-taN這個人會當kap伊做朋友nia5。M7-koh伊e5天星實在siuN細--a，無所在thang toa3 2個人。」 
小王子m7-kaN2坦白講--出來，koh-khah可惜--e5是離開一工有1444 擺日頭落山e5天星！ 
第15章 
第6粒行星有tu2-a2 hit粒 e5 10倍大。頂面toa3一個老人，一直 teh編寫真厚e5冊。 
伊看著小王子e5時，喝講：「Oah！Hia來一個探險家(explorer)！」 
小王子坐tiam3桌仔頂歇一下仔喘。伊行hiah濟所在koh行hiah遠。 
老人問講：「你toa3 toeh？」 
小王子問講：「這本chiah厚是啥冊？你ti7 chia leh創啥？」 
老人應講：「我是地理學家。」 
「地理學家是啥？」 
「是一個知影toeh有海、有河、有城市、有山脈kap沙漠e5科學家。」 
小王子講：「He真趣味，che會當講是一項正港e5頭路！」Koh ka7這個地理學家e5天星看一lian3。這粒是伊看--過上壯觀、上威嚴--e5。 
小王子講：「你e5星真sui2,kam2有海？」 
老人講：「我哪知。」 
小王子真失望，講：「Ah！有山--無？」 
老人講：「我哪知。」 
「Ah有城市、河、沙漠--無？」 
老人講：「我ma7攏m7知。」 
「Ah m7-koh你是地理學家--neh！」 
老人講：「無m7著，m7-koh 我m7是冒險專家，ti7阮e5星頂面無半個冒險專家。地理學家e5工課m7是去算城市、河、山、海灣、海kap沙漠。地理學家thai3重要--leh，m7-chiah無法度去散步。離boe7開腳，m7-koh伊ti7 hia chih-chiap探險專家，問in，根據in e5回憶記--落來。In回憶若較趣味--e5,地理學家就去調查hit個探險專家e5道德品行。」 
小王子講：「是an2-choaN2 ai3 an2-ne？」 
「假使探險專家若講白賊，會ka7地理冊帶來災厄。酒lim siuN濟e5探險專家ma7是共款。」 
小王子問講：「是an2-choaN2會an2-ne？」 
「因為lim酒e5人會ka7一項物件看做兩項，an2-ne地理學家會ka7本來一粒山，寫做兩粒山。」 
小王子講：「我bat一個人，可能是一個bai2 e5探險專家。」 
「Che有可能。若探險專家品行證明無問題了，chiah koh問伊e5發現。」 
「Kam2著走去看？」 
「M7免，an2-ne siuN麻煩，要求探險專家提出證據。像講伊發現一粒山，就ai3伊帶寡大粒e5石頭。」 
地理學家突然感覺真感動講： 
「Ah你，你kam2無toa3真遠？你是探險專家，請你ka7我講 lin2天星e5代誌。」 
Hit個老人m7-chiah掀開伊e5 notebook，開始削鉛筆。伊先ka7探險專家所講--e5用鉛筆寫--落來，等到探險專家提出證據了，chiah用墨水記--落來。 
老人真向望，就講：「好--無？」 
小王子講：「Ouh！我toa3 e5所在無啥趣味，伊真細，頂面有三粒火山，兩粒是活--e5,一粒是死--e5,m7-koh無人知伊會koh爆炸ah-boe7?」 
老人講：「無人知？」 
「我ma7有一蕊花。」 
老人講：「阮無teh寫花。」 
「是an2-choaN2--無？花ti7阮hia是上sui2--e5!」 
老人講：「因為花taN活一目nih-a2 nia5。」 
「活一目nih-a2 e5意思是啥？」 
老人講：「地理冊是所有e5冊中間上寶貴--e5。Chiah-e5冊攏boe7過時。一粒山真少會變伊e5位，海ma7真少礁--去。阮寫--e5是永遠e5物件。」 
「M7-koh火山死--去，有可能koh活--起來。」 
小王子插嘴講：「活一目nih-a2是啥？」 
地理學家講：「M7管火山是活--e5,抑是死--e5,對阮來講攏是共款。阮關心--e5是山，山是boe7變--e5。」 
「M7-koh啥是『活一目nih-a2』？」小王子koh問，伊這世人，若hou7伊問--著--e5,就問kah有一枝柄。 
「伊e5意思是『伊隨時有死--去e5危險。』」 
「我e5花有隨時死--去e5危險？」 
「無m7著！」 
「我e5花是『活一目nih-a2。』」小王子家己講家己應：「伊kan-taN有4枝自?e5刺teh抵抗這個世界，我煞ka7伊留tiam3厝--nih放孤鳥。」 
小王子頭擺感覺後悔，m7-koh伊koh提起勇氣。 
小王子問講：「你建議我去toeh拜訪較好？」 
地理學家講：「地球，伊有真好e5名聲。」 
M7-chiah小王子就走--a，心內煞思思念念伊e5花。 
</HL>