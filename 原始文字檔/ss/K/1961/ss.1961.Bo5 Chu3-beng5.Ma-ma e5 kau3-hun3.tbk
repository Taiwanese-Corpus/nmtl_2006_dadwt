<CL>
Sui7-lim5 i2-keng pit-giap8 khi3 tak8 sou2-chai7 teh chhoe7 thau5-lou7, kho2-sioh long2 chhoe7 bo5.  In tau si7 song3-hiong su-iau3 chiN5, sou2-i2 hou7 i koh khah kip.  U7 chit8 jit8 thau3-cha2, Sui7-lim5 tai7-seng ki5-to2 chiu7 chhut-khi3 chhoe7 kang-chok.  Kau3 tak8 e5 tiam3 mng7 khoaN3 u7 lang5 beh chhiaN3 kang bo5.  Choe3-au7 lai5 kau3 chit8-keng boe7 to, ka-to teng2-teng2 ngou2-kim-hang5, khoaN3-kiN3 tiam3-lai7 u7 chit8 e5 hoe2-lou5, tiam3-oan5 chiong thih hiat loh8-khi3 hoe2-tiong, jian5-au7 theh8 chhut-lai5 chhut-lat8 teh phah-thih.  
Tiam3-chu2 khoaN3-kiN3 Sui7-lim5 khia7 ti7 hia ku2 ku2 bo5 chau2, chiu7 mng7 i kong2, “Li2 siuN7 ai3 thau5-lou7 bo5?  Goan2 tu2-tu2 khiam3 chit8 e5 ta-pou gin2-na2 pang-bang5 boa5 to kap ka-to, goan2 si7 sng3 kiaN7 e5.”  Hit lang5 chiu7 chhoa7 Sui7-lim5 kau3 tiam3-lai7 e5 au7-tiaN5, kau hou7 i chit8-bin7-thang2 chui2 kap chit8 toa7 lang2 to, ka-to i2-kip8 chit8 koa2 phoa3-pou3 kap lu3 hou kim e5 hun2.  
Sui7-lim5 hoat-hian7 leng7-goa7 i2-keng u7 chit8 e5 ta-pou gin2-na2 ti7 hia teh choe3 kap i tang5 chit8-iuN7 e5 kang.  Sui7-lim5 khai-si2 kang-chok.  Mui2 oan5-seng5 chit8 ki, chiu7 theh8 khi2-lai5 siong5-se3 khoaN3, sim-lai7 siuN7 kong2 an2-ni choe3 ma-ma m7-chai oe7 hoaN-hi2 boe7.  I na2-chun2 e7-thang thiaN tioh8 ma-ma ka7 i kong2, hoan7-su7 tioh8 chin7-lat8 chin7-tiong, in-ui7 Siong7-te3 teh chhat-giam7, Ia5-sou sou2 kau-tai7 li2 choe3 e5 tioh8 ho2-ho2 khi3 choe3.  Sui7-lim5 mui2 chit8 ki boa5 ho2 chiu7 siuN7 tioh8 chit e5 oe7. 
Chong2-si7 i khoaN3-tioh8 hit e5 ta-pou gin2-na2 khiok choe3 tioh8 chin kin2, ka7 i kong2, “Li2 choe3 tai7-chi3 thai3 jin7-chin, na7 chhin-chhiuN7 li2 hit khoan2 e5 boa5 hoat, mui2 chit8-ki to tioh8 ai3 chin choe7 si5-kan, an2-ni thai3 choe3 u7 thau5-lou7?  Li2 khoaN3 goa2 choe3 tioh8 chiah nih kin2.”  Sui7-lim5 khoaN3-kiN3 hit e5 ta-pou gin2-na2 sou2 boa5 e5 to iau2 chin che7 ou-pan kap sian. 
Kau3 ha7-pan e5 si5, tiam3-chu2 lai5 kap in sng3-siau3, an3-chiau3 Tak8-lang5 sou2 choe3 e5 hou7 in kang-chiN5.  
Tiam3-chu2 hoat kang-chiN5 liau2-au7 tui3 hit e5 ta-pou gin2-na2 kong2, “Li2 bin5-a2-chai3 m7-bian2 koh lai5”.  Au7-lai5 ka7 Sui7-lim5 kong2, “Bin5-a2-chai3 li2 goan7-i3 koh lai5 choe3 kang bo5?  Goa2 hoan-geng5 li2 lai5, in-ui7 li2 choe3 su7 jin7-chin, goa2 sou2 ai3 e5 si7 chit khoan2 lang5.”  
Sui7-lim5 u7 chiN5 thang toa3 to3-khi3 hou7 ma-ma lah, i hoaN-hi2 na2 kiaN5 to3-khi3, sim-lai7 na2 ki5-to2 kam2-sia7 Siong7-te3 ho2 e5 an-pai5, ia7 kam2-sia7 Siong7-te3 siuN2-su3 u7 ho2 e5 ma-ma thang ka3-si7 i kiaN5 Siong7-te3 sou2 ai3 e5 lou7.  Sui7-lim5 tui3 an2-ni chiu7 ti7 hit e5 tiam3 tit-tioh8 ku2-tng5 e5 kang, au7-lai5 chiu7 seng choe3 tiam3-chu2 sou2 tiong7-iong7 e5 nia2-pan. 
(“Ki5-biau7 e5 Ia5-sou”, Iah8 15-16 )
</CL>
<HL>

瑞林已經畢業去逐所在teh chhoe7頭路，可惜攏chhoe7無。In兜是散hiong需要錢， 所以hou7伊koh較急。有一日透早，瑞林代先祈禱就出去chhoe7工作。到逐個店問看有人 beh倩工無。最後來到一間賣刀、鉸刀等等五金行，看見店內有一個火爐，店員將鐵hiat落去火中，然後提出來出力teh扑鐵。
店主看見瑞林企ti7 hia久久無走，就問伊講，「你想ai3頭路無？阮tu2-tu2 欠一個查甫囡仔幫忙磨刀kap鉸刀，阮是算件e5。」Hit人就chhoa7瑞林到店內e5後埕，交hou7伊一面桶水kap一大籠刀、鉸刀以及一寡破布kap lu3呼金 e5粉。
瑞林發現另外已經有一個查甫囡仔ti7 hia teh做kap伊同一樣e5工。瑞林開始工作。每完成一支，就提起來詳細看，心內想講an2-ni做媽媽m7 知會歡喜boe7。伊若準會thang聽著媽媽 ka7伊講，凡事著盡力盡忠，因為上帝 teh察驗，耶穌所交代你做e5著好好去做。瑞林每一支磨好就想著這個話。
總是伊看著hit個查甫囡仔卻做著真緊，ka7伊講，「你做代誌太認真，若親像你hit款e5磨法，每一支都著 ai3真濟時間，an2-ni thai3做有頭路？你看我做著chiah nih緊。」瑞林看見hit個查甫囡仔所磨e5刀iau2真濟烏斑kap sian。
到下班e5時，店主來kap in算數，按照逐人所做e5 hou7 in工錢。
店主發工錢了後對hit個查甫囡仔講，「你明仔再 m7免koh來」。後來ka7瑞林講，「明仔再你願意koh來做工無？我歡迎你來，因為你做事認真，我所ai3 e5是這款人。」
瑞林有錢thang toa3倒去hou7媽媽lah，伊歡喜那行倒去，心內那祈禱感謝上帝好e5安排，也感謝上帝賞賜有好e5媽媽thang教示伊行上帝所ai3 e5路。瑞林tui3 an2-ni就ti7 hit個店得著久長e5 工，後來就生做店主所重用e5領班。 
（《奇妙e5耶穌》，頁15-16）
</HL>