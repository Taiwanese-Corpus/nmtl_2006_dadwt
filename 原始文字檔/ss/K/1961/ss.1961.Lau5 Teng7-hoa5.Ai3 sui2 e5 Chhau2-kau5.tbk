<CL>
ek8
Chin cha2 i2-cheng5, ti7 chit8 e5 sio2-sio2 e5 chhiu7-na5 lai7, u7 chit8 chiah ka-ki7 liah8 choe3 i si7 choan5 se3-kai3 te7 it sui2 e5 chhau2-kau5; i tak8 jit8 ti7 chhiu7-na5 lai7 chin tek-i3 teh ke3 jit8.  M7-ku2 u7 chit8 hang7 su7 hou7 i kam2-kak tioh8 chin siong-sim; chiu7-si7 in-ui7 chhiu7-na5 lai7 e5 chhiu7-hioh8 long2 si7 chhiN-sek--e5, kap i e5 seng-khu sio-siang7, sou2-i2 lang5 long2 chin khun3-lan5 khoaN3 chhut i e5 sui2, soa3 o-lo2 i.
Sou2-i2 u7 chit8 jit8, chit chiah chhau2-kau5 sio2-chia2 kong2, “Goa2 bo5 ai3 toa3 ti7 chit e5 chhiN-chhui3 e5 chhiu7-na5 lai7, goa2 siuN7 pe lai5-khi3 lou7-piN hit keng peh8-sek chhu3-hia7 e5 chhu3-teng2 thit-tho5.  An2-ni pat8 lang5 chiah oe7 khoaN3 chhut goa2 e5 bi2-le7.”
Chit chiah chhau2-kau5 sio2-chia2 e5 ma-ma kiaN chit8-e7, kong2, “Lan2 tioh8 hoaN-hi2 tiam3 ti7 chit e5 chhiN-chhui3 e5 chhiu7-na5 chiaN3 tioh8, na7 bo5, lan2 oe7 chin iong5-iN7 hou7 khong-tiong e5 pe-chiau2 khoaN3 tioh8.  Li2 pe khi3 peh8-sek e5 chhu3-teng2, m7 kiaN chhu3-kak chiau2-a2 pe lai5 ka7 li2 thong2 khi3 si7--bo5?  M7-thang khi3.”
Chit chiah chhau2-kau5 sio2-chia2 chin sit-bang7, chiu7 chau2 jip8 pang5-keng lai7 hau2, jit8 tiong-tau3 ia7 m7 chiah8-png7.  Kau3 hit e7-pou, tu2-tng7 i e5 ma-ma chhut-khi3 bo5 ti7-teh e5 si5, i tui3 au7-be2-mng5-a2 thau chau2 chhut-khi3, pe khi3 i sou2 ai3 khi3 e5 peh8-sek e5 chhu3-teng2.
Tu2-tng7 i chin tek-i3, ti7 chhu3-teng2 teh kiaN5-lai5 kiaN5-khi3 e5 si5, u7 chit8 chiah koe-kak-a2 khoaN3 tioh8, soa3 lau5 chhui3-noa7, kong2, “Chhau2-kau5 sio2-chia2, li2 sit8-chai7 si7 choan5 se3-kai3 te7 it sui2--e5, li2 na7 thang pe loh8 lai5 hou7 goa2 khoaN3 khah chim-chiok leh, m7-chai beh joa7-nih ho2 leh.”
Chit chiah chhau2-kau5 sio2-chia2, chit8-e7 hou7 lang5 o-lo2, sim-lai7 chiu7 chin hoaN-hi2 tek-i3, soa3 boe7 ki3-tit ka-ki7 e5 gui5-hiam2.  Chiu7 an2-ni tui3 chhu3-teng2 pe loh8--lai5, li7 koe-kak-a2 iok-liok8 chit8 tng7 e5 sou2-chai7, chiu7 theng5-kha.  Koe-kak-a2 khoaN3 tioh8 an2-ni, chhui3-noa7 chhap8-chhap8-tin, koh kong2, “Oh! Ju2 kun7 khoaN3 ju2 sui2, li2 na7 koh pe lai5 goa2 e5 seng-khu-piN, goa2 siuN7 li2 it-teng7 koh-khah sui2.”
Chhau2-kau5 sio2-chia2 hou7 lang5 ju2 po, be2 ju2 khiau3, chin-chiaN3 pe oa2-lai5 koe-kak-a2 e5 sin-piN, tu2-tu2 kha khia7 chai7 e5 si5, koe-kak-a2 chhun chhut i chiam koh lai7 e5 chhui3, chiong chhau2-kau5 thong2 khi2-lai5, chiah8 tui3 pak-tou2-lai7 loh8-khi3.
Hit am3, chhau2-kau5 e5 ma-ma tng2-lai5, khoaN3 chhau2-kau5 sio2-chia2 bo5 ti7-teh, chai-iaN2 it-teng7 si7 m7 thiaN oe7 thau chau2 chhut-khi3, hou7 lang5 chiah8--khi3, sou2-i2 chiu7 kio3 i sou2 chhun e5 kiaN2 lai5, ka7 in kong2, “Lin2 m7-thang kan-ta ai3 sui2, ia7 koh-khah m7-thang in-ui7 lang5 e5 o-lo2, soa3 boe7 ki3-tit siN3-mia7 e5 gui5-hiam2; chhin-chhiuN7 lin2 a-chi2!”
（Lu2-soan Geh8-khan Te7 73 ki5, 1966 ni5 1 geh8)
</CL>
<HL>

譯 
真早以前，ti7一個小小e5樹林內，有一隻家己掠做伊是全世界第一sui2 e5草猴 ；伊逐日ti7樹林內真得意teh過日。M7-ku2有一項事hou7伊感覺著真傷心；就是因為樹林內e5樹葉攏是青色--e5，kap伊e5身軀相像，所以人攏真困難看出伊e5 sui2，續o-lo2伊。
所以有一日，這隻草猴小姐講，「我無ai3 toa3 ti7這個青翠e5樹林內，我想飛來去路邊hit間白色厝瓦e5 厝頂thit-tho5。An2-ni 別人才會看出我e5美麗」。
這隻草猴小姐e5媽媽驚一下，講，「咱著歡喜tiam3 ti7這個青翠e5 樹林正著，若無，咱會真容易hou7空中e5飛鳥看著。你飛去白色e5厝頂，m7驚厝角鳥仔飛來ka7你thong2去是--無？M7-thang去。」
這隻草猴小姐真失望，就走入房間內哮，日中晝也m7食飯。到hit e7晡，tu2當伊e5媽媽出去無ti7-teh e5時，伊tui3後尾門仔偷走出去，飛去伊所愛去e5白色e5厝頂。
Tu2當伊真得意，ti7厝頂teh行來行去e5時，有一隻雞kak仔看著，續流嘴瀾，講，「草猴小姐，你實在是全世界第一sui2--e5，你若thang飛落來hou7我看較斟酌leh，m7知beh joa7-nih好leh」。
這隻草猴小姐，一下hou7人o-lo2，心內就真歡喜得意，煞boe7記tit家己e5危險。就an2-ni tui3厝頂飛落--來，離雞kak仔約略一丈e5所在，就停腳。雞kak仔看著an2-ni，嘴瀾chhap8-chhap8津，koh講，「Oh！愈近看愈sui2，你若koh飛來我e5身軀邊，我想你一定koh較sui2」。
草猴小姐hou7人愈褒，尾愈khiau3，真正飛倚來雞kak仔e5身邊，tu2-tu2腳企在e5時，雞kak仔伸出伊尖koh利e5嘴，將草猴thong2起來，食tui3腹肚內落去。
Hit暗，草猴e5媽媽轉來，看草猴小姐無ti7-teh，知影一定是m7聽話偷走出去，hou7人食--去，所以就叫伊所chhun e5子來，ka7 in講，「Lin2 m7-thang kan-ta愛sui2，也koh較m7-thang 因為人e5 o-lo2，續boe7記tit性命e5危險；親像lin2阿姊！」　
（女宣月刊第73期，1961年1月）
</HL>