<CL>
  Hou7 Goa2 E5 Seng-gai5 Tit-tioh8 Kai2-pian3 E5 Chit8 Sun3-kan 
  Si5-kan i2-keng chin am3, si3-bin7 cheng7-cheng7, ban7-mih8 long2 jip8 ti7 in e5 an-hioh, chong2-si7 goa2 iau2 ti7 goa2 e5 chheh-pang5 lai7, chu3-sin5 teh thak8 Tat8-ni2-bun5 e5 chin3-hoa3-lun7. I e5 bu5-sin5-lun7 i2-keng chiam3-nia2 goa2 e5 sim, sui-jian5 goa2 si7 chit8 e5 sin5-hak8-seng, sui-jian5 goa2 bat tui3 lim5-chiong e5 toa7-chi2 iok-sok beh choe3 bok8-su, i ia7 chiong sou2 khiam7 e5 chiN5 theh8 hou7 goa2, chong2-si7 tui3 goa2 thak8 tioh8 chit pun2 chheh, goa2 e5 sin3-giong2 chiu7 hoat-seng chin toa7 e5 tong7-iau5! Goa2 tim5-su, goa2 bek8-siong2, chiu7 ti7 sim-lai7 koat-teng7 tui3 hak8-ki5 m7 ai3 to3 khi3 thak8 Sin5-hak8. Siong7-te3 e5 chun5-chai7 tui3 goa2 i2-keng si7 chit8 e5 gi5-bun7. 
  Hut-jian5 goa2 thiaN tioh8 u7 lang5 teh phah-mng5 e5 siaN, goa2 khui-mng5 khoaN3 tioh8 chhu3-piN e5 Pek8-long5 hu-jin5 kiah8 teng-hoe2 khia7 ti7 hia. 
  I in-ui7 kap goa2 siang7-seN, sou2-i2 si7 chhin-kau e5 peng5-iu2. I khui-chhui3 chiu7 kong2: 
  “Iok-han7, chhiaN2 li2 chit si5 kap goa2 lai5 khi3 goa2 e5 chhu3, goa2 e5 tiong7-hu chin gui5-kip, ai3 li2 lai5, ” I e5 siaN chin kip. 
  “Ai3 goa2 khi3? Li2 eng-kai khi3 chhiaN2 bok8-su!” Goa2 ka7 i the-si5. 
  “Ah! Iok-han7 li2 si7 i e5 ho2 peng5-iu2, i ai3 li2 khi3.”I kian-koat an2-ni kong2. 
  Goa2 chiu7 kou-put-chiong theh8 goa2 e5 Seng3-keng kap i khi3. Lou7 tiong goa2 long2 bo5 kong2-oe7, in-ui7 goa2 chin hoan5-lo2 chit e5 bo5 sin3-giong2 e5 lang5, beh chaiN2-iuN7 oe7 thang an-ui3 lim5-chiong e5 lang5. 
  Jip8 i e5 chhu3, khoaN3 tioh8 Pek8-long5 ti7 bin5-chhng5 nih8, i chheN-peh8 e5 bin7, hou7 goa2 lian5-siong2 kau3 i e5 si2. I khan goa2 e5 chhiu2, soe3-siaN tui3 goa2 kong2, “Iok-han7, goa2 chai goa2 i2-keng kiaN5 kau3 ti7 si2-im3 e5 soaN-kok, chong2-si7 goa2 e5 sim bo5 pian7, goa2 bo5 u7 peng5-an, chi2-u7 kiaN-hiaN5, goa2 siuN7 tioh8 koe3-khi3 goa2 bo5 sit8-chai7 thiaN3 goa2 e5 hu7-jin5-lang5, ia7 bo5 thiaN3 Siong7-te3, ti7 ka-teng5 si7 hou7 lang5 tho2-iam3 e5 thou2-lang5, goa2 e5 choe7 chiah tang7, goa2 beh chaiN2-iuN7 ah!” Goa2 hian-khui Seng3-keng thak8 Iok-han7 14 chiuN: “Lin2 e5 sim boh8-tit peh-pak8, lin2 tioh8 sin3 Siong7-te3, ia7 tioh8 sin3 Goa2……” I Ko-lim5-to 15 chiuN 55 chat: “Si2 ah, li2 e5 khah-iaN5 ti7 ta2-loh8? Si2 ah, li2 e5 li7-hai7 ti7 ta2-loh8? Si2 e5 li7-hai7 si7 choe7, choe7 e5 koan5-se3 si7 lut8-hoat, chong2-si7 kam2-sia7 Siong7-te3 I hou7 lan2 tui3 lan2 e5 Chu2 Ia5-sou Ki-tok tit-tioh8 khah-iaN5”. I Iok-han7 1 chiuN 9 chat: “Lan2 na7 jin7 lan2 e5 choe7, Siong7-te3 si7 chin-sit8 kong-gi7, beh sia3-bian2 lan2 e5 choe7, soe2-tu5 lan2 long2-chong2 e5 put-gi7”. I thiaN liau2 chin siu7 an-ui3, ai3 goa2 chiong Seng3-keng chioh i, soa3 cho3 ki3-ho7 ti7 sou2 thak8 e5 sou2-chai7. Goa2 chiong Seng3-keng theh8 hou7 i liau2, chiu7 to3-khi3 khun3. Chong2-si7 khun3 boe7 khi3. Goa2 siuN7 lang5 e5 oah8-mia7 na7 ko2-jian5 si2 chiu7 soah, an2-ni jin5-seng u7 sim2-mih8 ke3-tat8? Goa2 siuN7 na7 chin-chiaN3 bo5 leng5-hun5 e5 tit-kiu3, chi2-u7 kui2-chap8 ni5 e5 jiok8-the2 seng-oah8, an2-ni u7 siaN2 lou7-eng7? 
  Keh cha2-khi2 Pek8-long5 hu-jin5 lai5 ka7 goa2 kong2, i e5 tiong7-hu chin an-jian5 koe3-si3, ti7 ui5-gian5 tiong kong2 ai3 goa2 chu2-chhi5 i e5 chong3-sek. Goa2 thiaN liau2 chin tioh8-kiaN, chiu7 mng7 kong2 “Ai3 goa2! Ai3 goa2 chu2-chhi5 i e5 chong3-sek? ” Goa2 khoaN3 i tim3-thau5, koh lau5 bak8-sai2. I e5 iau-kiu5 tui3 ti7 hian7-chai7 e5 goa2 bo5 m7 si7 chit8 e5 tang7-taN3, in-ui7 goa2 e5 sin3-giong2 i2-keng chhin-chhiuN7 soa-teng2 e5 thah long2-chong2 to2-hoai7 lah! “Iok-han7, li2 eng-kai chin hoaN-hi2 chun-chiau3 peng5-iu2 e5 ui5-gian5 lai5 cho3 chit e5 kang. ChhiaN2 li2 m7-thang the-si5, si5-kan si7 2 tiam2.” I bo5 theng3-hau7 goa2 e5 tah-eng3, kong2 liau2 chiu7 tng2-khi3. Goa2 bek8-siong2 i e5 poe3-iaN2, sim-thau5 u7 kong2 boe7 chhut e5 pi-siong. 
  Hit e7-pou goa2 keng3-jian5 khia7 ti7 tai5-teng2, ti7 goa2 e5 bin7-cheng5 u7 Pek8-long5 e5 ui5-the2, goa2 aN3-thau5 khoaN3 e5 si5, koaN-chha5 teng2 sou2 sia2 e5 mia5 hou7 goa2 tioh8 chit8-kiaN. “Iok-han7 Pek8-long5” goa2 e5 mia5! ChaiN2-iuN7 goa2 e5 mia5 sia2 ti7 koaN-chha5 e5 teng2-bin7? Sui5-si5 goa2 e5 bak8-chiu ian-ng7, goa2 bo5 khoaN3-kiN3 pat8-lang5, chi2-u7 khoaN3-tioh8 goa2 ti7 koaN-chha5 lai7. “Iok-han7 Pek8-long5 si2 lah! Che si7 goa2 e5 chong3-sek.” Goa2 e5 sim-lai7 u7 siaN an2-ni ka7 goa2 kong2, sou3-hun cheng ku2 goa2 khia7-teh, boe7 chhut-siaN, ti7 goa2 e5 nau2-hai2 lai7 chi2 u7 siuN7 tioh8 goa2－－koe3-khi3 e5 goa2, hian7-chai7 e5 goa2－－. Ah! Goa2 kiam2 m7 si7 chit8 e5 sui-jian5 oah8-teh, khiok chhin-chhiuN7 si2 e5 toa7 tong7-but8 mah? Goa2 e5 sim siu7 Mou5-kui2 chhiuN2-toat8 khi3 lah! Goa2 siuN7 beh li7-khui Siong7-te3.Ah! Goa2 sit8-chai7 chin kho2-lin5, Siong7-te3 kin-a2-jit8 iau2 thiaN3 goa2, an2-ni kio3-chhiN2 goa2, hou7 goa2 ui7-tioh8 ka-ki7 cho3 chong3-sek, bo5 m7 si7 ai3 goa2 chiong ku7-lang5 bai5-chong3, cho3 sin chhong3-cho7 e5 lang5 mah? 
  Tng goa2 siuN7 tioh8 goa2 si7 chu2-chhi5 e5 lang5, goa2 iau2-boe7 kong2 sim2-mih8 e5 si5, goa2 hoat-hian7 tai5-e7 e5 lang5 long2 chu3-bak8 ti7 goa2, u7 chhi7-bu2 chhi7-chhu7 e5 siaN. Goa2 bian2-kiong2 khui chhui3 kong2 an-ui3 e5 to7-li2, ki5-sit8 goa2 m7 chai ka-ki7 teh kong2 sim2-mih8, ti7 goa2 e5 nau2-lai7 u7 si5 hoe5-siong2 tim5-su. Chong3-sek soah, Pek8-long5 hu-jin5 ka7 goa2 kong2, i iau2-boe7 bat thiaN-tioh8 chiah-nih8 siu7 an-ui3 e5 to7-li2, thian-tong5 e5 chun5-chai7 si7 i siu7 an-ui3 e5 kin-ku3. I soeh-sia7 soah, kong2 khi2 koaN-chha5 teng2 e5 mia5 u7 chhau2-tu2-kham2 e5 chho3-gou7. I soat-beng5: “Pek-long5 chiong li2 e5 Seng3-keng khng3 ti7 i e5 heng-cheng5, jip8-bok8 e5 si5, peN7-iN7 e5 lang5 chiau3 Seng3-keng lai7 e5 chhiam mia5 sia2 chhut, ti3-kau3 u7 chiah sit-le2 e5 chho3-gou7.” Goa2 sim-lai7 am3-chiN7 kam2-sia7 Siong7-te3 sou2 an-pai5 chit e5 chho3-gou7, hou7 goa2 tui3 chit e5 siu7 kio3-chhiN2! 
  To3-lai5 chhu3-nih8, goa2 chiong Mou5-kui2 e5 chheh sio khi3, koat-sim beh toe3 Chu2. TaN goa2 i2-keng si7 chit8 e5 kau3-hoe7 e5 bok8-su, goa2 i2-keng u7 koh ui7-tioh8 choe7-choe7 lang5 chu2-chhi5 chong3-sek, mui2 pai2 hit e5 kai2-pian3 goa2 e5 chit8-sun3-kan e5 su7, long2 oe7 koh phu5 ti7 goa2 e5 sim-tiong. Goa2 hian7-chai7 oe7 thang koh khah toa7 siaN thak8: “Si2 ah! Li2 e5 khah-iaN5 ti7 ta2-loh8? Li2 e5 li7-hai7 ti7 ta2-loh8 ah?” (John Bown) 
  Pa-liap8-pa 
  Tang-peng5 e5 thiN tu2-chiah phu2-kng, Ia5-lou7-sat-leng2 siaN5 iau2 ti7 an-cheng7 tiong, Kok-kok-thaN soaN-teng2 e5 saN ki sip8-ji7-ke3, iau2 chhai7 ti7 hia hian2-chhut chhiN-chhin3. Tui3 hit peng5 hng7-hng7 e5 sio2-lou7 u7 chit8 e5 tiong-lian5 e5 lam5-chu2 kiaN5 lai5. Tui3 i kiaN5-lou7 e5 pou7-tiau7 khoaN3 lai5, thang chai i si7 chit8 e5 the2-keh kiat-sit8, koan3-si3 kiaN5 soaN-lou7 e5 lang5. I sun7 hit tiau5 sio2-lou7 peh-chiuN7 soaN-teng2, ti7 hit saN-ki sip8-ji7-ke3 kha kiaN5-lai5 kiaN5 khi3, sim-lai7 na2-chun2 u7 bu5-han7 e5 kam2-siong2. I m7 si7 pat8-lang5, goan5-lai5 chiu7-si7 hit e5 chhut-mia5 e5 kiong5-to7---Pa-liap8-pa. 
  I ti7 tiong-ng hit ki sip8-ji7-ke3 cheng5 khia7 tiau5, chu7-gian5 chu7-gu2 kong2, “Chia chiu7-si7 in song3-sit siN3-mia7 e5 sou2-chai7! Che si7 Lo5-ma2 lang5 choe3 chan5-jim2, choe3 thong3-khou2 e5 si2-heng5! Chit e5 si2 pun2-lai5 si7 goa2 e5!” I oat8-thau5 khoaN3 to3-peng5 e5 sip8-ji7-ke3 kong2: “Ti2-ma2 si7 teng3 ti7 chit ki, i si7 goa2 ti7 Ia5-li7-ko lou7-chiuN7 ku2-ku2-e5 tong5-chi3.” 
  I koh oat8 koe3 chiaN3-peng5 e5 sip8-ji7-ke3 kong2: “Ah! Ti2-su-ma2-su si7 teng3 ti7 chit ki! Kho2-lin5 e5 Ti2-su-ma2-su! I iau2 ni5-khin chhin-chhiuN7 gin2-na2, chiu7 siu7 in2-iu2 jip8 be5-lou7! I kau3 Ia5-li7-ko lou7-chiuN7 keng2 goa2 choe3 i e5 thau5-bak8. Goa2 pun2 eng-kai chhe i tng2-khi3 Ka-pek-long5 i ka-ki7 e5 chhu3, chong2-si7 i khiok ai3 koe3 chit-chiong2 chhiuN2-kiap e5 ia2-goa7 seng-oah8. Hian7-chai7 i ni5-khin e5 siN3-mia7 keng3-jian5 kiat-sok ti7 chit e5 thang kiaN e5 sip8-ji7-ke3 teng2.” 
  Oat8-thau5 koe3-lai5, i khoaN3 tiong-ng hit ki sip8-ji7-ke3, koh chhut-siaN kong2: “Ti7 chit e5 sip8-ji7-ke3 teng2, in chiong hit e5 ni5-khin e5 Ka-li7-li7 lang5 teng3-si2. Chit ki sip8-ji7-ke3 pun2-lai5 si7 goa2 e5, na7 m7 si7 hiah-e5 hoat-kong5 e5 kun5-chiong3 kian-chhi5 beh teng3-si2 I, pang3 goa2 chu7-iu5, hian7-chai7 goa2 i2-keng kap goa2 e5 tang5-phoaN7 chit8-iuN7 la3!Hit si5 goa2 sui-jian5 ti7 kaN-gak8 lai7, chong2-si7 ‘Teng3 I ti7 sip8-ji7-ke3!Teng3 I ti7 sip8-ji7-ke3, ’chit e5 hoah-hiam3 e5 siaN ia7 thoan5-jip8 goa2 e5 hi7-a2. TaN i si2 la3, goa2 e5 tang5-phoaN7 ia7 si2 la3!Ia7 goa2 tit-tioh8 thau2-pang3.” 
  Tai7-khai3 i2-keng khia7 ku2 la3, i chiu7 che7 ti7 chit8-te3 chioh8-thau5-teng2, aN3-thau5 teh tim5-su, na2-chun2 teh hoe5-ek8 i koe3-khi3 poaN3 seng-gai5 e5 keng-lek8. Chit-si5 thiN-kng la3, chong2-si7 Ia5-lou7-sat-leng2 e5 ke-lou7, iau2 chin chio2 lang5. 
  “HiaN-ti7 li2 ti7 chia mah? Sim2-mih8 su7 hou7 li2 chiah-nih8 chheng-cha2 kau3 Kok-kok-thaN soaN-teng2 －－In teng3 sip8-ji7-ke3 e5 sou2-chai7?” 
  Pa-liap8-pa chi2-u7 aN3-thau5 tim5-su, m7-chai siaN2-si5 chit8 e5 chheng-lian5 ia7 peh-chiuN7 soaN-teng2, sou2-i2 hou7 i e5 siaN tioh8-kiaN. Put-ko3 au7-lai5 khoaN3 hit e5 chheng-lian5 e5 iong5-mau7 chin un-jiu5, koh chheng-hou i choe3 hiaN-ti7 chiah an-sim, chiu7 kin2 in3 kong2: “Put-ko3 si7 lai5 khoaN3-khoaN3 le3!” 
  “Tong-si5 e5 cheng5-keng2 sit8-chai7 chhiN-chham2 thang kiaN, hit si5 li2 ti7 chia mah?” Hit e5 chheng-lian5 mng7. 
  Pa-liap8-pa kong2: “Goa2 bo5 ti7 chia, na7 si7 goa2 e5 peng5-iu2 ti7 chia!” I e5 i3-su3 si7 chi2 sip8-ji7-ke3 teng2 hit nng7 e5. 
  “Hit nng7 e5 kiong5-to7, chit8 e5 iau2 chin ni5-khin, in siu7 phoaN3 si2-heng5 goa2 si7 oe7 beng5-pek8. Chong2-si7 hit e5 Ka-li7-li7 lang5 Ia5-sou siu7 phoaN3 si2-heng5, goa2 chiu7 boe7 beng5-pek8! Tui3 I si7 bo5 li2-iu5 e5. I chiah jin5-chu5, tui3 lang5 moa2 u7 un-hui7, siong5-siong5 kiaN5 ho2 su7, pang-chan7 lang5. I chheng Siong7-te3 choe3 I e5 Pe7, bo5 li2-iu5 teng7 I si2-choe7. Chong2-si7 koaN-hu2 keng3-jian5 an2-ni cho3. Ah! In leng5-goan7 pang3 hit e5 kiong5-to7 Pa-liap8-pa! Bo5 chho3, i chiu7 si2 ti7 Pa-liap8-pa eng-kai si2 e5 sip8-ji7-ke3 teng2!” 
  Pa-liap8-pa tim3-thau5 kong2: “Si7 la3! Hit ki sip8-ji7-ke3 eng-kai si7 teng3 Pa-liap8-pa, an2-ni i chiu7 thang kap pat8 e5 tang5-phoaN7 cho3-hoe2 si2-khi3.” 
  Hit e5 chheng-lian5 aN3-thau5 ti7 hia kiaN5-lai5 kiaN5-khi3, sim-lai7 su-siuN2 chiah-e5 su7 e5 keng-ke3. 
  “HiaN-ti7, li2 un2-tang3 bo5 khoaN3 koe3 chiah toa7 e5 iong2-khi3, ” i tui3 Pa-liap8-pa kong2: “Li2 un2-tang3 m7-bat khoaN3 koe3 chiah toa7 e5 sia3-bian2 ! Ah, tng in chiong teng teng3-jip8 I e5 sin-the2 e5 si5, I an2-ni kong2: “Pe7 ah! Sia3-bian2 in, in-ui7 in sou2 cho3 e5 in m7-chai.” Pa-liap8-pa chin tioh8-kiaN mng7 kong2, I chin-chiaN3 an2-ni kong2 mah?” 
  Hit e5 chheng-lian5 kong2: “Sit8-chai7 an2-ni kong2! Tng I koa3 ti7 sip8-ji7-ke3 teng2 e5 si5, iau2 chin jin5-chu5 tui3 tang5-teng3 e5 kiong5-to7 kong2-oe7. Ki5-tiong chit8 e5 kiong5-to7 ki-chhio3 i, chong2-si7 leng7-goa7 chit8 e5 khiok hoan2-hoe2 i e5 choe7. Hit e5 Ka-li7-li7 lang5 chiu7 lin5-bin2 i, eng3-un2 i saN-kap tiam3 lok8-hng5.” 
  Pa-liap8-pa chit si5 khia7 khi2-lai5, mng7 kong2: “Si7 in tiong-kan e5 ta2-loh8 chit8 e5?” Hit e5 chheng-lian5 lang5 khoaN3 i e5 thai3-tou7 kam2-kak ki5-koai3, chiu7 kong2: “Goa2 thai3 oe7 ki3 chheng-chho2 si7 ta2-loh8 chit8 e5? In nng7 e5 long2 si7 ti7 Ia5-li7-ko lou7-chiuN7 kap Pa-liap8-pa saN-kap siu7 liah8 e5, Pa-liap8-pa si7 ki5-tiong choe3 khou2-ouN3 e5 chit8 e5. Chong2-si7 i khiok siu7 thau2-pang3. Teng3 sip8-ji7-ke3 hit jit8, i iau2 koaiN ti7 kaN-lai7, koe3 An-hioh-jit8 chiah tit thau2-pang3.” 
  “Si7 la3! Si7 la3! Goa2 chai-iaN2, chong2-si7 peng5-iu2, tau3-te2 si7 ta2-loh8 chit8 e5 hoe2-kai2?” “Goa2 siuN7 khoaN3-mai7, ” hit e5 chheng-lian5 theng5 tiap8-a2 ku2, chiu7 chhiu2 ki2 to3-peng5 e5 sip8-ji7-ke3 kong2: “Si7 teng3 ti7 chit ki sip8-ji7-ke3 teng2 hit e5……Ti2-su-ma2-su, goa2 siuN7 in si7 an2-ni kio3 i. Si7 la3 ! Chiu7-si7 chit e5. I chek-pi7 hit e5 ki-chhi3 Ia5-sou e5, koh tui3 Ia5-sou kong2, Li2 e5 kok kang3-lim5 e5 si5, chhiaN2 ki3-liam7 goa2 !” 
  Pa-liap8-pa koh mng7: “Hit e5 Ka-li7-li7 lang5 chaiN2-iuN7 in3 i?” 
  I kong2 “Kin-a2-jit8 li2 beh kap Goa2 kau3 lok8-hng5!” Pa-liap8-pa kong2: “An2-ni kong2, Ti2-su-ma2-su u7 hoe2-kai2 koh tit sia3-bian2 lah!” 
  Hit e5 chheng-lian5 chit si5 hoan2 koe3 lai5 mng7 Pa-liap8-pa: “Li2 siaN2-su7 chiah-nih8 koan-sim? Li2 kiam2 bat in mah?” Pa-liap8-pa tiu5-tu5 tiap-a2-ku2 chiah kong2: “Goa2 si7 in e5 tong5-chi3, si7 in e5 thau5-bak8……” 
  Hit e5 chheng-lian5 to3-the3 nng7-pou7, bak8-chiu tiaN7-tiaN7 kiaN-hiaN5 kong2: “Li2 si7 Pa…liap8…pa!” Pa-liap8-pa an-ui3 i kong2: “Li2 m7-bian2 kiaN goa2. Chia si7 Ia5-lou7-sat-leng2, peng3 m7 si7 Ia5-li7-ko e5 lou7-chiuN7, peng7-chhiaN2……” 
  In e5 tam5-oe7 tiong-toan7 lah! In-ui7 u7 kui2 e5 hu7-jin5-lang5 chhiN-kong5 ng3 soaN-teng2 chau2-lai5. Hit e5 chheng-lian5 liu5-sim khoaN3, chiu7 tui3 Pa-liap8-pa kong2: “In long2 si7 kun-toe3 hit e5 Ka-li7-li7 lang5 e5. Tng I siu7 teng3 sip8-ji7-ke3 e5 si5, in long2 ti7 chia siong-sim thi5-khau3! Si7 lah! Choe3 sian hit e5 si7 Nga2-kok e5 lau7-bu2 Ma2-li7-a, te7-ji7 e5 si7 Sat-lo5-bi2, choe3-au7 hit e5 si7 Hi-lut8 e5 koan2-ke Khou2-sat e5 bou2 Iok-a-na2. Hian7-chai7 in na2 chun2 chin khoai3-lok8.” 
  Teh kong2 e5 si5, hit saN e5 hu7-jin5-lang5 chau2 kau3 lah, Iok-a-na2 khoaN3-kiN3 hit e5 chheng-lian5 chiu7 khui-chhui3 kong2: “Iok-na2, joa7-nih8 eng5-kng e5 siau-sit, joa7-nih8 ki5-biau7 e5 siau-sit!” Sat-lo5-bi2 soa3-chiap kong2: “Goan2 chha-put-to m7 kaN2 siong-sin3!” Ma2-li7-a kong2: “Sit8-chai7 chhin-chhiuN7 chit8 e5 bang7!” 
  Iok-a-na2 kong2: “Chong2-si7 che si7 chin-sit8 e5.” SaN-e5 hu7-jin5-lang5, li2 chit8 ku3, goa2 chit8-ku3, Iok-na2 kap Pa-liap8-pa thiaN long2 boe7 beng5-pek8, chiu7 tui mng7 kong2 “Tau3-te2 si7 sim2-mih8 su7?” 
  Iok-a-na2 ki2 soaN-kha e5 chit8 e5 hoe-hng5 kong2 “Li2 chai-iaN2! Lan2 e5 Chu2 siu7 bai5-chong3 ti7 Iok-sek e5 hng5-tiong.” “Goan2 khak-sin3 I si7 lan2 e5 Bi2-sai3-a, sou2-i2 lan2 kun-te3 I.” Ma2-li7-a kong2: “Chong2-si7 I siu7 teng3 sip8-ji7-ke3, lan2 e5 ng3-bang7 long2 siau-sit lah.” Sat-lo5-bi2 chiap-soa3 kong2: “Sou2-i2 goan2 koat-i3 ti7 I sin-chiuN7 chin7 goan2 sou2 oe7 cho3 e5 hong-hoat, piau2-si7 goan2 e5 sim-i3. Goan2 toa3 hiuN-iu5 beh khi3 boah I e5 sin-si, che ia7 si7 ti7 bo5 eng5 tiong u7-pi7 e5.” 
  “Kim cha2-khi2, goan2 chin cha2 toa3 hiuN-iu5 kau3 hun5-bong7 khi3.” Iok-a-na2 kong2: “Goan2 sim-lai7 u7 chit8 e5 boe7 oe7 kai2-koat e5 bun7-te5, chiu7-si7 beh chaiN2-iuN7 soa2-khui bong7-khau2 e5 toa7 te3 chioh8, chong2-si7 tng goan2 kau3-ui7 e5 si5, khiok khoaN3-kiN3 hit te3 chioh8-thau5 i2-keng soa2-khui!” “Soa2-khui?” Iok-na2 mng7. 
  Ma2-li7-a kong2: “Si7 lah! Hit e5 bong7-mng5 si7 khui lah! Koh u7 nng7-e5 chheng7 peh8-saN e5 thiN-sai3 ti7 hia khoaN3-siu2.” In tui3 goan2 kong2: “M7-bian2 kiaN, goa2 chai lin2 si7 teh chhoe7 teng3 sip8-ji7-ke3 e5 Ia5-sou. I bo5 ti7 chia, chiau3 I sou2 kong2 e5, I i2-keng koh-oah8 lah!” 
  Iok-a-na2 chhiu2 ki2 tiong-ng hit ki sip8-ji7-ke3 kong2: “Si2 ti7 chit-ki sip8-ji7-ke3 teng2 e5 Chu2 i2-keng tui3 si2 koh-oah8 lah! Goan2 ai3 koaN2-kin2 chiong chit e5 ho2 siau-sit po3 lang5 chai.” 
  Sat-lo5-bi2 kong2: “Tu2-chiah goan2 khoaN3-kiN3 lin2 ti7 chia, sou2-i2 tiau5-kang lai5 ka7 lin2 kong2. Lan2 e5 Chu2 si7 oah8 e5 ! Hian7-chai7 goan2 beh kin2 jip8 Ia5-lou7-sat-leng2 siaN5 po3 hou7 I e5 hak8-seng chai.” 
  Iok-na2 kong2: “Goa2 ia7 beh khi3 po3 siau-sit!” In si3-lang5 chiu7 kin2-kin2 loh8 soaN khi3. 
  Pa-liap8-pa tui3 thau5 kau3 boe2 ti7 hia thiaN, bo5 chhap-chhui3. Hian7-chai7 in long2 khi3 lah, lau5 i chit8-lang5 ti7 sip8-ji7-ke3 kha. I che7 loh8 siong5-se3 su-siuN7. I ki3-tit i siau3-lian5 e5 si5, boe7 kiaN5 chho3-lou7 i2-cheng5, bat thiaN koe3 koan-he7 Bi2-sai3-a e5 u7-gian5, in e5 bin5-chok8 long2 ng3-bang7 chit8-ui7 Kiu3-chu2 e5 lai5-lim5. Na7 si7 hian7-chai7 I keng3-jian5 the3 goa2 si2! Ah, goa2 hin7 boe7-tit chhin-chhiuN7 hit e5 Ti2-su-ma2-su ti7 lim5-chiong si5 tit i sia3-bian2! I chu3-bak8 khoaN3 hit ki khang e5 sip8-ji7-ke3, ke3-siok8 bek8-siong2, si3-bin7 iu5-goan5 an-cheng7, na2-chun2 u7 chit8-chiong2 i boe7 bat thiaN koe3 e5 im-gak8 ti7 i e5 hi7-a2-piN teh hiang2. I put-ti put-kak kui7-loh8 ti7 sip8-ji7-ke3 kha. 
  Na2 chun2 u7 chit8 e5 siaN-im tui3 i kong2: “Pa-liap8-pa, I ui7 li2 si2, ia7-si7 ui7 cheng2-ko5 ti7 choe7-ok tiong e5 se3-jin5 si2. Hoan7-na7 kho3 chit e5 sip8-ji7-ke3, hoe2-kai2 e5 choe7-jin5, beh tit-tioh8 sia3-bian2. Chu-ang5 e5 choe7 beh pian3 peh8 chhin-chhiuN7 seh, khiam-pi thong3-hoe2 kau3 sip8-ji7-ke3 lai5 e5 lang5, i e5 choe7-taN3 beh eng2-oan2 siu7 tu5-khi3.” 
  “Pa-liap8-pa, m7-thang koh kiaN5 ti7 Ia5-li7-ko hit tiau5 choe7-ok e5 to7-lou7, tui3 taN i2-au7, li2 tioh8 eng7 the3 li2 si2 e5 Ia5-sou cho3 li2 e5 to7-lou7, in-ui7 I bat kong2: “Goa2 chiu7-si7 to7-lou7, chin-li2, oah8-mia7.” 
  Bak8-sai2 tui3 Pa-liap8-pa e5 bak8-chiu lin3-loh8--lai5, lau5-koe3 i moa2 u7 chhui3-chhiu e5 bin7, koh tih ti7 thou5-kha. Tui3 i cho3 kiong5-to7 tit8-kau3 siu7 liah8 che7 kaN-gak8, i bat siu7 siong lau5-huih, chong2-si7 boe7-bat lau5 chit8-tih bak8-sai2. Hian7-chai7 ti7 sip8-ji7-ke3 cheng5, i boe7 thang koh lun2. Toa3 tioh8 siong-thiaN3 e5 sim i soe3-siaN kong2: “Chu2 ah! sia3-bian2 goa2 chit e5 choe7-jin5.” 
  Hut-jian5 i na2-chun2 thiaN-kiN3 chit e5 siaN-im kong2: “Siong7-te3 thiaN3 se3-kan lang5, sim7-chi3 chiong I e5 tok8-siN KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5 oe7 tit-tioh8 eng2-oah8.” 
  Chit-chiong2 i3-goa7 e5 peng5-an chin3-jip8 i e5 sim. I ban7-ban7 khia7 khi2-lai5, chi2 u7 khoaN3-kiN3 thai3-iong5 tu2 chiuN7 khi2-lai5. I boe7 bat khoaN3 koe3 cheng5-bin7 e5 thiN si7 chiah-nih8 kng-beng5, chhan3-lan7, chhiong-moa2 ng3-bang7! 
</CL>
<HL>

Hou7 我E5 生涯得著改變E5 一瞬間 
時間已經真暗，四面靜靜，萬物攏入ti7 in e5 安歇，總 是我iau2 ti7 我e5 冊房內，注神teh 讀達爾文 e5 進化論。伊e5 無神論已經占領我e5 心，雖然我是 一個神學生，雖然我bat tui3 臨終e5 大姊約束beh 做牧師，伊也將所khiam7 e5 錢提 hou7 我，總是tui3 我讀著這本冊，我e5 信仰就發生真大e5 動搖！我沈思、我默想，就ti7 心內決定tui3 學期m7 ai3 倒去讀神學。上帝e5 存在tui3 我已經是一個疑問。 
忽然我聽著有人teh 扑 門e5 聲，我開門看著厝邊 e5 Pek8-long5 夫人 kiah8 燈火企ti7 hia。 
伊因為kap 我siang7生，所以是親交e5 朋友。伊開嘴就講： 
「約翰，請你這時kap 我來去我e5 厝，我e5 丈夫真危急，ai3 你來，」伊e5 聲真急。 
「Ai3我去？你應該去請牧師！」我ka7 伊推辭。 
「Ah！約翰你是伊e5 好朋友，伊ai3 你去。」 伊堅決an2-ni 講。 
我就姑不chiong 提我e5 聖經kap 伊去。路中我攏無講話，因為我真煩惱這個無信仰 e5 人，beh 怎樣會thang 安慰臨終e5人。 
入伊e5 厝，看著Pek8-long5 ti7 眠床nih8，伊青白e5 面，hou7 我聯想到伊e5 死。伊牽我e5 手，細聲對我講，「約翰，我知我已經行到ti7 死蔭e5 山谷，總是我e5 心無辨，我無有平安，只有驚惶，我想著過去我無實在疼我e5 婦人人，也無疼上帝，ti7 家庭是hou7 人討厭e5 土人，我 e5 罪chiah 重，我beh 怎樣ah ！」 我掀開聖經讀約翰 14 章：「Lin2 e5 心莫得擘腹，lin2 著信上帝，也著信我……」I 哥林多 15 章 55 節：「死ah，你e5 較贏ti7 ta2 落？死ah，你e5 利害ti7 ta2 落？死e5 利害是罪，罪 e5 權勢是律法，總是感謝上帝伊hou7 咱tui3 咱e5 主耶穌基督得著較贏。」I 約翰 1 章9 節： 「咱若認咱e5 罪，上帝是真實 公義，beh 赦免咱e5 罪，洗除咱攏總e5 不義」。伊聽了真受安 慰，ai3 我將聖經借伊，續做記號ti7 所讀e5 所在。我將聖經提 hou7 伊了，就倒去睏。總是睏be7 去。我想人e5 活命若果然死就煞，an2-ni 人生有甚物 價值？ 我想若真正無靈魂e5 得救，只有幾十年e5 肉體生活，an2-ni 有啥路用？ 
隔早起Pek8-long5 夫人來ka7 我講，伊e5 丈夫真安然過世，ti7 遺言中講ai3 我主持伊e5 葬 式。我聽了真著驚，就問講「Ai3 我！Ai3 我主持伊e5 葬式」？ 我看伊tim3 頭，koh 流目屎。伊e5 要求對 ti7 現在e5 我無m7 是一個重擔，因為我e5 信仰已經親像沙頂e5 塔攏總倒壞 lah！「約翰，你應該真歡喜遵照朋友e5 遺言來做這個工。請你m7-thang 推辭，時間是2 點。」伊無聽候我e5 答應，講了就轉去。我默想伊e5 背影，心頭有講be7 出e5 悲傷。 
Hit 下晡我竟然khia7 ti7 台頂，ti7 我e5 面前有Pek8-long5 e5 遺體，我aN3頭看e5時，棺材頂所寫e5名hou7我著一驚。「Iok-han7 Pek8-long5」我e5 名！怎樣我e5 名寫ti7 棺 材e5 頂面？隨時我e5 目珠ian-ng7，我無看見別人，只有看 著我ti7 棺柴內。「Iok-han7 Pek8-long5 死lah ！Che 是我e5 葬式。」我e5 心內 有聲an2-ni ka7 我講，數分鐘久我企teh，be7 出聲，ti7 我e5 腦海 內只有想著我 －－過去e5 我，現 在e5 我 －－。Ah！我kiam2 m7 是一個雖然活teh，卻親像死e5 大 動物mah？我e5 心受魔鬼搶奪去lah ！ 我想beh 離開上帝。Ah！我實在真可憐，上帝今仔日iau2 疼我，an2-ni 叫醒我，hou7 我為著家己做葬式，無m7 是ai3 我將舊人埋葬，做新創造e5 人mah？ 
當我想著我是主持e5 人，我iau2 未講甚物 e5 時，我發現台下e5 人攏注目ti7 我，有chhi7-bu2 chhi7-chhu7 e5 聲。我勉強開嘴講安慰e5 道理，其實我m7 知家己teh 講甚物，ti7 我e5 腦內有時回想沈思。葬式煞，Pek8-long5 夫人ka7 我講，伊iau2-boe7 bat 聽著chiah-nih8 受安慰e5 道理，天堂e5 存在是伊受安慰e5 根據。伊說謝煞，講起棺材頂e5 名有chhau2-tu2-kham2 e5 錯誤。伊說明：「Pek-long5 將你e5 聖經囥 ti7 伊e5 胸前，入木e5 時，病院e5 人照聖經內e5 簽名寫出，致到有chiah 失禮e5 錯 誤。」我心內暗靜感謝上帝所安排這個錯誤，hou7 我tui3 這個受叫醒！ 
倒來厝nih8，我將魔鬼e5 冊燒去，決心beh toe3 主。今我已經是一個教會e5 牧師，我已經有koh 為著濟濟人主持葬式，每擺 hit 個改變我e5 一 瞬間e5 事，攏會koh 浮ti7 我e5 心中。我現在會thang koh較大聲讀：「死ah！你e5 較贏ti7 ta2 落？你 e5 利害ti7 ta2 落ah ？」（John Bown） 
巴拉巴 
東爿e5 天tu2 才phu2 光，耶路撒冷城iau2 ti7 安靜中，各各他山頂 e5 3 支十字架，iau2 chhai7 ti7 hia 顯出淒凊。 Tui3 hit 爿遠遠e5 小路有一個 中年e5 男子行來。Tui3 伊行路e5 步調看來，thang 知伊是一個體格結實，慣勢行山路e5 人。伊順 hit 條小路peh 上山頂，ti7 hit 3 支十字架腳行來行去，心內若準有無限e5 感想。伊m7 是別人，原來就是hit 個出名e5 強盜 －巴拉巴。 
伊ti7 中央hit 支十字架前企tiau5，自言自語講，「Chia 就是in 喪失性命e5 所在！Che 是羅馬人 最殘忍，最痛苦e5 死刑！這個死本來是我e5！」伊越頭看倒爿e5 十字架講：「Ti2-ma2 是釘ti7 這支，伊是我ti7 耶利哥路上久久e5 同志。」 
伊koh oat8 過正爿e5 十字架講： 「Ah！Ti2-su-ma2-su 是釘ti7 這支！可憐 e5 Ti2-su-ma2-su！伊iau2 年輕親像囡仔，就受引誘入迷路！伊到耶利哥路上揀我做伊e5 頭目。我本應該差伊轉去Ka-pek-long5 伊家己e5 厝，總是伊卻ai3 過這種搶劫e5 野外生活。現在伊年輕e5 性命竟然結束ti7 這個 thang 驚e5 十字架頂。」 
越頭過來，伊看中央hit 支十字架，koh 出聲講：「Ti7 這個十 字架頂，in 將hit 個年輕 e5 加利利人釘死。這支十字架本來是我e5，若m7 是hiah-e5 發狂e5 群眾堅持beh 釘死伊，放我自由，現在我已經kap 我e5 同伴一樣la3！Hit 時我雖然ti7 監獄內，總是 『釘伊ti7 十字架！釘伊ti7 十字架，』這個喝喊e5 聲也傳入我e5 耳仔。今伊死la3，我e5 同伴也死la3 ！Ia7 我得著thau2 放。」 
大概已經企久la3，伊就坐ti7 一塊石頭頂，aN3 頭teh 沈思，若準teh 回億伊過去半生涯e5 經歷。這時天光la3，總是耶路撒冷e5 街路，iau2 真少人。 
「兄弟你ti7 chia mah？ 甚物事hou7 你 chiah-nih8 清早到各各他山 頂 － － In 釘十字架e5 所在？」 
巴拉巴只有aN3 頭沈思，m7 知啥時一個青年也peh 上山頂，所以hou7 伊e5 聲著 驚。不過後來看 hit 個青年e5 容貌真溫柔，koh 稱呼伊做兄弟才安心，就緊應講：「不過是來看看le3 ！」 
「當時e5 情景實在淒慘 thang 驚，hit 時你ti7 chia mah？」Hit 個青年問。 
巴拉巴講：「我無ti7 chia，若是我 e5 朋友ti7 chia！」伊e5 意思是指十字架頂hit 2個。 
「Hit 2 個強盜，一個iau2 真年 輕，in 受判死刑我是會明白。 總是hit 個加利利人耶穌受判死刑，我就be7 明白！對伊是無理由e5 。伊chiah 仁慈，tui3 人滿有恩惠，常常行好事，幫贊人。伊稱上帝做伊e5 父，無理由定伊死罪。總是官府竟然an2-ni 做。 Ah！In 寧願放hit 個強盜巴拉巴！ 無錯，伊就死ti7 巴拉巴應該死e5 十字架頂！」 
巴拉巴 tim3 頭講：「是la3！Hit 支 十字架應該是釘巴拉巴，an2-ni 伊 就thang kap 別e5 同伴做伙死去。」 
Hit 個青年aN3 頭ti7 hia 行來行去，心內思想chiah-e5 事e5 經過。 
「兄弟，你穩當無看過chiah 大 e5 勇氣，」伊對巴拉巴講：「你穩當m7-bat 看過chiah 大e5 赦免！ Ah，當in 將釘釘入伊e5 身體e5 時，伊an2-ni 講：「父 ah ！赦免in，因為in 所做e5 in m7 知。」巴拉巴真著驚問講，「伊真正an2-ni 講mah ？」 
Hit 個青年講：「實在an2-ni 講！當伊掛ti7 十字架頂e5 時，iau2 真仁慈tui3 同釘e5 強盜講 話。其中一個強盜譏笑伊，總是另外一個卻反悔伊e5 罪。 Hit 個加利利人就憐憫伊，應允伊相 kap tiam3 樂園。」 
巴拉巴這時企起來，問講：「是in 中間e5 ta2落一個？」 Hit 個青年人看伊e5 態度感覺奇怪，就講：「我thai3會記清楚是ta2落一個？ In 兩個攏 是ti7耶利哥路上kap 巴拉巴相kap 受掠e5，巴拉巴是其中最可惡 e5 一個。總是伊卻受thau2 放。 釘十字架hit 日，伊iau2 關ti7 監內，過安歇日才得thau2 放。」 
「是la3！是la3！我知影，總是朋 友，到底是ta2落一個悔改？」「我想看mai7，」hit 個青年 停tiap8仔久，就手ki2 倒爿e5 十 字架講：「是釘ti7 這支十字架頂 hit 個……Ti2-su-ma2-su，我想in 是an2-ni 叫 伊。是la3 ！就是這個。伊責備hit 個譏刺耶穌e5，koh tui3 耶穌講，你e5 國降臨e5 時，請紀念我！」 
巴拉巴 koh 問：「Hit 個加利利人怎樣應伊？」 
伊講「今仔日你beh kap 我到樂園！」巴拉巴講：「An2-ni講，Ti2-su-ma2-su 有悔改koh 得赦免lah！」 
Hit 個青年這時反過來問巴拉巴：「你啥事chiah-nih8 關心？你 kiam2 bat in mah？」 巴拉巴躊躇tiap仔久才講：「我 是in e5 同志，是in e5 頭目……」 
Hit 個青年倒退2 步，目珠 tiaN7-tiaN7 驚惶講：「你是巴…拉…巴！」巴拉巴安慰伊講：「你m7 免驚我。Chia 是耶路撒冷，並m7 是耶利哥 e5 路上，並且……」 
In e5 談話中斷lah ！因為有幾個婦人人青狂向山頂走來。Hit 個青年留心看，就tui3 巴拉巴講：「In 攏是跟toe3 hit 個加利利人e5。當伊受釘十字架e5 時，in 攏 ti7 chia 傷心啼哭！是lah ！最先 hit 個是雅各 e5 老母馬利亞，第二個是 Sat-lo5-bi2，最後hit 個是Hi-lut8 e5 管家 Khou2-sat e5 某Iok-a-na2。現在in 若準真快樂。」 
Teh 講e5 時，hit 3 個婦人人走到lah，Iok-a-na2 看見hit 個青年就開嘴講：「Iok-na2，偌nih8 榮光e5 消息，偌nih8奇妙 e5 消息！」 Sat-lo5-bi2 續接講：「阮差不多m7 敢相信！」馬利亞講：「實在親像一個夢！」 
Iok-a-na2 講：「總是che 是真實e5。」 3 個婦人人，你一句，我一句，Iok-na2 kap 巴拉巴聽攏be7 明白，就追問講「到底是甚物事？」 
Iok-a-na2 ki2 山腳 e5 一個花園講「你知影！咱e5 主受埋葬ti7 約瑟 e5 園中。」 「阮確信伊是咱e5 彌賽亞，所以咱跟te3 伊。」馬利亞講：「總是伊受釘十字架，咱e5向望攏消失lah。」 Sat-lo5-bi2 接續講：「所以阮決意 ti7 伊身上盡阮所會做e5 方 法，表示阮e5 心意。阮toa3 香油 beh 去抹伊e5 身屍，che 也是ti7 無閒中預備e5。」 
「今早起，阮真早toa3 香油到墳墓去。」Iok-a-na2 講：「阮心內有一個boe7會解決e5 問題，就是 beh 怎樣徙開墓口e5 大塊石，總是當阮到位e5 時，卻看見hit 塊石頭已經徙開！」 「徙開？」Iok-na2 問。 
馬利亞講：「是lah！ Hit 個墓門是 開lah！Koh 有2 個穿白衫e5 天 使ti7 hia 看守。」In 對阮講：「M7 免驚，我知lin2 是teh chhoe7 釘十 字架e5 耶穌。伊無ti7 chia，照伊所講e5，伊已經koh 活lah ！」 
Iok-a-na2 手ki2 中央hit 支十字架講：「死ti7 這支十字架頂e5 主已經 tui3 死koh 活lah！阮ai3 趕緊將這個好消息報人知。」 
Sat-lo5-bi2 講：「Tu2 才阮看見lin2 ti7 chia，所以tiau5 工來ka7 lin2 講。咱e5 主是活e5！現在阮beh 緊入耶路撒冷城報hou7 伊e5 學生知。」 
Iok-na2 講：「我也beh 去報消息！」 In 4 人就緊緊落山去。 
巴拉巴 tui3 頭到尾ti7 hia 聽，無 chhap 嘴。現在in 攏去lah，留伊 一人ti7 十字架腳 。伊坐落詳細思想。伊記得伊少年e5 時，boe7 行錯路以前，bat 聽過關係彌賽亞e5 預言，in e5 民族攏向望一位救主e5 來臨。若是現在伊竟然替我死！Ah，我恨boe7得親像hit 個Ti2-su-ma2-su ti7 臨終時得伊赦免！伊注目看hit 支空e5 十 字架，繼續默想，四面猶原安 靜，若準有一種伊boe7 bat 聽過e5 音樂ti7 伊e5 耳仔邊teh 響。伊不知不覺跪落ti7 十字架腳。 
若準有一個聲音tui3 伊講：「巴拉巴，伊為你死，也是為整個ti7 罪惡 中e5 世人死。凡若靠這個十字架，悔改e5 罪人，beh 得著赦免。朱紅e5 罪beh 變白親像雪，謙卑痛悔到十字架來e5 人，伊 e5 罪擔beh 永遠受除去。」 
「巴拉巴，m7-thang koh 行ti7 耶利哥 hit 條罪惡e5 道路，tui3今以後，你著用替你死e5 耶穌做你e5 道路，因為伊bat 講：「我就是道路、真理、活命。」 
目屎tui3巴拉巴 e5 目珠lin3 落--來，流過伊滿有嘴chhiu e5 面，koh 滴ti7 土腳。Tui3 i 做強盜直到受掠坐監獄，伊bat 受傷流血，總是未bat 流一滴目屎。現 在ti7 十字架前，伊boe7 thang koh lun2。Toa3 著傷痛e5 心伊細聲講： 「主ah！赦免我這個罪人。」 
忽然伊若準聽見這個聲音講：「上帝疼世間人，甚至將伊e5 獨生子賞賜世間，hou7 見若信伊e5 人be7 沈淪會得著永活。」 
這種意外e5 平安進入伊e5 心。伊慢慢企起來，只有看見太陽tu2 上起來。伊boe7 bat 看過前面e5 天是chiah-nih8 光明，燦 爛，充滿向 望！ 
</HL>