<CL>
  Bi2-kok bou2 tai7-hak8 u7 pai5 chit8 pun2 chin po2-kui3 e5 Seng3-keng hou7 lang5 chham-koan. Chit pun2 Seng3-keng si7 chit8 e5 hu7-jin5-lang5 sou2 sang3 e5, i e5 kok-ka si7 bo5 chong-kau3 chu7-iu5. Cheng3-hu2 beng7-leng7 peh-siN3 m7-thang khng3 Seng3-keng a2-si7 thak8 Seng3-keng. 
  Chit e5 hu7-jin5-lang5 u7 chit8-jit8 teh sio piaN2 e5 si5, tui3 thang-a2 khoaN3 chhut-khi3, khoaN3-kiN3 keng2-chhat tu2-tu2 teh ng3 i e5 chhu3 lai5, i siuN7 in si7 lai5 beh but8-siu Seng3-keng, taN beh chaiN2-iuN7? I siuN7-liau2, lip8-khek chiong Seng3-keng khng3 ti7 sou2 chhiau e5 mi7-kou5 lai7, he7 ti7 poaN5 nih8, lok jip8-khi3 hang-lou5. 
  Tu2-tu2 chit si5 keng2-chhat kau3, chhiau-chhoe7 chhu3-lai7, chong2-si7 chhoe7 bo5 Seng3-keng, chiu7 chhut-khi3. I koaN2-kin2 tui3 hang-lou5 tiong theh8-chhut hang kah pian3-sek e5 mi7-pau, phoa3-khui theh8 chhut Seng3-keng, che po2-kui3 Seng3-keng ke3-siok8 chiaN5 choe3 i poe5-iuN2 leng5-niu5 e5 su-iau3.
(“Ki5-biau7 e5 Ia5-sou”, Iah8 52 )
</CL>
<HL>

美國某大學有排一本真寶貴e5聖經hou7人參觀。這本聖經是一個婦人人所送e5，伊e5國家是無宗教自由。政府命令百姓m7-thang囥聖經抑是讀聖經。 
這個婦人人有一日teh燒餅e5時，tui3窗仔看出去，看見警察tu2-tu2 teh向伊e5厝來，伊想in是來beh沒收聖經，今beh怎樣？伊想了，立刻將聖經囥ti7所chhiau e5麵糊內，下ti7盤nih8，lok入去烘爐。 
Tu2-tu2這時警察到，搜chhoe7厝內，總是chhoe7無聖經，就出去。伊趕緊tui3烘爐中提出烘kah變色e5麵包，破開提出聖經，che寶貴聖經繼續成做伊培養靈糧e5需要。 
（《奇妙e5耶穌》，頁52） 
</HL>