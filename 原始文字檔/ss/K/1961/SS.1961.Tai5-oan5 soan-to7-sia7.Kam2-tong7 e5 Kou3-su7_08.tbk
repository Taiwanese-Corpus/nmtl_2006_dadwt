<CL>
  Theng3-hau7 Chu2-lang5 Tng2-lai5 
  I chai-iaN2 i tioh8 siu2 i e5 chit-ui7, theng3-hau7 i e5 chu2-lang5 tng2-lai5, i an2-ni theng3-hau7 1 ni5, 2 ni5…kau3 5 ni5 poaN3. 
  Poe5-teng-po2 si7 chit8 e5 hong-keng2 iu-bi2, u7 chheN-chhui3 e5 toa7 chhau2-tiuN5 e5 sio2 hiuN-sia7, jin5-khau2 chi2 u7 2000 lang5. 
  1936 ni5 8 goeh8 e5 bou2 chit8-jit8, u7 chit8-tai5 chhia, chai3 chit8 khu7 koaN-chha5, kau3 hoe2-chhia-cham7, lai7-bin7 si7 chit8 e5 chhi7-iuN5 lang5 e5 sin-si, chi2 u7 chit8 e5 lang5 sang3 chit e5 bok8-chia2 kiaN5 jin5-seng choe3-au7 e5 lou7-theng5. Ti7 chhia-au7 u7 chit8 chiah kau2 teh chau2, si7 chit8 chiah chin che7 mng5 e5 bok8-iuN5 kau2. Tng koaN-chha5 un7-chiuN7 hoe2-chhia teng2 e5 si5, chit chiah kau2 khui-siaN hau2, i siuN7 beh peh-chiuN7 hoe2-chhia teng2, na7 si7 cham7-tiuN2 kong2 “loh8-khi3! TaN hian7-chai7 m7 si7 li2 kun-toe3 e5 si5 lah!” 
  Hoe2-chhia khui khi3 lah, hit chiah kau2 eng7 Pi-siong e5 gan2-kong bok8-sang3 chiam7-chiam7 bo5 khoaN3-kiN3 e5 hoe2-chhia. Hit am3 i khun3 ti7 goeh8-tai5 kha, theng3-hau7 i e5 chu2-lang5 koh to3-tng2-lai5. 
  Chit chiah kau2 ti7 hia ke3-siok8 theng3-hau7 i e5 chu2-lang5 5 ni5 poaN3 ku2! Kau3 i si2 e5 si5, u7 san2-seng chin-choe7 kam2-tong7 lang5 e5 kou3-su7.
  Khi2-thau5 i e5 siu2-bong7 si7 u7 kui-chek e5. Bo5-lun7 chhut jit8, loh8-hou7, i tak8-jit8 chhut-lai5 ngia5-chih, kau3 Poe3-teng-po2 e5 si3-pang hoe2-chhia koe3-khi3, i chu3-i3 khoaN3 mui2 chit8 e5 loh8-chhia e5 lu2-kheh, i phiN7 in e5 heng5-li2, chit8 e5 kiaN5 koe3 chit8 e5, jian5-au7 i khia7 teh, khoaN3 hoe2-chhia koh sai2 khi3. I theng3-hau7 i e5 chu2-lang5, liah8 choe3 u7 chit8-jit8 i oe7 tng2-lai5.
  Chhia-thau5 e5 lang5 bo5 ku2 hoat-hian7 na7 kio3 i “Sai2-pu3” chiu7 oe7 in3, chong2-si7 khah siong5 i li7-khui lang5, kou-tok8 ti7 hia khia7, chhin-chhiuN7 teh iam3-ouN3 lang5 kiau2-jiau2 i kian-jim2 siu2-bong7 e5 sim. Bo5 kau3 jit8-thau5 loh8-soaN, i bo5 chiah8 cham7-tiuN2 khng3 ti7 kau-a2 piN e5 chhui3-bah, jian5-au7 ti7 am3-mi5 i chau2 kau3 chiaN5 li2 goa7 e5 ho5-piN lim chui2. 
  Chit chiah kau2 kiam2 oe7 thang tng5-ki5 jim2-siu7 chit khoan2 e5 kou-toaN mah? Ti7 chit8 e5 hong-thai mi5, cham7-tiuN2 hoat-hian7 “Sai2-pu3”un ti7 i e5 mng5-khau2, i khou i jip8-lai5 kap i che7 ti7 te7-chian e5 teng2-bin7 hou7 i an-sim. Tng han5-leng2 e5 tang-thiN kau3 e5 si5, cham7-tiuN2 ti7 chhng-khou3 the3 i an-ti3 chit8 e5 un-loan2 e5 siu7. 
  Keng-koe3 kui2 ko3-goeh8, “Sai2-pu3” siu2-bong7 e5 siau-sit i2-keng thoan5 kau3 siaN5-goa7, po3-choa2 ia7 teng-chai3 chit e5 kou3-su7, choe7-choe7 koan-sim i e5 iu5-kiaN7 it-tit8 lai5, u7 kui2 chap8 e5 ai3 kau2 e5 lang5 sang3 i chiN5, na7 si7 chiah8--e5 long2 hou7 thih-lou7-kiok8 sang3 to3-tng2. Ti7 chit8 e5 Seng3-tan3-cheh, chit8-ui7 Ai3-ni2-lan5 e5 hu7-jin5 sang3 “Sai2-pu3” chit8 tah8 bah-kut-sou kap bah-piaN2. U7 chin-choe7 lang5 sin-chheng2 ai3 siu-liu5--i, u7 bok8-chia2 chhut koan5 ke3 beh be2--i, koh u7 chit8 kun5 lu2-kheh tui3 hng7-hng7 lai5 tham3-hong2--i, in-ui7 chit chiah kau2 e5 tiong-gi7 chiaN5-choe3 thoan5-ki5 e5 kou3-su7. 
  Sou2-u7 tui3 i e5 koan-sim peng3 bo5 eng2-hiong2 “Sai2-pu3”. I e5 seng-oah8 e5 chong-chi2 iu5-goan5 bo5 kai2-pian3, i iu5-goan5 teh theng3-hau7, chong2 u7 chit8 jit8 i e5 chu2-lang5 beh to3-tng2-lai5, i ti7 hia beh ngia5-chih i . Chong2-si7 au7-lai5 kau3 u7 chit8-jit8 “Sai2-pu3” boe7 thang koh thiau3 chhut i e5 siu7, ia7 boe7 thang ti7 thih-lou7 chau2, i chi2 u7 thoa i tim5-tang7 e5 kha-pou7 teh kiaN5, i e5 bak8-chiu, hi7-khang long2 soe-the3, u7 si5 leng5-tou7 i2-ha7 e5 thiN-khi3, hou7 i e5 su3-ki ba5-pi3, iau2-ku2 i pe5 kau3 hoe2-chhia piN theng3-hau7. 
  1942 ni5 1 goeh8 12 jit8, “Sai2-pu3” kiaN5 kau3 thih-lou7 e5 tiong-kan, ngia5-chih 10 tiam2 17 hun e5 chhia. Tng hoe2-chhia sai2-kun7 e5 si5, lang5 chhiat-bong7 i oe7 thiau3-chau2, i u7 thiau3, chong2-si7 i2-keng siuN ban7…… 
  “Sai2-pu3” e5 tng5-ki5 siu2-bong7 kau3 chia kiat-sok, 5 ni5 poaN3-ku2 e5 chin7-tiong kau3 hit jit8 si7 choe3-au7, chong2-si7 i kam2-tong7 lang5 e5 hou7-ko2 ke3-siok8 hoat-seng. 
  Hit jit8 thih-lou7 jin5-oan5, ui7 i keng2 chit8 te3 bong7-te7---Ti7 chit e5 soaN-teng2 eng2-oan2 oe7-thang khoaN3 tioh8 chhia-cham7. Hak8-hau7 ti7 hit jit8 theng5 kho3, tong5-chu2-kun chi3-goan7 kng “Sai2-pu3” e5 koaN-chha5, tin3-bin5, long5-hu, bok8-chia2 long2 chham-ka ti7 chhia-cham7 ku2-heng5 e5 liong5-tiong7 chong3-sek. 
  Bok8-su ui7 i thak8 chit phiN si “Ti7 chit e5 chu7-su e5 se3-kai3, jin5-lui7 i5-it boe7 chu7-su e5 peng5-iu2 chiu7-si7 ka-ki7 e5 kau2, kau2 choat8-tui3 be7 pang3-sak chu2-lang5, choat8-tui3 boe7 kou-hu7 a2-si7 poe7-poan7--i”. 
  An-chong3 “Sai2-pu3” i2-au7, Poe3-teng-po2 e5 lang5 koh ui7 i khia7 chit8 cho7 ki3-liam7-pi ti7 soaN-teng2. Koh u7 tham3-chiau3-teng chio3 ti7 hit teng2-bin7. Bo5-lun7 jit8--si5, am3-si5. tng hoe2-chhia keng-koe3 e5 si5, chhia-tiuN2 oe7 chiong chit e5 kou3-su7 kong2 hou7 hoN3-ki5 e5 lu2-kheh thiaN. 
  Au7-lai5 chhia-tiuN2 Ai3-tek chiong “Sai2-pu3” e5 kou3-su7 sia2 cho3 chit8 pun2 sio2 chheh be7 hou7 lu2-kheh. Tui3 an2-ni than3 200 bi2-kim, i chiong chit tiau5 chiN5 kia3-hu3 ti7 Toa7-phok-pou3 siaN5 e5 bong5-a hak8-hau7. 1946 ni5 Seng3-tan3-cheh, i toa3 chin-choe7 thit-tho5 mih8, thng5-a2, liu-peng-oe5 khi3 hou7 hiah-e5 hak8-seng, hiah-e5 hak8-seng tit-tioh8 in peng5-si5 boe7 thang tit-tioh8 e5 thit-tho5 mih8, koe3 chit e5 “in boe7 bat u7 e5 khoai3-lok8” e5 Seng3-tan3-cheh. 
  Tui3 chit e5 tat8-tit ki3-liam7 e5 Seng3-tan3-cheh au7 e5 sou3-ni5 tiong, “Sai2-pu3” e5 kou3-su7 kam2-tong7 chin-choe7 lang5 hian3 chiN5, kau3-taN i2-keng u7 5 ban7 bi2-kim. Tui3 an2-ni oe7 thang siat-lip8 “Sai2-pu3” ki-kim, eng7 thiaN3-sim tui3 chhiN-mi5 kap e2-kau2 e5 lang5 pan7 sin e5 i-liau5 kong-chok . 
  “Sai2-pu3” ki-kim hou7 chit keng bong5-a hak8-hau7 e5 chui2-chun2 the5-ko, hou7 hak8-seng e5 cheng-sin5 khoai3-lok8, tit-tioh8 thiaN3-sim e5 le2-mih8 kap kau3-iok8,----hou7 in oe7 thang kau3 i2-cheng5 sou2 boe7 thang khi3 e5 sou2-chai7 lu2-heng5. “Sai2-pu3” ui2-tai7 e5 sim-leng5 i2-keng pang-chan7 in kiaN5 ng3 chit8 tiau5 seng5-kong e5 lou7, che long2 si7 tui3 ti7 chit chiah tiong-gi7 e5 kau2 kam2-tong7 lang5 e5 kou3-su7 sou2 san2-seng e5. 
  Chit chiah kau2 oe7 tui3 chu2-lang5 tiong-sit8 kau3 an2-ni, lan2 tui3 lan2 e5 Chu2 m7 chai chaiN2-iuN7? U7 tak8-jit8 teh theng3-hau7 lan2 e5 Chu2 koh to3-tng2-lai5 a2-bo5? 
  Pho-phe2-to-a 
  Te7-SaN se3-ki2, tng Lo5-ma2 te3-kok chin7-lat8 khun2-tiok8 Ki-tok-tou5 e5 si5, joa7-nih8 choe7 lang5 ui7-tioh8 Ia5-sou Ki-tok e5 ian5-kou3 chham2-si2, hi-seng in e5 siN3-mia7. Pho-phe2-to-a(Perpetua), chit ui7 iong2-kam2 e5 siau3-lian5 hu7-lu2, chiu7-si7 chit e5 si5-ki5 choe7-choe7 sun5-to7-chia2 e5 chit8 e5, i e5 mia5 ji7 tui3 ti7 an2-ni, siu7 liat8 ti7 seng3-kau3-su2 e5 lai7-bin7, liu5-thoan5 tai7-tai7. 
  Chit e5 hu7-lu2 ui7 Chu2 lai5 hi-seng e5 tai7-chi3, ti7 Ki-tok-kau3 e5 lek8-su2 tiong, thang kong2 si7 choe3 cheng-chhai2 e5 chit8 iah8. Su7-cheng5 e5 hoat-seng si7 ti7 A .D. 203 ni5 e5 si5, te7-tiam2 si7 ti7 A-hui-li7-ka chiu e5 pak-peng5 Ka-thai3-ki e5 sou2-chai7. Hit si5 u7 chit8 sio2-kun5 e5 Ki-tok-tou5 siu7-liah8 koaiN-kaN. Siu7-liah8 e5 lang5 tai7-pou7-hun7 long2 si7 lou5-le7 khah che7, chong2-si7 Pho-phe2-to-a khiok si7 chit8 e5 kui3-khi3 e5 hu7-jin5-lang5, ni5-ki2 chi2 u7 22 hoe3, heng-cheng5 pho7 chit8 e5 eN-a2. Chit e5 siau3-lian5 e5 lu2-chu2, tu2-tioh8 chiah-nih8 thang kiaN e5 koaiN-kaN e5 keng-giam7, chit e5 thong3-khou2 lan2 long2 siuN7 oe7 kau3, che tu2 chhin-chhiuN7 Pho-phe2-to-a sou2 sia2 e5 chit8-iuN7: “Goan2 tiam3 ti7 kaN-gak8 kui2 jit8 i2-au7, goa2 hui-siong5 kiaN-hiaN5, in-ui7 goa2 long2 boe7 bat siuN7 tioh8 thai3 oe7 chiah ou-am3. Bo5 peng5-an e5 jit8-chi2! Thang kiaN e5 iam7-jiat8! Khan3-siu2 chhou-lou2 e5 chhiu2! Siong7 kan-khou2-sim e5, chiu7-si7 goa2 khoa3-liam7 goa2 e5 eN-a2 ti3-kau3 lai5 kan-khou2.” 
  Ti7 chit kui2-jit8 e5 tiong-kan, u7 nng7 kiaN7 e5 tai7-chi3 hou7 i e5 sim-koaN-thau5 toa7 tin2-tang7, he chiu7-si7 i chin thiaN3 i peh8 thau5-mng5 e5 lau7-pe7 kap loan2-jiok8 e5 kiaN2-ji5. I e5 lau7-pe7 sim-lai7 hui-siong5 e5 kan-khou2, i boe7 beng5-liau5 cha-bou2-kiaN2 tui3 ti7 sin-kau3 siaN2-su7 chiah-nih8 khian5-seng5? SiaN2-su7 i tui3 ti7 ku7 kau3 boe7 moa2-i3? SiaN2-su7 i boe7 kap pat8 e5 lang5 kang7 khoan2 lai5 than3 hong5-te3 e5 beng7-leng7 khi3 sin3 ku7 kau3? “KiaN-hiaN5”eng7 han5-leng2 e5 chhiu2 ka7 chit e5 lau7-lang5 e5 chhiu2 khiu2 tiau5-tiau5. I ti7 hoan5-lo2 thong3-khou2 e5 tiong-kan, it-tit8 ka7 i e5 cha-bou2-kiaN2 khou2-khng3, kio3 i tioh8 thoat-li7 chit e5 gui5-hiam2 e5 khoan5-keng2. 
  Pho-phe2-to-a tui3 ti7 chit chiong2 e5 iau-kiu5 chin thai3-jian5 lai5 eng3-hu3. I kong2: “Pa-pa, li2 khoaN3-kiN3 khng3 ti7 chia e5 te5-kou2 mah? I kiam2 thang eng7 pat8 e5 mia5 lai5 ka7 i kio3 nih?” “Goa2 khoaN3-kiN3 lah”, i e5 lau7-pe7 in3 i an2-ni kong2, i koh tui3 i kong2: “I ki3-jian5 si7 te5-kou2, li2 kiam2 boe7 thang kio3 i choe3 pat8 e5 mia5 mah?” Lau7-pe7 in3 kong2: “Boe7-eng7-tit”. Pho-phe2-to-a chiu7 kong2: “Sou2-i2 goa2 si7 Ki-tok-tou5, ia7 boe7 oe7 koh kio3 goa2 choe3 pat8 e5 mia5 lah.” 
  Koh chai3 chit8 pai2, i eng7 choe3 chhim-khek koh kam2-tong7 lang5 e5 gian5-gu2 kong2: “Goa2 e5 lau7-pe7 tui3 siaN5-nih8 lai5 khoaN3 goa2, sim-lai7 hui-siong5 e5 hoan5-lo2, i kau3 soaN-teng2 lai5 khoaN3 goa2, i e5 i3-su3 si7 ai3 goa2 pang3-sak goa2 e5 koat-sim.” I kong2: “Cha-bou2-kiaN2 ah! Li2 tioh8 kho2-lin5 goa2 chit e5 thau5-mng5 peh8-chhang-chhang e5 lau7-lang5 ouh! Kho2-lin5 li2 e5 lau7-pe7, siat-su2 goa2 na7 kham-tit choe3 li2 e5 lau7-pe7; siat-su2 goa2 na7 bat eng7 goa2 chit siang chhiu2 iuN2-chhi7 li2 toa7-han3, siat-su2 goa2 na7 bat ti7 li2 cheng3 hiaN-ti7 e5 bin7-cheng5 o-lo2 li2, chhiaN2 li2 m7-thang hou7 goa2 siu7-tioh8 koe3-thau5 e5 thong3-khou2! KhoaN3 li2 e5 hiaN-ti7, li2 e5 lau7-bu2, li2 e5 a-i5 e5 bin7-mau7, koh khoaN3 boe7 eng7-tit li7-khui li2 e5 kiaN2-ji5 e5 bin7-mau7, pang3-sak li2 e5 kiau-ngou7! M7-thang chiong lan2 e5 choan5-ke long2 hui2-biat8 lah! Siat-su2 li2 na7 tu2-tioh8 put-heng7, lan2 choan5-ke e5 lang5, chiu7 bo5 chit8 e5 oe7 thang koh chai3 chu7-iu5 lai5 kong2 oe7 lah.” 
  “Goa2 e5 lau7-pe7 in-ui7 thiaN3 goa2, sou2-i2 chiah kong2 chiah-e5 oe7, i chim goa2 e5 chhiu2, phak-loh8 ti7 goa2 e5 kha-e7, nng7 lui2 bak8-chiu bak8-sai2 tit8-tit8 lau5 teh kio3 goa2, bo5 kio3 goa2 choe3 cha-bou2-kiaN2, khiok kio3 goa2 choe3 thai3-thai3. Goa2 ui7-tioh8 goa2 e5 lau7-pe7 e5 ian5-kou3, hui-siong5 e5 hoan5-lo2, in-ui7 i li7-khui goa2 e5 ka-chok8 e5 koan-he7 chiu7 bo5 khoai3-lok8. I ui7 goa2 e5 ian5-kou3 lai5 siu7-khou2, goa2 tek-khak tioh8 an-ui3 i, kong2: “Siat-su2 Siong7-te3 na7 keng2-soan2 tioh8 goa2, goa2 beh khia7 ti7 tai5-a2 teng2, lan2 long2 chai-iaN2, lan2 m7 si7 kho3 ka-ki7 e5 khui3-lat8, si7 kho3 Siong7-te3 e5 khui3-lat8 ! I thiaN liau2 chiu7 moa2-pak iu-chhiu5 lai5 li7-khui goa2 khi3 lah.” 
  Chit kui2 ku3 e5 oe7, chu-ui7 thok8-chia2 iau2 thak8 oe7 loh8-sim, chong2-si7 ia7 u7 pi2 che koh-khah pi-chham2 e5 cheng5-chiat hou7 tai7-ke sit8-chai7 put-jim2 khoaN3 loh8-khi3 ! U7 chit8-jit8 siu7-liah8 khi3 koaiN-kaN e5 Ki-tok-tou5 siu7 toa3 kau3 kong-kiong7 chhi7-tiuN5 khi3 ku2-heng5 kong-sim2, kau3 ti7 chit si5, Ki-tok-tou5 iau2 u7 pang3-li7 Ki-tok-kau3 lai5 tit-tioh8 chu7-iu5 e5 ki-hoe7, i5-it e5 tiau5-kiaN7 chiu7-si7 tioh8 hok8-chiong5 hong5-te3, ui7-tioh8 hong5-te3 lai5 hong7-hian3 hi-seng, chong2-si7 mui2 chit8 e5 siu7-liah8 e5 Ki-tok-tou5 long2 ku7-choat8 chit chiong2 iau-kiu5 chu7-iu5 e5 tho3-hiap8 e5 tiau5-kiaN7. 
  Pho-phe2-to-a an2-ni sia2 kong2: “Tng goa2 teh siu7 sim2-phoaN3 e5 si5, goa2 e5 lau7-pe7 kap kiaN2-ji5 long2 chai7-tiuN5. Lau7-pe7 chiong goa2 tui3 tai5-a2-teng2 khiu2--loh8-lai5, kiu5 goa2 kong2: “Kho2-lin5 li2 e5 eN-a2 ah!” ti7 chit chiong2 e5 cheng5-heng5 e7, chit e5 keng3-khian5 e5 lau7-bu2 ia7 oe7 u7 khui3-lat8 lai5 kiong5-pian7 mah? Chit e5 toa7 e5 bu2-ai3 sui5-si5 beh chiong i e5 koat-sim chhiong-phoa3, chong2-si7 u7 chit8 e5 koh khah toa7 e5 leng5-lek8 ti7 i e5 lai7-bin7 teh un7-heng5.” Tng sim2-phoaN3 koaN tui3 goa2 kong2: “Li2 si7 chit8 e5 Ki-tok-tou5 mah?” Goa2 than2-peh8 in3 i kong2:“si7.” 
  I e5 lau7-pe7 ke3-siok8 lou2-lek8, tek-khak beh hou7 cha-bou2-kiaN2 thoat-li7 gui5-hiam2, sui-jian5 sim2-phoaN3-koaN i2-keng kio3 i loh8 tai5-a2, chong2-si7 i iau2-ku2 oa2 ti7 sim2-phoaN3 tai5 e5 piN-a2, sou2-i2 sim2-phoaN3-koaN chiu7 eng7 i e5 kun3-a2 ka7 i kong3, chit e5 ku2-tong7 tui3 ti7 Pho-phe2-to-a tong-jian5 si7 hui-siong5 e5 taN2-kek, pi2 i ni5-lau7 e5 lau7-pe7 e5 sin-chiuN7 sou2 siu7 tioh8 e5 siong koh khah thong3-khou2. 
  Choe3-au7 e5 phoaN3-koat, si7 phoaN3 sou2 u7 e5 Ki-tok-tou5 long2 tioh8 siu7 hiat ti7 beng2-siu3 e5 tiong-kan lai5 si2. “Choe3 toa7 e5 khoai3-lok8” Pho-phe2-to-a sia2 kong2, chiu7 si7 “Goan2 kiaN5 jip8 kaN-gak8”. 
  Ti7 in choe3-au7 e5 chit8 jit8, thiN phu2-kng e5 si5, in tui3 kaN-gak8 lai7 chhut--lai5, kiaN5 lai5 iN5-kek8-tiuN5 na2 chhin-chhiuN7 teh chiuN7 thian-tong5 chit8-iuN7, moa2-bin7 hoaN-hi2 khoai3-lok8, bo5 kiaN-hiaN5, bo5 lun2-neh. Ti7 hia Pho-phe2-to-a kap siu7 liah8 e5 Ki-tok tou5 siu7 tioh8 kek8-ki5 chan5-jim2 e5 si2-heng5, ui7-tioh8 in sou2 kian-chhi5 e5 sin3-giong2 cho3 choe3 au7 e5 kian3-cheng3. 
</CL>
<HL>

聽候主人轉來 
伊知影伊著守伊e5 職 位，聽候伊e5 主人轉來，伊an2-ni 聽候一 年、2 年…到5 年半。 
Poe5-teng-po2 是一個風景優美，有青翠e5 大草場e5 小鄉社，人口只有2000 人。 
1936 年8 月e5 某一日，有一台 車，載一具棺材，到火車站，內面是一個飼羊人e5 身屍，只有一個人送這個牧者 行人生最後e5 路程。Ti7 車後有一隻狗teh 走，是一隻真濟毛e5 牧羊狗。當棺材運 上火車頂e5 時，這隻狗 開聲哮，伊想beh peh 上火車頂，若是站長講「落去！今現 在m7 是你跟toe3 e5 時lah ！」 
火車開去lah，hit 隻狗用 悲傷e5 眼光目送漸漸無看見e5 火車。Hit 暗伊睏ti7 月台腳，聽候伊e5 主人koh 倒轉來。 
這隻狗ti7 hia 繼續聽候伊 e5 主人5 年半久！到伊死e5 時，有產生真濟感動人e5 故事。 
起頭伊e5 守望是有規則e5 。無 論出日，落雨，伊逐日出來迎 接，到Poe3-teng-po2 e5 4 班火車 過去，伊注意看每一個落車e5 旅客，伊phiN7 in e5 行李，一個行過 一個，然後伊企 teh，看火車 koh 駛去。伊聽候伊e5 主人，掠 做有一日伊會轉來。 
車頭e5 人無久發現若叫 伊「Sai2-pu3」就會應，總是較常伊離開人，孤獨ti7 hia 企，親像 teh 厭惡人攪擾伊堅忍守望 e5 心。無到日頭落山，伊無食站長囥 ti7 溝仔邊e5 碎肉，然後ti7 暗暝伊走到成里外e5 河邊 lim 水。 
這隻狗kiam2 會thang 長期忍受這款e5 孤單mah？Ti7 一個風颱暝，站長發現「Sai2-pu3」un ti7 伊e5 門口，伊khou 伊入來kap 伊坐 ti7 地氈e5 頂面hou7 伊安心。當寒冷e5 冬天到e5 時，站長ti7 倉庫替伊安置一個溫暖e5 siu7。 
經過幾個月，「Sai2-pu3」 守望 e5 消息已經傳到城外，報紙也登載這個故事，濟濟關心伊e5 郵件一直來，有幾十個愛狗e5 人送伊錢，若是食--e5 攏hou7 鐵路局送倒轉。Ti7 一個聖誕節，一位愛爾蘭 e5 婦人送「Sai2-pu3」一tah8肉骨酥kap 肉餅。有真濟人 申請ai3 收留--伊，有牧者出懸價beh 買--伊，koh 有一群旅客tui3 遠遠來探訪--伊，因為這隻狗e5 忠義成做傳奇e5 故事。 
所有對伊e5 關心並無影響 「Sai2-pu3」。伊e5 生活e5 宗旨猶原無改變，伊猶原teh 聽候，總有一日伊e5 主人beh 倒轉來，伊ti7 hia beh 迎接伊。總是後來到有一日 「Sai2-pu3」boe7 thang koh 跳出伊e5 siu7，也boe7 thang ti7 鐵路走，伊只有拖伊沈重e5 腳步teh 行，伊e5 目珠，耳空攏衰退，有時零度以下e5 天 氣，hou7 伊e5 四肢麻痺，iau2-ku2 伊爬到火車邊聽候。 
1942 年1 月12 日，「Sai2-pu3」行到鐵路e5 中間，迎接10 點17 分e5 車。當火車駛近e5 時，人切望伊會跳走，伊有跳，總是已經siuN 慢…… 
「Sai2-pu3」e5 長期守望到chia 結束，5 年半久e5 盡忠到hit 日是最後，總是伊感動人e5 後果繼續發生。 
Hit 日鐵路人員，為伊揀一塊墓地 －Ti7 這個山頂永遠會thang 看著車站。學校ti7 hit 日停課，童子軍志願扛 「Sai2-pu3」e5 棺材，鎮民、農夫、牧者攏參加ti7 車站舉行e5 隆重葬式。 
牧師為伊讀這篇詩「Ti7 這個 自私e5 世界，人類惟一be7自私e5 朋 友就是家己e5 狗，狗絕對boe7放 sak 主人，絕對be7 辜負抑是背叛--伊。」 
安葬「Sai2-pu3」以後，Poe3-teng-po2 e5 人 koh 為伊企一造紀念碑ti7 山頂。 Koh 有探照燈照ti7 hit 頂面。 無論日時、暗時。當火車經過 e5 時，車長會將這個故事講 hou7 好奇e5 旅客聽。 
後來車長Ai3-tek 將「Sai2-pu3」e5 故事寫做一本小冊賣hou7 旅 客。Tui3 an2-ni 趁200 美金，伊將這條錢寄附ti7 Toa7-phok-pou3 城e5 盲啞學校。1946 年聖誕節，伊toa3 真濟thit-tho5 物、糖仔、溜冰鞋去 hou7 hiah-e5 學生，hiah-e5 學生得著 in 平時boe7 thang 得著e5 thit-tho5 物，過這個「in boe7 bat 有e5 快樂」e5 聖誕節。 
Tui3 這個值得紀念e5 聖誕節後e5 數年中，「Sai2-pu3」e5 故事感動真濟人獻錢，到今已經有5 萬美金。Tui3 an2-ni 會thang 設立「Sai2-pu3」基金，用疼心tui3 青瞑kap 啞口 e5 人辦新e5 醫療工作。 
「Sai2-pu3」基金hou7 這間盲啞學校e5 水準提高，hou7 學生e5 精神快樂，得著疼心e5 禮物kap 教育，－hou7 in會thang 到以前所boe7 thang 去e5 所在旅行。「Sai2-pu3」偉大 e5 心靈已經幫贊in 行向一條成功e5 路，che 攏是tui3 ti7 這 隻忠義e5 狗感動人e5 故事所產生e5 。 
這隻狗會對主人忠實到an2-ni，咱tui3 咱e5 主m7 知怎樣？有逐日teh 聽候咱e5 主koh 倒轉來抑無？ 
PHO-PHE2-TO-A 
第3 世紀，當羅馬帝國盡力窘逐基督徒e5 時，偌nih8 濟人為著耶穌基督e5 緣故慘死，犧牲in e5 性命。Pho-phe2-to-a(Perpetua)，這位勇敢e5 少年婦女，就是這個時期濟濟殉道者e5 一個，伊e5 名字tui3 ti7 an2-ni，受列ti7 聖教史e5 內面，流傳代代。 
這個婦女為主來犧牲e5 代誌，ti7 基督教e5 歷史中，thang 講是最 精彩e5 一頁。事情e5 發生是ti7 A.D. 203 年e5 時，地點是ti7阿非利加洲e5 北爿加太基 e5 所在。Hit 時有一小群e5 基督徒受掠關監。受掠e5 人大部份攏是奴隸較濟，總是Pho-phe2-to-a 卻是一 個貴氣e5 婦人人，年紀只有22 歲，胸前抱一個嬰仔。這個少年e5 女子，tu2 著chiah-nih8 thang 驚e5 關監e5 經驗，這個痛苦咱攏想會到，che tu2 親像Pho-phe2-to-a 所寫e5 一樣：「阮tiam3 ti7 監獄幾日以後，我非常驚惶，因為我攏boe7 bat 想著thai3會chiah 烏暗。無平安e5 日子！Thang 驚e5 炎熱！看守粗魯e5 手！上艱苦心e5，就是我掛念我e5 嬰仔致到來艱苦。」 
Ti7 這幾日e5 中間，有兩件e5 代誌hou7 伊e5 心肝頭大tin2 動，he 就是伊真疼伊白頭毛e5 老父 kap 軟弱e5 子兒。伊e5 老父心內非常e5艱苦，伊boe7明瞭查某子tui3 ti7 新教啥事chiah-nih8 虔誠？啥事伊對ti7舊教boe7滿意？啥事伊boe7 kap 別e5 人共款來趁皇帝e5 命令去信舊教？「驚惶」 用寒冷e5 手ka7 這個老人e5 手khiu2 tiau5-tiau5。伊ti7 煩惱痛苦 e5 中間，一直ka7 伊e5 查某子苦勸，叫伊著脫離這個危險e5 環境。 
Pho-phe2-to-a tui3 ti7 這種e5 要求真泰然來應付。伊講：「爸爸，你 看見囥 ti7 chia e5 茶kou2 mah？伊kiam2 thang 用別e5 名來ka7 伊叫nih？」「我 看見lah 」，伊e5 老父應伊an2-ni 講，伊 koh tui3 伊講：「伊既然是茶 kou2，你kiam2 boe7 thang 叫伊做別e5 名mah？」老父應講：「Boe7用tit」。Pho-phe2-to-a 就講：「所以我是基督徒，也boe7會 koh 叫我做別e5 名lah 。」 
Koh 再一擺，伊用最深刻 koh 感動人e5 言語講：「我e5 老父tui3 城nih8 來看我，心內非常e5 煩惱，伊到山頂來看我，伊e5 意思是ai3 我放sak 我e5決心。」伊 講：「查某子ah！你著可憐我這個頭毛白chhang-chhang e5 老人ouh！可憐你e5 老父，設使我若堪tit做你e5老父；設使我若bat 用我這雙手養飼你大漢，設使我若bat ti7 你眾兄弟e5 面前o-lo2 你，請你m7-thang hou7 我受著過頭e5 痛苦！看你e5 兄弟，你e5 老母，你e5阿姨e5 面貌，koh 看boe7用tit離開你e5 子兒e5 面貌，放 sak 你e5 驕傲！M7-thang 將咱e5 全家攏毀滅lah ！設使你若tu2 著不幸，咱全家e5 人，就無一個會thang koh 再自由來講話lah。」 
「我e5 老父因為疼我，所以才講chiah-e5 話，伊chim 我e5 手，仆落ti7 我e5 腳下，兩蕊目珠目屎直直流teh 叫我，無叫我做查某子，卻叫我做太太。我為著我e5 老父e5 緣故，非常e5 煩惱，因為伊離開我e5家族e5 關係就無快樂。伊為我e5 緣故來受苦，我的確著安慰伊，講： 「設使上帝若揀選著我，我 beh企 ti7 台仔頂，咱攏知影，咱 m7 是靠家己e5 氣力，是靠上帝e5 氣力！伊聽了就滿腹憂愁來離開我去lah。」 
這幾句e5 話，諸位讀者iau2 讀會落心，總是也有比che koh較 悲慘e5 情節hou7 大家實在不忍看落去！有一日受掠去關監e5基督徒受toa3 到公共市場去舉行公審，到ti7 這時，基督徒iau2 有放離基督教來得著自由e5 機會，惟一e5 條件就是著服從皇帝，為著皇帝來奉獻犧牲，總是每一個 受掠e5 基督徒攏拒絕這種要求自由e5 妥協e5 條件。 
Pho-phe2-to-a an2-ni 寫講：「當我teh 受審判e5 時，我e5 老爸kap 子兒攏在場。老父將我tui3 台仔頂khiu2--落-來，求我講：「可憐你e5 嬰仔 ah ！」ti7 這種e5 情形下，這個敬虔e5 老母也會有氣力來強辯mah？ 這個大e5 母愛隨時beh 將伊e5 決心沖破，總是有 一個koh較大e5 能力ti7 伊e5 內面 teh 運行。」當審判官tui3 我講：「你是一個基督徒mah？ 」我坦白應伊講：「是。」 
伊e5 老父繼續努力，的確beh hou7 查某子脫離危險，雖然審判官已經叫伊落台仔，總是伊 iau2-ku2 倚 ti7 審判台e5 邊仔，所以審判官就用伊e5 棍仔 ka7 伊摃，這個舉動tui3 ti7 Pho-phe2-to-a 當然是非常e5 打擊，比伊年老e5 老父e5 身上所受著e5 傷koh較痛苦。 
最後e5 判決，是判所有e5 基督徒攏著受hiat ti7 猛獸e5 中間來死。「最大e5 快樂」Pho-phe2-to-a 寫講，就是「阮行入監獄」。 
Ti7 in 最後e5 一日，天phu2 光e5 時，in tui3 監獄內出--來，行來圓劇場若親像teh 上天堂一樣，滿面歡喜快樂，無驚惶，無lun2-neh。Ti7 hia Pho-phe2-to-a kap 受掠e5 基督徒受著極其殘忍e5 死刑，為著in 所堅持e5 信仰做最後e5 見證。 
</HL>