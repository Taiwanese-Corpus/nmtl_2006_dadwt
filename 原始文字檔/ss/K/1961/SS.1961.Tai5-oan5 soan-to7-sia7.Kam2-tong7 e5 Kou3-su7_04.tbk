<CL>
  Li2 Ia7 Ti7 Hia Mah? 
  Kun-ku3 chit8 te3 kou2-lau7 e5 thoan5-soat, che si7 Lo5-ma2 e5 chong2-tok Pun2-tiu Pi2-liap8-to, ti7 Ia5-sou siu7 teng3 ti7 Sip8-ji7-ke3 hit jit8 e7-pou sou2 kong2 e5 oe7, si7 i tui3 i e5 hu7-jin5-lang5 sou2 kong2 e5. Hit e5 liu5-thoan5 e5 kou3-su7 si7 an2-ni: 
  Tui3 Seng3-keng tiong, li2 oe7 ki3-tit Pi2-liap8-to m7 siong-sin3 Ia5-sou bat hoan7-tioh8 jim7-ho5 e5 choe7;khak-sit8 bo5 u7 chit8-hang7 eng-kai siu7 teng3 Sip8-ji7-ke3 e5 li2-iu5, sou2-i2 i siuN7 beh thau2-pang3 Ia5-sou. Hit-jit8 cha2-khi2 i sit8-chai7 kam2-kak kan-lan5, chin3-thoe3 liong2-lan5. I hou7 hit-kun5 hoa7-hoa7-hau2 e5 kun5-chiong3 sou2 pau-ui5 tiN5-poaN3. In long2 na2 bit8-phang khiN5 ti7 Pi2-liap8-to e5 sim2-phoaN3 cho7-cheng5 khong3-ko3 hit e5 tim5-cheng7 e5 siu5-hoan7. Ia5-sou si7 chaiN2-iuN7 e5 khiam-pi khia7 ti7 hia, koh si7 chaiN2-iuN7 e5 jin5-chu5. Tu2-tu2 ti7 chit e5 si5, i e5 hu7-jin5-lang5 sang3 chit8 hong phoe kong2 “Chit e5 gi7-lang5 e5 su7, li2 lian5 chit8-tiam2-a2 ia7 m7-thang chhap. In-ui7 goa2 kin-a2-jit8 ti7 bang7-tiong, ui7 I siu7 liau2 choe7-choe7 e5 kan-khou2.” 
  Pi2-liap8-to koh chit8-pai2 siuN7 beh thau2-pang3 Ia5-sou. I ki3-tit ti7 Iu5-thai3 lang5 e5 cheh-ki5-tiong, u7 chit8 e5 koan3-le7 tioh8 thau2-pang3 chit8 e5 kaN-siu5. Pi2-liap8-to mng7 in beh thau2-pang3 hit e5 chhut-mia5 e5 kiong5-to7 Pa-liap8-pa, a2 si7 beh thau2-pang3 Ia5-sou? 
  “Thau2-pang3 Pa-liap8-pa!” Kun5-chiong3 toa7-siaN jiong2. “Chiong I teng3 ti7 Sip8-ji7-ke3! Chiong Ia5-sou teng3 ti7 Sip8-ji7-ke3!” 
  I2-keng khoaN3-kiN3 Ia5-sou siu7 thoa khi3 si2 bo5 e5 sou2-chai7, Pi2-liap8-to chiu7 khi3 chhoe7 i e5 hu7-jin5-lang5 Pho-ka-liap8. I chhui-siuN7 kiam2-chhai2 Pho-ka-liap8 hou7 hiah-e5 nau7-tong7 e5 kun5-chiong3 sou2 kiau2-jiau2, tu2-tu2 chhin-chhiuN7 ti7 sou2 khoaN3-kiN3 ok-bang7 tiong siu7 kiau2-jiau2 chit8-iuN7. Chong2-si7 bo5-lun7 ju5-ho5 Pi2-liap8-to beh cheng3-beng5 ka-ki7 teng7 chit e5 bo5 choe7 e5 lang5 siu7 Sip8-ji7-ke3 e5 si2-heng5 si7 put-tek-i2 e5. 
  Chong2-si7 Pho-ka-liap8 sit-chong lah, Pi2-liap8-to chin7 i sou2 oe7 e5 khi3 chhoe7, chong2-si7 chhoe7 bo5 tioh8. KiaN-hiaN5 chiam3-nia2 i e5 sim, sui5-si5 koh phai3 iN7-lai7 e5 peng-teng koaN2-kin2 khi3 chhoe7, chong2-si7 iu5-goan5 si7 chhoe7 bo5. “Kiam2-si7 Ia5-sou e5 peng5-iu2 ui7-tioh8 beh po3-siu5 chiong i khun2-pak8 khi3 mah?……A2 si7 jiau2-tong7 e5 kun5-chiong3 jin7 m7 tioh8 lang5, chiong Pho-ka-liap8 tong3 choe3 si7 chit8 e5 kun-toe3 Ia5-sou e5 hu7-jin5-lang5?……”Pi2-liap8-to ti7 chhu3-lai7 kiaN5-lai5 kiaN5-khi3 pai5-hoe5 bo5 theng5, koh chit8-bin7 ia7 ke3-siok8 teh hoat beng7-leng7. Choe3-au7 i beng7-leng7 chit8 e5 pek-hu-tiuN2 toa3 chit8-pah mia5 e5 peng-teng, chhiau-chhoe7 siaN5-lai7 kap kau-goa7, chhoe7 i e5 hu7-jin5-lang5. Che si7 chit8 e5 ho5-teng2 hoan5-loan7 e5 jit8-chi2 ah! 
  E7-tau3, Pi2-liap8-to kiaN5 kau3 thang-a2 piN koan-bong7. Chhan3-lan7 e5 jit8-thau5 hut-jian5 sit-sek, sui5-si5 thiN-ou te7-am3, au7-lai5 Pi2-liap8-to kam2-kak u7 te7-tang7, toa7-toa7 ke-thiN i e5 khiong2-hong5 kiaN-hiaN5. I e5 bou2 Pho-ka-liap8 kiu3-keng3 ti7 sim2-mih8 sou2-chai7? I chit8-si5 long2 bo5 siuN7-tioh8 hit e5 siu5-hoan7----Ia5-sou. 
  Chin ku2 i2-au7, Pho-ka-liap8 chhut-hian7, i e5 thau5-mng5 sam3-loan7, i-hok8 bak-tioh8 ni5-thou5 chin la5-sam5, bak8-chiu hau2 kau3 chin ang5. “Pho-ka-liap8, li2 khi3 ta2-toh8?” Chit ui7 chong2-tok mng7: “Goa2 ui7 li2 khoa3-sim kau3 beh hoat-kong5, in-ui7 siaN5-lai7 chhiong-moa2 tian-kong5 e5 peh-siN3, koh hian7-chai7 hut-jian5 u7 chit khoan2 ou-am3 e5 jit8-sit! Chit8-pah e5 peng siu7 phai3 khi3 teh chhiau-chhoe7 li2.” 
  Pho-ka-liap8 an-cheng7 koh khiam-pi khia7 ti7 tiong7-hu e5 bin7-cheng5.“Pun2-tiu, ti7 goa2 beh khi3 e5 i2-cheng5, bo5 seng ka7 li2 kong2, in-ui7 li2 be7-oe7 un2-chun2 goa2 khi3. Chong2-si7 goa2 khiok i2-keng khi3 choe3 lah, goa2 tok8-tok8 tioh8 kap li2 saN-kap hun-tam chit e5 choe7 e5 chek-jim7. Li2 ki3-jian5 teng7 I si2-choe7, tng I siu7 khou2 siu7 si2 e5 si5, goa2 chi3-chio2 ia7 tioh8 khia7 ti7 I e5 sin-piN.” 
  Pi2-liap8-to tioh8-kiaN kau3 long2 be7-hiau2-tit kong2 oe7. I mng7, “Li2 ia7…ti7…hia…mah? …Li2…bat…khoaN3…kiN3…? ” 
  I tim3-thau5. “Si7! Goa2 si7 khi3 Kok-kok-thaN. Pat8 e5 hu7-jin5-lang5 ia7 ti7 hia.U7 chit8-ui7 si7 I e5 lau7-bu2 Goa2 hui-siong5 e5 lin5-bin2 tong5-cheng5 i. U7 chit8 pai2 Ia5-sou tit8-chiap tui3 goa2 kong2 oe7, goa2 chin ng3-bang7 I oe7 jin7-tit goa2 si7 chi7-chui7, koh beng5-pek8 ti7 I thong3-khou2 e5 si5 goa2 si7 kap I saN-kap siu7-khou2. Ti7 I lim5-chiong e5 i2-cheng5, I giah8-thau5 kong2, ‘Pe7 ah! Goa2 chiong Goa2 e5 leng5-hun5 ti7 Li2 e5 chhiu2!’ Pi2-liap8-to, li2 beng5-pek8 hit e5 i3-su3 mah? Sui-jian5 ti7 thong3-khou2 e5 tiong-kan, I iau2-ku2 oe7 giong2-bong7 I e5 Siong7-te3, siong7-chhiaN2 koh chheng I choe3 ‘Pe7’. I u7 chit8-ui7 Pe7 ti7 thiN-teng2, eng7 I e5 thiaN3 lai5 chi-chhi5 I !” pho-ka-liap8 kek-tong7 e5 siaN-im koh chiap-soa3 kong2 “ Ti7 hia, chiu7-si7 hit e5 kong2 be7 chin7 thong3-khou2 e5 Sip8-ji7-ke3 e7, goa2 ia7 chhoe7-tioh8 I e5 Siong7-te3. Tui3 Ia5-sou e5 gan2-tiong, goa2 oan2-jian5 khoaN3-kiN3 u2-tiu7 it-chhe3 e5 ui2-tai7 kap thiaN3-sim, chhiong-moa2 thong3-khou2 khiok ia7 chhiong-moa2 thiaN3 e5 kong-hui ! Si7, Pun2-tiu, goa2 si7 ti7 hia, koh hoaN-hi2 goa2 ka-ki7 keng3-jian5 u7 ti7 hia.” 
  Kin-a2-jit8 lan2 be7-oe7 ti7 kang7-iuN7 e5 cheng5-keng2 tiong, kau3 Ka-liok8-soaN khi3. Chong2-si7 lan2 si7 m7-si7 u7 eng7 jiat8-seng5, chhim-chai I ti7 hit e5 soaN-teng2 ui7 lan2 sou2 seng5-chiu7 e5 ke3-tat8, ia7 kau3 hia khi3 mah? Sip8-ji7-ke3 si7 Lo5-ma2 te7-it giam5-tiong7 e5 heng5-hoat8, si7 hou7 sin-the2 siu7 chin7 be7-oe7 heng5-iong5 e5 thong3-khou2. Phou2-thong tui3 poe7-poan7 kok-ka e5 hoan7-lang5 chiah eng7 chit cheng2 e5 heng5-hoat8. Tui3 ti7 Ia5-sou, bo5 u7 pi2 I leng5-seng3 sou2 siu7 e5 thong3-khou2 koh khah oh-tit jim2-siu7 e5, ti7 chit e5 si5-kan tiong. I ui7 lan2 siok8-choe7, sim7-chi3 hou7 ThiN-pe7 tui3 I ng bin7. Sou2-i2 I au5-kio3 kong2 “Goa2 e5 Siong7-te3, Goa2 e5 Siong7-te3, Li2 siaN2-su7 pang3-sak Goa2?” 
  Siu7-lan7-cheh e5 si5, hit e5 siong-sim e5 kou3-su7 koh toa3 hou7 lan2 an-ui3 kap ng3-bang7 e5 sin3-sit8. Lan2 si7 m7-si7 iu-chhiu5, sit-chi3, song3-hiong, siong-sim…hou7 lang5 bo5-li2 e5 khong3-ko3, gu7-tioh8 chhi3-tham3 kap chhi3-lian7 nih? Na7-si7 an2-ni, Ia5-sou si7 beng5-chai lan2 e5 cheng5-heng5, koh khoaN3-kou3 lan2 ! Che si7 chap8-hun hi-ki5 e5 su7. I sui-jian5 si7 Siong7-te3 e5 KiaN2, keng2-jian5 u7 lai5 kau3 te7-chiuN7 jim2-siu7 lan2 sou2 tu2-tioh8 e5 it-chhe3 khou2-thang3，sim7-chi3 chhiau-ke3 lan2 sou2 siu7 e5. 
  “Li2 ia7 ti7 hia mah?” Sui-jian5 si7 chit8-cheng2 thoan5-soat e5 kou3-su7, na7-si7 Siong7-te3 khak-sit8 u7 teh mng7 li2, “Li2 ia7 ti7 hia mah?” 
  Thian-tong5 Thih-lou7 
  U7 chit8-tiuN ng3 sai-peng5 teh kiaN5 e5 hoe2-chhia, kau3 chit8 e5 sio2 chhia-thau5, u7 chit8 e5 iok 9 hoe3 e5 cha-bou2 gin2-na2, chhiu2 theh8 soe3 kha phoe5-te7-a2, chiuN7 chhia beh che7. I jip8 chhia-lai7, si3-bin7 koan-khoaN3, chong2-si7 long2 bo5 u7 sek8-sai7 e5 lang5; i na2 chhin-chhiuN7 chin ia3-sian7, ai3 beh hioh-khun3, chong2-si7 i m7 kaN2 che7 lok8 khi3. Kau3 u7 chit8 e5 chha5-phio3-oan5 kau3, i chiu7 mng7 khoaN3 thang iong5-un2 i khun3 tiap8-a2-ku2 bo5, chha5-phio3-oan5 kiam2-cha i e5 chhia-phio3, hoat-hian7 tioh8 i bo5 phio3, chiu7 mng7 i: 
  “Li2 beh khi3 to2-ui7?” “Goa2 beh khi3 thian-tong5!” “Sim2-mih8 lang5 ka7 li2 lap8 chhia-hui3?” “Sian-siN ! chit tiuN chhia kiam2 m7 si7 beh khi3 thian-tong5? Ia5-sou kiam2 si7 bat che7 chit tiuN chhia?” 
  “Goa2 siuN7 m7 si7.Li2 teh kong2 sim2-mih8 oe7, goa2 thiaN m7-bat.” 
  “Sian-siN, goa2 e5 ma-ma iau2 ti7 se3-kan e5 si5, i siong5-siong5 chhiuN3 “Thian-tong5 thih-lou7” e5 koa hou7 goa2 thiaN. Goa2 khoaN3 li2 e5 bin7 chin un-jiu5, goa2 siuN7 kong2 che ia7 si7 thian-tong5 thih-lou7 neh! Ma-ma kong2 thian-tong5 thih-lou7 e5 chhia-hui3 long2 si7 Chu2 Ia5-sou lap8 liau2 la3 ! M7-na7 an2-ni tak8 cham7 chhia-thau5 ia7 long2 u7 theng5, hou7 lang5 thang che7. TaN ma-ma boe7 tang3 koh chhiuN3 koa hou7 goa2 thiaN, sou2-i2 goa2 beh che7 chit e5 hoe2-chhia lai5 chhoe7 ma-ma, thiaN i chhiuN3 thian-tong5 thih-lou7 e5 koa. Sian-siN! Li2 kiam2 ia7 bat chhiuN3 thian-tong5 thih-lou7 e5 koa hou7 li2 e5 cha-bou2-kiaN2 thiaN? Li2 kiam2 u7 cha-bou2-kiaN2 chhin-chhiuN7 goa2 chiah toa7-han3?” 
  Chit ku3 oe7 hou7 chha5-phio3-oan5 e5 sim chin kan-khou2, i e5 bak8-sai2 tit8-tit8 tih lok8-lai5, i kong2: “Bo5, goa2 hian7-chai7 bo5 cha-bou2-kiaN2 la3! Goa2 e5 cha-bou2-kiaN2 i2-keng si2. Ouh! I chiuN7 thian-tong5 khi3 la3!” 
  “U7 iaN2? chin ho2, goa2 siuN7 i ia7 si7 che7 chit tiuN hoe2-chhia khi3 e5, sian-siN, li2 ia7 beh khi3 chhoe7--i a2 m7-si7?” Chhia-lai7 e5 lang5, thiaN-tioh8 chiah-e5 oe7 u7 e5 teh lau5 bak8-sai2, u7 e5 kong2 “Goan7 Siong7-te3 su3-hok i.” U7 e5 kong2 ” I si7 chit8 e5 sio2 thiN-sai3”. Hit e5 gin2-na2 thiaN tioh8 chiu7 kong2 “ Si7 la3 ! Ma-ma kong2 goa2 oe7 cho3 thiN-sai3 ne3 !” Chiu7 koh mng7 hit e5 chha5-phio3 oan5 kong2: 
  “ Li2 thiaN3 Ia5-sou bo5? Goa2 chin thiaN3 I. Sian-siN, li2 na7 thiaN3 I, li2 thang che7 I e5 hoe2-chhia khi3 thian-tong5. Goa2 hian7-chai7 beh khi3, goa2 ng3-bang7 li2 ia7 lai5 khi3. Goa2 chai-iaN2 goa2 na7 khi3 hia Ia5-sou it-teng7 oe7 chiap goa2 jip8-khi3. I ia7 oe7 chiap li2 jip8 khi3. Ouh! Ma-ma kong2 kiN3-na7 che7 I e5 hoe2-chhia e5 long2 oe7 thang jip8 khi3. Sian-siN, li2 goan7-i3 khoaN3 thian-tong5, Ia5-sou, i2-kip li2 e5 cha-bou2-kiaN2 a2 bo5?” 
  Hit si5 chhia-lai7 chhiong-moa2 thi5-khau3 e5 siaN, iu5-ki5 si7 chha5-phio3-oan5 hau2 kah chin siong-sim, long2 boe7 kong2 oe7.Cha-bou2 gin2-na2 koh mng7 kong2. 
  “ Sian-siN, goa2 kiam2 thang to2 tiam3 i2-a2 hioh-khun3, goa2 chin ia3-sian7.” 
  “ Si7 la3 ! soe3-kiaN2, li2 thang to2 le3.” “An2-ni, sian-siN, kau3 thian-tong5 e5 si5 li2 tioh8 kio3 goa2 chhiN2, goa2 beh khoaN3 ma-ma, li2 e5 cha-bou2-kiaN2, i2-kip8 Ia5-sou.” 
  “Ho2! Ho2! Chhin-ai3 e5 thiN-sai3! goan7...goan7...goan7...Siong7-te3 su3-hok li2!” 
  Chit si5 hit e5 cha-bou2 gin2-na2 hut-jian5 chu3-sin5 khoaN3 chha5-phio3-oan5, mng7 i kong2: “An2-ni, goa2 na7 khoaN3 tioh8 li2 e5 cha-bou2-kiaN2 e5 si5, beh ka7 i kong2 sim2-mih8 oe7? Thang ka7 i kong2 goa2 ti7 chhia-lai7 gu7-tioh8 li2, ia7 teh beh lai5 thian-tong5 a2 m7-thang?”
  Hit si5 chha5-phio3-oan5 hau2 kah boe7 chhut-siaN, chiu7 kui7 ti7 i e5 sin-piN, pho7 i kong2: 
  “Goa2......goa2 goan7 sin3 Ia5-sou, hou7 goa2 ia7 thang chiuN7 thian-tong5 khi3 kiN3......goa2......goa2 e5 cha-bou2-kiaN2.” 
  Kek8 Ki5-biau7 E5 Leng5-lek8 
  U7 chit8-pai2 Hui-ni2 ti7 Thou2-lui5 khui-hoe7. Chit8 am3, tng i beh jip8 le2-pai3-tng5 e5 si5, u7 chit8 e5 lang5 chin3-cheng5 lai5 mng7 i kong2: “Li2 si7 Hui-ni2 phok-su7 a2 m7 si7?” “Si7.” “Kim-e7-hng kang2-to7 soah, m7-chai li2 kheng2 kau3 goa2 e5 chhu3 kap goa2 tam5-lun7 leng5-hun5 e5 su7 a2 m7?” “Ho2, goa2 chin hoaN-hi2 khi3, li2 tioh8 theng3-hau7 goa2.” 
  Hui-ni2 chin3-jip8 le2-pai3-tng5, u7 lang5 khoaN3-kiN3 i tu2-chiah kap hit lang5 kong2-oe7, chiu7 mng7 Hui-ni2 kong2: “Hit lang5 ka7 li2 kong2 sim2-mih8?” “I ai3 goa2 chit e5 hoe7 soah liau2-au7 khi3 in chhu3.” “Chhian-ban7 m7-thang khi3 !” “Goa2 i2-keng tah-eng3 i lah, goa2 tek-khak tioh8 khi3.” 
  Hoe7 soah, Hui-ni2 kiaN5 mng5-khau2, hit lang5 ti7 hia teh theng3-hau7, chiu7 khan Hui-ni2 e5 chhiu2 kong2: “ Toe3 goa2 lai5.” In kiaN5 chin ku2, chiu7 jip8 chit8-tiau5 sio2-lou7, koh chin3 chit8-tiau5 hang7-a2, chiu7 ti7 te7-ji7 keng chhu3 e5 thau5-cheng5 theng5-kha. Hit lang5 kong2: "Hui-ni2 hiaN-ti7, chhiaN2 theng3-hau7 chit8-e7." I chiu7 tui3 lak-te7-a2 lai7 theh8 chhut so2-si5, khui mng5 liau2 chiu7 ka7 Hui-ni2 kong2:"ChhiaN2 jip8-lai5." Hui-ni2 jip8 khi3, khoaN3 chhu3-lai7 u7 te7-chian, u7 hoe2-lou5 koh u7 chit8 te3 thak8-chheh toh kap saN-liau5 i2-a2, i2-goa7, si3-bin7 long2 si7 poh8 e5 piah. Hit lang5 koaiN-mng5 liau2-au7, chiu7 tui3 khou3 e5 au7-piah-te7 giah8 chhut chit8 ki te2-chheng3 kong2:" M7-bian2 kiaN, goa2 bo5 i3-su3 beh hai7 li2, chong2-si7 goa2 beh mng7 li2 kui2 e5 bun7-te5. Li2 cha-am3 sou2 kong2 e5 to7-li2, si7 chin e5 mah? Si7 li2 ka-ki7 sou2 chhim-sin3 e5 mah?" "Goa2 kong2 sim2-mih8? Boe7 ki3-tit lah." Li2 kong2 Ki-tok Ia5-sou e5 huih, soe2-tu5 lan2 long2-chong2 e5 choe7. Hui-ni2 kong2:" Si7, Siong7-te3 u7 an2-ni kong2." Hit lang5 kong2:"Li2 khoaN3 chit-ki chheng3, che si7 goa2 e5 chheng3, chit-ki chheng3 i2-keng phah-si2 si3-e5 lang5, goa2 ka-ki7 phah-si2 nng7-e5, goa2 chiu2-tiam3 e5 tiam3-oan5 phah-si2 nng7-e5. Chhin-chhiuN7 goa2 chit khoan2 lang5, iau2-ku2 u7 ng3-bang7 mah?" Hui-ni2 kong2:"Ki-tok Ia5-sou e5 huih, oe7 soe2-tu5 lan2 it-chhe3 e5 choe7." 
  Hit lang5 kong2: " Hui-ni2 hiaN-ti7, iau2 u7 chit8 e5 bun7-te5. Chit e5 keh-piah e5 au7-bin7 si7 chit8 keng chiu2-tiam3, chit keng tiam3 kap lai7-bin7 sou2 u7 e5 long2 si7 goa2 e5. Goan2 u7 boe7 tak8-khoan2 e5 chiu2, hou7 kiN3-na7 lai5 chia e5 lang5. Goan2 siong5-siong5 chiong kou3-kheh lak-te7-a2 e5 chiN5, eng7 chiu2 ka7 theh8 kau3 chhun bo5 poaN3-iN5, bo5 teh koan2 i e5 bou2-kiaN2 iau-go7 haiN-koaN5. U7 joa7-choe7 pai2, in e5 hu7-jin5-lang5, pho7 in e5 se3-kiaN2 lai5 goa2 chia, thi5-khau3 iau-kiu5 goa2 boh8-tit chiong chiu2 be7 hou7 in e5 tiong7-hu. Goa2 chiu7 chiong in koaN2-chau2, iu5-goan5 ke3-siok8 goa2 e5 chiu2-giap8, chhin-chhiuN7 goa2 chit khoan2 e5 lang5, kiam2 u7 ng3-bang7 mah?” Hui-ni2 kong2, “Siong7-te3 kong2, I e5 KiaN2 Ki-tok Ia5-sou e5 huih, oe7 soe2-tu5 lan2 long2-chong2 e5 choe7.” 
  “ Hui-ni2 hiaN-ti7, iau2 u7 chit8 e5 bun7-te5. Hit-peng5 keh-piah au7-bin7 si7 chit8 e5 poah8-kiau2 keng. Lai7-bin7 e5 khui2-cha3, chhin-chhiuN7 Sat-tan3 pun2-sin. Na7 u7 chiu2-tou5 iau2 u7 chhun tam7-poh8 chiN5, bo5 long2 eng7 ti7 chiu2, goan2 chiu7 ti7 hia ka7 theh8 kau3 khang-khang. Ia7 u7 lang5 tui3 poah8-kiau2 keng chhut-khi3 liau2-au7 khi3 chu7-sat, in-ui7 in e5 chiN5 long2 su liau2-liau2, u7 si5 sou2 su e5 chiN5 si7 pat8 lang5 kia3 in e5. Chhin-chhiuN7 goa2 chit-khoan2 lang5, kiam2 u7 ng3-bang7 mah? ” Hui-ni2 kong2: “ Siong7-te3 kong2 I e5 KiaN2 Ki-tok Ia5-sou e5 huih, oe7 soe2-tu5 lan2 long2-chong2 e5 choe7.” 
  “Koh-chai3 mng7 chit8 e5 bun7-te5, chiu7 beh pang3 li2 khi3. Li2 chhut-khi3 e5 si5, oan-koe3 chiaN3-peng5, chiu7 e7 khoaN3-tioh8 chit8 keng nng7-chan3 e5 chioh8-chhu3, he si7 goa2 e5 chhu3. Goa2 si7 hit keng chhu3 e5 chu2-lang5. Goa2 e5 hu7-jin5-lang5 ti7 hit lai7-bin7, goa2 chap8-it he3 e5 cha-bou2-kiaN2 Ma2-kek-liat8 ia7 ti7 lai7-bin7. 13 ni5 cheng5 goa2 khi3 Niu2-iok8, tu2-tioh8 chit8 e5 sui2 e5 cha-bou2 gin2-na2. Goa2 khi-phian3 i kong2 goa2 si7 chit8 e5 seng-li2 lang5. I chiu7 ke3 goa2, i toe3 goa2 lai5 kau3 chia, chiah chai goa2 e5 su7-giap8, sim-tng5 beh piak-lih8. Goa2 hou7 i siu7 chin che7 thong3-khou2, goa2 siong5-siong5 chiu2-chui3, phah i, phaiN2 khoan2-thai7 i, koaiN i ti7 chhu3-goa7, hou7 i kam2-kak ti7 se3-kan na2 chhin-chhiuN7 ti7 te7-gek8, cho3 lang5 chhin-chhiuN7 cho3 kau2. Chit8 goeh8-jit8 cheng5, goa2 toa7 chiu2-chui3 tng2-lai5, chit8-e7 khoaN3-kiN3 goa2 e5 hu7-jin5-lang5, chiu7 he7 chhiu2 phah i. Goa2 e5 cha-bou2-kiaN2 khia7 ti7 goan2 nng7-lang5 e5 tiong-kan. Goa2 ka7 goa2 e5 cha-bou2-kiaN2 sian3 chhui3-phe2, i chiu7 to2 loh8-khi3 chit8 e5 iam7-jiat8 e5 he2-lou5 teng2, tui3 keng-thau5 kau3 chhiu2, bo5 chit8 sou2-chai7 oan5-choan5, kiaN liau2 eng2-oan2 boe7 thang hoe5-hok8 goan5-lai5 e5 khoan2-sit. Chhin-chhiuN7 goa2 chit khoan2 lang5 iau2 u7 ng3-bang7 mah? ” 
  Hui-ni2 hoaN7 hit lang5 e5 keng-thau5 ka7 i kong2: “Li2 sou2 kong2 e5 kou3-su7 si7 ho5-teng2 e5 ou-am3 ! Chong2-si7 Siong7-te3 kong2 Ki-tok Ia5-sou e5 po2-huih oe7 se2 tu5 lan2 e5 choe7.” Hit lang5 kong2: “To-sia7, chin to-sia7, chhiaN2 thoe3 goa2 ki5-to2, goa2 bin5-a2 e7-hng beh koh lai5 khi3 thiaN to7-li2.” 
  Te7-ji7-jit8 siong7-ngou2 iok-liok8 7 tiam2-cheng, hit lang5 tu2 tui3 i e5 pan7-kong-sek chhut-lai5. I e5 nia2-toa3 i2-keng oai lah, i e5 bin7 u7 koaN7, u7 bak8-sai2, ia7 u7 chin che7 tin5-ai. I e5 kha-pou7 chhin-chhiuN7 chiu2-chui3 e5 lang5. Goan5-lai5 i eng7 i2-a2 phah-phoa3 su7-bu7-sek e5 kiaN3, hoe2-lou5, thak8-chheh-toh kap sou2 u7 e5 khi3-ku7, koh long3-phoa3 sou2 u7 e5 poh8-piah, mui2-thang2 e5 chiu2, mui2-kan e5 ui-su2-khi2, long2 phah kau3 lok8-hoa liu5-sui2, poah8-kiau2-toh, poah8-kiau2 e5 khi3-ku7 long2 phah kau3 chhui3-chhui3, hiat lok8 hoe2-lou5 sio. Pho3-hoai7 it-chhe3, chiu7 tng2-khi3 chhu3-nih8, peh chiuN7 lau5-teng2, che7 ti7 phong3-i2, i e5 hu7-jin5-lang5 tui3 i e5 cha-bou2-kiaN2 kong2, “Ma2-kek-liat8, khi3 chhiaN2 lin2 pa-pa loh8-lai5 chiah8 cha2-tng3.” Ma2-kek-liat8 chin kiaN kap i e5 lau7-pe7 kong2 oe7, chiu7 hng7-hng7 khia7 teh kong2: “Ma-ma kong2 cha2-khi2-tng3 i2-keng chun2-pi7 ho2 lah, chhiaN2 li2 loh8-lai5 chiah8.” 
  “Chhin-ai3 e5 cha-bou2-kiaN2, Pa-pa cha2-khi2 m7-chiah8.” Ma2-kek-liat8 koaN2-kin2 chau2 loh8--lai5 kong2: “Ma-ma, chhin-ai3 e5 Ma-ma, Pa-pa kong2 cha2-khi2 m7-chiah8.” “Ma2-kek-liat8, li2 boe7 hiau2-tit. Li2 tioh8 chhiaN2 Pa-pa loh8-lai5!” Ma2-kek-liat8 chiu7 koh chiuN7 lau5-teng2, i e5 ma-ma ia7 toa3 i khi2-lai5. Hit lang5 thiaN-kiN3 i e5 cha-bou2-kiaN2 e5 kha-pou7 siaN, chiu7 eng7 chin jin5-chu5 e5 siaN kong2: “Goa2 e5 cha-bou2-kiaN2 ah, lai5 goa2 chia.” I e5 cha-bou2-kiaN2 ia7 kiaN ia7 kian3-siau3, ban7-ban7 kiaN5 kau3 i e5 bin7-cheng5, i chiu7 pho7 i e5 cha-bou2-kiaN2, che7 ti7 i ka-ki7 e5 kha-thau5-u teng2. I ka7 i e5 cha-bou2-kiaN2 chim-chhui3 liau2-au7, chiu7 chhut-siaN thi5-khau3. I e5 hu7-jin5-lang5 khia7 ti7 lau5-thui-thau5, bok8-beng5 ki5-biau7 . I koh tui3 i e5 hu7-jin5-lang5 kong2, “Chhin-ai3 e5 hu7-jin5-lang5 ah, chhiaN2 lai5.” Tui3 an2-ni i e5 hu7-jin5-lang5 ia7 lai5 che7 ti7 i to3-peng5 e5 kha-thau5-u teng2. I e5 siang-chhiu2 pho7 i e5 hu7-jin5-lang5 kap cha-bou2-kiaN2. I e5 hu7-jin5-lang5 kap cha-bou2-kiaN2 koe3 khi3 siong5 siu7 koe3 i chiong2-chiong2 e5 phaiN2 khoan2-thai7, na7 si7 kin-a2-jit8 i pho7 in, ka7 in chim-chhui3, koh aN3-thau5 chhut-siaN toa7 thi5-khau3, cheng5-chong7 kin2-tiuN sim7-chi3 lau5-teng2 ui7-tioh8 an2-ni tin2-tang7. 
  keng-koe3 sou3 hun-cheng au7, i iok-sok ka-ki7, chiu7 tui3 i e5 hu7-jin5-lang5 kap cha-bou2-kiaN2 kong2, 
  “Hu7-jin5-lang5 ah, cha-bou2-kiaN2 ah, m7-bian2 kiaN, sin5 kin-cha2-khi2 in2-chhoa7 chit8 e5 sin e5 lang5, sin e5 lau7-pe7 tng2-lai5 chhu3-nih8. ” Ti7 hit am3, i kap i e5 hu7-jin5-lang5, i e5 cha-bou2-kiaN2 saN-kap chin3-cheng5 chiap-siu7 Ia5-sou cho3 in e5 Kiu3-chu2. 
  Thok8-chia2 ! Che si7 sit8-chai7 e5 kou3-su7, si7 Hui-ni2 sian-siN ka-ki7 kong2--e5. Chu2 Ia5-sou e5 po2-huih, sit8-chai7 u7 se2-tu5 choe7 e5 toa7 leng5-lek8! M7 na7 kan-ta Hui-ni2 chai-iaN2 chit e5 huih e5 leng5-lek8, m7 na7 kan-ta chit lang5 thai5-lang5, hai7-lang5, bo5 thiaN3 hu7-jin5-lang5, bo5 thiaN3 kiaN2 e5 lang5, chai-iaN2 chit e5 huih e5 leng5-lek8, se3-kan i2-keng u7 chheng-ban7 lang5 chai-iaN2 chit e5 huih e5 leng5-lek8. Li2 ka-ki7 kam2-kak u7 choe7 mah? Li2 e5 sim m7 si7 u3-oe3 mah? Li2 ai3 tit-tioh8 kiat-cheng7 mah? Li2 m7-thang choat8-bang7. Siong7-te3 e5 KiaN2 Ki-tok Ia-sou e5 huih oe7 se2-tu5 lan2 long2-chong2 e5 choe7! Li2 e5 choe7 sui-jian5 chhin-chhiuN7 chu-ang5, Chu2 oe7 hou7 li2 pian3 peh8 chhin-chhiuN7 seh. Thok8-chia2! Li2 na7 koat-sim chiap-siu7 Chu2, ai3 po2-huih se2-tu5 li2 e5 choe7, chhiaN2 li2 ka-ki7 ki5-to2. Li2 thang an2-ni kong2: “Chu2 Ia5-sou ah, goa2 chin7-sim sin3 Li2 cho3 goa2 e5 Kiu3-chu2, kiu5 Chu2 sia3-bian2 goa2 e5 choe7, eng7 Li2 e5 huih se2-tu5 goa2 long2-chong2 e5 choe7. A-men.” 
</CL>
<HL>

你也Ti7 Hia Mah？ 
根據一塊古老e5 傳說，che 是羅馬e5 總督本丟彼拉多，ti7 耶穌受釘ti7 十字架hit 日e7晡所講e5 話，是伊tui3 伊e5 婦人人所講e5。 Hit 個流傳e5 故事是an2-ni ： 
Tui3 聖經中，你會記得彼拉多 m7 相信耶穌bat 犯著任何e5 罪；確實無有一項應該受釘十 字架e5 理由，所以伊想beh thau2 放耶穌。 Hit 日早起伊實在感覺艱難，進退兩難。伊hou7 hit 群hoa7-hoa7 哮 e5 群眾所包圍纏絆。In 攏若蜜蜂khiN5 ti7 彼拉多e5 審判座前控告hit 個沈靜 e5 囚犯。耶穌是怎樣e5 謙卑企 ti7 hia，koh 是怎樣e5 仁慈。Tu2-tu2 ti7 這個時，伊e5 婦人人送一封批講「這個義人e5 事，你連一點仔也m7-thang chhap。因為我今仔日ti7 夢中，為伊受了濟濟e5 艱苦。」 
彼拉多 koh 一擺想beh thau2 放耶穌。伊記得ti7 猶太人e5 節期中，有一個慣例著 thau2 放一個監囚。彼拉多問in beh thau2 放hit 個 出名e5 強盜巴拉巴，抑是beh thau2 放耶穌？ 
「Thau2 放巴拉巴！」群眾大聲嚷。「將伊釘ti7 十字架！將耶穌釘ti7 十字架！」 
已經看見耶穌受拖去死無e5 所在，彼拉多就去chhoe7 伊e5 婦人人波加拉 。伊推想kiam2-chhai2 波加拉 hou7 hiah-e5 鬧動e5 群眾所攪擾，tu2-tu2 親像ti7 所看見惡夢中受攪擾一樣。總是無論如何彼拉多 beh 證明家己定這個無罪e5 人受十字架e5 死刑是不得已e5。 
總是波加拉失蹤lah，彼拉多盡伊所會e5 去chhoe7，總是chhoe7無著。驚惶占領伊e5 心，隨時 koh 派院內e5 兵丁趕緊去chhoe7，總是猶原是chhoe7 無。「Kiam2 是耶穌 e5 朋友為著beh 報仇將伊捆縛去mah？……抑是擾動e5 群眾認m7著人，將波加拉當做是一個跟toe3耶穌e5 婦人人？……」 彼拉多 ti7 厝內行來行去徘徊無停，koh 一面也繼續teh 發命令。最後伊命令一個百夫長toa3 一百名e5 兵丁，chhiau-chhoe7 城內kap 郊外，chhoe7 伊e5 婦人人。Che 是一個何等煩亂e5 日子ah！
下晝，彼拉多行到窗仔邊觀望。燦爛e5 日頭忽然失色，隨時天烏地暗，後來彼拉多感覺有地動，大大加添伊e5 恐惶驚惶。伊e5 某波加拉究竟ti7 甚物 所在？ 伊一時攏無想著hit 個囚 犯 －耶穌。 
真久以後，波加拉出現，伊e5 頭毛散亂，衣服bak 著泥塗真 la5-sam5，目珠哮到真紅。「波加拉，你去ta2-toh8？」這位總督問：「我為你掛心到beh 發狂，因為城內充滿顛狂e5 百姓，koh 現在忽然有這款烏暗e5 日蝕！一百個兵受派去teh chhiau-chhoe7 你。」 
波加拉安靜koh 謙卑企 ti7 丈夫e5 面前。「本丟，ti7 我beh 去 e5 以前，無先ka7 你講，因為你be7會允准我去。總是我卻已經去做lah，我獨獨著 kap 你相kap 分 擔這個罪e5 責任。你既然定伊死罪，當伊受苦受死e5 時，我至少也著企ti7 伊e5 身邊。」 
彼拉多著驚到攏be7 曉得講話。伊問，「你也…ti7…hia…mah？… 你…bat…看…見…？」 
伊tim3 頭。「是！我是去各各他。 別個婦人人也ti7 hia。有一位是伊e5 老母我非常e5 憐憫同情伊。有一擺 耶穌直接對我講話，我真向望伊會認得我是是誰，koh 明白ti7 伊痛苦e5 時我是kap 伊相kap 受苦。Ti7 伊臨終e5 以前，伊giah8 頭講，『父ah！我將我e5 靈魂ti7 你e5 手！』彼拉多，你明白hit 個意思mah？雖然ti7 痛苦e5 中間，伊iau2-ku2 會仰望伊e5 上帝，尚且koh 稱伊做『父』。伊有一位父 ti7 天頂，用伊e5 疼來支持伊！」波加拉激動e5 聲音koh 接續講「Ti7 hia，就是hit 個講be7 盡痛苦e5 十字架下，我也chhoe7 著伊e5 上帝。對耶穌e5 眼中，我宛然看見宇宙一切e5 偉大kap 疼心，充滿痛苦卻也充滿疼e5 光輝！是，本丟，我是ti7 hia，koh 歡喜我家己竟然有ti7 hia。」 
今仔日咱be7會 ti7 共樣e5 情景 中，到Ka-liok8 山去。總是咱是 m7 是有用熱誠，深知伊ti7 hit 個山頂為咱所成就e5 價值，也到hia 去mah？十字架是羅馬第一嚴重 e5 刑罰，是hou7 身體受盡be7會形容e5 痛苦。普通tui3 背叛國家e5 犯人才用這種 e5 刑罰。Tui3 ti7 耶穌，無有比伊靈性所受e5 痛苦koh較 oh 得忍受e5，ti7 這個時間中。伊為咱贖罪，甚至hou7 天爸tui3 伊ng 面。所以伊喉叫講「我e5 上帝，我e5 上帝，你啥事放sak 我？」 
受難節e5 時，hit 個傷心e5 故事 koh toa3 hou7 咱安慰kap 向望e5 信息。咱是m7 是憂愁、失志、散hiong、傷 心…hou7 人無理e5 控告，遇著試探kap 試練nih？若是an2-ni，耶穌是明知咱e5 情形，koh 看顧咱！Che 是十分稀奇e5 事。伊雖然是 上帝e5 子，竟然有來到地上忍受咱所tu2 著e5 一切苦痛，甚至超過咱所受e5。 
「你也ti7 hia mah？」雖然是一種傳說e5 故事，若是上帝確實有 teh 問你，「你也ti7 hia mah？」 
天堂鐵路 
有一張向西爿teh 行e5 火 車，到一個小車頭，有一 個約9 歲e5 查某囡仔，手提細腳皮袋仔，上車beh 坐。伊入車內，四面觀看，總是攏無有熟似e5 人；伊若親像真厭sian7，ai3 beh 歇睏，總是伊m7 敢坐落去。到有一個查票員到，伊就問看thang 容允伊睏tiap8仔久無，查票員檢查伊e5 車票，發現著伊無票，就問伊： 
「你beh 去to2位？」 「我beh 去天堂！」 「甚物人ka7 你納車費？」 「先生！這張車kiam2 m7 是beh 去 天堂？ 耶穌kiam2 是bat 坐這tiuN車？」 
「我想m7 是。你teh 講甚物話，我聽m7-bat。」 
「先生，我e5 媽媽 iau2 ti7 世間e5 時，伊常常唱『天堂鐵路』e5 歌hou7 我聽。我看你e5 面真溫柔，我想講che 也是天堂鐵路neh！媽媽講天堂鐵路 e5 車費攏是主耶穌納了la3！M7-na7 an2-ni 逐站車頭也攏有停，hou7 人thang 坐。今媽媽 boe7 tang3 koh 唱歌hou7 我聽，所以我beh 坐 這個火車來chhoe7媽媽，聽伊唱天堂鐵路e5 歌。先生！你 kiam2 也bat 唱天堂鐵路e5 歌 hou7 你e5 查某子聽？你kiam2 有查某子親像我chiah 大漢？」 
這句話hou7 查票員e5 心真艱苦，伊e5 目屎直直滴落來，伊講：「無，我現在無查某子la3！我 e5 查某子已經死。Ouh！伊上天 堂去la3 ！」 
「有影？真好，我想伊也是坐這tiuN火車去e5，先生，你也beh 去 chhoe7--伊抑m7 是？」車內e5 人，聽著 chiah-e5 話有e5 teh 流目屎，有e5 講「願上帝賜福伊。」有e5 講「伊是一個小天使」。Hit 個囡仔聽著就講「是la3 ！媽媽講我會做天使ne3！」就koh 問hit 個查票員講： 
「你疼耶穌無？ 我真疼伊。先生，你若疼伊，你thang 坐伊e5 火車去天堂。我現在beh 去，我向望你也來去。我知影我若去 hia 耶穌一定會接我入去。伊也會接你入去。Ouh！媽媽講見若坐伊e5 火車e5 攏會thang 入去。先生，你願意看天堂，耶穌，以及你e5 查某子抑無？」 
Hit 時車內充滿啼哭e5 聲，尤其是查票員哮kah 真傷心，攏boe7講話。查某囡仔 koh 問講。
「先生，我kiam2 thang 倒tiam3 椅仔歇睏，我真厭sian7。」 
「是la3！細子，你thang 倒le3。」 「An2-ni，先生，到天堂e5 時你著叫我醒，我beh看媽媽，你e5 查某子，以及耶穌。」 
「好！好！親愛e5 天使！願…願 …願…上帝賜福你！」 
這時hit 個查某囡仔忽然注神看查票員，問伊講：「An2-ni，我若看著你e5 查某子 e5 時，beh ka7 伊講甚物話？Thang ka7 伊講我 ti7 車內遇著你，也te beh 來天堂抑m7-thang？」 
Hit 時查票員哮kah boe7出聲，就跪ti7 伊e5 身邊，抱伊講： 
「我…我願信耶穌，hou7 我也 thang 上天堂去見…我… 我e5查某子。」 
極奇妙E5 能力 
有一擺 Hui-ni2 ti7 Thou2-lui5 開會。一暗，當伊beh 入禮拜堂e5 時，有 一個人進前來問伊講：「你是 Hui-ni2 博士抑m7 是？」「是。」「今e7昏講道煞，m7 知你肯到我e5 厝 kap 我談論靈魂e5 事抑 m7 ？」「好，我真歡喜去，你著聽候我。」 
Hui-ni2 進入禮拜堂，有人看見 伊tu2 才kap hit 人講話，就問 Hui-ni2 講：「Hit 人ka7 你講甚物？」 「伊ai3 我這個會煞了後去in 厝。」「千萬m7-thang 去！」「我已經答應伊lah，我的確著去。」 
會煞，Hui-ni2 行門口，hit 人ti7 hia teh 聽候，就牽Hui-ni2 e5 手講：「Toe3 我來。」In 行真久，就入一條小路，koh 進一條巷仔，就ti7 第二間厝e5 頭前停腳。Hit 人講：「Hui-ni2 兄弟，請聽候一下。」伊就tui3 lak 袋仔內提 出鎖匙，開門了就ka7 Hui-ni2 講：「請入來。」Hui-ni2 入去，看厝內有地氈，有火爐koh 有一塊讀冊桌kap 3-liau5 椅仔，以外，四面攏是薄e5 壁。Hit 人關門 了後，就tui3 褲e5 後壁袋giah8出一支短銃講：「M7 免驚，我無意思beh 害你，總是我beh 問你幾個問題。你昨暗所講e5 道理，是真e5 mah？是你家己所深信e5 mah？」「我講甚物？Boe7 記得lah。」你講基督耶穌e5 血，洗除咱攏總e5 罪。 Hui-ni2 講：「是，上帝有an2-ni 講。」Hit 人講：「你看這支銃，che 是我e5銃，這支銃已經扑死 4個人，我家己扑死兩個，我酒店e5 店員扑死兩個。親像我這款人，iau2-ku2 有向望mah？」 Hui-ni2 講：「基督耶穌e5血，會洗除咱一切e5 罪。」 
Hit 人講：「Hui-ni2 兄弟，iau2 有一個問題。這個隔壁e5 後面是一間酒店，這間店kap 內面所有e5 攏是我e5。阮有賣逐款e5 酒，hou7 見若來chia e5 人。阮常常將顧客lak 袋仔 e5 錢，用酒ka7 提到chhun 無半iN5，無teh 管伊e5 某子枵餓haiN 寒。有偌濟擺，in e5 婦人人，抱in e5 細子來我chia，啼哭要求我莫得將酒賣hou7 in e5 丈夫。我就將in 趕走，猶原繼續我e5 酒業，親像我這款e5 人，kiam2 有向望mah？」 Hui-ni2 講，「上帝講，伊e5 子基督耶穌e5 血，會洗除咱攏總e5 罪。」 
「Hui-ni2 兄弟，iau2 有一個問題。Hit 爿隔壁後面是一個poah8-kiau2 間。內面e5 詭詐，親像撒但本 身。若有酒徒iau2 有chhun 淡薄錢，無攏用ti7 酒，阮就ti7 hia ka7 提到空空。也有人tui3 poah8-kiau2 間出去了後去自殺，因為in e5 錢攏輸了了，有時所輸e5 錢是別人寄in e5。親像我這款人，kiam2 有向望mah？」Hui-ni2 講： 「上帝講伊e5 子基督耶穌e5 血，會洗除咱攏總e5 罪。」 
「Koh再問一個問題，就beh 放你去。你出去e5 時，彎過正爿，就會看著一間兩 chan3 e5 石厝，he 是我e5 厝。我是hit 間厝e5 主人。我e5 婦人人ti7 hit 內 面，我十一歲e5 查某子 Ma2-kek-liat8 也ti7 內面。13 年前我去紐約，tu2 著一個sui2 e5 查某囡仔。我欺騙伊講我是一個生理人。伊就嫁我，伊toe3 我來到chia，才知我e5 事業，心腸beh piak 裂。我hou7 伊受真濟痛苦，我常常酒 醉，扑伊，歹款待伊，關伊ti7 厝外，hou7 伊感覺ti7 世間若親像ti7 地獄，做人親像做狗。一月日前，我大酒醉轉來，一下看見我e5 婦人人，就下手扑伊。我e5 查某子企 ti7 阮兩人e5 中間。我ka7 我e5 查某子 sian3 嘴phe2，伊就倒落去 一個焰熱e5 火爐頂，tui3 肩頭到手，無一所在完全，驚了永遠boe7 thang 回復原來e5 款式。親像我這款人 iau2 有向望mah？」 
Hui-ni2 hoaN7 hit 人e5 肩頭ka7 伊講：「你所講e5 故事是何等e5 烏暗！總是上帝講基督耶穌e5 寶血會洗除咱e5罪。」Hit 人講：「多謝，真多謝，請替我祈禱，我明仔e7昏 beh koh 來去聽道理。」 
第二日上午約略7 點鐘，hit 人tu2 tui3 伊e5 辦公室出來。伊e5 領帶已經歪lah，伊e5 面有汗，有目屎，也有真濟塵埃。伊e5 腳步親像酒醉e5人。原來伊用椅仔扑破事務室e5鏡、火爐、讀冊桌kap 所有e5 器具，koh long3 破 所有e5薄壁、每桶e5酒、每矸 e5 威士忌，攏扑到落花流水，poah8-kiau2桌、poah8-kiau2 e5 器具攏扑到碎碎，hiat 落火爐燒。破壞一切，就轉去厝nih8，peh 上 樓頂，坐ti7 phong3 椅，伊e5婦人人tui3 伊 e5 查某子講，「Ma2-kek-liat8，去請 lin2 爸爸落來食早頓。」Ma2-kek-liat8 真驚kap 伊e5老爸講話，就遠遠企 teh 講：「媽媽講早起頓已經準備好lah，請你落來食。」 
「親愛e5 查某子，爸爸早起m7 食。」Ma2-kek-liat8 趕緊走落--來 講：「媽媽，親愛e5媽媽，爸爸講早起m7 食。」「Ma2-kek-liat8，你be7 曉得。你著請爸爸落來！」Ma2-kek-liat8 就 koh 上樓頂，伊e5媽媽也toa3 伊起來。Hit 人聽見伊e5 查某子 e5 腳步 聲，就用真仁慈e5 聲講：「我 e5 查某子ah，來我chia 。」伊e5 查某子也驚也見笑，慢慢行到伊 e5 面前，伊就抱伊e5 查某子，坐 ti7 伊家己e5 腳頭u 頂。伊ka7 伊e5 查某子 chim 嘴了後，就出聲啼哭。伊e5 婦人人企 ti7 樓梯頭，莫明奇妙。伊koh 對伊e5 婦人人 講，「親愛e5 婦人人ah，請來。」對 an2-ni 伊e5 婦人人也來坐ti7 伊倒爿 e5 腳頭u 頂。伊e5 雙手抱伊e5婦人人kap 查某子。伊e5婦人人kap 查某子過去常受過伊種 種e5 歹款待，若是今仔日伊抱in，ka7 in chim 嘴，koh aN3 頭出 聲大啼哭，情狀緊張甚至樓頂為著an2-ni 振動。 
經過數分鐘後，伊約束家己，就tui3 伊e5婦人人kap 查某子講，
「婦人人ah，查某子ah，m7 免驚，神今早起引chhoa7 一個新e5 人，新e5 老父轉來厝nih8。」Ti7 hit 暗，伊kap 伊e5 婦人人，伊e5查某子相kap 進 前接受耶穌做in e5 救主。 
讀者！Che是實在e5 故事，是Hui-ni2 先生家己講--e5。主耶穌e5 寶血，實在有洗除罪e5 大能力！M7 na7 kan-ta Hui-ni2 知影這個血e5 能力，m7 na7 kan-ta 這人thai5 人、害人、無疼婦人人、無疼子e5 人，知影這個血e5能力，世間已經有千萬人知影這個血e5 能力。你家己感覺有罪mah？你e5 心 m7 是污穢mah？你ai3 得著潔淨mah？你m7-thang 絕望。上帝e5 子基 督耶穌e5 血會洗除咱攏總e5 罪！你e5 罪雖然親像朱紅，主會 hou7 你變白親像雪。讀者！你若決心接受主，ai3 寶血洗除你e5 罪，請你家己祈禱。你thang an2-ni 講：「主耶穌ah，我盡心信你做我e5 救主，求主赦免我e5 罪，用你e5 血洗除我攏總e5罪。阿們。」 
</HL>