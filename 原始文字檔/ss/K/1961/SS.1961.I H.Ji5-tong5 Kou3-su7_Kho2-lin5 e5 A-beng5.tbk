<CL>
  A-beng5 si7 chit8 e5 8 hoe3 e5 gin2-na2, i e5 chhu3 chin song3-hiong, in-ui7 i e5 pa-pa ti7 A-beng5 iau2 chin se3-han3 e5 si5 chiu7 koe3-sin lah, A-beng5 long2 bo5 a-hiaN, a-che2, ia7 bo5 sio2-ti7 sio2-moe7, chi2 u7 kap ma-ma toa3 ti7 chit8 keng chin se3-keng e5 chhau2-chhu3. 
  A-beng5 e5 ma-ma, tak8-jit8 tioh8 khi3 ka7 lang5 in2 saN-a2 lai5 se2, than3-chiN5 lai5 tiah8-bi2 kap be2-chhai3, chong2-si7 sou2 than3 e5 chiN5 kan-ta u7 kau3 chiah8 saN-tng3 na7-tiaN7, sou2-i2 bo5 chiN5 thang hou7 A-beng5 khi3 thak8-chheh. In-ui7 in ia7 si7 sin3 Ia5-sou, tak8 le2-pai3 A-beng5 chiu7 kap ma-ma khi3 hu3 Chu2-jit8-oh8 kap le2-pai3. A-beng5 e7 hiau2 liam7-kim-ku3, ia7 oh8 chin che7 siu2 ti7 Chu2-jit8-oh8 teh gim5 e5 si. 
  A-beng5 sui-jian5 se3-han3, iau2-ku2 chin iu2-hau3, siong5-siong5 pang-chan7 ma-ma choe3 kang, ma-ma khi3 siu saN e5 si5, i ia7 siong5-siong5 toe3 ma-ma khi3, u7 si5 ma-ma chin bo5 eng5, A-beng5 chiu7 ka-ki7 khi3 ka7 lang5 siu saN tng2-lai5 hou7 ma-ma se2, sou2-i2 hiah e5 toa3 ti7 keh-piah e5 a-peh-a3 a-m2-a3 long2 o-lo2 i chin koai. 
  U7 chit8 e7-pou put-heng7 e5 tai7-chi3 lai5 lah, chiu7-si7 chit8 e5 ho2-giah8 lang5 Ng5 sian-siN phah-m7-kiN3 chit8 e5 phoe5-pau-a2, lai7-bin7 u7 200 khou, koh u7 chit8 kha chin tat8-chiN5 e5 soan7-chioh8 chhiu2-chi2. Tu2-ho2 phah-m7-kiN3 chhiu2-chi2 i2-cheng5, A-beng5 u7 khi3 Ng5 sian-siN e5 chhu3 siu saN, sou2-i2 Ng5 sian-siN chiu7 giau5-gi5 si7 i thau-theh8 khi3, chiu7 phai3 lang5 khi3 liah8 A-beng5 lai5, kio3 i tioh8 chiau3 sit8 seng5-jin7 thau-theh8 phoe5-pau, A-beng5 kong2 “goa2 bo5 theh8”. In chiu7 eng7 soh-a2 ka7 i pak8, tiau3 ti7 chhiu7-a2-oe, eng7 chhoe5-a2 ka7 i phah, ki5-sit8 A-beng5 bo5 thau-theh8 phoe5-pau-a2, i sui-jian5 se3-han3, chhu3-nih8 song3-hiong, chong2-si7 bo5 be7 ki3-tit ti7 Chu2-jit8-oh8 sou2 thiaN e5 ka3-si7 kap ma-ma e5 ka3-si7, i ka7 in kong2, khak-sit8 bo5 thau-theh8, in ia7 m7 sin3, i chi2-u7 lau5 bak8-sai2 piau2-si7 sim-lai7 e5 kan-khou2. Hut-jian5-kan i ki3-tit Chu2-jit8-oh8 e5 lau7-su bat kong2 “ti7 hoan7-lan7 kan-khou2 tiong thang kiu5-kio3 Ia5-ho5-hoa li2 e5 Siong7-te3”. I chiu7 khun2-chhiat ki5-to2 kong2, “Siong7-te3 ah, kiu5 Li2 pang-chan7 goa2, ka7 goa2 sin-oan, kiu3 goa2 thoat-li7 gui5-hiam2.” 
  Kau3 hong5-hun-am3, A-beng5 siu7 phah, seng-khu chin che7 siong, in-ui7 iau kap thiaN3, koh hou7 lang5 tiau3 hiah ku2 chiu7 hun7-khi3. 
  Chin-chiaN3, Siong7-te3 bo5 pang3-sak kiu5 kio3 I e5 lang5, ia7 bo5 pang3-sak kho2-lin5 e5 kou-ji5. Tng A-beng5 chhiN2 khi2-lai5 e5 si5, i i2-keng bo5 siu7 pak8, khun3 ti7 chit8 teng2 chin sui2 e5 bin5-chhng5, i e5 ma-ma, Ng5 sian-siN kap chit8 e5 i-seng khia7 ti7 sin-piN, Ng5 sian-siN ka7 A-beng5 kong2, “A-beng5 chhiaN2 li2 sia3-bian2 goa2, goa2 u7 oan-ong2 li2, ka7 li2 heng5-hoat8, taN goa2 i2-keng chai phoe5-pau-a2 m7 si7 li2 thau-theh8 e5, goa2 ia7 chai li2 si7 chit8 e5 koai gin2-na2, goa2 hoaN-hi2 pang-chan7 li2, lai5 pou2 goa2 chit pai2 e5 koe3-sit.” 
  Kui2 jit8 au7, A-beng5 seng-khu ho2 lah, tui3 ma-ma thiaN kong2, chiu7-si7 Ng5 sian-siN e5 se3-han3 kiaN2, in-ui7 hong3-tong7 khai chin choe7 chiN5, koh khiam3 che3, chiu7 thau-theh8 lau7-pe7 e5 phoe5-pau-a2, au7-lai5 khoaN3-kiN3 A-beng5 hou7 lang5 phah, sim-koaN kan-khou2 chiu7 ka7 i e5 lau7-pe7 seng5-jin7, A-beng5 chiah siu7 thau2-pang3. 
  A-beng5 iong2-kiaN7 liau2-au7, Ng5 sian-siN chiu7 sang3 chit8 pit chiN5 hou7 A-beng5 thang thak8-chheh, koh ka7 i e5 ma-ma chhoe7 chit8 e5 khah ho2 e5 kang thang cho3, tui3 hit tiap8 liau2-au7, in bo2-kiaN2 hoaN-hi2 khoai3-lok8 teh koe3 jit8, A-beng5 ia7 lip8-chi3 toa7-han3 beh hian3-sin cho3 Siong7-te3 e5 kang, lai5 po3-iong5 Siong7-te3 e5 thiaN3. 
  (Ka-teng5 e5 peng5-iu2 te7 43 ki5, 1961 ni5 9 geh8) 
</CL>
<HL>

阿明是1個8歲e5囡仔，伊e5厝真散hiong，因為伊e5爸爸ti7阿明iau2真細漢e5時就過身lah，阿明攏無阿兄、阿姊，也無小弟小妹，只有kap媽媽toa3 ti7 一間真細間e5草厝。 
阿明e5媽媽，逐日著去ka7人允衫仔來洗，趁錢來糴米kap買菜，總是所趁e5錢kan-ta有夠食3頓na7-tiaN7，所以無錢thang hou7阿明去讀冊。因為in也是信耶穌，逐禮拜阿明就kap媽媽去赴主日學kap禮拜。阿明會曉唸金句，也學真濟首ti7主日學teh吟e5詩。 
阿明雖然細漢，iau2-ku2真有孝，常常幫贊媽媽做工，媽媽去收衫e5時，伊也常常toe3媽媽去，有時媽媽真無閒，阿明就家己去ka7人收衫轉來hou7媽媽洗，所以hiah e5 toa3 ti7隔壁e5阿伯仔阿m2仔攏o-lo2伊真乖。 
有一e7晡不幸e5代誌來lah，就是一個好giah8人黃先生phah-m7見1個皮包仔，內面有200箍，koh有1 kha真值錢e5鑽石手指。Tu2好phah-m7見手指以前，阿明有去黃先生e5厝收衫，所以黃先生就giau5疑是伊偷提去，就派人去掠阿明來，叫伊著照實承認偷提皮包，阿明講「我無提。」In就用索仔ka7伊縛，吊ti7樹仔oe，用chhoe5仔ka7伊扑，其實阿明無偷提皮包仔，伊雖然細漢、厝nih8散hiong，總是無be7記得ti7主日學所聽e5教示kap媽媽e5教示，伊ka7 in講，確實無偷提，in也m7信，伊只有流目屎表示心內e5艱苦。忽然間伊記得主日學e5老師bat講「ti7患難艱苦中thang求叫耶和華你e5上帝。」伊就懇切祈禱講，「上帝ah，求你幫贊我、ka7我申冤，救我脫離危險。」 
到黃昏暗，阿明受扑，身軀真濟傷，因為枵kap疼，koh hou7人吊hiah久就昏去。 
真正，上帝無放sak求叫伊e5人，也無放sak可憐e5孤兒。當阿明醒起來e5時，伊已經無受縛，睏ti7 一頂真sui2 e5眠床，伊e5媽媽、黃先生kap 1個醫生企ti7身邊，黃先生ka7阿明講，「阿明請你赦免我，我有冤枉你，ka7你刑罰，今我已經知皮包仔m7是你偷提e5，我也知你是1個乖囡仔，我歡喜幫贊你，來補我這擺e5過失。」 
幾日後，阿明身軀好lah，tui3媽媽聽講，就是黃先生e5細漢子，因為放蕩開真濟錢，koh欠債，就偷提老父e5皮包仔，後來看見阿明hou7人扑，心肝艱苦就ka7伊e5老父承認，阿明才受thau2放。 
阿明勇健了後，黃先生就送1筆錢hou7阿明thang讀冊，koh ka7伊e5媽媽chhoe7 1個較好e5工thang做，tui3 hit tiap8了後，in母子歡喜快樂teh過日，阿明也立志大漢beh獻身做上帝e5工，來報揚上帝e5疼。
(家庭e5朋友第43期，1961年9月) 
</HL>