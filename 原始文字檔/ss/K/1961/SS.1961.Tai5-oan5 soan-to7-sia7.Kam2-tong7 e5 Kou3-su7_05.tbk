<CL>
  Goa2 Na7 Oe7-thang Koh Ke Kiu3 Chit8 E5 Lang5 
  Che si7 chheng-chin ban7-khak e5 su7-sit8, in-ui7 sou2 hoat-seng e5 su7 ke3-thau5 e5 cheng-chhai2, sou2-i2 hou7 thiaN e5 lang5 m7 kaN2 siong-sin3. Khi2-thau5 goa2 iah8 phau7 chin toa7 e5 giau5-gi5, chong2-si7 tui3 goa2 kong2 chit chan5 su7 e5 lang5, si7 siu7 cheng3-lang5 chun-keng3 e5, sou2-i2 goa2 ti7 sim-lai7 chiu7 sui5-si5 siuN7 beh am3-chiN7 tiau5-cha. Chiah-e5 oe7 si7 tui3 bou2 chit8-keng toa7-oh8 thoan5 chhut-lai5 e5, sou2-i2 goa2 chiu7 khi3 chhoe7 hit keng toa7-oh8 e5 tou5-su-koan2 koan2-li2-oan5, tiau5-cha e5 kiat-ko2 si7 su7-sit8 bo5 m7 tioh8, hou7 goa2 hui-siong5 e5 tioh8-kiaN. Goa2 sou2 beh kong2 e5 tai7-chi3, si7 goa2 tui3 hit-e5 tiong-sim jin5-but8 e5 a-hiaN tit8-chiap thiaN lai5 e5. 
  Li7 Chi-ka-ko u7 12 li2 hng7 e5 kau-goa7, u7 Ek-ban7-su-tun e5 siaN5-chhi7, ti7 hia u7 kian3-lip8 Bi2-i2-bi2-hoe7 e5 toa7-oh8, thang kong2 si7 Bi2-kok e5 Bi2-i2-bi2 hoe7 kau3-phai3 tiong te7-it toa7 e5 toa7-oh8. Chit-Keng hak8-hau7 ti7 chin ku2 i2-cheng5 put-ko3 si7 kek8 sio2 kui-bou5 e5 hak8-iN7 na7-tiaN7, bo5 ku2 chiu7 chhin-chhiuN7 hoe teh khui e5 chin3-tian2, chiaN5 choe3 chit8 keng iu-siu3 e5 tok8-lip8 toa7-oh8. Tng-si5 toa7-oh8 e5 hak8-seng put-chi2 chio2, u7 nng7 e5 hiaN-ti7 si7 tui3 Ai-o-oa2-chiu lai5 e5, in long2 u7 iong2-chong3 e5 sin-the2, tek8-piat8 sio2-ti7 si7 iu2-mia5 e5 iu5-eng2 soan2-chhiu2. U7 chit8-jit8 thiN phu2-kng, tui3 Bit8-chip-an-ou5 sou2 hoat-seng e5 chai-hai7, chin2-tong7 choan5 keng e5 toa7-oh8, iah8 jiau2-tong7 choan5 chhi7-bin5, lang5-lang5 toa7-pou7 kin2-kip chau2 khi3 li7 chhi7-lai7 bo5 hng7 e5 Bit8-chip-an ou5-piN, hng7-hng7 khoaN3-kiN3 chit8-chiah chun5 －－ Le2-lu2-jin5-ho7 －－ giam5-tiong7 phoa3-chun5 e5 cheng5-keng2. I2-lok8 koaN2-kin2 chiong it-sin chiuN7 e5 tiN5-poaN3 thng3 khi2 lai5, io pak8 tng5-soh, soh e5 chit8-thau5 pang3 hou7 tong5-oh8, iong2-kam2 thiau3-jip8 chui2-tiong, i siu5-oa2 phoa3-chun5 e5 si3-ui5, chiong beh si2 e5 lang5 e5 sin-khu pak8 ti7 soh-nih8, koh chi2-si7 ti7 hoaN7-piN e5 tong5-oh8 giu2 soh. Chit8-pai2, nng7-pai2... i chin7 sou2 u7 e5 lek8-liong7, kiu3-chhut chap8-e5 lang5 bian2 si2 chiuN7-liok8. U7 lang5 khi2-he2 ti7 ou5-piN teh hang-he2. I-lok8 ia7 oa2-kin7 he2-piN ai3 beh un-loan2 peng-leng2 e5 phe5-hu, chong2-si7 tng i oat8-thau5 koan-khoaN3 liau5-oan2 e5 hit-peng5, chu3-bak8 ti7 chui2-tiong e5 phoa3-chun5, sou2 khoaN3-kiN3 e5 chi2 u7 si7 choe7-choe7 e5 lam5-lu2 ti7 Le2-lu2-jin5-ho7 chun5 e5 si3-ui5 teh bok8-bok8 siu5, choe7-choe7 liap8 e5 thau5-khak ti7 chui2-tiong teh phu5 teh tim5, chit-khoan2 chhiN-chham2 e5 kong-keng2. I m7 kaN2 koh khoaN3 lok8-khi3, kong2 “ Goa2 beh koh kiu3 hiah e5 lang5.” Tong5-oh8 tioh8-kiaN chou2-tong3 i kong2 “M7-thang! M7-thang! I2-lok8 kun, li2 i2-keng chin7 lek8-liong7 lah! Na7 si7 koh chit8-pai2 thiau3-jip8 chui2-lai7, li2 chiu7 chhin-chhiuN7 si7 beh khi3 chu7-sat ! ” “ Lin2 khoaN3! In beh tim5-lun5 lah! Goa2 tek-khak tioh8 koh lai5-khi3!” cheng3-lang5 chin7-lat8 tong3--i, na7-si7 i iu5-goan5 thiau3-jip8 Bit8-chip-an-ou5, i kap hiong5-ok e5 toa7 pho-long7 chian3-tou3, ti7 kan-lan5 tiong koh kiu3-chhut gou7-e5 teh beh si2 e5 lang5, tui3 gui5-hiam2 tiong i an-jian5 peh-chiuN7 hoaN7-nih8. I oan5-choan5 bo5 khui3-lat8, khia7 ti7 he2-piN tit7-tit7-chhoah, i e5 bin7-sek m7 si7 oah8-lang5 e5 bin7-sek, khong-khi3 e5 han5-leng2 chhim-jip8 i e5 seng-khu, i e5 chhui3-tun5 si7 chi2-sek--e5, phe5-hu si7 ou-chhiN e5 sek, si2 e5 koan5-se3 na2 chhin-chhiuN7 beh tui3 i e5 seng-khu chhiuN2-toat8 i e5 leng5-hun5. Ti7 hit si5 i koh chit8-pai2 khoaN3-kiN3 chit8-khou e5 iN5-sam ti7 toa7-eng2 tiong teh phu5, i bin2-chiat e5 bak8-chiu sui5-si5 khoaN3-kiN3 u7 lang5 pan ti7 sam-teng2, koh u7 khoaN3-kiN3 hu7-jin5-lang5 e5 thau5-mng5, ia7 u7 khoaN3-kiN3 ta-pou-lang5 beh kiu3 i e5 khoan2-sit, chong2-si7 toa7 eng2 na2 soaN kham3-loh8-lai5 beh thun-biat8 in. I2-lok8 chai in nng7-lang5 tek-khak be7-thang thoat-li7 si2-sit e5 chai-hai7, chiu7 kong2 “Goa2 beh lai5 khi3 kiu3 in. ” “Li2 i2-keng bo5 lat8, khoaN3 pan7-se3 li2 i2-keng si7 beh si2 e5 lang5 lah! ”Cheng3-lang5 an2-ni hoah kio3. Chong2-si7 bo5 lang5 tong3 i oe7 tiau5. I2-lok8 chai3-saN thiau3-jip8 chui2-lai7, I eng7 hui-siong5 toa7 e5 khou2-sim, chiah siu5 kau3 iN5-sam e5 sou2-chai7, piaN3 chhut choan5 sou2 u7 e5 lat8 kiu3 te7 16 e5, te7 17 e5. I siu7 lang5 toa3 kau3 liok8-siong7, che7-che7 tong5-oh8 thiaN3-thang3 e5 chhiu2 Pho7 i to3-tng2 lai5 ti7 hak8-hau7 lai7, ti7 i e5 pang5-keng, i na2 si2-lang5, an-cheng7 to2 ti7 chhng5-teng2, chhng5-e7 u7 he2-lou5 beh hou7 i tit-tioh8 un-tou7. Chhng5-piN u7 a-hiaN Ui-li2 teh khoaN3-kou3 i, I2-lok8 jip8 ti7 cheng-sin5 hun-be5 e5 chong7-thai3. Hit-jit8 e5 kong-im iah8 ban7-ban7 beh koe3 khi3. 
  Ti7 hong5-hun e5 si5-chun7, i e5 hiaN Ui-li2 tiam7-tiam7 che7-teh khoaN3 thou5-kha e5 he2-lou5, ti7 au7-bin7 u7 cheng7-cheng7 e5 kha-pou7-siaN, hut-jian5 u7 chhiu2 hoaN7 ti7 Ui-li2 e5 keng-thau5 teng2, oat8-thau5 khoaN3, chiu7-si7 sio2-ti7 I2-lok8, tim5-su peng5-ho5 e5 bin7-iong5 khia7 teh. ”SiaN2-su7? I2-lok8! ” I2-lok8 in3 kong2 “Ui-li2! Goa2 kiam2 u7 kiaN5 chi3-sian7 e5 su7 mah? ” “ChaiN2-iuN7? Li2 kiam2 m7 si7 i2-keng kiu3 17 e5 lang5 bian2 si2 mah? ” “Goa2 chai, goa2 chin chai, chong2-si7 goa2 chin khoa3-lu7 goa2 bo5 kiaN5 chin7 chi3-sian7 e5 su7. Ui-li2 ! Li2 siuN7 goa2 chin chiaN3 u7 chin7-lat8 cho3 oan5 eng-kai kiaN5 e5 ho2 su7 mah? ” I e5 sim chhim-chhim e5 iu-chhiu5, thou3-chhut chit khoan2 e5 oe7. Ui-li2 chiong sio2-ti7 an-ti3 ti7 chhng5-teng2, hou7 i an-cheng7, Ui-li2 iah8 to2 ti7 sio2-ti7 e5 sin-piN. Kau3 ti7 chhim-kiN e5 am3-mi5, I2-lok8 e5 sim-sin5 iu5-goan5 boe7-thang tin3-cheng7, Ui-li2 liah8-tiau5 sio2-ti7 e5 chhiu2, chin7-lat8 beh hou7 i an-cheng7, chong2-si7 I2-lok8 e5 nau2-tiong sou2 siuN7 e5 chi2 u7 si7 kin-cha2-khi2 phoa3-chun5 e5 cheng5-keng2, i long2 bo5 teh siuN7 i chaiN2-iuN7 e5 piaN3-mia7 kiu3 chhut chui2-tiong e5 lang5. I sou2 siuN7 e5 chi2 u7 si7 hiah-e5 kiu3 bo5 tioh8 peh8-peh8 si2-khi3 e5 lang5. Ui-li2 ti7 sin-piN liah8-tiau5 sio2-ti7 e5 chhiu2, it-sin lou2-lek8 beh hou7 i leng2-cheng7. ”I2-lok8! Li2 i2-keng kiu3 17 e5 lang5! ”A-hiaN an2-ni an-ui3 i, na7 si7 i kong2 “Goa2 chai, Ui-li2! Goa2 chai, chong2-si7 …… a-ah, siat-su2 goa2 na7 koh ke kiu3 chit8 e5 lang5!” I hui-siong5 e5 kam2-khai3 an2-ni kong2. 
  Ki-tok-tou5 ah! Hian7-chai7 li2 kap goa2 long2 khia7 ti7 khi2 toa7 hong, loh8 toa7 hou7 e5 hai2-piN, teh khoaN3 choe7-choe7 lang5 ti7 jin5-seng e5 khou2-hai2 tiong eng2-oan2 biat8-bo5 khi3. In hou7 kiong5-beng2 e5 hai2-eng2 kham3-loh8-khi3, tim5 ! tim5 ! tim5 ! ti7 eng2-oan2 choat8-bang7, ban7-tng7 e5 chhim-khiN. Lan2 thang an-cheng7 ke3-siok8 khia7 teh koan-khoaN3 mah? Lan2 thang pang3 ku3-chai3 in tim5-lun5 mah? 
  Chhin-ai3 e5 thok8-chia2! Lan2 kiam2 m7 tioh8 chit8-pai2 koh chit8-pai2, thiau3-jip8 hai2 tiong, eng7-chin7 choe3-au7 e5 lat8, piaN3-mia7 kiu3 beh tim5-lun5 e5 lang5 mah? Siat-su2 lan2 u7 eng7 chin7 choe3-au7 e5 chit8-tiam2-a2 lek8-liong7 khi3 chin2-kiu3 beh tim5-lun5 e5 lang5, jian5-au7 lan2 beh phak ti7 hai2-hoaN7, iu-bun7 hiah-e5 tim5-lun5 biat8-bo5 e5 leng5-hun5, hoan5-lo2 ka-ki7 tui3 thiaN3 leng5-hun5 jiat8-cheng5 e5 bo5 kau3-giah8, hit si5 iah8 beh koh au5-kio3 kong2 “Ai3 ah, siat-su2 goa2 na7 koh ke kiu3 chit8 e5 lang5! ” 
  Giam5-tiong7 E5 Liong5-sim Chek-pi7 
  Ka-na2-tai7 e5 hiong chhoan nih, u7 chit8 e5 cha-bou2 gin2-na2, teh keng-koe3 an-cheng7 e5 seng-oah8. Bat u7 chit8-jit8 thiaN-kiN3 Tok-lun5-to-chhi7 chhia-hoa5 seng-oah8 e5 cheng5-heng5, soa3 chhim-chhim i3-ai3 hit khoan2 e5 seng-oah8. I siuN7, hiong-chhoan seng-oah8 sit8-chai7 si7 ke3-thau5 e5 tan-tiau7 bo5 liau5, sou2-i2 koat-teng7 beh chhut-khi3 tou-chhi7. Chai7-lai5 ti7 chhau2-te7 sou2 iong2-iok8 e5 cha-bou2 gin2-na2, kau3 ti7 tou-chhi7 nih, hou7 i sou2 khoaN3-kiN3, sou2 thiaN-kiN3 e5, long2 si7 chhi3-kek moa2-moa2, chhiong-moa2 choe7-ok kap iu2-hek8, ti7 put-ti put-kak e5 tiong-kan, na2 chhin-chhiuN7 kng2-le5-hong, chiong i kng2-jip8 hit lai7-bin7. Ban7-ban7 i tui7-loh8 ti7 kian3-siau3 pai7-hoai7 e5 seng-oah8 tiong. Si5-kan tit8-tit8 teh koe3, i e5 liong5-sim be5-bang5 ti7 kek8-chhim e5 choe7-ok tiong, tui3 ka-ki7 e5 chin-siong7 sit-loh8 kam2-kak. 
  U7 chit8-jit8, ou-bin7 lang5 sou2 chou2-chit-e5 im-gak8-thoan5 lai5 ti7 Tok-lun5-to-chhi7, I siu7 peng5-iu2 e5 chiau-thai7 ia7 khi3 thiaN, hoe7-tiuN5 si7 ti7 chit8-keng le2-pai3-tng5. Ou bin7 lang5 e5 koa-siaN hui-siong5 e5 bi2-biau7 iat8-ni2, ti7 i teh him-siong2 e5 si5, u7 ki5-biau7 e5 siaN-im chit8 pai2 koh chit8 pai2, tiong5-hok8 teh chhiuN3, chiu7-si7 teh chhiuN3 ho5-e5 e5 sou2-chai7: 
  “Ma-ma! Chit8-pai2 koh chit8-pai2, Goa2 e5 ma-ma beh tit-tioh8 hoaN-hi2, Ti7 thian-kok chit8 pai2 koh chit8 pai2, Goa2 e5 ma-ma beh tit-tioh8 hoaN-hi2. ” 
  Chit kui2 ku3 ho2-thiaN hiang2-liang7 e5 koa-siaN, tui3 thiaN-chiong3 e5 thau5-khak-teng2 keng-koe3, thang3 kau3 ti7 ji7-kai hit-e5 cha-bou2 gin2-na2 sou2 che7 e5 sou2-chai7, hou7 i hoe5-siong2 kau3 cha2-si5, kin7 oa2 ti7 i lau7-bo2 e5 hoai5-tiong e5 cheng5-keng2. Che si7 iu3-lian5 si5-tai7, ti7 i si3-hoe3 e5 si5, u7 chit8 e5 hong5-hun-am3, i e5 lau7-bo2 che7 ti7 toh-piN, seng3-keng hian-khui he7 ti7 kha-thau5-u teng2, iu5-teng e5 kng tui3 toh-teng2 chio3 loh8-lai5, bo5 sia5-khi3 e5 si3-hoe3 cha-bou2 gin2-na2, sui2 e5 kim thau5-mng5, ho2 khoaN3 e5 bin7-mau7, an-jian5 oa2 ti7 lau7-bo2 e5 heng-cheng5. Lau7-bu2 siong5-siong5 eng7 an2-ni teh ka3 i ki5-to2, thak8 seng3-keng, chit khoan2 e5 cheng5-keng2, chit8-bou7 chit8-bou7 phu5 ti7 i e5 bin7-cheng5. ChhiuN3-koa e5 siaN-im iu5-goan5 san3-po3 ti7 hoe7-tiuN5 e5 tiong-kan, koh chit8 pai2 teh chhiuN3 ho5-e5 e5 sou2-chai7: 
  “Ma-ma! Chit8-pai2 koh chit8-pai2, Goa2 e5 ma-ma beh tit-tioh8 hoaN-hi2, Ti7 thian-kok chit8-pai2 koh chit8-pai2, Goa2 e5 ma-ma beh tit-tioh8 hoaN-hi2”. 
  I thiaN liau2-au7, sim-chong7 e5 huih tit8-tit8 kun2 khi2-lai5, chheng3 kau3 i e5 chhui3-phoe2, i sit8-chai7 bo5 pan7-hoat thang koh jim2-nai7, khia7 khi2-lai5, li7-khui cho7-sek8, peng5-iu2 ki5-koai3, tong3 i, na7-si7 i na2 cheng-sin5 chho3-loan7 e5 lang5, liam5-piN chong5 loh8 lau5-kha, chau2 chhut ke-lou7. I kiah8-bak8 ng3 thiN, siuN7 kau3 lau7-bu2 e5 hoai5-phau7, koh seng2-chhat ka-ki7 e5 choe7-tang7, jim2 be7-tit liong5-sim e5 chek-pi7, toa7-pou7 kin2 kiaN5 chhut Tok-lun5-to-chhi7 e5 kau-goa7, ti7 chit8 phian3 e5 peng5-ia2 tiong ke3-siok8 teh kiaN5. 
  Ke3-jit8 thau3-cha2, u7 long5-hu beh chhut-khi3 choe3 kang, hut-jian5 ti7 mng5-khau2 hoat-hian7 chit8 e5 si2-the2, chiu7-si7 hit-e5 cha-bou2 gin2-na2 to2 tiam3 ti7 lang5 e5 mng5-khau2, chiu7 an2-ni si2-khi3. Chin kho2-lin5, i siu7 boe7-khi2 liong5-sim giam5-tiong7 e5 chek-pi7, soa3 tng7-khui3 lai5 si2. 
  Tng i chhiN2-gou7 beng5-beng5 khoaN3-kiN3 ka-ki7 chin-siong7 e5 si5, soa3 si2 ti7 bo5 thang un2-bat8 e5 sou2-chai7, ti7 chit se3-kan sit8-chai7 bo5 u7 pi2 che khah put-heng7 e5 su7! “sou2-i2 lin2 tioh8 than3 iau2 u7 thang kio3 choe3 kin-a2-jit8 e5, jit8-jit8 saN khoan3-bian2, kiaN-liau2 lin2 tiong-kan u7 e5 hou7 choe7 be5-khi3, lai5 ngi7-sim. In-ui7 lin2 na7 chhi5-siu2 khi2-thau5 e5 chhim-sin3, kian-kou3 kau3 lou7-be2, chiu7 u7 hun7 ti7 ki-tok. ”（Hi-pek-lai5 3: 13, 14）. 
  Kian3-siau3 Ti3-Kau3 Si2 
  Siu7 bu2-jiok8 e5 thong3-khou2, si7 chaiN2-iuN7 oe7 siong-hai7 lang5 e5 sim, che si7 ho5-teng2 toa7 e5 chai-hai7 ah! Ti7 Bi2-kok Niu2-iok chhi7, bou2 gun5-hang5 e5 hian7-kim chhut-lap8-he7 e5 chit8-oan5, in-ui7 I ke3-thau5 tham-ai3 chiN5-chai5, sou2-i2 chiong gun5-hang5 e5 chu-pun2-kim li7-iong7 lai5 tau5-chu. Chong2-si7 i phaiN2-un7, sou2 tau5-chu e5 oan5-choan5 sit-pai7, i eng7 siong-tong ku2 e5 si5-kan, eng7 khou2-sim ke2 siau3-phou7, i an2-ni choe3, beh khi-phian3 gun5-hang5, siam2-pi7 kiam2-cha-oan5 kho2-phaN3 e5 bak8-chiu. U7 chit8-jit8 kiam2-cha-oan5 tiau5-cha siau3-phou7, hoat-hian7 u7 hu-ke2 e5 siau3-giah8. Au7-lai5 chha5-beng5 i khak-sit8 u7 su2-iong7 kong-chiN5, choe3-au7 i e5 seng-khu siu7 pak8, koaiN ti7 kaN-gak8 lai7. 
  I u7 hu7-jin5-lang5, koh u7 chit8 e5 soe3-kiaN2. I e5 se3-kiaN2 oan2-jian5 chhin-chhiuN7 thiN-sai3 e5 bi2-le7, seng3-cheng5 hui-siong5 e5 un-sun5, si7 chit8 e5 kho2-ai3 leng2-li7 e5 cha-bou2 gin2-na2. U7 chit8-jit8 i tui3 hak8-hau7 tng2-lai5, sui5-si5 phak ti7 lau7-bu2 e5 heng-cheng5 hau2, kong2 “Ma-ma ! goa2 bo5 ai3 khi3 hak8-hau7 lah!” Iu-chhiu5 e5 lau7-bu2 khoaN3-kiN3 tok8-it sou2 thiaN3 e5 cha-bou2-kiaN2 teh hau2, siuN7 kong2 si7 hoat-seng bo5 sim2-mih8 tiong7-tai7 e5 gin2-na2 su7, chiu7 kong2 “M7-thang kong2 chit khoan2 e5 oe7..., m7-thang bo5 khi3 hak8-hau7. ”Gin2-na2 iu5-goan5 kong2 “Bo5 ai3 lah, Ma-ma! Goa2 tek-khak bo5 koh khi3 hak8-hau7 lah! ”Se3-kiaN2 na2 hau2 na2 chhiN-chham2, lau7-bu2 tioh8-kip kong2 “Tau3-ti2 si7 chaiN2-iuN7, li2 hut-jian5 siuN7 an2-ni? ” “Kin-a2-jit8 sio2 peng5-iu2 chhio3 goa2 kong2, Li2 e5 lau7-pe7 si7 chhat8 ! ”Se3-kiaN2 thi5-khau3, bak8-sai2 lau5 moa2-bin7. Ah! ho5-teng2 chan5-jim2 e5 thi2-chhio3 ! Lau7-bu2 sui5-si5 kak-ngou7, bo5 koh sang3 se3-kiaN2 khi3 hak8-hau7. An2-ni e5 se3-han3 gin2-na2, chiu7 hou7 chit khoan2 ti3-mia7 e5 oe7, chhak8 ti7 i se3-se3 e5 sim-leng5, sit8-chai7 si7 ke3-thau5 toa7 e5 chhi-kek. I2-au7 se3-kiaN2 tak8-jit8 tak8-si5 bih ti7 chhu3-lai7, lian5 chit8-pou7 ia7 bo5 tah8-chhut mng5-goa7. Na2 hoe ho2 khoaN3 e5 cha-bou2 gin2-na2 chiam7-chiam7 kou-ta5, tui3 khin-piN7 chin3-jip8 tang7 PiN7. Sui-jian5 siu7 i-seng e5 chin2-toan3, ia7 boe7-thang tui3 i-sut8-siong7 lai5 i-ti7 chit-khoan2 e5 piN7-cheng3, ban7-ban7 siau-san2, ia7 bo5 hoe5-hok8 e5 ng3-bang7. I-seng kong2 “sian-siN-niu5 ah! Se3-kiaN2 e5 sim siu7 siong, i e5 sim-leng5 hou7 thong3-khou2 sou2 ap-che3, goa2 sou2 u7 e5 lek8-liong7 tui3 ti7 i long2 boe7-thang hoat-seng kong-hau7. Tu5-khi3 si2 i2-goa7 bo5 u7 ki5-thaN e5 lou7 lah! ”Lau7-bu2 sim siong-pi, jip8-khi3 piN7-sek, pek-chhiat ai3 thiaN kho2-ai3 e5 cha-bou2-kiaN2 choe3-au7 e5 goan7-bong7. ” Li2 u7 ai3 sim2-mih8 bo5? Li2 long2 thang kong2, ma-ma beh pang-chan7 li2. ”Lau7-bu2 chu3-sin5 khoaN3 se3-kiaN2 siau-san2 e5 bin7-iong5 an2-ni kong2. Hut-jian5 se3-kiaN2 e5 bak8-chiu pek-khui kong2, ”Ma-ma, li2 sia2 phoe hou7 pa-pa, chhiaN2 i tng2-lai5 lan2 chhu3-nih8. Goa2 chin ai3 pa-pa chiau3-siong5 pai5 chim2-thau5, khun3 ti7 goa2 e5 sin-piN! ” Se3-kiaN2 khun2-chhiat loan5-ai3 lau7-pe7 e5 sim, tui3 i e5 chhui3 liu5-lou7 chhut-lai5. Lau7-bu2 sui-jian5 chai-iaN2 che si7 ke3-thau5, bo5 kho2-leng5 sit8-hian7 e5 ai-kiu5, na7 si7 bak8-chiu khoaN3 thang3-thiaN3 e5 se3-kiaN2 an2-ni e5 thian-chin kho2-ai3, chiu7 phun-chau2 ti7 koaN-thiaN e5 tiong-kan, eng7 su-bin7 siong5-se3 kong2-khi2 sou2 u7 e5 su7-sit8, ai-kiu5 tong-kiok8, chong2-si7 long2 boe7-thang tit-tioh8 sim sou2 ai3 e5. Chit8-jit8 ke3 chit8-jit8 khoaN3-kiN3 se3-kiaN2 siau-san2 bo5 oah8-khi3 e5 piN7-thai7, cho3 lau7-bu2 e5 khou2-sim tou5-bou5 beh oan5-seng5 se3-kiaN2 goan7-bong7, sou2-i2 chiu7 gui7-cho7 su7-kiaN7, chiong cha-bou2 gin2-na2 e5 lau7-pe7, tui3 thih-thang e5 lai7-bin7, chiam7-si5 chun2 i tng2-lai5 chhu3-nih8. I kau3 chhu3-nih8, i2-keng si7 chhim-kiN e5 am3-mi5, chhin-chhiat e5 i-seng iau2-ku2 teh theng3-hau7. I-seng kong2, ”ChhiaN2 li2 koaN2-kin2 khi3 se3-kiaN2 e5 sin-piN, cha-bou2 gin2-na2 i2-keng boe7-thang koh tan2-hau7 kau3 bin5-a2-jit8 lah! ” Lau7-pe7 lai5 kau3 piN7-sek, soe3-ji7 khui-mng5, se3-kiaN2 leng5-bin2 e5 kam2-kak, sui5-si5 pek-khui bak8-chiu khoaN3-tioh8 lau7-pe7, kong2 “Pa-pa ! Goa2 theng3-hau7 li2, goa2 chai li2 oe7 lai5, goa2 it-sim ki5-kiu5 siong7-te3 ! Pa-pa, koaN2-kin2 lai5 chia, chiau3-siong5 pai5 chim2-thau5, lai5 khun3 ti7 goa2 e5 sin-piN.” I kek8 hoaN-hi2 an2-ni kong2. Lau7-pe7 pai5 chim2-thau5 to2 ti7 i e5 sin-piN. Kho2-ai3 e5 gin2-na2, chhun i e5 chhiu2 khin-khin bong lau7-pe7 e5 bin7, i hian2-chhut tit-tioh8 an-ui3 e5 bin7-iong5, eng2-oan2 an-bin5 ti7 i sou2 su-liam7 e5 lau7-pe7 e5 sin-piN. 
  Bu2-jiok8 lang5 ti3-kau3 thai5-si2 lang5, koh kian3-siau3 ti3-kau3 si2 ! Sit8-chai7 kian3-siau3 oe7 thai5-si2 lang5. Thok8-chia2 ! Te7-gek8 sit8-chai7 si7 thang kian3-siau3 e5 kaN-gak8! ChhiaN2 li2 m7-thang be7-ki3-tit. Te7-gek8 si7 ban7-lang5 sou2 jin7-teng7, bo5 beng5-u7, thang-kiaN, hou7 lang5 siu7 eng2-oan2 ti3-mia7 siong e5 tiuN5-sou2. Sou2-i2 li2 na7 khi3 Te7-gek8, m7 na7 li2 kian3-siau3, ia7 beh lian5-lui7 li2 e5 chhin-lang5 siu7 kian3-siau3. 
  U7 Siong-hun5 E5 Chhiu2 
  Tek-sun3(Dixon）si7 chit8 e5 bo5-sin5-kau3 e5 lang5, chong-kau3 tui3 ti7 i si7 bo5 lou7-eng7, i giau5-gi5 u7 sin5, siat-su2 u7, hit-e5 sin5 si7 i sou2 boe7-thang sia3-bian2 e5 tui3-tek8, in-ui7 i e5 bou2 kap i kiat-hun 2 ni5 au7 chiu7 si2, chin-chiaN3 si7 ho7 put tan heng5, i sou2 thiaN3 e5 kiaN2 ia7 si2, na7 u7 Sin5, kiam2 m7 tioh8 hu7 chek-jim7 mah? I siN-seng3 kek8 ai3 soe3-kiaN2, sou2-i2 sit-loh8 kiaN2 chhin-chhiuN7 sit-loh8 bou2 chit8-iuN7 e5 chhiN-chham2. Tek-sun3 in-ui7 an2-ni khou2-thang3 ka-pe7 siong-sim e5 kek8-thau5, chiu3-choa7 m7 tah8 chit8 kha-pou7 jip8 le2-pai3-tng5, chiau3 an2-ni sit8-heng5 i2-keng u7 10 ni5 ku2. 
  Tek thai3-thai3 si2 10 ni5 liau2-au7, in hit chng hoat-seng 1 pai2 e5 toa7 he2-chai. Un lau7 thai3-thai3 e5 chhu3 oan5-choan5 sio-hui2--liau2, kho2-lin5 e5 Un lau7 thai3-thai3 sui-jian5 hou7 lang5 kiu3 chhut-lai5, tan7-si7, i2-keng hou7 he2 sio kah poaN3-si2 lah, tai7-ke teh chhiN-choh8 e5 tiong-kan, hut-jian5 tui3 lau5-teng2 u7 hoah kiu3-lang5 e5 siaN, goan5-lai5 to7 si7 Un thai3-thai3 e5 kou-sun ti7 hit lai7-bin7, chit-e5 gin2-na2 peng5-si5 bo5 tit-lang5 thiaN3, sou2-i2 kau3 chit si5 bo5 lang5 siuN7 tioh8 i, kau3 i ti7 hia hou7 he2 pek--tioh8. chau2 kau3 thang-a2 khau2 teh hoah-hiam3, chiah hou7 lang5 hoat-kak--tioh8. Tan7-si7 thai3 ban7 lah, lau5-thui teh toh8, he2-se3 chin liat8, tai7-ke sui-jian5 chap8-hun tioh8-kip, chong2-si7 bu5-hoat kho2-si, ti7 iu-bun7 sit-sek e5 tiong-kan, hut-jian5 khoaN3-kiN3 Tek-sun3 ng3 sio-tioh8 e5 chhu3 chong5 jip8-khi3, siang-chhiu2 khiN5 thih-kng2 peh-chiuN7 lau5-teng2, chiong soe3-han3 gin2-na2 tui3 thang-a2-khau2 thoa chhut-lai5, pho7 ti7 chiaN3-chhiu2, eng7 to3-chhiu2 lam2 tioh8 thih-kng2, koh liu loh8-lai5, he2 sio e5 chhiuN5-piah liam5-piN to2, in 2 lang5, ti7 koan-chiong3 jiat8-liat8 khak-chhai2 e5 siaN-tiong peng5-an thoat-hiam2 ! Soe3-han3 Te3-khek(Dick), tu5-liau2 tioh8-kiaN i2-goa7, oan5-choan5 bo5 siu7 siong, chong2-si7 Tek-sun3 beh loh8 lai5 e5 si5, hou7 hit-e5 chin jiat8 e5 thih-kng2 sou2 thng3 tioh8 e5 siong chin toa7, au7-lai5 sui-jian5 u7 ho2, m7-ku2 lau5 chin chhim e5 siong-hun5 ti7 chhiu2-nih8. Un lau7 thai3-thai3 siu7 chit-e5 taN2-kek, bo5 ku2 chiu7 si2, pang3 hit-e5 soe3-han3 Te3-khek, beh chaiN2-iuN7? Tu2-ho2 hit chng u7 chit8-ui7 beng5-bong7 e5 Lo5-hoat (Loatt) sian-siN, ka-ki7 chhin-siN e5 kiaN2, bo5 ku2 i2-cheng5 si2-khi3, ang-bou2 2 lang5 tng teh siuN7 beh pun chit e5 ta-pou gin2-na2, chiu7 sun7 chit-e5 ki-hoe7 sin-chheng2 ai3 Te3-khek choe3 in e5 kiaN2, chong2-si7 Tek-sun3 ia7 the5-chhut kang7-khoan2 e5 chheng2-kiu5, liong2-hong oh-tit kai2-koat, chiu7 tui3 chit8 e5 choe3 siu7 lang5 chun-keng3 e5 chhiuN2-tiuN2, tiau3-chip8 bok8-su kap chng lai7 leng7-goa7 kui2 na7 mia5 e5 sin-su7 tai7-ke khui-hoe7 lai5 kong-toan3. 
  ChhiuN2-tiuN2 tai7-seng khi2-lai5 kong2: “Lo5 sian-siN kap Tek sian-siN nng7 lang5 piN5-piN5 sin-chheng2 beh siu-iong5 chit-e5 kou-ji5, ho2-i3 chin thang kam2-hok8: Tek sian-siN kiu3 kou-ji5 e5 siN3-mia7 sng3 si7 u7 iu-sian koan5, chong2-si7 i si7 toaN-sin lang5; Lo5 sian-siN khiok si7 u7 thai3-thai3, chiau3 li2-khi3, soe3-kiaN2 tioh8 u7 chit8 e5 hu7-jin5-lang5 lai5 chiau3-kou3, m7 chai kok-ui7 e5 ko-kian3 chaiN2-iuN? “ Bok8-su chiu7 khi2-lai5 kong2: “Tek sian-siN e5 iong2 khi3 chin thang khim-poe7, put-ko3 i m7 na7 bo5 thai3-thai3 thang lai5 chiau3-kou3 soe3-kiaN2, koh si7 chit8 e5 bo5-sin5-phai3 e5 lang5; pat8-jit8 i e5 kiaN2 ia7 oe7 piN3 bo5 sin3 Sin5 e5 lang5; Lo5 sian-siN hu-hu7 long2 si7 Ki-tok-tou5, chu7-jian5 oe7 kau3-to7 i e5 kiaN2, kiaN5 sou2 eng-kai kiaN5 e5 lou7. ” “Bo5 chho3”ChhiuN2-tiuN2 thiaN-tioh8 chiu7 koh kong2: “Tek sian-siN mou7-hiam2 kiu3 chhut chit-e5 gin2-na2, sou2 piau2-hian7 e5 iong2-kam2 kap hi-seng e5 cheng-sin5, goan2 chhian-ban7 m7-kaN2 khin khoaN3, put-ko3 chhiaN2 Tek sian-siN goan5-liong7. Tioh8 oe7 ki3 tit iong2-kam2 peng3 m7 si7 kau3-to7 gin2-na2 e5 chu2-iau3 tiau5-kiaN7, chit8 e5 lam5-chu2-han3 kho2-i2 iong2-kam2 chhin-chhiuN7 sai, tan7-si7 chit-khoan2 iong2-beng2 khiok si7 boe7-thang hap8 ti7 chiau3-kou3 se3-kiaN2 e5 . ”“Si7 lah , ” Bok8-su koh pou2-chhiong chit8-ku3, “Tek sian-siN kiu3 liau2 Te3-khek e5 jiok8-the2, chong2-si7 leng5-hun5 tit-kiu3 e5 bun7-te5, lan2 ia7 tioh8 hu7-chek, na7 bo5, tui3-tiong7 kiu3 jiok8-the2 e5 hoan2-bin7 leng5-hun5 sang3 khi3 eng2-oan2 e5 biat8-bo5, kiam2 m7 si7 chit8-kiaN7 koh khah kho2-lin5 e5 su7 mah? ” Au7-lai5 chhiuN2-tiuN2 the5-gi7, chun2 in nng7 ui7 sin-chheng2-jin5 pai5-liat8 in e5 i3-kian3, kau3-be2 Tek-sun3 kiah8-khi2 i tioh8 siong e5 chhiu2 kong2: “Chiu7-si7 chit-e5 , ” tai7-ke khoaN3-kiN3 i chin thang kiaN e5 chhiu2, tiam7-tiam7 m7-kaN2 choe3 siaN, io5 tin2-tang7 tai7-ke e5 cheng3-gi7-kam2, chiu7 chiong chit-e5 bun7-te5 hu3-koat, tai7-to-sou3 thong-ke3 chiong Te3-khek kau hou7 Tek-sun3 poe5-iuN2. 
  Tui3 chia khi2, Tek-sun3 e5 seng-oah8 khai-si2 sin e5 ki2-goan5, sio2 Te3-khek bo5 khiam3 chit8-tiam2-a2 bo2-seng3 e5 ai3-hou7, in-ui7 Tek-sun3 chin thiaN3 i, liu5-sim kiam chin7 pe7-bu2 eng3 u7 e5 it-chhe3 e5 chek-jim7; si5-siong5 pho7 i, ka3 i chhiuN3-koa thak8-chheh, kong2 kou3-su7 hou7 i thiaN. Te3-khek si7 chit8 e5 chhong-beng5 e5 gin2-na2, put-chi2 oe7 li2-hoe7 in iuN2 kiu3 i, koh chaiN2-iuN7 kap Lo5 sian-siN cheng-chhu2 beh khioh lai5 choe3 kiaN2 e5 kou3-su7, tek8-piat8 u7 heng3-chhu3, chong2-si7 bak8-khou ia7 ang5. chiu7 kong2: “Goa2 eng2-oan2 to m7 choe3 Lo5-hoat e5 kiaN2, pa-pa, si7 a2 m7 si7? ” “M7!” Tek-sun3 ia7 chin tek-i3 bi5-chhio3 in3 kong2, “Koai kiaN2 ah, li2 si7 goa2 e5.” 
  Au7-lai5 ti7 chit8-e5 joah8-thiN, hit-e5 siaN5-lai7 u7 khui chit8 e5 tou5-ui7 tian2-lam2-hoe7. Tek-sun3 chhoa7 i e5 kiaN2 Te3-khek khi3 chham-koan, khoaN3-tioh8 chit8-pak-tou5, e7-bin7 sia2 kong2: “Chhun li2 e5 chng2-thau5-a2 lai5 khoaN3 Goa2 e5 chhiu2, chhun li2 e5 chhiu2 tham3 Goa2 e5 hiap8-e7, boh8-tit choe3 m7 sin3 e5, tioh8 choe3 sin3 e5”( Iok-han7 20:27 ). Te3-khek khoaN3 tioh8 chit-pak-tou5, chiu7 tui3 pa-pa kong2, “Chit e5 kou3-su7, kong2 hou7 goa2 thiaN.” Pa-pa kong2:“Goa2 m7 kong2.” “Si7 chaiN2-iuN7? ” “ In-ui7 che kou3-su7 goa2 m7 siong-sin3.” Te3-khek kong2: “Goa2 khoaN3 liau2 chin u7 chhu3-bi7, chhiaN2 pa-pa kong2 hou7 goa2 thiaN.” Tek-sun3 chiu7 kong2 che kou3-su7 hou7 i thiaN, Te3-khek liu5-sim thiaN-liau2, chiu7 kong2: “ Pa-pa che tu2 chhin-chhiuN7 li2 kap goa2 e5 kou3-su7, Lo5-hoat beh kap li2 saN-chiN goa2 e5 si5, li2 chhun li2 e5 chhiu2 hou7 in khoaN3, goa2 chiu7-si7 li2 e5. Na7 u7 lang5 kong2 sit-he2 e5 kou3-su7 kap li2 chaiN2-iuN7 kiu3 goa2 chhut-lai5, goa2 na7 chhin-chhiuN7 To-ma2 hoan2-pok m7 sin3, goa2 chiu7-si7 chin khou2-ouN3 chi3-kek8 lah” “ Si7 ”. “ Pa-pa goa2 na7 chhin-chhiuN7 To-ma2 m7 siong-sin3, goa2 oe7 choe3 Lo5-hoat e5 kiaN2 a2 boe7? ” “ Tong-jian5 si7 boe7 oe7, put-koan2 li2 sin3, m7 sin3, goa2 kiu3 li2 chong2-si7 su7-sit8 e5 ”. Tek-sun3 an2-ni in3. Au7-lai5 Tek-sun3 bang7-kiN3 Lo5 hoat kap i saN-chiN Te3-khek, i chhun-chhut siu7 siong e5 chhiu2 e5 si5, Te3-khek khiok oat8-tng2-sin siam2-khui, chin put-peng5, chiu7 chhiN2 khi2-lai5, boe7 kim3-tit bak8-sai2 lau5 moa2-bin7, koh khun3 iu7 koh bang7-kiN3 chit8 e5 lang5 chhun-chhut tioh8-siong e5 chhiu2 chhut-lai5, sui-jian5 si7 bang7, iau2-ku2 boe7-thang bo5 seng5-jin7 chit-khoan2 e5 su7-sit8. Tek-sun3 chiam7-chiam7 kam2-kak i u7 khui-hu7 liau2 ui7-tioh8 i teng3 sip8-ji7-ke3, pang3-sak siN3-mia7 e5 kiu3-chu2, i khai-si2 koh thak8 Seng3-keng, bo5 ku2 chiu7 chhe7 chhut i chi2-u7 tioh8 sin3, chiah thang siok8 ti7 ui7-tioh8 i e5 ke3-sit siu7-hai7, ui7-tioh8 i e5 choe7-giat8 siu7-siong e5 kiu3-chu2, chhin-chhiuN7 Te3-khek siok8 ti7 i ka-ki7 chit8-iuN7. 
  “ Goa2 e5 kiu3-chu2, goa2 e5 kiu3-chu2, Goa2 tak8 mi5-jit8 siau3-liam7 ai3 kap Li2 saN-kiN3, Goa2 e5 kiu3-chu2, goa2 e5 kiu3-chu2, KhoaN3-kiN3 seng3-chhiu2 e5 siong-hun5 chiu7 jin7-tit Li2. ” 
</CL>
<HL>

我若會Thang Koh 加救一個人 
Che 是千真萬確e5 事實，因為所發生e5 事過頭e5 精 彩，所以hou7 聽e5 人m7 敢相信。起頭我亦抱真大e5 giau5疑，總是tui3 我講這層事e5 人，是受眾人尊敬e5，所以我ti7 心內就隨時想beh 暗靜調查。Chiah-e5 話是tui3 某一間大學傳出來e5，所以我就去chhoe7 hit 間大學e5 圖書館管理員，調查e5 結果是事實無m7著，hou7 我非常e5 著驚。我所beh 講e5 代誌，是我 tui3 hit 個中心人物e5 阿兄直接聽來e5。 
離芝加哥有12 里遠e5 郊外，有Ek-ban7-su-tun e5 城市，ti7 hia 有建立美以美會e5 大學，thang 講是美國e5 美以美會教派中第一大e5 大學。這間學校ti7 真久以前不過是極小規模e5 學院na7-tiaN7，無久就親像花teh 開e5 進展，成做一間優秀e5 獨立大學。 當時大學e5 學生不止少，有2 個兄弟是tui3 愛荷華州來e5，in 攏有勇壯e5 身體，特別小弟是有名e5 游泳選手。有一日天phu2 光，tui3 Bit8-chip-an 湖所發生e5 災害，震動全間e5 大學，亦擾動全市民，人人大步緊急走去 離市內無遠e5 Bit8-chip-an 湖邊，遠 遠看見一隻船 －－ Le2-lu2-jin5 號 －－ 嚴重破船e5 情景。I2-lok8 趕緊將一身上e5 纏絆褪起來，腰縛長索，索e5 一頭放 hou7 同學，勇敢跳入水中，伊泅倚破船e5 四圍，將beh 死e5 人 e5 身軀縛 ti7 索nih8，koh 指示ti7 岸邊e5 同學giu2 索。一擺、兩擺 …伊盡所有e5 力量，救出十個人免死上陸。有人起火ti7 湖邊teh 烘火。I-lok8 也倚近火邊ai3 beh 溫暖冰冷e5 皮膚，總是當伊越頭觀看遼遠e5 hit 爿，注目ti7 水中e5 破船，所看見e5 只有是濟濟e5 男女ti7 Le2-lu2-jin5 號船e5 四圍teh bok8-bok8 泅，濟濟粒e5 頭殼ti7 水中teh 浮teh 沈，這款淒慘e5 光景。伊m7 敢koh 看落去，講「我beh koh 救hiah e5 人。」同學著驚阻擋伊講「M7-thang！M7-thang！I2-lok8 君，你已經盡力 量lah！若是koh 一擺跳入水內，你就親像是beh 去自殺！」「Lin2 看！In beh 沈淪lah！我的確著 koh 來去！」眾人盡力擋--伊，若是伊猶原跳入Bit8-chip-an 湖，伊kap 雄惡e5 大波浪戰鬥，ti7 艱難 中koh 救出5 個teh beh 死e5 人，tui3 危險中伊安然peh 上岸nih8。伊完全無氣力，企 ti7 火邊 直直chhoah，伊e5 面色m7 是活人e5 面 色，空氣e5 寒冷深入伊e5 身 軀，伊e5 嘴唇是紫色--e5，皮膚是烏青e5 色，死e5 權勢若親像beh tui3 伊e5 身軀搶奪伊e5 靈魂。Ti7 hit 時伊koh 一擺 看見一khou e5 圓杉ti7 大湧中teh 浮，伊敏捷 e5 目珠隨時看見有人扳ti7 杉 頂，koh 有看見婦人人e5 頭毛，也有看見查甫人beh 救伊e5 款式，總是大湧若山kham3 落來beh 吞滅in 。I2-lok8 知in 兩人的確 boe7-thang 脫離死失e5 災害，就講「我beh 來去救in。」「你已經無力，看扮勢你已經是beh 死e5 人lah！」 眾人an2-ni 喝叫。總是無人擋伊會tiau5。I2-lok8 再三跳入水內，伊用非常大e5 苦心，才泅到圓杉e5 所在，拚出全所有e5 力 救第16 個、第17 個。伊受人toa3 到陸 上，濟濟同學疼痛e5 手 抱伊倒轉來ti7 學校內，ti7 伊e5 房 間，伊若死人，安靜倒ti7 床頂，床下有火爐beh hou7 伊得著溫度。床邊有阿兄Ui-li2 teh 看顧伊，I2-lok8 入ti7 精神昏迷e5 狀態。Hit 日 e5 光陰亦慢慢beh 過去。 
Ti7 黃昏e5 時陣，伊e5 兄Ui-li2 恬恬坐teh 看塗腳 e5 火爐，ti7 後面有靜靜e5 腳步聲，忽然有手 hoaN7 ti7 Ui-li2 e5 肩頭頂，越頭看，就是小弟I2-lok8，沈思平和e5 面容企teh。「啥事？I2-lok8！」I2-lok8 應講「Ui-li2！我kiam2 有行至善e5 事mah？」「怎 樣？你kiam2 m7 是已經救17 個人免死mah？」「我知，我真知，總是我真掛慮我無行盡至善e5 事。Ui-li2！你想我真正有盡力做完應該行e5 好事mah？」伊e5 心深深e5 憂愁，吐出這款e5 話。Ui-li2 將小弟安置ti7 床頂，hou7 伊安靜，Ui-li2 亦倒ti7 小弟e5 身邊。到ti7 深更e5 暗暝，I2-lok8 e5 心 神猶原boe7-thang 鎮靜，Ui-li2 掠 tiau5 小弟e5手，盡力beh hou7 伊安靜，總是I2-lok8 e5 腦中所想e5 只有是今早起破船e5 情景，伊攏無teh 想伊怎樣e5 拚命救出水中e5 人。伊所想e5 只有是hiah-e5 救無著白白死去e5 人。Ui-li2 ti7 身邊掠tiau5 小弟e5 手，一身努力 beh hou7 伊冷靜。「I2-lok8！你已經救 17 個人！」阿兄an2-ni 安慰伊，若是伊講 「我知，Ui-li2！ 我知，總是……a-ah，設使我若koh 加救一個人！」伊非常e5 感慨an2-ni 講。
基督徒ah！現在你kap 我攏企 ti7 起大風，落大雨e5 海邊，teh 看濟濟人ti7 人生e5 苦海中永遠滅無去。In hou7 強猛e5 海湧kham3落去，沈！沈！沈！Ti7 永遠絕望，萬丈e5 深坑。咱thang 安靜繼續企 teh 觀看mah？咱thang 放ku3-chai3 in 沈淪mah？ 
親愛e5 讀者！咱kiam2 m7 著一擺 koh 一擺，跳入海中，用盡最後e5 力，拚命救beh 沈淪 e5 人mah？ 設使咱有用盡最後e5 一點仔力量去拯救beh 沈淪 e5 人，然後咱beh 仆ti7 海岸，憂悶hiah-e5 沈淪滅亡e5 靈魂，煩惱家己tui3 疼靈魂熱情e5 無夠額，hit 時亦beh koh喉叫講「Ai3 ah，設使我若koh 加救一個人！」 
嚴重 E5 良心責備 
加拿大e5 鄉村nih，有一個查某囡仔，teh 經過安靜e5 生活。Bat 有一日聽見多倫多市奢華生活e5 情形，續深深意愛hit 款e5 生活。伊想，鄉村生活實在是過頭e5 單調無聊，所以決定beh 出去都市。在來ti7 草地所養育e5 查某囡仔，到ti7 都市nih8，hou7 伊所看見，所聽見e5，攏是刺激滿滿，充滿罪惡kap 誘惑，ti7 不知不覺e5 中間，若親像捲螺風，將伊捲入 hit 內面。慢慢伊墜落ti7 見笑敗壞e5 生活中。時間直直teh 過，伊e5 良心迷茫ti7 極深e5 罪惡中，對家己e5 真相失落感覺。 
有一日，烏面人所組織e5 音樂團來ti7 多倫多市，伊受朋友e5 招待也去聽，會場是ti7 一 間禮拜堂。烏面人e5 歌聲非常e5 美妙悅耳，ti7 伊teh 欣賞e5 時，有奇妙e5 聲音一擺 koh 一擺，重複teh 唱，就是teh 唱和e5 e5 所在： 
「Ma-ma！一擺 koh 一擺，我e5媽媽 beh 得著歡喜，Ti7 天國一擺 koh 一擺，我e5 媽媽 beh 得著歡喜。」 
這幾句好聽響亮e5 歌聲，tui3 聽眾e5 頭殼頂經過，thang3 到ti7 二階hit 個查某囡仔所坐e5 所在，hou7 伊回想到早時，近倚 ti7 伊老母e5 懷中e5 情景。Che 是幼年時代，ti7 伊4 歲e5 時，有一個黃昏暗，伊e5 老母坐ti7 桌邊，聖經掀開he7 ti7 腳頭u 頂，油燈e5 光tui3 桌頂照落來，無邪氣 e5 4 歲查某囡仔，sui2 e5 金頭毛，好看e5 面貌，安然倚 ti7 老母e5 胸前。老母常常用an2-ni teh 教伊祈禱，讀聖經，這款e5 情景，一幕一幕浮ti7 伊e5 面前。唱歌e5 聲音猶原散播ti7 會場e5 中間，koh 一擺 teh 唱和e5 e5 所在： 
「媽媽！一擺 koh 一擺，我e5 媽媽beh 得著歡喜，Ti7 天國一擺 koh 一擺，我e5 媽媽 beh 得著歡喜。」 
伊聽了後，心臟e5 血直直滾起來，chheng3 到伊e5 嘴phoe2，伊實在無辦法thang koh 忍耐，企起來，離開坐席，朋友奇怪，擋伊，若是伊若精神錯亂e5 人，liam5-piN chong5 落樓腳，走出街路。伊 kiah8 目向天，想到老母e5 懷抱，koh 省察家己e5 罪重，忍be7 得良心e5 責備，大步緊行出多倫多市e5 郊外，ti7 一片e5 平野中繼續teh 行。 
隔日thau3 早，有農夫beh 出去 做工，忽然ti7 門口發現一個死體，就是hit 個查某囡仔倒 tiam3 ti7人e5 門口，就an2-ni 死去。真可憐，伊受boe7起良心嚴重e5 責備，續斷氣來死。 
當伊醒悟明明看見家己 真相e5 時，續死ti7 無thang 穩密 e5 所在，ti7 這世間實在無有比che 較不幸e5 事！「所以lin2 著趁iau2 有thang 叫做今仔日e5，日日相勸 勉，驚了lin2 中間有e5 hou7 罪迷去，來硬心。因為lin2 若持守起頭e5 深信，堅固到路尾，就有分ti7 基督。」（希伯來 3：13，14） 。
見笑致到死 
受侮辱e5 痛苦，是怎樣會傷害人e5 心，che 是何等 大e5 災害ah ！Ti7 美國紐約市，某銀行e5 現金出納系e5 一員，因為伊過頭貪愛錢財，所以將銀行e5 資本金利用來投資。總是伊歹運，所投資e5 完全失敗，伊用相當久e5 時間，用苦心假數簿，伊an2-ni 做，beh 欺騙銀行，閃避檢查員可怕e5 目珠。有一日檢查員調查帳簿，發現有虛假e5 數額。後來查明伊確實有使用公錢，最後伊e5 身軀受縛，關ti7 監獄內。 
伊有婦人人，koh 有一個細子。伊e5 細子宛然親像天使e5 美麗，性情非常e5溫馴，是一個可愛伶俐e5 查某囡仔。有一日伊tui3 學校轉來，隨時仆ti7 老母e5 胸 前哮，講「媽媽！我無ai3 去學校lah ！」憂愁e5 老母看見獨一所疼e5 查某子 teh 哮，想講是發生無甚物重大e5 囡仔事，就講「M7-thang 講這款e5 話…，m7-thang 無去學校。」囡仔猶原講「無ai3 lah，媽媽！我的確無koh 去學校lah ！」細子那hau2那悽慘，老母著急講「到底是怎樣，你忽然想an2-ni？」「今仔日小 朋友笑我講，你e5 老爸是賊！」 細子啼哭，目屎流滿面。Ah！何等殘忍e5 恥笑！老母隨時覺悟，無koh 送細子去學校。An2-ni e5 細漢囡仔，就hou7 這款致命e5 話，chhak8 ti7 伊細細e5 心靈，實在是過頭大e5 刺激。以後細子逐日逐時 bih ti7 厝內，連一步也無踏出門外。若花好看e5 查某囡仔漸漸枯ta5，tui3 輕病進入重病。雖然受醫生e5 診斷，也boe7-thang tui3 醫術上來醫治這款e5 病 症，慢慢消瘦，也無回復e5 向望。醫生講「先生娘ah ！細子e5 心受傷，伊e5 心靈hou7 痛苦所壓制，我所有e5 力量對ti7 伊攏boe7-thang 發生功效。除去死以外無有其他e5 路lah ！」老母心傷悲，入去病室，迫切ai3 聽可愛e5 查某子最後e5 願望。「你有ai3 甚物無？你攏thang 講，媽媽 beh 幫贊你。」老母注神看細子消瘦e5 面容an2-ni 講。忽然細子e5 目珠pek 開講，「媽媽，你寫批 hou7 爸爸，請伊轉來咱厝nih8。我 真ai3 爸爸照常排枕頭，睏 ti7 我e5 身邊！」細子懇切戀愛老父e5 心，tui3 伊e5 嘴流露出來。老母雖然知影che 是過頭，無 可能實現e5 哀求，na7 是目珠 看痛疼e5 細子an2-ni e5 天真 可愛，就奔走ti7 官廳e5 中間，用書面詳細講起所有e5 事實，哀求當局，總是攏boe7-thang 得著心所ai3 e5。一日過一日看見細子消瘦無活氣e5 病態，做老母e5 苦心圖謀beh 完成細子願望，所以就偽造事件，將查某囡仔 e5 老父，tui3 鐵窗e5 內 面，暫時准伊轉來厝nih8。伊到 厝nih8，已經是深更e5 暗暝，親切e5 醫生iau2-ku2 teh 聽候。醫生講，「請你趕緊去細子e5 身邊，查某囡仔已經boe7-thang koh 等候到明仔日lah ！」老爸來到病室，細膩開門，細子靈敏e5 感覺，隨時 peh 開目珠看著老父，講「爸爸！我聽候你，我知你會來，我一心祈求上帝！爸爸，趕緊來 chia，照常排枕頭，來睏ti7 我e5 身邊。」伊極歡喜an2-ni 講。老父排枕頭倒ti7 伊e5 身邊。可愛e5 囡仔，伸伊e5 手輕輕摸老父e5 面，伊顯出得著安慰e5 面容，永遠安眠ti7 伊所思念e5 老父e5 身邊。 
侮辱人致到thai5 死人，koh 見笑致到死！實在見笑會thai5 死 人。讀者！地獄實在是thang 見笑e5 監獄！ 請你m7-thang be7 be7記得。地獄是萬人所認定，無名譽，thang 驚，hou7 人受永遠致命傷 e5 場所。所以你若去地獄，m7 na7 你見 笑，也beh 連累你e5 親人受見笑。 
有傷痕 E5 手 
Tek-suN3 （Dixon）是一個無神教e5 人，宗教tui3 ti7 伊是無路用，伊giau5疑有神，設使有，hit-e5 神是伊所boe7-thang 赦免e5 對敵，因為伊e5 某kap 伊 結婚2 年後就死，真正是禍不單行，伊所疼e5 子也死，若有神，kiam2 m7 著 負責任mah？伊生性極 ai3 細子，所以失落子親像失落某一樣e5 悽慘。Tek-sun3 因為 an2-ni 苦痛加倍傷心e5 極頭，咒誓m7 踏一腳步入禮拜堂，照an2-ni 實行已經有10 年久。 
Tek 太太死10 年了後，in hit 庄 發生一擺 e5 大火災。Un 老太太e5 厝完全燒燬--了，可憐 e5 Un 老太太雖然hou7 人救出來，但是，已經hou7 火燒kah 半死lah，大家teh 生choh8 e5 中間，忽然 tui3 樓頂有喝救人e5 聲，原來就是Un 太太e5 孤孫ti7 hit 內面，這個囡仔平時無得人疼，所以到這時無人想著伊，到伊ti7 hia hou7 火迫--著。走到窗仔口teh 喝喊，才hou7 人發覺--著。但是太慢lah，樓梯teh 著，火勢真烈，大家雖然十分著急，總是無法可施，ti7 憂悶失色e5 中 間，忽然看見Tek-sun3 向燒著e5 厝chong5 入去，雙手khiN5 鐵管peh 上樓頂，將細漢囡仔對窗仔口拖出來，抱ti7 正手，用倒手攬著鐵管，koh 溜落來，火燒e5 牆壁liam5-piN 倒，in 兩人，ti7 觀眾熱烈khak-chhai2 e5 聲中平安脫險！細 漢Te3-khek(Dick)，除了著驚以外，完全無受傷，總是Tek-sun3 beh 落來e5 時，hou7 hit 個真熱e5 鐵管所燙著e5 傷真大，後來雖然有好，m7-ku2 留真深e5 傷痕ti7 手nih8。Un 老太太受這個打擊，無久就死，放hit 個細漢Te3-khek，beh 怎樣？Tu2 好hit 庄有一位名 望e5 Lo5-hoat （Loatt）先生，家己親生e5 子，無久以前死去，翁某兩人當teh 想beh 分一個查甫囡仔，就順這個機會申請ai3 Te3-khek 做in e5 子，總是Tek-sun3 也提出共款e5 請求，兩方oh 得解決，就tui3 這個最受人尊敬e5 廠長，召集牧師kap 庄 內另外幾若名e5 紳士大家開會來公斷。 
廠長代先起來講：「Lo5 先 生kap Tek 先生2 人平平申請beh 收容這個孤兒，好意真 thang 感服：Tek 先生救孤兒e5 性 命算是有優先權，總是伊是單身人；Lo5 先生卻是有太太，照理氣，細子著有一個婦人人 來照顧，m7 知各位e5 高見怎 樣？」牧師就起來講：「Tek 先生 e5 勇氣真thang 欽佩，不過伊m7 na7 無太太thang 來照顧細子，koh 是一個無神派e5 人；別日伊e5 子也會變無信神e5 人；Lo5 先生夫婦攏是基督徒，自然會教道伊 e5 子，行所應該行e5 路。」「無錯」 廠長聽著就koh 講：「Tek 先生冒險救出這個囡仔，所表現e5 勇敢kap 犧牲e5 精神，阮千萬m7 敢輕看，不 過請Tek 先生原諒。著會記得勇敢並m7 是教道囡仔 e5 主要條件，一個男子漢可以勇敢親像獅，但是這款勇猛卻是boe7-thang 合ti7 照顧細 子e5。」「是lah，」牧師koh 補充 一句，「Tek 先生救了Te3-khek e5 肉 體，總是靈魂得救e5 問題，咱也著負責，若無，對重救肉體e5 反面靈魂送去永遠e5 滅 無，kiam2 m7 是一件koh khah 可憐e5 事mah？」後來廠長提議，准in 2 位申請人排列in e5 意見，到尾Tek-sun3 kiah8 起伊著傷e5 手 講：「就是這個，」大家看見伊真 thang 驚e5 手，恬恬m7 敢做聲，搖tin2 動大家e5 正義感，就將這個問題複決，大多數通過將Te3-khek 交hou7 Tek-sun3 培養。 
Tui3 chia 起，Tek-sun3 e5 生活開始新 e5 紀元，小Te3-khek 無欠一點仔母性e5 愛護，因為Tek-sun3 真疼伊，留心兼盡父母應有e5 一切e5 責任；時常抱伊，教伊唱歌讀冊，講故事hou7 伊聽。Te3-khek 是一個聰明e5 囡仔，不止會理 會in 養救伊，koh 怎樣kap Lo5 先生爭取beh khioh 來做子 e5 故事，特別有興趣，總是目 khou 也紅。就講：「我永遠to m7 做Lo5-hoat e5 子，爸爸，是抑m7 是？」「M7！」Tek-sun3 也真得意微笑應講，「乖子ah，你是我e5。」 
後來ti7 一個熱天，hit 個城內有開一個圖畫展覽會。Tek-sun3 chhoa7 伊e5 子Te3-khek 去參觀，看著一幅圖，下面寫講：「伸你e5 chng2 頭仔來看我e5 手，伸你e5 手 探我e5 脅下，莫得做m7 信e5，著做信e5」（約翰 20：27）。Te3-khek 看著這幅圖，就tui3 爸爸講，「這個故事，講hou7 我聽。」爸爸講：「我 m7 講。」「是怎樣？」「因為che 故事我 m7 相信。」Te3-khek 講：「我看了真有趣味，請爸爸講hou7 我 聽。」Tek-sun3 就講che 故事hou7 伊 聽，Te3-khek 留心聽了，就講： 「爸爸 che tu2 親像你kap 我e5 故 事，Lo5-hoat beh kap 你相爭我e5 時，你伸你e5 手hou7 in 看，我就是你 e5。若有人講失火e5 故事kap 你怎樣救我出來，我若親像多馬反駁m7 信，我就是真可惡至極lah 」「是」。「爸爸我若親像多馬m7 相信，我會做Lo5-hoat e5 子抑be7？」「當然是boe7會，不管你信，m7 信，我救你總是事實e5」。 Tek-sun3 an2-ni 應。後來Tek-sun3 夢見Lo5 hoat kap 伊相爭Te3-khek，伊伸出受傷e5 手e5 時，Te3-khek 卻越轉身閃開，真不平，就醒起來，be7 禁得目屎留滿面，koh 睏又koh 夢見一個人伸出著傷e5 手出來，雖然是夢，iau2-ku2 boe7-thang 無承認這款e5 事實。Tek-sun3 漸漸感覺伊有虧負了為著伊釘十字架，放 sak 性命e5 救主，伊開始koh 讀聖經，無久就chhe7 出伊只有著信，才thang 屬ti7 為著伊e5 過失受害，為著伊e5 罪孽受傷e5 救主，親像Te3-khek 屬ti7 伊家己一樣。 
「我e5 救主，我e5 救主，我逐暝日數念ai3 kap 你相見，我e5 救主，我e5 救主，看見聖手e5 傷痕就認得你。」 
</HL>