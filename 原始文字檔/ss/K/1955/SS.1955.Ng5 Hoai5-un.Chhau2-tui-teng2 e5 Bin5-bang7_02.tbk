<CL>
  Ka-lian5 chiong i cha-me5 sou2 khoaN3-kiN3 e5 su7 kong2 hou7 Ma2-li7 thiaN. 
  Ka-lian5 sui-jian5 long2 bo5 khui3-lat8 thang kong2,iau2-ku2 hou7 Ma2-li7 che7 ti7 i e5 sin-piN lai5 beh ka3-si7 i. 
  “Ma2-li7, siat-su2 Ma-ma na7 bo5 ti7-teh li2 m7-bian2 hoan5-lo2, Ma-ma ti7 thiN-nih8 e5 sou2-chai7 teh khoaN3-kou3 li2, Ia5-sou ia7 beh chiau3-kou3 li2, li2 long2 m7-bian2 hoan5-lo2. Iau2-ku2 li2 tioh8 m7-thang boe7-ki3-tit Chu2 e5 ka3-si7. Bo5-lun7 ti7 sim2-mih8 si5, na7 u7 tu2-tioh8 kan-khou2 tioh8 ai3 ki5-to2, chiah8 png7 e5 si5 ia7 m7-thang boe7-ki3-tit kam2-sia7, na7 bo5 kam2-sia7, m7-thang chiah8, Chu2 bo5 hoaN-hi2 bo5 kam2-sia7 e5 kiaN2-ji5. 
  Koh Ma2-li7 li2 tioh8 m7-thang khi-hu7 kan-khou2 lang5. Khit-chiah8 a2-si7 lau7-lang5 tioh8 m7-thang phah i, tioh8 kho2-lin5 hit ho7 e5 kan-khou2 lang5, ia7 tioh8 pang-chan7 in. Chu2 bo5 hoaN-hi2 lan2 khi-hu7 kan-khou2 lang5. Ma2-li7, li2 chai-iaN2 bo5! Li2 na7 siu2 chit 2 hang7 e5 ka3-si7, li2 teh beh tit-tioh8 Chu2 e5 lin5-bin2, hou7 lan2 bo2-kiaN2 thang koh ti7 thiN saN-kiN3.” 
  Ka-lian5 kong2 chiah e5 oe7 e5 si5, i e5 khui3-lat8 long2 bo5 khi3, iau2-ku2 i e5 bak8-chiu beh khoaN3 Ma2-li7 u7 liau2-kai2 a2-bo5. Chong2-si7 Ma2-li7 thiaN-liau2 e5 si5, i siong-pi kau3-kek8, i m7-chai tioh8 an2-choaN2 lai5 in3 i e5 lau7-bu2. Chi2-u7 kam2-kak i e5 Ma-ma tioh8 li7-khui i khi3. Ma2-li7 chai chit e5 si5 chhut-ti7 bo5 hoat-tou7 e5 su7, na7 bo5 i e5 Ma-ma tek-khak bo5 kong2 chhut chit e5 su7 lai5 hou7 Ma2-li7 e5 sim chiah-nih8 kan-khou2. I e5 bin7 e5 beng5-long2 taN long2 pian3-cho3 pi-ai, choat8-bang7, bo5 i-oa2 e5 chian5-tou5 hou7 i tan-sun5 e5 sim hui-siong5 e5 kiaN. Sou2-i2 Ma2-li7 chi2 u7 chiong i e5 sin-khu bih ti7 lau7-bu2 e5 heng-cheng5 lai5 thi5-khau3. 
  “Ma-ma, li2 m7-thang khi3 lah, Ma2-li7 chin kiaN lah!” 
  Ka-lian5 moa2-bin7 lau5 bak8-sai2, pho7 Ma2-li7 e5 thau5-khak oa2-ti7 i e5 bin7. 
  “Ma2-li7, li2 an2-choaN2 kiaN, li2 kiam2 bo5 sin3 Chu2 Ia5-sou! Chu2 kiam2 m7-si7 beh kap li2 saN-kap ti7-teh, goa2 chit-si5 beh thoe3 li2 ki5-to2, li2 tiam7-tiam7 m7-thang hau2.” 
  Ma2-li7 sui5-si5 tiam7-tiam7, koh kin2-kin2 khoeh i e5 bak8-chiu, hap8-oa2 i e5 siang-chhiu2. Hit e5 seng5-sim, sit8-i3 e5 thai3-tou7 hou7 Ka-lian5 kam2-kak chin boan2-chiok. 
  “Chhin-ai3 e5 Chu2 Ia5-sou, Li2 tioh8 chiau3-kou3 Ma2-li7 bo5 kiaN. Kiu5 Li2 hou7 Ma2-li7 oe7-thang tit-tioh8 Li2 e5 po2-hou7, hou7 Ma2-li7 ti7 kan-khou2 e5 si5 bo5 li7-khui Li2. A-men!” 
  Hit-si5 A-po5 u7 theh8 tam7-poh8 e5 chiah8-mih8 khi2-lai5, ia7 lai5 ka7 Ka-lian5 mng7-an. 
  “Ka-lian5 li2 kin-cha2-khi2 u7 khah khuiN3-oah8 a2-bo5?” 
  “To-sia7, A-po5! Goa2 e5 sin-the2 i2-keng chin loan2-jiok8, Chu2 tek-khak si7 beh chin2-tiau3 goa2 e5 leng5-hun5.” 
  “Ka-lian5, li2 thai2 oe7 kong2 hit khoan2 e5 oe7, chhiaN2 li2 m7-thang sit-chi3, li2 e5 piN7 boe7 ti3-kau3 si2.” 
  Ka-lian5, chhin-chhiuN7 bo5 thiaN-kiN3 A-po5 e5 oe7. 
  “A-po5 ku2-ku2 e5 tiong-kan hou7 li2 chin to-sia7! Tit-tioh8 li2 e5 pang-chan7, goa2 chiah oe7-thang sun7-su7 kau3 chit-si5, chong2-si7 goa2 long2 boe7-thang po3-tap li2 e5 un-cheng5.” 
  Ka-lian5 khan A-po5 e5 chhiu2, soa3 hau2. 
  “Chong2-si7 A-po5 goa2 u7 chit8-e5 choe3-au7 e5 pai3-thok li2 m7-chai kheng2 pang-chan7 goa2 a2-bo5?” 
  A-po5 khan i e5 kun5 lai5 chhit bak8-sai2, soah kong2: 
  “ChhiaN2 li2 kong2, goa2 na7 cho3 oe7-kau3 tek-khak beh cho3.” “A-po5, bo5 ui7-tioh8 pat8-hang7.” Ka-lian5 chiu7 khoaN3 Ma2-li7, “Li2 chai Ma2-li7 si7 chit8 e5 bo5 i-oa2 e5 kou-ji5, bo5 lang5 thang chiau3-kou3 i, iau2-ku2 chin soe3-han3.” Ka-lian5 e5 bak8-sai2 tih ti7 bin5-chhng5, “ChhiaN2 li2 gau5 chiau3-kou3 Ma2-li7, goa2 u7 chit8 e5 hiaN-ko toa3 ti7 pak-pou7 chit8 e5 chng-sia7, i si7 goan2 i5-it e5 chhin-chhek, na7 si7 ban7-it e5 si5, chhiaN2 li2 chiah chhoa7 Ma2-li7 khi3 hit e5 sou2-chai7 lai5 kau hou7 goa2 e5 A-hiaN.” Ka-lian5 chiong hit e5 siong5-se3 lai5 chi2-si7 A-po5. 
  “Ka-lian5 chhiaN2 li2 m7-bian2 hoan5-lo2, na7 si7 ban7-it goa2 chiah chiau3-kou3 Ma2-li7 chhiaN2 li2 an-sim.” 
  Kau3 ti7 hit chit8-jit8 e5 e7-pou Ka-lian5 e5 i3-sek chiam7-chiam7 bo5 khi3, thau5-khak e5 jiat8 na2 toa7, sou2-i2 Hoa5 sian-siN-niu5 kap Bok8-su lai5 e5 si5, Ka-lian5 long2 m7-chai lang5. Hoa5 sian-siN-niu5 u7 theh8 chit8-pe2 kiok-hoe lai5 chhah ti7 Ka-lian5 e5 thau5-khak teng2. Nng7-lang5 u7 thoe3 Ka-lian5 ki5-to2, liau2-au7 chiu7 chhoa7 Ma2-li7 toe3 in tng2 khi3. 
  “Ma2-li7, goa2 chhoa7 li2 lai5 khi3 goan2 chhu3, li2 e5 Ma-ma sin-the2 bo5 tu2-ho2, sou2-i2 m7-thang kiau2-jiau2 tioh8 i, na7 khah ho2 e5 si5 chiah koh chhoa7 li2 tng2-lai5.” 
  Hoa5 sian-siN-niu5 eng7 ho2-oe7 kong2 hou7 Ma2-li7 toe3 i tng2-khi3. Ma2-li7 chiu7 hoaN-hi2 kap i khi3, long2 bo5 siuN7-tioh8 chit e5 li7-piat8 oe7 chiaN5-cho3 kim-se3 bo2-kiaN2 eng2-oan2 e5 saN-li7. 
  Ti7 poaN3-me5 Ka-lian5 chiu7 li7-khui chit e5 se3-kan, i e5 leng5-hun5 khi3 ti7 i ku2-ku2 sou2 giong2-bong7 e5 thian-tong5. 
  Ma2-li7 ti7 hit e5 koh-iuN7 e5 khoan5-keng2 kap sui2 e5 chhu3, hong-hu3 e5 but8-chit e5 tiong-kan iau2-ku2 bo5 boe7 ki3-tit i e5 lau7-bu2. Hit chit8-me5 to2 ti7 hit e5 sui2 e5 bin5-chhng5 beh khun3 e5 si5, i kam2-kak chin-chiaN3 siong-sim, m7-kaN2 khui-siaN hau2, chi2-u7 lau5 bak8-sai2. 
  Hoa5 sian-siN-niu5 hit chit8-me5 long2 bo5 khun3 lai5 pek-chhiat thoe3 Ka-lian5 ki5-to2, ia7 u7 kin2-kin2 thong-ti hou7 Bok8-su lai5 thoe3 i ki5-to2. Chong2-si7 kau3 poaN3-mi5 e5 si5 Ka-lian5 chiu7 ti7 tak8-lang5 e5 ki5-to2 tiong lai5 li7-khui se3-kan. 
  Hoa5 sian-siN-niu5 kau-tai3 tak8-hang7 su7 chheng-chho2, tng2-lai5 kau3 ti7 Ma2-li7 e5 chhng5-piN e5 si5 Ma2-li7 iau2-ku2 teh khun3. Hit e5 kou2-chui e5 bin7 u7 tai3 iu-siong, koh bak8-sai2 tih-tam5 chhng5, sian-siN-niu5 khoaN3 liau2 soah kam2-kak tioh8 chin siong-sim lai5 lau5 bak8-sai2, thoe3 Ma2-li7 e5 chian5-tou5 ki5-to2 kiu5 Chu2 Ia5-sou e5 chiau3-kou3. 
  Sian-siN-niu5 u7 kio3 chit8 e5 lu2-pi7 lai5 khoaN3 Ma2-li7, chiu7 koh chhut-khi3 ui7-tioh8 chong3-sek e5 su7 lai5 bo5-eng5. 
  Ma2-li7 chheN2 khi2-lai5 e5 si5, i sui5-si5 koh siuN7-tioh8 ti7 i sin-chiuN7 put-heng7 e5 su7, i e5 sim chin-chiaN3 bo5 peng5-an, sou2-i2 tit8-tit8 ng3-bang7 ai3 beh tng2-khi3 khoaN3 i e5 lau7-bu2. Kau3 hit e7-tau3 sian-siN-niu5 ia7 bo5 tng2-lai5,koh sou2 khoaN3 e5 su7-cheng5 chhin-chhiuN7 chin bo5 un2-tang3 e5 khoan2-sit, sou2-i2 Ma2-li7 chiu7 in-ui7 siong-pi soah hau2 kong2: 
  “Beh chhoe7 Ma-ma lah! Beh chhoe7 Ma-ma lah!” Lu2-pi7 A-eng khoaN3 tioh8 Ma2-li7 e5 bak8-sai2 put-chi2 siong-sim. Koh sian-siN-niu5 ia7 bo5 tng2-lai5, chiu7 kou-put-chiong chhoa7 Ma2-li7 tng2-khi3. 
  Ma2-li7 chit8-lou7 chin tioh8-kip, sou2-i2 kau3-chhu3 e5 si5 i chiu7 sui5-si5 chau2 kau3 lau5-teng2 beh khoaN3 Ma-ma, chong2-si7 Ma2-li7 chin tioh8-kiaN, in-ui7 i e5 lau7-bu2 i2-keng bo5 ti7 hit e5 sou2-chai7, lian5 lau7-bu2 sou2 teh khun3 e5 bin5-chhng5 kap lai7-bin7 e5 mih8-kiaN7 toh soa3 long2 ko3-iuN7. 
  Ma2-li7 khoaN3-tioh8 chit e5 ko3-iuN7 koh leng2-cheng7 e5 pang5-keng soa3 toa7 siaN thi5-khau3. 
  “Ma-ma! Ma-ma! Li2 ti7 to2-ui7 leh?” 
  Ma2-li7 si3-koe3 chong5, siuN7-khoaN3 i e5 lau7-bu2 iau2-ku2 u7 ti7 hit e5 sou2-chai7 a2-bo5. Hit-si5 u7 lang5 chau2-lai5 lau5-teng2. Ma2-li7 khoaN3-tioh8 A-po5 chheng7 ou-sek e5 ha3-hok8, bak8-chiu ang5-ang5. A-po5 khoaN3-tioh8 Ma2-li7 chiam7-si5 soa3 boe7 kong2 oe7, chi2-u7 chhui3-tun5 teh chhoah. 
  “A-po5! Goa2 e5 Ma-ma ti7 to2-ui7 li2 chai bo5?” Ma2-li7 kin2-kin2 mng7 i e5 si5, A-po5 toa7-siaN hau2, chau2-oa2 lai5 lam2 Ma2-li7 ti7 i e5 heng-cheng5. 
  “Ma2-li7! Kho2-lin5 e5 Ma2-li7, li2 e5 A-bu2 i2-keng khi3 lah!” A-po5 chhin-chhiuN7 hau2 kau3 boe7 chhut-khui3, lian5 kong2-oe7 ia7 kong2 boe7-chhut. 
  “Ma2 .. li7-i, m-ma...l...i..., li2 e5 Ma-ma si2-khi3 lah!” 
  Chong2-si7 Ma2-li7 chhin-chhiuN7 m7-chai hit e5 i3-su3, chi2-u7 hau2 kong2: 
  “A-po5, Ma-ma khi3 to2-ui7 leh? Goa2 beh chhoe7 Ma-ma lah!” 
  A-po5 hit-si5 chiu7 chiong chit8-nia2 ou-sek e5 ha3-hok8 hou7 Ma2-li7 chheng7, soa3 kin2-kin2 chhoa7 i loh8 lau5-thui khi3. 
  “Ma2-li7, goa2 chhoa7 li2 lai5 khi3 kap li2 e5 Ma-ma saN-si5.” 
  In chau2-kau3 le2-pai3-tng5 e5 si5, le2-pai3 i2-keng soah, Ka-lian5 e5 sin-si tu2-tu2 beh chhia-khi3 hoe2-chong3-tiuN5. 
  Hoa5 sian-siN-niu5 khoaN3-tioh8 Ma2-li7 chiu7 kin2 chau2 lai5 pho7 i kau3 ti7 Ka-lian5 e5 ou koaN-chha5 cheng5, ki2 hit e5 u7 peh8-peh8 e5 sip8-ji7-ke3 ta3-teh e5 koaN-chha5 kong2: 
  “Ma2-li7 ka7 li2 e5 Ma-ma kong2 chai3-chian2.” Ma2-li7 chiu7 thim3-thau5 piau2-si7 chai3-chian2. Hit-si5 Hoa5 sian-siN-niu5 i2-kip8 cheng3-lang5 khoaN3-tioh8 Ma2-li7 chit e5 kho2-ai3 e5 khoan2-sit, soa3 kho2-lin5 Ma2-li7 e5 chham2-keng2 lai5 lau5 bak8-sai2. Hoa5 sian-siN-niu5 pho7 Ma2-li7 ti7 koaN-chha5 piN teh hau2, liau2-au7 soe3-siaN lai5 teh ki5-to2. 
  KoaN-chha5 chhut-hoat e5 si5 cheng3-lang5 long2 gim5-si lai5 sang3-piat i. 
  A-po5 chiu7 lai5 chiap Ma2-li7 khi3, soa3 pho7 i kin2-kin2 chiuN7 cheng-lau5, tui3 hia Ma2-li7 khoaN3 kau3 chin-hng7. 
  “Ma2-li7 li2 e5 Ma-ma beh khi3 lah, li2 kin2-kin2 khoaN3!” 
  A-po5 pho7 Ma2-li7 khoaN3 hit-tai5 chiam7-chiam7 beh li7 hng7 khi3 e5 koaN-chha5 e5 si5, Ma2-li7 chiah chhin-chhiuN7 beng5-pek8 tak8-hang7 sou2 tu2-tioh8 e5 su7, chiu7 giah8 i e5 chhiu2 lai5 iat8 i ti7 toe7-bin7-chiuN7 sou2 u7 e5 it-chhe3, chiu7-si7 i e5 lau7-bu2. I e5 bak8-sai2 tui7-loh8 moa2-bin7, hou7 A-po5 ia7 saN-kap hau2. 
  Chit e5 su7 liau2-au7 Ma2-li7 chiu7 chiaN5-cho3 chit8 e5 bo5 oa2-kho3 e5 kou-ji5. Hiah e5 lau7-bu2 heng-cheng5 lai7 e5 heng7-hok long2 chiaN5-cho3 koe3-khi3, chian5-tou5 u7 chhi-chham2 leng2-tam7 teh tan2-hau7 i. 
  Bo5 loa7-ku2 Ma2-li7 e5 A-ku7 chiap-tioh8 chit e5 siau-sit, chiu7 hoaN-hi2 beh chiap-lap8 Ma2-li7 khi3 i e5 ka-teng5, sou2-i2 Hoa5 sian-siN-niu5, sui-jian5 chin m7-kam, koh u7 khoa3-lu7, iau2-ku2 bo5 hoat-tou7 chiu7 chhoa7 Ma2-li7 beh khi3 chhoe7 i e5 A-ku7. 
  Ma2-li7 e5 A-ku7 si7 toa3 ti7 chit8 e5 hiong-tin3, li7-khui u7 2 jit8 e5 lou7-cham7. In ti7 hit e5 toe7-hng put-chi2 u7 chiN5 koh si7 u7 mia5-siaN e5 lang5. Kho2-sioh A-ku7 kap A-kim7 long2 bo5 kiaN2-ji5, sou2-i2 seng-oah8 put-chi2 khang-hi. Hoa5 sian-siN-niu5 kap Ma2-li7 kau3-ui7 e5 si5, in put-chi2 gong7-ngiah8, in-ui7 A-ku7 e5 chhu3 chin toa7-keng koh sui2 e5 3 chan3 lau5. U7 chin sui2 e5 hoe-hng5 kap tiaN5, tak8-hang7 long2 chin hou7 Ma2-li7 e5 sim kiaN-hiaN5. In-ui7 Ma2-li7 m7-bat khoaN3-tioh8 chiah-nih8 sui2 e5 chhu3-theh8. 
  Jip8 chhu3 e5 si5 u7 chit8-ui7 put-chi2 ho2 chhin-kin7 e5 lau7 hu7-jin5-lang5 lai5 hoan-geng5 in jip8 khi3. Chit-ui7 lau7 hu7-jin5-lang5 si7 A-kou, ku2-ku2 toa3 ti7 chit e5 ka-teng5 teh pang-chan7 A-ku7 kap A-kim7, A-kou u7 chhoa7 Ma2-li7 kap Hoa5 sian-siN-niu5 chiuN7 lau5-teng2, kau3 3 kai e5 chit-keng pang5-keng, si7 beh hou7 Ma2-li7 toa3 e5. Jian5-au7 A-kou chiu7 chhoa7 in khi3 2 kai, A-kim7 e5 pang5-keng. 
  “Chit-ui7 si7 sim2-mih8 lang5?” 
  Hoa5 sian-siN-niu5 kap Ma2-li7 jip8-khi3 e5 si5 A-kim7 chiu7 mng7 A-kou. 
  “I chhin-chhiuN7 peN7-lang5 chit8 e5 put-chi2 san2, i e5 keng-thau5 giah8-giah8 bin7-mau7 chhin-chhiuN7 chin bo5 song2-khoai3 e5 khoan2-sit.” 
  “Chit-ui7 si7 Hoa5 sian-siN-niu5 chit e5 chiu7-si7 Ma2-li7, tu2-tu2 tui3 lam5-pou7 lai5 kau3-ui7 na7-tiaN7.” 
  A-kou chiu7 siau7-kai3 in. 
  “Ho2! Chit e5 chiu7-si7 bo5-pe7 bo5-bu2 e5 Ma2-li7? Si7 kong2 Khap-ni5 e5 sio2-moe7 Ka-lian5 e5 kiaN2 tioh8 m3?” 
  A-kim7 Chin-ni2 e5 gu2-khi3 chin bo5 kheh-khi3. 
  “Si7 lah! goan2 u7 chiap-tioh8 Ma2-li7 e5 A-ku7 e5 phoe, sou2-i2 kin-a2-jit8 chhoa7 Ma2-li7 lai5. ChhiaN2 i2-au7 gau5 chiau3-kou3 i.” Hoa5 sian-siN-niu5 chiu7 an2-ni kong2. Chong2-si7 Chin-ni2 A-kim7 chhin-chhiuN7 bo5 hoaN-hi2 Hoa5 sian-siN-niu5 kong2 chit-chiong2 e5 oe7, na7-si7 i sim-lai7 teh kong2: 
  “Li2 si7 sim2-mih8 lang5!! Ma2-li7 kiam2 m7-si7 chit8 e5 kou-ji5 mah?” iau2-ku2 i chi2-u7 kong2: 
  “ChhiaN2 li2 m7-bian2 hoan5-lo2, ki3-jian5 lai5 goan2 chia, goan2 chiu7 oe7 siat-hoat. An-na2 A-kou, li2 chhoa7 in khi3 lau5-teng2 hioh-khun3, Khap-ni5 na7 tng2-lai5, chiah hou7 i khi3 kap chit-ui7 sian-siN-niu5 i2-kip8 Ma2-li7 bian7-hoe7.” I tui3 A-kou hoan-hu3 an2-ni, chiu7 oat8-thau5 jip8 i e5 khun3-pang5. 
  Hoa5 sian-siN-niu5 kam2-kak chin put-an, iau2-ku2 A-kou e5 ho2 chiau-thai7 hou7 i soa3 boe7-ki3-tit long2-chong2 e5 khoa3-lu7. Koh Hoa5 sian-siN-niu5 chiap-tioh8 Khap-ni5 A-ku7 e5 si5, i chiu7 chin pang3-sim. Koat-i3 beh kau-tai3 Ma2-li7 hou7 in, in-ui7 Khap-ni5 A-ku7 si7 chit8 e5 put-chi2 u7 thiaN3-sim koh un-sun5 e5 khoan2-sit, hou7 i put-chi2 an-sim. Sou2-i2 ti7 koe3-jit8 chiu7 beh li7-khui Ma2-li7 tng2-khi3. Chong2-si7 ti7 hit chit8-me5 Hoa5 sian-siN-niu5 u7 lau5 bak8-sai2 lai5 ka3-si7 Ma2-li7 i2-kip8 thoe3 i pek-chhiat ki5-to2. 
  “Ma2-li7! Lan2 tioh8 oe7-ki3-tit Liap8-sat-lou7 A-peh e5 kou3-su7, bo5-lun7 tu2-tioh8 sim2-mih8 kan-khou2 tioh8 ai3 oe7 ki3-tit giah8-bak8 khoaN3 thiN-teng2, ti7 hia u7 Siong7-te3 e5 po2-cho7, ia7 u7 chheng-chheng ban7-ban7 e5 thiN-sai3 beh chiap-lap8 lan2 e5 ki5-to2.” 
  Chong2-si7 Ma2-li7 bak8-sai2 moa2-bin7, i e5 sim u7 chin toa7 e5 kiaN-hiaN5 chhiong-moa2, i siuN7-kau3 Hoa5 sian-siN-niu5 beh li7-khui i, pang3 i chit8-lang5 ti7 chit e5 koh-iuN7 e5 khoan5-keng2 e5 lai7-bin7, koh siuN7-tioh8 i e5 A-kim7 thang kiaN e5 bin7-iong5, sim chhin-chhiuN7 beh piak-lih8 e5 kan-khou2. 
  “Ma2-li7 li2 tioh8 iong2-kam2, li2 kiam2 m7-chai, Chu2 Ia5-sou put-si5 kap li2 ti7-teh, koh thiN-teng2 e5 cheng3 thiN-sai3 i2-kip8 li2 e5 Pa-pa, Ma-ma long2 kap li2 ti7-teh, teh khoaN3-kou3 li2 !? ” 
  “Li2 an2-choaN2 lau5 bak8-sai2, li2 na7 an2-ni, goa2 li7-khui li2 kiam2 u7 peng5-an, ti7 thiN e5 Pa-pa, Ma-ma kiam2 u7 hoaN-hi2 tioh8 m3!” 
  “TaN li2 m7-thang hau2, li2 na7 ai3 hou7 Chu2 Ia5-sou kap Pa-pa, Ma-ma hoaN-hi2 li2, tioh8 m7-thang hau2,chai-iaN2 bo5?” 
  Ma2-li7 chiu7 tiam7-tiam7 bo5 hau2, lai5 tam3-thau5 piau2-si7 chai-iaN2. 
  “Li2 na7-si7 chai-iaN2 tioh8 hou7 goa2 khoaN3 li2 hoaN-hoaN hi2-hi2 e5 bin7.” 
  Ma2-li7 tong3-tiam7 i e5 bak8-sai2, ti7 kek8-toa7 iu-siong khoa3-lu7 e5 tiong-kan lai5 cho3 “chhio3-iong5” hou7 Hoa5 sian-siN-niu5 khoaN3. Hoa5 sian-siN-niu5 khoaN3 tioh8 Ma2-li7 e5 sun7-hok8 kap kho2-lin5 siau-san2 e5 bin7, siuN7-tioh8 i put-an e5 chian5-tou5 ka-ki7 boe7 kim3-tit soa3 lam2-oa2 Ma2-li7 lai5 hau2. 
  “Ma2-li7 li2 tioh8 siong5-siong5 kiu5 Chu2, m7-bian2 kiaN-hiaN5, Chu2 tek-khak bo5 pang3-sak li2.” Hoa5 sian-siN-niu5 chhoa7 Ma2-li7 ki5-to2 liau2, hou7 Ma2-li7 khun3 ho2 e5 si5, i ka-ki7 ui7-tioh8 Ma2-li7 lai5 ki5-to2 kau3 chin am3. Hit chit8 cha2-khi2 e5 cha2-chhia i chiu7 li7-khui khi3. 
  Ma2-li7 lai5 oa2 ti7 ng3 koe-lou7 e5 thang-a2 piN, bak8-sai2 lau5 boe7-chin7. 
  “Hoa5 sian-siN-niu5! Hoa5 sian-siN-niu5!” Chi2-u7 chhui3-lai7 soe3-siaN lai5 kio3 i e5 mia5. Ti7 i soe3-soe3 e5 sim u7 chhiong-moa2 se3-kan kou-tok8 e5 kiaN-hiaN5, i2-kip8 choat8-bang7 e5 chian5-tou5 kap chiong2-chiong2 e5 put-an. 
  “Ma2-li7, li2 teh hau2 an2-choaN2? Chia chiu7-si7 li2 e5 chhu3, li2 tioh8 m7-thang kheh-khi3.” “TaN lan2 lai5 khi3, A-kou u7 chin-sui2 e5 ang-a2 beh hou7 li2 thit-tho5.” Chit e5 chhin-chhiat e5 A-kou chiu7 lai5 kau3 Ma2-li7 e5 au7-bin7 pho7 i, koh chhit i e5 bak8-sai2. Chhoa7 i khi3 pang5-keng lai5 an-ui3 i. 
  Ma2-li7 e5 A-ku7, Khap-ni5 si7 40 goa7 hoe3 lang5, sin-the2 put-chi2 pui5-phang3, i siong5-siong5 chhut-goa7, bo5 ti7-teh, ti3-kau3 Chin-ni2 A-kim7 siong5-siong5 in-ui7 i bo5 tng2-lai5 lai5 seN-chhut oan-ke. In-ui7 in 2 lang5 sou2 u7 e5 chai5-san2 long2 si7 siok8 ti7 Chin-ni2 A-kim7 e5 sou2-iu2, sou2-i2 Khap-ni5 A-ku7 put-chi2 hang5-hok8 ti7 Chin-ni2. Chin-ni2 A-kim7 ia7 siong5-siong5 chhut-goa7, sou2-i2 long2 bo5 ti7-teh, u7-si5 ia7 u7 lang5-kheh lai5 chhoe7 in, iau2-ku2 Ma2-li7 long2 si7 toa3 ti7 te7 3 kai e5 lau5-teng2, chha-put-to tu5 chiah8-png7 i2-goa7 long2 m7-bat loh8-lai5 lau5-e7. U7-si5 chi2-u7 lai5 kau3 3 kai au7-bin7 hit e5 liang5-tai5 khoaN3 hit e5 m7-bat khoaN3-tioh8 e5 soaN-keng2, sui2 e5 chhiu7-bak8 lai5 ka-ki7 iu-siong na7-tiaN7. I e5 pang5-keng e5 thang si7 ng3 ti7 toa7-lou7, ti7 hia Ma2-li7 u7 tam7-poh8 tit-tioh8 an-ui3, in-ui7 ti hia u7 kok-chiong2 e5 koe3-lou7 lang5, gin2-na2, boe7-mih8 e5 lang5, lau7-lang5, i2-kip8 chiong2-chiong2 e5 chhia-be2 ti7 hia teh koe3,chiaN5-choe3 chit8 e5 put-si5 pian3-hoa3 e5 oah8-keng2. Ma2-li7 oa2 ti7 hit e5 thang-a2 lai5 it-it koan-chhat hia e5 pian3-hoa3 e5 kong-keng2 thang tit-tioh8 an-ui3. 
  U7-si5 A-ku7 ia7 lai5 mng7 A-kou, 
  “Ma2-li7 u7 ho2-se3 a2-bo5?” 
  A-kou chiu7 kong2 “U7-lah! Khah koan3-si3 lah, siong5-siong5 ka-ki7 teh gim5-si.” 
  A-ku7 koh kong2: 
  “A-kou li2 tioh8 cho3 Ma2-li7 ho2 e5 A-bu2 lai5 chiau3-kou3 i, in-ui7 Chin-ni2 e5 sin-the2 bo5 ho2-se3, boe7-thang ka7 i chiau3-kou3, sou2-i2 li2 tioh8 thoe3 goan2 cho3 chit e5 hun7.” 
  Na7-si7 u7 si5 u7 lang5-kheh lai5 e5 si5 A-ku7 chiu7 chhoa7 in kau3 3-kai khi3, soa3 siau7-kai3 An-na2 A-kou kap Ma2-li7 hou7 in chai, ia7 hou7 Ma2-li7 kap tai7-ke tang5-toh lai5 chiah8-png7. Na7-si7 Chin-ni2 A-kim7 chiu7 long2 m7-si7 an2-ni. I long2 m7-bat kio3 Ma2-li7 e5 mia5, m7-bat lai5 chhoe7 i. Sou2-i2 A-kim7 e5 thai3-tou7 kap bin7-iong5 hou7 Ma2-li7 na2 lai5 na2 kiaN. 
  U7 chit8-pai2 u7 Chin-ni2 A-kim7 e5 chhin-lang5 lai5 thit-tho5, Chin-ni2 chiu7 kin2-kin2 pi7-pan7 ian5-siah8 lai5 beh khoan2-thai7 in, chiu7 siat-ian5 ti7 3-kai e5 liang5-tai5. Tai7-ke teh chiah8 e5 si5 Khap-ni5 chiu7 khoaN3 bo5 Ma2-li7 ti7 hia, chiu7 mng7 A-kou, 
  “Ma2-li7 an2-choaN2 bo5 lai5 chiah8?” 
  A-kou chiu7 kong2, “Ma2-li7 ti7 pang5-keng, goa2 lai5 khi3 chhoa7 i lai5.” Chong2-si7 Chin-ni2 chiu7 chou2-tong3 An-na2 kong2, 
  “M7-bian2! Bo5-pe7, bo5-bu2 e5 gin2-na2 m7-bian2 hou7 i lai5 ti7 chit-khoan2 e5 sou2-chai7!” I chiu7 koh tui3 lang5-kheh kong2, “Khap-ni5 chin u7 chhu3-bi7 ti7 kou-ji5, khi3 khioh chit8 e5 bo5-pe7, bo5-bu2 e5 kou-ji5 lai5 teh chhi7, chin u7 chhu3-bi7, na7-si7 goa2 long2 bo5 hit e5 chhu3-bi7, chia ia7 m7-si7 kou-ji5-iN7, si7 chit8 e5 siong-tong e5 ka-teng5, i long2 bo5 li2-kai2.” 
  Khap-ni5 thiaN-tioh8, i e5 sim put-chi2 kan-khou2, iau2-ku2 m7-kaN2 kong2 sim2-mih8. Kau3 ti7 hit chit me5, beh khun3 e5 si5, Khap-ni5 chiah soe3-siaN lai5 tui3 Chin-ni2 kong2, “Chin-ni2, Ma2-li7 si7 goa2 e5 sio2-moe7 e5 kiaN2, i bo5-thang i-oa2, lan2 lai5 ka7 i iuN2-chhi7 kiam2 m7-si7 eng3-kai e5 su7, li2 m7-thang khoaN3 i si7 chit8 e5 kou-ji5, tioh8 ai3 chio-hou i, hou7 i oe7-thang toa3 lan2 chia, cho3 lan2 e5 kiaN2 lai5 poe5-iuN2 i.” Khap-ni5 kong2 boe7-soah e5 si5 Chin-ni2 chiu7 sui5-si5 piN3-bin7 toa7-siaN kong2, “Sim2-mih8! Khap-ni5, li2 kong2 sim2-mih8!? Li2 beh kio3 goa2 tioh8 liah8 i cho3 kiaN2 tioh8 m3!? Goa2 si7 boe7-tang3 an2-ni, li2 lam7-sam2 kio3 lang5 jip8 lai5 goa2 chhu3 beh hou7 goa2 cho3-kiaN2, li2 sou2-cho3 e5 kiam2 m7-si7 long2 beh hou7 goa2 khi3-si2! Goa2 bo5 khiam3-eng7 kiaN2 lah!” 
  Chin-ni2 chiu7 toa7-siaN phak ti7 chhng5 lai5 hau2, Khap-ni5 kam2-kak long2 bo5 hoat-tou7. 
  Ma2-li7 khi2-chhou long2 si7 ka-ki7 ti7 pang5-keng chiah8 png7. Chong2-si7 bo5 loa7-ku2, Chin-ni2 A-kim7 bo5 hoaN-hi2 lang5 phang5-khi3 hou7 Ma2-li7 chiah8. 
  “Kio3 i loh8 lai5 chiah8.” A-kim7 an2-ni kong2, sou2-i2 Ma2-li7 chiu7 loh8 lai5 ti7 lau5-e7 e5 sit8-tng5 lai5 kap tai7-ke saN-kap chiah8. Hit chit8-jit8 Ma2-li7 hou7 A-kou chhoa7, lai5 ti7 sit8-tng5 beh che7 ui7 e5 si5 i chiu7 chiau3-siong5 siang-chhiu2 hap8-oa2, bak8-chiu khoeh-khoeh lai5 ki5-to2, 
  “Kam2-sia7 thiN-teng2 e5 Siong7-te3, li2 u7 chiau3-kou3 goa2 peng5-an, ia7 u7 siuN2-su3 chiah8-mih8 hou7 goa2 chiah8, goa2 beh kam2-sia7 li2, A-men!” 
</CL>
<HL>

嘉蓮將伊昨暝所看見e5事講hou7瑪莉聽。 
嘉蓮雖然攏無氣力thang講，iau2-ku2 hou7瑪莉坐ti7伊e5身邊來beh教示伊。 
「瑪莉，設使媽媽若無ti7-teh你m7免煩惱，媽媽ti7天nih8 e5所在teh看顧你，耶穌也beh照顧你，你攏m7免煩惱。Iau2-ku2你著m7-thang boe7記得主e5教示。無論ti7甚物時，若有tu2著艱苦著ai3祈禱，食飯e5時也m7-thang boe7記得感謝，若無感謝，m7-thang食，主無歡喜無感謝e5子兒。 
Koh瑪莉你著m7-thang欺負艱苦人。乞食抑是老人著m7-thang扑伊，著可憐hit號e5艱苦人，也著幫贊in。主無歡喜咱欺負艱苦人。瑪莉，你知影無！你若守這兩項e5教示，你teh beh得著主e5憐憫，hou7咱母子thang koh ti7天相見。」 
嘉蓮講chiah e5話e5時，伊e5氣力攏無去，iau2-ku2伊e5目珠beh看瑪莉有了解抑無。總是瑪莉聽了e5時，伊傷悲夠極，伊m7知著an2-choaN2來應伊e5老母。只有感覺伊e5媽媽著離開伊去。瑪莉知這個時出ti7無法度e5事，若無伊e5媽媽的確無講出這個事來hou7瑪莉e5心chiah-nih8艱苦。伊e5面e5明朗今攏變做悲哀、絕望，無依倚e5前途hou7伊單純e5心非常e5驚。所以瑪莉只有將伊e5身軀bih ti7老母e5胸前來啼哭。 
「媽媽，你m7-thang去lah，瑪莉真驚lah！」 
嘉蓮滿面流目屎，抱瑪莉e5頭殼倚ti7伊e5面。 
「瑪莉，你an2-choaN2驚，你kiam2無信主耶穌！主kiam2 m7是beh kap你相kap ti7-teh，我這時beh替你祈禱，你恬恬m7-thang哮。」 
瑪莉隨時恬恬，koh緊緊khoeh伊e5目珠，合倚伊e5雙手。Hit個誠心，實意e5態度hou7嘉蓮感覺真滿足。 
「親愛e5主耶穌，你著照顧瑪莉無驚。求你hou7瑪莉會thang得著你e5保護，hou7瑪莉ti7艱苦e5時無離開你。阿們！」 
Hit時阿婆有提淡薄e5食物起來，也來ka7嘉蓮問安。 
「嘉蓮你今早起有較快活抑無？」 
「多謝，阿婆！我e5身體已經真軟弱，主的確是beh拯召我e5靈魂。」 
「嘉蓮，你thai2會講hit款e5話，請你m7-thang失志，你e5病boe7致到死。」 
嘉蓮，親像無聽見阿婆e5話。 
「阿婆久久e5中間hou7你真多謝！得著你e5幫贊，我chiah會thang順序到這時，總是我攏boe7-thang報答你e5恩情。」 
嘉蓮牽阿婆e5手，續哮。 
「總是阿婆，我有一個最後e5拜託你m7知肯幫贊我抑無？」 
阿婆牽伊e5裙來拭目屎，煞講： 
「請你講，我若做會到的確beh做。」「阿婆，無為著別項。」嘉蓮就看瑪莉，「你知瑪莉是一個無依倚e5孤兒，無人thang照顧伊，iau2-ku2真細漢。」嘉蓮e5目屎滴ti7眠床，「請你gau5照顧瑪莉，我有一個兄哥toa3 ti7北部一個庄社，伊是阮唯一e5親戚，若是萬一e5時，請你chiah chhoa7瑪莉去hit個所在來交hou7我e5阿兄。」嘉蓮將hit個詳細來指示阿婆。 
「嘉蓮請你m7免煩惱，若是萬一我chiah照顧瑪莉請你安心。」 
到ti7 hit一日e5 e7晡嘉蓮e5意識漸漸無去，頭殼e5熱那大，所以華先生娘kap牧師來e5時，嘉蓮攏m7知人。華先生娘有提一把菊花來插ti7嘉蓮e5頭殼頂。兩人有替嘉蓮祈禱，了後就chhoa7瑪莉toe3 in轉去。 
「瑪莉，我chhoa7你來去阮厝，你e5媽媽身體無tu2好，所以m7-thang攪擾著伊，若較好e5時chiah koh chhoa7你轉來。」 
華先生娘用好話講hou7瑪莉toe3伊轉去。瑪莉就歡喜kap伊去，攏無想著這個離別會成做今世母子永遠e5相離。 
Ti7半暝嘉蓮就離開這個世間，伊e5靈魂去ti7伊久久所仰望e5天堂。 
瑪莉ti7 hit個各樣e5環境kap sui2 e5厝，豐富e5物質e5中間iau2-ku2無boe7記得伊e5老母。Hit一暝倒ti7 hit個sui2 e5眠床beh睏e5時，伊感覺真正傷心，m7敢開聲哮，只有流目屎。 
華先生娘hit一暝攏無睏來迫切替嘉蓮祈禱，也有緊緊通知hou7牧師來替伊祈禱。總是到半暝e5時嘉蓮就ti7逐人e5祈禱中來離開世間。 
華先生娘交代逐項事清楚，轉來到ti7瑪莉e5床邊e5時瑪莉iau2-ku2 teh睏。Hit個古錐e5面有帶憂傷，koh目屎滴tam5床，先生娘看了煞感覺著真傷心來流目屎，替瑪莉e5前途祈禱求主耶穌e5照顧。 
先生娘有叫一個女婢來看瑪莉，就koh出去為著葬式e5事來無閒。 
瑪莉醒起來e5時，伊隨時koh想著ti7伊身上不幸e5事，伊e5心真正無平安，所以直直向望ai3 beh轉去看伊e5老母。到hit e7晝先生娘也無轉來，koh所看e5事情親像真無穩當e5款式，所以瑪莉就因為傷悲煞哮講： 
「Beh chhoe7媽媽lah！Beh chhoe7媽媽lah！」女婢阿英看著瑪莉e5目屎不止傷心。Koh先生娘也無轉來，就姑不chiong chhoa7瑪莉轉去。 
瑪莉一路真著急，所以到厝e5時伊就隨時走到樓頂beh看媽媽，總是瑪莉真著驚，因為伊e5老母已經無ti7 hit個所在，連老母所teh睏e5眠床kap內面e5物件toh續攏各樣。 
瑪莉看著這個各樣koh冷靜e5房間續大聲啼哭。 
「媽媽！媽媽！你ti7 to2位leh？」 
瑪莉四界chong5，想看伊e5老母iau2-ku2有ti7 hit個所在抑無。Hit時有人走來樓頂。瑪莉看著阿婆穿烏色e5孝服，目珠紅紅。阿婆看著瑪莉暫時煞boe7講話，只有嘴唇teh chhoah。 
「阿婆！我e5媽媽ti7 to2位你知無？」瑪莉緊緊問伊e5時，阿婆大聲哮，走倚來攬瑪莉ti7伊e5胸前。 
「瑪莉！可憐e5瑪莉，你e5阿母已經去lah！」阿婆親像哮到boe7出氣，連講話也講boe7出。 
「瑪…莉i，m-ma...l...i...，你e5媽媽死去lah！」 
總是瑪莉親像m7知hit個意思，只有哮講： 
「阿婆，媽媽去to2位leh？我beh chhoe7媽媽lah！」 
阿婆hit時就將一領烏色e5孝服hou7瑪莉穿，續緊緊chhoa7伊落樓梯去。 
「瑪莉，我chhoa7你來去kap你e5媽媽相辭。」 
In走到禮拜堂e5時，禮拜已經煞，嘉蓮e5身屍tu2-tu2 beh chhia去火葬場。 
華先生娘看著瑪莉就緊走來抱伊到ti7嘉蓮e5烏棺材前，指hit個有白白e5十字架罩teh e5棺材講： 
「瑪莉ka7你e5媽媽講再見。」瑪莉就thim3頭表示再見。Hit時華先生娘以及眾人看著瑪莉這個可愛e5款式，續可憐瑪莉e5慘境來流目屎。華先生娘抱瑪莉ti7棺材邊teh哮，了後細聲來teh祈禱。 
棺材出發e5時眾人攏吟詩來送別伊。 
阿婆就來接瑪莉去，續抱伊緊緊上鐘樓，tui3 hia瑪莉看到真遠。 
「瑪莉你e5媽媽beh去lah，你緊緊看！」 
阿婆抱瑪莉看hit台漸漸beh離遠去e5棺材e5時，瑪莉chiah親像明白逐項所tu2著e5事，就giah8伊e5手來iat8伊ti7地面上所有e5一切，就是伊e5老母。伊e5目屎墜落滿面，hou7阿婆也相kap哮。 
這個事了後瑪莉就成做一個無倚靠e5孤兒。Hiah e5老母胸前內e5幸福攏成做過去，前途有淒慘冷淡teh等候伊。 
無偌久瑪莉e5阿舅接著這個消息，就歡喜beh接納瑪莉去伊e5家庭，所以華先生娘，雖然真m7甘，koh有掛慮，iau2-ku2無法度就chhoa7瑪莉beh去chhoe7伊e5阿舅。 
瑪莉e5阿舅是toa3 ti7一個鄉鎮，離開有兩日e5路站。In ti7 hit個地方不止有錢koh是有名聲e5人。可惜阿舅kap阿妗攏無子兒，所以生活不止空虛。華先生娘kap瑪莉到位e5時，in不止gong5-ngiah8，因為阿舅e5厝真大間koh sui2 e5 三層樓。有真sui2 e5花園kap埕，逐項攏真hou7瑪莉e5心驚惶。因為瑪莉m7-bat看著chiah-nih8 sui2 e5厝宅。 
入厝e5時有一位不止好親近e5老婦人人來歡迎in入去。這位老婦人人是阿姑，久久toa3 ti7這個家庭teh幫贊阿舅kap阿妗，阿姑有chhoa7瑪莉kap華先生娘上樓頂，到三階e5這間房間，是beh hou7瑪莉toa3 e5。然後阿姑就chhoa7 in去二階，阿妗e5房間。 
「這位是甚物人？」 
華先生娘kap瑪莉入去e5時阿妗就問阿姑。 
「伊親像病人一個不止瘦，伊e5肩頭giah8-giah8面貌親像真無爽快e5款式。」 
「這位是華先生娘這個就是瑪莉，tu2-tu2 tui3南部來到位na7-tiaN7。」 
阿姑就紹介in。 
「好！這個就是無父無母e5瑪莉？是講恰尼e5小妹嘉蓮e5子著m3？」 
阿妗珍妮e5語氣真無客氣。 
「是lah！阮有接著瑪莉e5阿舅e5批，所以今仔日chhoa7瑪莉來。請以後gau5照顧伊。」華先生娘就an2-ni 講。總是珍妮阿妗親像無歡喜華先生娘講這種e5話，若是伊心內teh講： 
「你是甚物人！！瑪莉 kiam2 m7是一個孤兒mah？」Iau2-ku2伊只有講： 
「請你m7免煩惱，既然來阮chia，阮就會設法。安娜阿姑，你chhoa7 in去樓頂歇睏，恰尼若轉來，chiah hou7伊去kap這位先生娘以及瑪莉面會。」伊tui3阿姑吩咐an2-ni，就越頭入伊e5睏房。 
華先生娘感覺真不安，iau2-ku2阿姑e5好招待hou7伊續boe7記得攏總e5掛慮。Koh華先生娘接著恰尼阿舅e5 時，伊就真放心。決意beh交代瑪莉hou7 in，因為恰尼阿舅是一個不止有疼心koh溫純e5款式，hou7伊不止安心。所以ti7隔日就beh離開瑪莉轉去。總是ti7 hit一暝華先生娘有流目屎來教示瑪莉以及替伊迫切祈禱。 
「瑪莉！咱著會記得拉撒路阿伯e5故事，無論tu2著甚物艱苦著ai3會記得giah8目看天頂，ti7 hia有上帝e5寶座，也有千千萬萬e5天使beh接納咱e5祈禱。」 
總是瑪莉目屎滿面，伊e5心有真大e5驚惶充滿，伊想到華先生娘beh離開伊，放伊一人ti7這個各樣e5環境e5內面，koh想著伊e5阿妗thang驚e5面容，心親像beh piak裂e5艱苦。 
「瑪莉你著勇敢，你kiam2 m7知，主耶穌不時kap你ti7-teh，koh天頂e5眾天使以及你e5爸爸、媽媽攏kap你ti7-teh，teh看顧你！？」 
「你an2-choaN2流目屎，你若an2-ni，我離開你kiam2有平安，ti7天e5爸爸、媽媽kiam2有歡喜著m3！」 
「今你m7-thang哮，你若ai3 hou7主耶穌kap爸爸、媽媽歡喜你，著m7-thang哮，知影無？」 
瑪莉就恬恬無哮，來tam3頭表示知影。 
「你若是知影著hou7我看你歡歡喜喜e5面。」 
瑪莉擋恬伊e5目屎，ti7極大憂傷掛慮e5中間來做「笑容」hou7華先生娘看。華先生娘看著瑪莉e5順服kap可憐消瘦e5面，想著伊不安e5前途家己boe7禁得續攬倚瑪莉來哮。 
「瑪莉你著常常求主，m7免驚惶，主的確無放sak你。」華先生娘chhoa7瑪莉祈禱了，hou7瑪莉睏好e5 時，伊家己為著瑪莉來祈禱到真暗。Hit一早起e5早車伊就離開去。 
瑪莉來倚ti7向街路e5窗仔邊，目屎流boe7盡。 
「華先生娘！華先生娘！」只有嘴內細聲來叫伊e5名。Ti7伊細細e5心有充滿世間孤獨e5驚惶，以及絕望e5前途kap種種e5不安。 
「瑪莉，你teh哮an2-choaN2？Chia就是你e5厝，你著m7-thang客氣。」「今咱來去，阿姑有真sui2 e5尪仔beh hou7你thit-tho5。」這個親切e5阿姑就來到瑪莉e5後面抱伊，koh拭伊e5目屎。Chhoa7伊去房間來安慰伊。 
瑪莉e5阿舅，恰尼是40外歲人，身體不止肥胖，伊常常出外，無ti7-teh，致到珍妮阿妗常常因為伊無轉來來生出冤家。因為in 兩人所有e5財產攏是屬ti7珍妮阿妗e5所有，所以恰尼阿舅不止降服ti7珍妮。珍妮阿妗也常常出外，所以攏無ti7-teh，有時也有人客來chhoe7 in，iau2-ku2瑪莉攏是toa3 ti7第三階e5樓頂，差不多除食飯以外攏m7-bat 落來樓下。有時只有來到三階後面hit個涼台看hit個m7-bat看著e5 山景，sui2 e5樹木來家己憂傷na7-tiaN7。伊e5房間e5窗是向ti7大路，ti7 hia瑪莉有淡薄得著安慰，因為知hia有各種e5過路人、囡仔、賣物e5人、老人，以及種種e5車馬 ti7 hia teh過，成做一個不時變化e5活境。瑪莉倚ti7 hit個窗仔來一一觀察hia e5變化e5光景thang得著安慰。 
有時阿舅也來問阿姑，
「瑪莉有好勢抑無？」 
阿姑就講「有lah！較慣勢lah，常常家己teh吟詩。」 
阿舅koh講： 
「阿姑你著做瑪莉好e5阿母來照顧伊，因為珍妮e5身體無好勢，boe7-thang ka7伊照顧，所以你著替阮做這個份。」 
若是有時有人客來e5時阿舅就chhoa7 in到三階去，續紹介安娜阿姑kap瑪莉hou7 in知，也hou7瑪莉kap大家同桌來食飯。若是珍妮阿妗就攏m7是an2-ni。伊攏m7-bat叫瑪莉e5名，m7-bat來chhoe7伊。所以阿妗e5態度kap面容hou7瑪莉那來那驚。 
有一擺有珍妮阿妗e5親人來thit-tho5，珍妮就緊緊備辦筵席來beh款待in，就設筵ti7 三階e5涼台。大家teh食e5 時恰尼就看無瑪莉ti7 hia，就問阿姑，
「瑪莉an2-choaN2無來食？」 
阿姑就講，「瑪莉ti7房間，我來去chhoa7伊來。」總是珍妮就阻擋安娜講，
「M7免！無父、無母e5囡仔m7免hou7伊來ti7這款e5所在！」伊就koh tui3人客講，「恰尼真有趣味ti7孤兒，去拾一個無父、無母e5孤兒來teh飼，真有趣味，若是我攏無hit個趣味，chia也m7是孤兒院，是一個相當e5家庭，伊攏無理解。」 
恰尼聽著，伊e5心不止艱苦，iau2-ku2 m7敢講甚物。到ti7 hit這暝，beh睏e5時，恰尼chiah細聲來tui3珍妮講，「珍妮，瑪莉是我e5小妹e5子，伊無thang依倚，咱來ka7伊養飼kiam2 m7是應該e5事，你m7-thang看伊是一個孤兒，著ai3招呼伊，hou7伊會thang toa3咱chia，做咱e5子來培養伊。」恰尼講boe7煞e5時珍妮就隨時變面大聲講，「甚物！恰尼，你講甚物！？你beh叫我著掠伊做子著m3！？我是boe7-tang3 an2-ni，你lam7-sam2叫人入來我厝beh hou7我做子，你所做e5 kiam2 m7是攏beh hou7我氣死！我無欠用子lah！」 
珍妮就大聲仆ti7床來哮，恰尼感覺攏無法度。 
瑪莉起初攏是家己ti7房間食飯。總是無偌久，珍妮阿妗無歡喜人捧去hou7瑪莉食。 
「叫伊落來食。」阿妗an2-ni講，所以瑪莉就落來ti7樓下e5食堂來kap大家相kap食。Hit一日瑪莉hou7阿姑chhoa7來ti7食堂beh坐位e5時伊就照常雙手合倚，目珠khoeh-khoeh來祈禱，
「感謝天頂e5上帝，你有照顧我平安，也有賞賜食物hou7我食，我beh感謝你，阿們！」 
</HL>