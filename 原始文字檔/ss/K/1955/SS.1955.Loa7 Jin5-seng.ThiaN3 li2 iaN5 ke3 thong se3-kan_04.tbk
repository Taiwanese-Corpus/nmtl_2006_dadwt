<CL>
  “Ka7 goa2 chhut-khi3” 
  1
  U7 chit8 e7-pou L pi3-su khi3 sun5-si7 khu-liu5 kaN-pang5 e5 si5, chin ki5-koai3 ti7 lam5 kaN-pang5 te7 1 ho7-sek hoat-kian3 tioh8 chit8 e5 koh-iuN7 e5 hoan7-lang5. Khu-liu5 kaN-pang5 u7 6 keng, 2 keng lu2--e5, 4 keng lam5--e5, kaN-pang5 3 bin7 si7 chng-piah, 1 bin7 si7 toa7 ki thih-ki. Hit e5 heng5-chong7 chhin-chhiuN7 kau2-tu5. Thou5-kha si7 koat ang5-mng5-thou5, li7-pian7 thang se2, na7 chhu-pang chin gau5 seN bak8-sat. Na7 beh jip8-khi3 khu-liu5 kaN-pang5, tioh8 keng-koe3 chit8 e5 se3-se3 e5 thih-mng5, ti7 lai7-bin7 u7 2 e5 tong-tit8 e5 keng2-koaN put-si5 lun5-liu5 me5-jit8 bo5 lang3, toa3 bu2-khi3 ti7 hia teh khan3-siu2. Beh-jip8 khi3 hoe7-bin7 hoan7-lang5 e5 lang5 tioh8 seng tui3 goa7-bin7 Su-hoat-kho-sek khi3 nia2 pai5-a2. Tioh8 koe3 chhiau seng-khu, kau3-ui7 phah-mng5 po3-mia5, tong-tit8 keng2-chhat chiah lai5 khui thih-mng5, mng5 put-si5 eng7 toa7 thih-so2 so2--teh. Jip8-khi3 tioh8 teng-ki3 li2 e5 mia5, mng7 li2-iu5, ai3 chhoe7 sim2-mih8 lang5? Au7-lai5 chiah tui3 thih-long lai7 pang3 hit e5 hoan7-lang5 chhut--lai5 ti7 keng2-koaN e5 tong-tit8 sek, keng2-koaN e5 lip8-hoe7 e7 kong2-oe7. Na7 tiong7-iau3 hoan7, chiu7 m7-chun2 hoe7-bin7. It-chhe3 m7-chun2 phoe-sin3 a2-si7 chiah8 mih8 e5 su-khia siu7, siu7. Long2 tioh8 keng-koe3 kiam2-cha. (Na7-si7 kaN-gak8 leng7-goa7 u7 hoe7-bin7-sek. Ia7 teng7 kui2 hun-cheng e5 bian7-hoe7. Khu-liu5 kaN-pang5 bo5 hoe7-bin7-sek.) In-ui7 kiaN-liau2 lang5 chiong sim2-mih8 mih8, a2-si7 phoe-sin3 hou7 hoan7-lang5, a2-si7 sui5-pian7 thong goa7-bin7 e5 siau-sit hou7--i, a2-si7 ka3 i pian3 khau2-keng. Sou2-i2 su7-su7 chin giam5-kin2. Na7 peng5-siong5 e5 theh8 saN-khou3 lai5, bo5 su-iau3 jip8-khi3. Khi3 Su-hoat-kho-sek kat pai5-a2, tu tui3 chit8 e5 khang jip8-khi3 chiu7 ho2. 
  Hoan7-lang5 beh sak jip8-khi3 long-a2 lai7 tioh8 koe3 giam5-bit8 e5 sin-the2 kiam2-cha, in-ui7 kiaN-liau2 ti7 hia chu7-sat, a2-si7 seN-chhut i3-goa7 e5 jiau2-loan7. Tioh8 thng3 e5, chhiah-kha jip8 khi3. Tioh8 thau2 khou3-toa3, m7-chun2 u7 khou3-toa3, e5-toa3, a2-si7 to-a2, ioh8-a2, a2-si7 it-chhe3 e5 sim2-mih8 mih8. Chi2 u7 khang-chhiu2 jip8-khi3. Chit8-keng tai7-iok u7 4 nia2 tha-tha-mih e5 toa7. U7 si5 chheng-chheng koaiN 3, 4 e5. Na7 che7 e5 si5 koaiN it-ji7-chap8 e5. Tai7-ke bo5 ui7 thang to2, long2 che7 tiam3 thou5-kha. Na7 joah8 thiN tai7-ke chin-joah8. Kak-ah u7 chit8 khang, tai7-ke tiam3 hia tai7 siau2-pian7, pang3 liau2 hit khang eng7 koa3 kham3-leh. Hit khang thau3 tui3 toa7-hak8 khi3. Chu7-jian5 si7 se3-se3 khang lang5 nng3 be7 loh8 khi3. 
  SaN-tng3 na7 kau3, tai7-ke pun chit8 kheh-a2 png7. Hit e5 kheh-a2 si7 eng7 chha5 choe3--e5, kheh-a2 pi2 ti7 hoe2-chhia-lai7 e5 pian7-tong kheh-a2 khah eh8, chha-put-to tng5, khah chhim tam7-poh8. Li2 thiaN kong2 png7, u7-si5 si7 ou han-chu5-chhiam chham chin-che7 e5 png7, siong5-siong5 m7-si7 png7, si7 han-chu5 khou, a2 si7 han-chu5-tiau5-a2, phoe3 chhai3-pou2 a2-si7 XXXX. Siang7 ho2 u7-si5 e7 he7 tam7-poh8 hi5-pou2 ti7 hit-te2. Che si7 chin hi-han2 e5 toa7 chhiN-chhau. Chiu7-si7 3 tiau5 han-chu5-tiau5-a2, phoe3 2 te3 chhai3-pou2 khah siong5. Kau3 si5-tng3 tai7-ke chhiu2 chhun tng5-tng5 tui3 thih-ki-a2 phang7 chhut--lai5. Bak8-chiu kim lui2-lui2 teh siong3 hit e5 kau2-cho5-a2 tit8-tit8 tho2, chin-chiaN3 si7 kaN-siu5 go7-kui2. Kiam2-chhai2 li2 siuN7 si7 chin phaiN2 chiah8. Chong2-si7 ti7 hit te2 e5 lang5 si7 chin ho2-chiah8. U7 si5 e7 he7 kiam5-mui5-a2, a2-si7 ou5-te2 chhai3-thau5 ti7 hit-te2, in e7 chin hoaN-hi2, chiah8 tit tin-tin iu2-bi7. Han-chu5 chiah8-liau2 chhiu2 to koh chuiN7-chuiN7 leh. 
  Chong2-si7 u7 e5 m7-chiah8, kui2-na7 tng3 to m7-chiah8, u7 e5 tit8-tit8 khau3, u7 e5 tui5-heng am3-am3 lau5 bak8-sai2. U7 e5 sian7-sian7 tiam7-tiam7 che7. Ia7 bat tu2-tioh8 siau2 cha-bou2 gin2-na2 hoan7-choe7, m7-chheng7 saN-khou3, thng3 kng-kng, tiam3 hit te2 loan7-jiang2, toa7-siaN khau3, chong2-si7 iu5-goan5 e7 hiau2 ui3-thi2, khoaN3 tioh8 lang5 khi3 sun5 e5 si5, koaN2-kin2 bin7 phak-tiam3 piah-nih hit-peng5, m7-kaN2 kiN3 lang5 e5 bin7. U7 e5 phak tiam3 thih-ki-phang7 tit8-tit8 kio3 “Tai7-jin5 ah! oan-ong2 oh.” Chit8-le2-pai3 tai7-khai3 khi3 sun5 nng7-pai2. Si7 khi3 chim-chiok hit lai7-bin7 e5 oe7-seng, kiaN-liau2 e7 hoat-seng phoa3-piN7, a2-si7 ki5-thaN sim2-mih8 put-chhek e5 su7. 
  TaN ti7 hit keng te7-it-ho7 pang5 e5 Kak-ah, u7 chit8 e5 chheng-lian5 lang5 khoaN3 si7 u7 siu7 kau3-iok8, si7 siong-tong e5 ka-teng5 e5 lang5. Siang7 ki5-koai3--e5 chiu7-si7 phang5 i e5 kheh-a2 beh chiah8-png7 e5 si5 (Han-chu5-khou), koh tai7-seng kui7-loh8 bak8-sai2 nih-nih lau5, bak8-chiu kheh-kheh teh ki5-to2. Chin ki5-koai3 tauh-ti2 chit e5 chheng-lian5 si7 sim2-mih8 teng2-ho7 lang5. An2-choaN2 chiah8-png7 e7-hiau2 ki5-to2, e7 ki5-to2 liong7-pit si7 ki-tok-tou5. Chiau3 siuN7 kaN2 m7-si7 su7-iu2 su7-bu5 e5 ki-tok-tou5. Na7-si7 poaN3-sin3-hiaN jip8 lai5 kau3 chia phah-sng3 bo5 ki5-to2. Sit8-chai7 chin ki5-koai3. 
  Chong2-si7 bo5-lun7 sim2-mih8 lang5 to put-pian7 kap hoan7-lang5 kong2-oe7. Sou2-i2 L pi3-su tiam7-tiam7 ka7 i khoaN3, sun5-si7 liau2 chiu7 chhut-khi3. Chiong chit e5 su7 khng3 ti7 sim-nih. Tauh-ti2……? 
  2
  Keh-jit8 khi3 Su-hoat-sek chim-chiok i e5 tiau-su chiah chai, sit8-chai7 chin kho2-lin5, hit e5 hoan7-choe7 e5 su7-sit8 si7 an2-ni. 
  U7 chit8-jit8 chiah8 am3-pa2 lah, to beh bo5 khoaN3 lang5-bin7 e5 si5, Bun5-tiat8 chiah chhiu2 theh8 phah pang7-kiu5 e5 thui5-a2, kap phoe5-chhiu2-long5 (sin5 kiu5 eng7 e5 ) tui3 goa7-bin7 jip8--lai5. Jip8-mng5 i e5 lau7-bu2 chin siu7-khi3. (I e5 lau7-pe7 i2-keng koe3-sin lah). Chit e5 si7 soa3-boe2-a2 kiaN2, peng5-si5 khah siu7-seng7. Lau7-pe7 si2 liau2-au7, i kin-pun2 si7 m7-thiaN lau7-bu2 e5 oe7. Su7-su7 chin hoaiN5-pa3, sui-jian5 u7 A-hiaN chin un-khun5 khou2-khng3 lau5 bak8-sai2 bian2-le7, na7-si7 chu7-se3 i2-keng chek-chiaN5 e5 sim-seng3 sit8-chai7 chin oh ke2. Lang5 kong2 thiaN3 si7 chhin-chhiuN7 chui2, hoe-bak8, koe2-chi2 na7 bo5 chui2 e5 koan3-ak si7 be7 toa7-chang5, be7 bou7-seng7. Lang5 na7 bo5 eng7 thiaN3 lai5 ka7 i poe5-iuN2, i si7 be7 chiaN5 lang5. Chong2-si7 hoe-bak8 m7-thang tiaN7 chim3 tiam3 chui2-te2, chim3 koe3-thau5 e7 noa7 kun, e7 ng5-sng, e7 si2-khi3. Chhin-chhiuN7 an2-ni gin2-na2 m7-thang koe3-thau5 e5 lek8-ai3. Chiong gin2-na2 ka7 i chim3 tiam3 thiaN3 e5 chui2-te2. Chim3 kau3 goa2 kiaN2, goa2 mia7, ou7-hioh8 phang5 chin-chu, thiaN3-tiuh-tiuh, po2 ni-ni. Pho7 khi3 thau5-khak teng2 pang3-sai2. Kai-si2, kau3-boe2 li2 beh chiah8 tioh8 hit e5 koe2-chi2, siok8-gu2 kong2 seng7 ti gia5-chau3, seng7 kiaN2 put-hau3. Chit-ku3 oe7 bo5 chho3. Tek8-piat8 lai7-bin7 na7 u7 te7-saN-chia2, phi2-lun7 a-ma2 ai3 kan-siap8 sim-pu7 e5 ka3-kiaN2. Goa2 kim-sun, m7-bian2 li2 chian7-pi7 (sim-pu7) ka7 goa2 ka3. Goa2 sioh leh. Lai5 a-ma2 chia, m7-bian2 kiaN, a-ma2 ui7 tiau5-tiau5, chhoe5-a2 chhiuN2 khi2--lai5, soa3 me7 sim-pu7. Lan2 lai5 khi3 be2 piaN2, mai3 hou7 A-lu2 ah (sim-pu7 e5 mia5) chiah8. PhaiN2-bo2 phah goa2 koai-sun, lan2 au7-pai2 tioh8 m7-thang. Tioh8 khah koai leh, lan2 au7-pai2 chiah be7 hou7 lang5 phah. Gam7-bin7 houN7, au7-pai2 a-ma2 na7 si2 li2 tioh8 chai-chham2, li2 e7 hou7 lang5 oan3--si2. Tek8-piat8 hit e5 gin2-na2 e5 lau7-bu2 na7-si7 ke3-bo2 chiu7 koh khah chham2. Chit-khoan2 a-ma2 e5 kau3-iok8 sit8-chai7 m7-na7 kau3-hoe2, chin-chiaN3 si7 tui3 choe7 kau3 ti7 choe7 e5 kau3-iok8. 
  Bun5-tiat8-ah peng5-seng siu7 tioh8 chit-khoan2 lek8-ai3 e5 kau3-iok8, bak8-chiu chin kim. Tiong-hak8 pit8-giap8 au7, bo5 siuN7 beh chhong3 sim2-mih8, ho7-lo2 ho7-so7, lau7-bu2 lau5 bak8-sai2 e5 ki5-to2, a-hiaN siu7-khi3 e5 kek-le7, ma2-ni2 tong-hong, ka7 i thiaN choe3 kau2 pang3-phui3. Lau7-bu2 jim2-tit bo5 ho2 kho2-jim2. KhoaN3 i jip8-mng5 nou7-hoat chhiong-thian, giah8 chit8-ki tin5-tiau5 khan-thian-bun5 ka7 i siau7 kui2-na7 e7. Chit e5 put-siau3 chu2 tng iong2 e5 chheng-lian5, ki5-sit8 hou7 in lau7-bu2 lau7 lah but8 hit kui2-e7 si7 bo5 thiaN3. M7-ku2 hiah kiau-ngou7 e5 chheng-lian5 na2-li2 e7 lun2-tit lau7-bu2 e5 koan2-ka3, chiu7 tian-to3 chhiuN2 in lau7-bu2 e5 tin5-tiau5 an3-sng3 beh but8 in lau7-bu2. Tu2-gu7 in a-hiaN ti7 sin-piN, tui3 tin5-tiau5 ka7 i chhiuN2 khi2--lai5, soa3 ka7 i sai kui2-na7-e7 chhui3-phoe2. Me7 i put-hau3-kek8, A-bu2 ni5-lau7 lah, ka3--li2, ai3 li2 ho2 li2 ho2 toa7-taN2. Lau7-bu2 khi3 kau3 khau3. Na2-khau3 na2 ka7 i chhia, soa3 kong2 “Ka7 goa2 chhut-khi3,” “KhoaN3 beh to2-ui7 khi3 si2, m7-thang tiam3 chhu3-nih khi3 si2 goa2, m7-bian2 tiam3 chia teh poe3-ou3 pe7-bu2 e5 mia5.” Ka7 i chhia chhut-khi3, mng5 soa3 ka7 i koaiN-khi3, “Chhin-chhiuN7 li2 chit ho7 put-hau3-kiaN2 m7-bian2 tng2--lai5 ho2. Kin-tu2 goa2 ia7 bo5 khiam3-eng7 li2.” 
  “Chhut-khi3, ka7 goa2 chhut-khi3.” Mng5 chiu7 chhoaN3 khi3. Am3 lah, e7-hng bo5 chiah8, pak-tou2 chin iau, phah-kiu5 to3--lai5 chit8 seng-khu koaN7, taN beh tui3 to2-ui7 khi3? Ho2! Cha-pou-kiaN2 tai7-tiong7-hu li2 khoaN3 goa2 hiah bo5, goa2 kiam2 chin-chiaN3 tioh8 kiaN5 bo5-lou7, e7 hou7 i go7--si2. Chhut-khi3 tioh8 chhut-khi3 si7 kiaN saN2-hoe3? 
  In a-hiaN khia7 tiam3 thang-a2 mng5-kha tui3 lai7-bin7 khoaN3 chhut-khi3, khoaN3 sio2-ti7 tui3 toa7-mng5 chhut-khi3 oat-tui3 to3-peng5 kiaN5 2, 3 pou7 chiu7 khia7 ti7 ia5-chhiu7 kha, thau5 khak phe-phe, chit8 chhiu2 theh8 un7-tong7 bo7-a2, chit8-chhiu2 jiau3 thau5-khak, khia7 ti7 ia5-chhiu7-kha ho2-ku2 thau5-khak phe-phe chhin-chhiuN7 teh chhim-siuN7 sim2-mih8. Au7-lai5 chhin-chhiuN7 iu2-sou2 kam2 cham3 chit8-e7 kha, eng7 i e5 bo7-a2 phah iau2 hit-peng5 chhiu2, khui-siaN kong2, “Ho2,” chu7 an2-ni kiaN5 tui3 to3-peng5 e5 ke-lou7 khi3, sio2-ti7 e5 poe3-iaN2 chiam7-chiam7 chham-jip8 ti7 lang5-kun5 e5 tiong-kan, ti7 put-kak e5 tiong-kan soa3 bo5 khoaN3-kiN3. A-hiaN chit8-si5 sim-sng soa3 lau5 bak8-sai2. Ah! Sio2-ti7, li2 e5 chian5-tou5 tauh-ti2…? Oat8 koe3-lai5 khoaN3 a-bu2 be7-kou3-tit e5 khoan2, koaN2-kin2 kio3 hu7-jin5-lang5 pang-chan7 chiong a-bu2 ka7 i chhah-khi3 bin5-chhng5 hou7 i an-cheng7, ka7 i u3-chui2, chiong tam7-poh8 pho5-to5-chiu2 hou7 i lim. Sim-pu7 chin iu2-hau3, ti7 sin-piN un-khun5 hok8-sai7 an-ui3. Toa7-kiaN2 ia7-si7 chin iu2-hau3. Sim-lai7 siau3-liam7 sio2-ti7, m7-kam i chhut-khi3, chit8-bin7 chu7-chek koe3-khi3 be7-hiau2 pang-chan7 lau7-bu2 tau3 leng2-to7, chit8-bin7 m7-kam lau7-bu2 ni5-lau7 lah, A-pa koe3-sin liau2 chiah lai5 tu2-tioh8 chit e5 sio2-ti7 e5 ngou2-gek8. Kap hu7-jin5-lang5 put-kak soa3 kui7-loh8 ti7 bin5-chhng5-cheng5 thoe3 sio2-ti7 ka7 A-bu2 kio3 m7-kaN2, na2 lau5 bak8-sai2 na2 ki5-to2, thoe3 sio2-ti7 ki5-to2 ng3-bang7 i e7 hoan2-hoe2, ng3-bang7 i chhut-khi3 e7 seng5-kong. Tauh-ti2 sio2-ti7 li2 beh tui3 to2-ui7 khi3? 
  3
  Lau7-bo2 khah khoaN3-oah8, siu7-khi3 khah koe3 e5 si5 chiu7 su-liam7 i e5 kiaN2, kio3 in a-hiaN khi3 chhoe7. Khah chhoe7 to chhoe7 bo5. U7 lang5 ka3-kiaN2 si7 pin5 chit8-si5 e5 kam2-cheng5, an2-ni u7 si5 siong5-siong5 e5 chho3-chhiu2 a2-si7 e7 gou7-su7, u7 e5 si5 kong2 phah siau lin2 pe7 chit8-pak khi3, ka3-kiaN2 m7-si7 beh keng2-kai3 hou7 i chai chho3 hoan2-hoe2, si7 beh phah siau li2 chit8-pak8-khi3, an2-ni phah-kiaN2 liah8 kap chiah8 siau-khi3-san2 siang7 khoan2, sit8-chai7 chin kho2-sioh. 
  Li2 siuN7 chit8 e5 chheng-lian5 e7 tui3 to2-ui7 khi3? Pi2 teh khoaN3 hoe2 khah beng5. Chu7-jian5 bo5 ho2-lou7 thang khi3. 
  “Chi3-khi3”. Lang5 lip8-chi3 kong2 beh choe3 sim2-mih8, kong2 bin5-a2-jit8 beh choe3 sim2-mih8, sim2-mih8, che chin ho2. Chong2-si7 tioh8 tai7-seng chai kin-a2-jit8 i bat choe3 koe3 sim2-mih8. Kin-a2-jit8 to bo5 choe3-chhut sim2-mih8 ho2 e5 su7, bin5-a2-jit8 na2-li2 liam-piN tioh8 e7 choe3 u7 sim2-mih8 ho2 thang chhut--lai5. Koh toa7 chi3-khi3 e5 chi3-ho2 peng5-iu2 chiu7-si7 toa7 khiam-pi. Hit e5 chheng-lian5 chhut-khi3 bo5 khiam-pi cham3-kha, thau5-khak phe-phe kong2, “Ho2,” hit-ku3 si7 phau7-khi2 chin m7-goan7, siu7-khi3, oan3-hun7, “Lin2-pe7 chiah choe3 hou7 li2 khoaN3, chhut-khi3 chiu7 chhut-khi3, kiaN-si2 lang5 saN2?” 
  Chit khoan2 e5 lip8-chi3 bo5 chhai2-kang. Lip8-chi3 si7 khong3-kam2 chian5-hui, lip8-chi3 si7 koe3-khi3 u7 ki-chhou2, taN beh koh hun3-tou3 koh chin3-pou7, lip8-chi3 si7 ai3 khiam-pi, chun5 khang-hi sim lai5 kiu5 siong7-chin3. Lip8-chi3 tioh8 phah-thih than3-jiat8, chek-si5 tang7-chhiu2, hun3-hoat khi3 choe3. Na7 chhian-ian5 khng3-teh e7 leng2-khi3. “Chi3-khi3” khi3 e7 siau-khi3, soa3 piN3 bo5 khi3. Lang5 kah put-cheng-khi3 chiu7-si7 na2-chun2 khi3-chui2 bo5 khi3. Ia7 be7 chhih8, ia7-be7 chhuh8. Hit e5 lang5 bo5 chhai2-kang. 
  Hit e5 chheng-lian5 chhut-khi3 seng-khu tng7 it-bun5, ia7 bo5 saN thang oaN7. Beh khi3 chhoe7 pe7-bo2, hiaN-ko sou2 bat e5 lang5 si7 phaiN2-se3. Beh kong2 hou7 lang5 koaN2 chhut--lai5, kong2 be7 chhut chhui3. Chhiu2 bo5 poaN3 hang7 kang-ge7, beh choe3 khit-chiah8 iu7 kiaN kian3-siau3, chin chu7-jian5 chiu7 tui3 am3-lou7 khi3. Khi3 kap i e5 chheng-lian5 peng5-iu2 oang-lai5, oang-khi3. Khi2-thau5 chin chhin-jiat8, in e5 peng5-iu2 ia7 ui7-tioh8 i chin hun3-khai3. thoe3 i put-peng5. Phian3 siau2--e5. KhoaN3 lan2 chheng-lian5 siuN bo5. Bo5 iau3-kin2 choe3 hou7 i khoaN3. Se3-siok8 peng5-iu2 chiu7 chhiaN2 i chiah8-hun, lai5-khi3 lim 1-poe, kai2 sim-bun7 leh, cho3-lang5 chheng-chhun u7 kui2-si5. Chit-si5 m7-chiah8, m7-khai, chheng-chhun put-chai3 lai5. Bun5-tiat8 sim i2-keng hou7 mou5-kui2 chiam3-nia2, m7-chai in chhu3 lau7-bu2, hiaN-ko ui7-tioh8 i teh hau2, teh lau5 bak8-sai2 thoe3 i ki5-to2. Na7-si7 i ti7 goa7-bin7 ka-ti7 kak-tit chin chu7-iu5, chin sim-sek. 20 goa7 ni5 ku2 ti7 Ki-tok-kau3 e5 ka-teng5 seng-oah8, chin siu7 sok-pak8. Sim2-mih8 m7-thang chiah8-hun loh8, m7-thang lim-chiu2 loh8, m7-thang tong7-kiu5 loh8, m7-thang thiau3-bu2 loh8. Long2-si7 m7-thang, m7-thang, m7-thang. Be7 su hou7 toa7-soh pak8-tiau5 leh. Kau3 chia tak8-hang7 to thang. KhoaN3 kah-bak8, chiah8 kah-chhui3, chiah8 liau2 bak8-chiu koh e7 kim, toa7-toa7 pi2 Siong7-te3 e5 kiaN2-lui7 khah chhong-beng5. Put-lun7 sim2-mih8 kan-khiau2, kui2-koai3, gui7-sian7, ke2-ho2 long2 e7 hiau2 choe3. Pi2 cha2-jit8 pai3 Siong7-te3 e5 si5, ke chin gau5. Chit8-si5 Bun5-tiat8 e5 sim toa7 khui. Ki5-sit8 si7 lian3 loh8 chhau3 lou5-kou5-moai5 te2, kha khia7 bo5 te7. I liah8-choe3 si7 teh suh chheng-sin e5 khong-khi3. I liah8-chun2 hi5 thiau3 chhut khe-hoaN7, chau2 lai5 ta-ta e5 gu5-chhia-lou7 teng2 si7 jip8 chu7-iu5 e5 sin se3-kai3. I liah8-chun2 hong-chhoe tng7 soh bo5 lang5 giu2, bo5 siu7 khian-che3, thang poe-chiuN7 bo5 han7 e5 khong-tiong. I liah8-chun2 hoe2-chhia thoat-kui2, li7 hoe2-chhia-lou7 e5 sok-pak8 e7 chau2 khah kin2. I liah8-chun2 li7-khui chu7-se3 sou2 chun-siu2 e5 to7-li2, kap pe7-bo2 e5 ka3-si7, chit-pai2 u7 toa7 chu7-iu5, e7 toa7 seng5-kong lah. Chin-chiaN3 si7 toa7 chho3-gou7. “Keng3-ui3 Ia5-ho5-hoa si7 ti3-sek e5 kun-pun2” “Goa2 e5 kiaN2, tioh8 thiaN li2 e5 lau7-pe7 e5 kau3-tok. M7-thang khi3-sak li2 e5 lau7-bu2 e5 ka3-si7. In-ui7 che beh choe3 li2 thau5-khak teng2 e5 sui2-bo7. Li2 e5 am7-kun2 e5 kim-lian7” (Chim-gian5 1:7-9). 
  Che si7 Siong7-te3 e5 oe7. Siong7-te3 e5 ka3-si7, pe7-bo2 e5 ka3-si7 chhin-chhiuN7 chhia-lou7, lang5 thoat-kui2 e7-ho2 haN3? Kai-si2. Peng5-iu2 hou7 i chiah8 liau2 thiaN3, khi2-thau5 tai7-ke chin chhin-bit8, tiaN7 beh chiah8--lang5, kau3-boe2 tai7-ke khoaN3-khin, peng5-iu2 e5 pe7-bo2 ia7 m7 chiap-lap8. Soh8-ko5, soh8-ko5 si3-ke3 bong2 soh8, phaiN2-lang5 chu7-jian5 ia7 u7 phaiN2-lang5 thang kau. Na2-lai5 na2-phaiN2. Chiu7 khi3 kau-poe5 iu2--e5. Iu2--e5 kong2 i chin ham-ban7, m7-bat tau3-siuN7 siaN2 ho2-khang--e5 thang choan2. Tak8-pai2 na7 chhut-khi3 i bo5 taN2 long2-si7 choe3 khoaN3-hong (khia7 tiam3 hng7-hng7 koan-khoaN3 u7 lang5 lai5 a2-bo5?). Na7 u7 pun ia7-si7 pun chio2-chio2. Ho2, chit-pai2 i beh choe3 chu2-kak lai5 tian2 i e5 sin-chhiu2 e5 ui-hong. Chiu7 keng2 chit8 e5 goeh8 am3-mi5. Goeh8 hoan2-ou, hoan2-ou chiu7 chio i e5 pang-chhiu2 chhut-khi3, khi3 kau3 ti7 khah chhi7-piN khah siok-cheng7, khah bo5 lang5 thong-heng5 e5 sou2-chai7. Phah-chiau2 bo7-a2 chiu7 ti3 hou7 i kham3 loh8--lai5, ou-kin chiu7 tui3 te7-a2 jim5-khi2-lai5 pak8 tiam3 bin7-nih, tui3 bak8-chiu-e7 i2-ha7 lang5 bo5 long2 e7 jin7-tit. Bo7-a2 kham3 kau3 bak8-bai5. Chiu7 kio3 pang-chhiu2 tiam3 chhiuN5-a2 goa7 khoaN3-hong, i pun2-sin li7-iong7 cha2 ti7 tiong-hak8 ki-khi3 the2-chho sou2 oh8 e5 hong-hoat, chhiu2 jih8 tiam3 chhiuN5-teng2 chiu7 thiau3 koe3 chhiuN5. Bo5 phah-sng3 lai7-bin7 e5 long7-khian2 khui-siaN tit8-pui7. 
  4
  Tu2-ho2 hit-mi5 chit keng chhu3 e5 thau5-ke kap thau5-ke-niu5 long2 chhoa7 chhut-khi3 tham3 peng5-iu2, hu3-ian3-hoe7 long2 bo5 ti7-teh. Lai7-bin7 chi2-u7 chhun chit8 e5 chu2-chiah8--e5 teh kou3 chhu3. Tang-thiN-si5 teh tim7-pou2, koaN5-koaN5--lang5, chu2-chiah8--e5 m7-kaN2 khun3, na7-si7 bo5-lam7 bo5-lam7, chiu7 khi3 the ti7 khong3-chhng5-a2, giu2 chit8 e5 phoe7-kak lai5 am-ti7 pak-tou2. ThiaN-kiN3 kau2 chheN-kong5-pui7 si7-kin2 peh khi2--lai5. KhoaN3-kiN3 chit8 e5 lang5 khan-kau2 khui toa7-mng5 chhut-khi3. Pun2 siuN7 beh ka7 i hoah chhat8, an2-choaN2 kau2 e7 jin7-tit i, liong7-pit m7-si7 chhat8, chiu7 bo5 hoah. Chin ki5-koai3, kau2 chhut-khi3 soa3 bo5 jip8-lai5. Toa7-mng5 chu7 an2-ni khui-khui bo5 koaiN. Hit e5 lang5 oat to3 jip8--lai5 bin7 am-pou3 chhiu2 giah8 lak8-choan2-a2-chheng3, hit e5 chu2-chiah8--e5 chiah hoah chhat8. M7-chai hoah chhat8 khah kin2 a2-si7 hou7 lang5 ian2-to2 khah kin2. Chu2-chiah8--e5 hou7 hit e5 chheng-lian5 ian2-to2, chhui3 eng7 phoa3-pou3 ka7 i chiN tiau5-leh. chhiu2 ka7 i choan7 iap-au7, seng-khu eng7 soh-a2 ka7 i pak8 leh. Chit8-sian iN5-ka-lauh8-ko7 ka7 i pak8 tiam3 thiau7-a2. Kau2 thiaN lai7-bin7 pin3-piang3-kio3, siuN7 beh chau2 jip8-khi3, iu7 hou7 hit e5 lang5 tai7-seng ka7 i khan chhut-lai5 pak8 tiam3 goa7-bin7 e5 chhiu7-a2 thau5, Gan2-cheng chhiu2-khoai3 koaN2-kin2 khi3 pang5-keng chiong saN-tu5 siang7-ho2 e5 saN-khou3, kim-khi3 chiu7 theh8, tui3 chhiuN5-a2 lai7 chiap tui3 goa7-bin7 koe3-khi3. Chu2-lang5 tu2-to3--lai5 thiaN lai7-bin7 u7 ki5-iN7, kau3 pak8 ti7 goa7-bin7 toa7-mng5 khui-khui, tian7-hoe2 am3-am3, koh phiN7-kiN3 chhau3-hoe2-hun-bi7. Sim-giau-gi5, te7 5 kam2 chai si7 tioh8 chhat8-thau. KoaN2-kin2 chau2-khi3 tui3-bin7 kio3 tian7-oe7 hou7 siang7-kin7 e5 phai3-chhut-sou2. Gam7-chhat8 siuN7 kong2 beh theh8 tioh8 ke-theh8-koa3, chhiu2 giah8 chhiu2-tian7 lai7-bin7 tit8 peng2. Bo5 phah-sng3 si3-piN keng2-chhat i2-keng pau-ui5 kau3, chau2 be7-li7. Tha-tu2-a2 haN2 chu2-chiah8--e5 e5 te2-chheng3 si7 ke2-e3, chha5--e5. Ke2-tang5 tu2-tioh8 chin-tang5 long2 the3-sin5. Chin-chiaN3 e5 te2-chheng3 e5 bin7-cheng5 thau5-khak chhih-chhih, koai-koai chhun-chhiu2 siu7 pak8. Phah-sng3 tim7 chit8-chiah ke-thng chhau3 hoe2-ta liau2-liau2, oe-a2 piak-piak phoa3. Goa7-bin7 khoaN3-hong hit e5, thiaN hong chau2-kau3 7-li2-pin liah8 bo5 tioh8. Mih8 long2 hiat ti7 chhiuN5-a2-goa7. Chhoe7 bo5 chu2-chiah8--e5, au7-lai5 chiah chai hou7 lang5 pak8-iap-au7, chhui3 chiN phoa3-pou3, seng-khu eng7 soh-a2 khun2-khun2 leh ka7 i pak8 ti7 pian7-sou2 piN e5 thiau7-a2. Tian7-hoe2 choan7 hou7 toh8 khan lai5 kheh-thiaN, chhiu2 eng7 chhiu2-khau3 khau3-leh, heng5-su7, keng2-chhat, hit keng chhu3 e5 chu2-lang5, chu2-hu7 long2 ka7 i ui5-ui5 leh. Bo7-a2 ka7 liu3 khi2--lai5, bin7 e5 ou-pou3 ka7 i thau2 khi3--lai5. Chiah chai si2-a7-si2 tang-si5-a2 to-si7 ka-ti7 e5 sun-a2. Si7 chhin a-hiaN e5 kiaN2. A-hiaN koe3-sin bo5 loa7-ku2, i pun2-sin iau2-si7 sin-niu5. In hiaN boe7-si2 e5 chin3-cheng5 ka7 i oan5-hun, chit e5 tioh8 chhat8-thau e5 lang5 chiu7-si7 Bun5-tiat8 e5 ban7-kou, chhat8-a2 chiu7-si7 Bun5-tiat8. In a-kou chiah ke i bo5 kui2-hoe3. 
  A-kou kap kou-tiuN7 khoaN3 chit8-e7 gang7-gang7, bo5 oe7 thang kong2. Au7-lai5 a-kou kim-kim khoaN3 Bun5-tiat8. Kio3 chit8-siaN “Bun5-tiat8” chu7 an2-ni in a-kou bak8-sai2 hou3 m7-khui, siuN7 kong2 chit e5 sun thai2 soa3 piN3 an2-ni. Chiu7 ng3 keng2-chhat ai-kiu5 thau2-pang3. Heng5-su7, keng2-chhat chu7-jian5 m7-chun2, che si7 chit8 e5 chin ok-chit e5 kiong5-to7. Chu7 an2-ni thau3-mi5 ka7 i sang3 khi3 chong2-kiok8. 
  Tiau-cha-liau2 chiah chai, chit e5 ki5-koai3 e5 hoan7-lang5 to7-si7 an2-ni oh8. Keh-jit8 mng7 i tau3-kha-chhiu2 e5 chhat8-phoaN7 sim2-mih8 lang5? M7-kong2. Ho2, m7-kong2 tioh8 chiah8-heng5. Heng5-su7 chiu7 chhoa7 i khi3 chit8 keng heng5-bu7-sek, chhiaN2 i sio2-khoa2 chiah8-chui2, chhiu2 ka7 i pak8 iap-au7, kui7-leh, chhui3 ka7 i chiN phoa3-pou3, thau5-khak tiau hou7 khian3-thian, chui2 eng7 te5-kou2 te2-leh, Koan3-chui2 m7-si7 tui3 chhui3 koan3, si7 tui3 phiN7-khang koan3. M7-bian2 koan3 chit8 e7-a2, khau3-pe7 kiam khau3-bo2, sim2-mih8 to jin7 chhut--lai5. Ki5-sit8 lang5 bo5 goa7-che7 thang heng5. Chiah8 ma7-bo5 chit8-oaN2 chui2, hit e5 kan-khou2 chiu7 tng be7 khi2. Jin7-liau2 sia2 i e5 khau2-keng chiu7 ka7 i pang3 khi2--lai5. Hit e5 pang-hoan7 keh-jit8 chiu7 liah8 tioh8. 
  Keh-jit8 in lau7-bu2, in a-kou, in a-hiaN long2 chhoa7 lai5 keng2-chhat-kiok8 kiu5-cheng5. Tai7-ke bak8-sai2 nih-nih lau5. Jin7 in be7-hiau2 ka3-si7 e5 chho3-gou7. Kiok8-tiuN2 tai3-liam7-tioh8 in e5 mng5-hong, chiu7 chin eng-toan3, beng7-leng7 ban7-chiah sang3 khi3 hoat-iN7. KhoaN3 Bun5-tiat8 eng7 khu-liu5 ko2-jian5 e7 hoan2-hoe2 a2-be7? A-kou, kou-tiuN7 long2 lai5 tin5-cheng5, ng3-bang7 khoan-tai7 chhu2-li2. 
  Hoat e5 cheng-sin5 m7-si7 oah8-tauh, lo5-bang7, m7-si7 kong2 beh hou7 lang5 si2. Si7 beh hou7 lang5 oah8, beh hou7 lang5 hoan2-hoe2. Keng2-chhat si7 beh po2-hou7 ho2-lang5, tu5-biat8 phaiN2-lang5. KoaiN-kaN si7 chit8 khoan2 e5 teng-kai3, ka3-kaoi, ng3-bang7 phaiN2-lang5 e7 chai choe7, hoan2-hoe2, chu7-sin. Sou2-i2 Kiok8-tiuN2 chiu7 tek8-piat8 phoe-si7 ka7 i chhi3 khu-liu5 40 kang ai3-khoaN3 i e5 heng5-tong7. 
  Chit 40 kang tui3 Bun5-tiat8 chin-ho2, Seng3-keng tiong hoan7-lan7, siu7-chhi3 e5 sou3 long2-si7 an2-ni. Beng7-leng7 m7-chun2 Bun5-tiat8 in chhu3 sang3 ho2 chiah8 mih8 lai5, chi2-u7 chun2 i theh8 saN-khou3 lai5 hou7 i oaN7. Theh8 seng3-keng lai5 hou7 i thak8. Li7-khui lau7-bo2 e5 hoai5-phau7, Siong7-te3 e5 ka3-si7, khi3 hong3-tong7 2 goeh8-goa7-jit8 ku2, liam-piN ia7 e7 chiah8-hun, ia7 e7 lim-chiu2, ia7 e7 choe3-chhat8. Ah! oh8-phaiN2 3 jit8, chin-chiaN3 u7-iaN2. Lang5 beh chiaN5-seng3 si7 chin oh, beh tui7-loh8 si7 chin khoai3. TaN 40 jit8 tiam3 thih-long-a2-lai7 lai5 chheng-sng3 choe7 e5 kang-chiN5 chhi3 chit8-e5 thih-long-a2 e5 chu-bi7 leh. Bun5-tiat8 kau3 chit-si5 chiah chai-khou2, kai-chai3 chai thang hoan2-hoe2. Koe3-khi3 hou7 mou5-kui2 eng7 phe3 ta3 ti7 i e5 sim, kau3 chit-si5 kam2-sia7 Chu2 u7 tu5-khi3 i e5 phe3. Tak8-jit8 ti7 thih-long-a2-lai7 ki5-to2 thak8 Seng3-keng. Bo5 loa7-ku2 chiu7 choe3 bou5-hoan7 siu2 kui-lut8 e5 hoan7-lang5. KoaiN 10 jit8 au7 chiu7 ka7 i pang3 chhut--lai5, keng2-chhat eng7 soh-a2 ka7 i khan-khi3 ke-lou7 sau3 ke-lou7, chheng chhau3-kau-a2. I chin kian3-siau3 kiaN hou7 lang5 jin7-tioh8. Kio3 in chhu3 theh8 phoa3 koe-leh8-a2, phoa3-saN lai5 hou7 i chheng7. Tak8-jit8 chhut-khi3 un-khun5 choe3 kang. Kau2-cho5-a2 e5 han-chu5, chhai3-pou2 kak-tit chin ho2 chiah8, chin-chiaN3 toa7-toa7 kai2-ko3 chai i e5 chho3-gou7, jit8-jit8 kiu5 Chu2 sia3-bian2. Siong7-te3 hou7 lang5 be7 bu2-ban7 tit, lang5 cheng3 sim2-mih8 tek-khak e7 siu sim2-mih8. Lang5 hiat-kak8 Siong7-te3, poe7-gek8 pe7-bo2, chu7-kou2 kip8-kim si7 bi7-cheng5-iu2 u7 ho2-boe2--e5. Kau3 chia Bun5-tiat8 toa7-toa7 chai i sou2 kiaN5--e5 si7 si2-bo5, bo5 lou7. Kai-chai3 i cha2 hoe5-thau5, Lau7-bo2 thoe3 i ki5-to2, hiaN-ko, A-kou tai7-ke thoe3 i ki5-to2. Chu7-se3 u7 thak8 Chu2-jit8-oh8, iau2 u7 Chu2 e5 oe7 ti7 sim-lai7, khoai3 koh-chhiN2. Thang-tit L pi3-su ia7 si7 jiat8-sim e5 Ki-tok-tou5. Chi2 u7 thoe3 i tui3 Kiok8-tiuN2 khun2-chhiat tin5-cheng5. 
  Kiok8-tiuN2 khoaN3 i e5 hoe2-ko3, In a-kou, kou-tiuN7 m7-na7 m7 the5-chhut ko3-sou3, koh hoaN-hi2 ka7 i po2-kiat. Mih8 ia7 bo5 sit-loh8. Koh si7 chhou-hoan7. Kiok8-tiuN2 seN-chhut lin5-bin2 e5 sim, kau3 40 jit8 chiu7 chin-chiaN3 phoe-chun2 hoaN-hi2 ka7 i thau2-pang3. siat-su2 na7 bo5 sang3 khi3 hoat-iN7 kong-phoaN3 chiu7 choe3 chian5-kho-hoan7, it-seng si7 ho5-teng2 e5 chhau3-mia5. 
  Kam2-sia7 Chu2 e5 un-tian2. Chong2-si7 tui3 chit e5, hou7 lan2 koh chit8-pai2 siuN7-tioh8 I-hut-sou2 6 chiuN e5 ka3-si7. “Choe3 kiaN2-ji5 e5, lin2 tiam3 ti7 Chu2 tioh8 sun7-than3 lin2 e5 pe7-bu2, in-ui7 che-si7 eng3-kai e5. Tioh8 chun-keng3 li2 e5 pe7-bu2 (che-si7 thau5 chit8-tiau5 u7 kaN5 eng3-un2 e5 kai3), beh hou7 li2 heng-thong, tng5 he3-siu7 ti7 se3-kan. 
  Choe3 lau7-pe7 e5, lin2 m7-thang kek kiaN2-ji5 e5 siu7-khi3, tok8-tok8 tioh8 eng7 Chu2 e5 keng2-kai3 kap kau3-hun3 lai5 poe5-iuN2 in.” 
  Bun5-tiat8 lai5 kiok8-tiuN2-sek. KhoaN3 A-bu2 ti7 hia, kin2-kui7 ti7 A-bu2 e5 bin7-cheng5, thau5-khak chhih-chhih lau5 bak8-sai2. Ka7 A-bu2 kong2, “A-bu2 goa2 u7 tek-choe7 li2, kap tek-choe7 Siong7-te3, kiu5 A-bu2 sia3-bian2, goa2 au7-pai2 m7-kaN2 lah.” Lau7-bu2 bak8-sai2 si3-lam5-sui5 ka7 i khan khi2--lai5. A-hiaN A-kou L Pi3-su long2 toe3 i lau5 bak8-sai3. Kiok8-tiuN2 eng7 ui-giam5 e5 siaN-im ka7 Bun5-tiat8 kong2: “Bun5-tiat8, chhu2-khi3 tioh8 chu7-sin, tioh8 iu2-hau3 lau7-bu2, tioh8 thiaN A-hiaN e5 leng2-to7, thang choe3 iu2-ui5 e5 chheng-lian5 lai5 li7-ek ti7 sia7-hoe7, chin7-tiong ti7 kok-ka. M7-thang koh hoan7-choe7, na7 te7-ji7 pai2 chai3-hoan7 chiu7 bo5 sia3-bian2.”
  Bun5-tiat8 tam3-thau5, lau5 bak8-sai2 kam2-sia7 kiok8-tiuN2 e5 jin5-chu5, kap cheng3-hu2 e5 khoan-tai7. Hiang3 kiok8-tiuN2 kiaN5 kiok8-kiong-le2, chiu7 kap lau7-bu2, A-hiaN, A-kou chhoa7 to3-khi3. L pi3-su eng7 bo5-han7 e5 sim-cheng5 sang3 in kau3 chong2-kiok8 e5 toa7 mng5-khau2, eng7 bak8-chiu sang3 in e5 poe3-iaN2 kau3 but8-jip8 ti7 jin5-kun5 e5 tiong-kan, kau3 bo5 khoaN3-kiN3 chiah oat-jip8-khi3 keng2-chhat-kiok8 lai7 am3-am3 ui7 chit e5 chheng-lian5 ki5-to2, goan7 Chu2 in2-chhoa7 i e5 chiong-lai5, A3-beng7. 
  (Oan5) 
</CL>
<HL>

「Ka7 我出去」 
1 
有一 e7晡 L祕書去巡視拘留監房 e5 時，真奇怪 ti7 南監房第1號室發見著一個各樣e 犯人。拘留監房有6 間，2 間女--e，4 間男--e，監房3 面是磚壁，1 面是大枝鐵枝。Hit 個形狀親像狗櫥。塗腳是koat 紅毛塗，利便 thang 洗，若 chhu 枋真 gau5 生木蝨。若 beh 入去拘留監房，著經過一個細細 e5 鐵門，ti7 內面有2 個當值e5 警官不時輪流暝日無 lang3，帶武器 ti7 hia teh 看守。Beh 入去會面犯人 e5 人著先 tui3 外面司法科室去領牌仔。著過 chhiau 身軀，到位扑門報名，當值警察才來開鐵門，門不時用大鐵鎖鎖--teh。入去著登記你 e5 名，問理由，ai3 chhoe7 甚物 人？後來才tui3 鐵籠內放hit 個犯人出--來 ti7 警官e5 當值室，警官 e5 立會下講話。若重要犯，就 m7 准會面。一切m7 准批信抑是食物 e5 私 khia 授、受。攏著經過檢查。（若是監獄另外有會面室。也定幾分鐘 e5 面會。拘留監房無會面室。）因為驚了人將甚物 物，抑是批信 hou7 犯人，抑是隨便通外面 e5 消息hou7--伊，抑是教伊變口供。所以事事真嚴謹。若平常 e5 提衫褲來，無須要入去。去司法科室結牌仔，tu 對一個空入去就好。 
犯人 beh sak 入去籠仔內著過嚴密個身體檢查，因為驚了ti7 hia 自殺，抑是生出意外 e5 擾亂。著褪鞋，赤腳入去。著 thau2 褲帶，m7 准有褲帶、鞋帶，抑是刀仔、藥仔，抑是一切 e5 甚物 物。只有空手入去。一間大約有4 領榻榻米 e5 大。有時清清關3、4 個。若濟 e5 時關一二十個。逐家無位thang 倒，攏坐 tiam3 塗腳。若熱天逐家真熱。角仔有一空，逐家 tiam3 hia 大小便，放了 hit 空用蓋 kham3-leh。Hit 空透對大 hak8 去。自然是細細空人 nng3 未落去。 
三頓若到，大家分一 kheh 仔飯。Hit 個kheh仔是用柴做--e5，kheh 仔比 ti7 火車內 e5 便當 kheh 仔較隘，差不多長，較深淡薄。你聽講飯，有時是烏蕃薯簽摻真濟 e5 飯，常常m7 是飯，是蕃薯箍，抑是蕃薯條仔，配菜脯抑是XXXX。上好有時會下淡薄魚脯 ti7 hit 底。Che 是真希罕 e5 大chhiN-chhau。就是3 條蕃薯條仔，配2 塊菜脯較常。到時頓逐家手伸長長tui3 鐵枝仔縫出--來。目珠金蕊蕊 teh 相hit 個狗槽仔直直討，真正是監囚餓鬼。Kiam2-chhai2 你想是真歹食。總是ti7 hit 底 e5 人是真好食。有時會下鹹梅仔，抑是壺底菜頭 ti7 hit 底，in 會真歡喜，食得津津有味。蕃薯食了手 to koh 舐舐leh 。 
總是有 e5 m7 食，幾若頓都 m7 食，有 e5 直直哭，有 e5 搥胸暗暗流目屎。有 e5 sian7-sian7 恬恬坐。也 bat tu2 著痟查某囡仔犯罪，m7 穿衫褲，褪光光，tiam3 hit 底亂嚷，大聲哭，總是猶原會曉畏恥，看著人去巡e5 時，趕緊面仆tiam3 壁nih hit 爿，m7 敢見人e5 面。有 e5 仆tiam3 鐵枝縫直直叫「大人ah！冤枉oh。」一禮拜大概去巡2 擺。是去斟酌 hit 內面 e5 衛生，驚了會發生破病，抑是其他甚物不測 e5 事。 
今 ti7 hit 間第一號房 e5 角仔，有一個青年人看是有受教育，是相當 e5 家庭e5 人。上奇怪--e5 就是捧伊 e5 kheh仔 beh 食飯 e5 時（蕃薯箍），koh 代先跪落目屎 nih-nih 流，目珠 kheh-kheh teh 祈禱。真奇怪到底這個青年是甚物 等號人。An2-choaN2 食飯會曉祈禱，會祈禱諒必是基督徒。照想 kaN2 m7 是似有似無 e5 基督徒。若是半信兄入來到 chia 扑算無祈禱。實在真奇怪。 
總是無論甚物 人都不便 kap 犯人講話。所以L祕書恬恬ka7 伊看，巡視了就出去。將這個事囥ti7 心nih 。到底……？ 
2 
隔日去司法室斟酌伊 e5 調書才知，實在真可憐，hit 個犯罪e5 事實是an2-ni 。 
有一日食暗飽lah，都beh 無看人面e5 時，文哲才手提扑棒球e5 槌仔，kap 皮手囊（承球用 e5）tui3 外面入--來。入門伊e5 老母真受氣。（伊e5 老父已經過身lah）。這個是續尾仔子，平時較受 seng7 。老父死了後，伊根本是 m7 聽老母 e5 話。事事真橫霸，雖然有阿兄真殷勤苦勸流目屎勉勵，但是自細已經積成 e5 心性實在真難改。人講疼是親像水、花木、果子若無水 e5 灌沃是 be7 大叢，未茂盛。人若無用疼來 ka7 伊培養，伊是未成人。總是花木 m7-thang 定浸 tiam3 水底，浸過頭會爛根，會黃酸，會死去。親像 an2-ni 囡仔 m7-thang 過頭e5溺愛。將囡仔 ka7 伊浸 tiam3 疼 e5 水底。浸到我子，我命，芋葉捧真珠，疼 tiuh-tiuh，寶 ni-ni 。抱去頭殼頂放屎。該死，到尾你 beh 食著 hit 個果子，俗語講seng7 豬 gia5 灶，seng7 子不孝。這句話無錯。特別內面若有第3 者，譬論阿媽愛干涉新婦 e5 教子。我金孫，m7 免你賤婢（新婦）ka7 我教。我惜leh。來阿媽 chia，m7 免驚，阿媽為 tiau5-tiau5，箠仔搶起--來，續罵新婦。咱來去買餅，mai3 hou7 阿女仔（新婦e5 名）食。歹母扑我乖孫，咱後擺著 m7-thang。著較乖leh，咱後擺才 be7 hou7 人扑 。Gam7 面houN7，後擺阿媽若死你著知慘，你會hou7 人怨--死。特別 hit 個囡仔 e5 老母若是繼母就 koh 較慘。這款阿媽 e5 教育實在 m7-na77 夠火，真正是 tui3 choe7 kau3 ti7 choe7 e5 教育。 
文哲ah 平生受著這款溺愛 e5 教育，目珠真金。中學畢業後，無想beh 創甚物，ho7-lo2 ho7-so7，老母流目屎 e5 祈禱，阿兄受氣 e5 激勵，馬耳東風，ka7 伊聽做狗放屁。老母忍得無好可忍。看伊入門怒髮衝天，giah8 一枝藤條 khan-thian-bun5 ka7 伊 siau7 幾若下。這個不肖子當勇 e5 青年，其實 hou7 in 老母老lah but8 hit 幾下是無疼。M7-ku2 hiah 驕傲 e5 青年那裡會忍得老母 e5 管教，就顛倒搶in 老母 e5 藤條按算 beh but8 in 老母。Tu2 遇 in 阿兄 ti7 身邊，tui3 藤條 ka7 伊搶起--來，續 ka7 伊 sai 幾若下嘴 phoe2 。罵伊不孝極，阿母年老lah，教--你，愛你好你好大膽。老母氣到哭。那哭那 ka7 伊chhia，續講「Ka7 我出去，」「看 beh to2 位去死，m7-thang tiam3 厝nih 氣死我，m7 免 tiam3 chia teh poe3-ou3父母 e5 名。」ka7 伊chhia出去，門續 ka7 伊關去，「親像你這號不孝子 m7 免轉--來好。Kin-tu2 我也無欠用你。」 
「出去，ka7 我出去。」門就閂去。暗lah，e7昏無食，腹肚真枵，扑球倒--來一身軀汗，今 beh 對 to2 位去？好！查甫子大丈夫你看我 hiah 無，我 kiam2 真正著行無路，會 hou7 伊餓--死。出去著出去是驚啥貨？ 
In 阿兄企 tiam3 窗仔門腳 tui3 內面看出去，看小弟 tui3 大門出去越 tui3 倒爿行2、3步就企 ti7 椰樹腳，頭殼 phe-phe，一手提運動帽仔，一手抓頭殼，企 ti7 椰樹腳好久頭殼 phe-phe 親像 teh 深想甚物。後來親像有所感cham3 一下腳，用伊 e5 帽仔扑iau2 hit 爿手，開聲講，「好，」自an2-ni 行對倒爿e5 街路去，小弟 e5 背影漸漸摻入 ti7 人群e5 中間，ti7 不覺 e5 中間續無看見。阿兄一時心酸續流目屎。Ah！小弟，你 e5 前途到底…？越過來看阿母 be7 顧得 e5 款，趕緊叫婦人人幫贊將阿母 ka7 伊 chhah 去眠床 hou7 伊安靜，ka7 伊 u3 水，將淡薄葡萄酒 hou7 伊 lim。新婦真有孝，ti7 身邊殷勤服侍安慰。大子也是真有孝。心內數念小弟，m7 甘伊出去，一面自責過去be7 曉幫贊老母鬥領導，一面 m7 甘老母年老lah，阿爸過身了才來 tu2 著這個小弟 e5 忤逆。Kap 婦人人不覺續跪落 ti7 眠床前替小弟 ka7 阿母叫 m7 敢，那流目屎那祈禱，替小弟祈禱向望伊會反悔，向望伊出--去會成功。到底小弟你 beh tui3 to2 位去？ 
3 
老母較快活，受氣較過 e5 時就思念伊 e5 子，叫 in 阿兄去 chhoe7 。Khah chhoe7 都chhoe7 無。有人教子是憑一時 e5 感情，an2-ni 有時常常 e5 錯手抑是會誤事，有 e5 時講扑消 lin2 父一腹氣，教子 m7 是 beh 警戒 hou7 伊知錯反悔，是 beh 扑消你一腹氣，an2-ni 扑子掠 kap 食消氣散像款，實在真可惜。 
你想一個青年會 tui3 to2 位去？比 teh 看火較明。自然無好路thang 去。 
「志氣」。人立志講beh 做甚物，講明仔日beh 做甚物，甚物，che 真好。總是著代先知今仔日伊 bat 做過甚物。今仔日都無做出甚物 好 e5 事，明仔日那裡 liam-piN 著會做有甚物 好 thang 出--來。Koh 大志氣e5 至好朋友就是大謙卑。Hit 個青年出去無謙卑 cham3 腳，頭殼 phe-phe 講，「好，」hit 句是抱起真 m7 願，受氣、怨恨，「Lin2 父才做 hou7 你看，出去就出去，驚死人啥？」 
這款 e5 立志無采工。立志是痛感前非，立志是過去有基礎，今 beh koh 奮鬥 koh 進步，立志是 ai3 謙卑，存空虛心來求上進。立志著扑鐵趁熱，即時動手，奮發去做。若遷延囥teh 會冷去。「志氣」氣會消去，續變無去。人 kah 不爭氣就是那準汽水無氣。也 be7 chhih8，也 be7 chhuh8 。Hit 個人無采工。 
Hit 個青年出去身軀 tng7 一文，也無衫 thang 換。Beh 去 chhoe7 父母，兄哥所 bat e5 人是歹勢。Beh 講 hou7 人趕出--來，講 be7 出嘴。手無半項工藝，beh 做乞食又驚見笑，真自然就對暗路去。去 kap 伊 e5 青年朋友冤來、冤去。起頭真親熱，in e5 朋友也為著伊真忿慨。替伊不平。騙痟--e5 。看咱青年 siuN 無。無要緊做 hou7 伊看。世俗朋友就請伊食薰，來去lim一杯，解心悶leh，做人青春有幾時。這時 m7 食、m7 開，青春不再來。文哲心已經 hou7 魔鬼佔領，m7 知 in 厝老母、兄哥為著伊teh哮，teh 流目屎替伊祈禱。但是伊 ti7 外面家己覺得真自由，真心適。20 外年久ti7 基督教 e5 家庭生活，真受束縛。甚物 m7-thang 食薰loh8，m7-thang lim 酒loh8，m7-thang 撞球loh8，m7-thang 跳舞loh8。攏是 m7-thang，m7-thang，m7-thang。Be7 輸 hou7 大索縛tiau5 leh。到chia 逐項都 thang。看合目、食合嘴，食了目珠 koh 會金，大大比上帝 e5 子類較聰明。不論甚物 奸巧，鬼怪，偽善，假好攏會曉做。比早日拜上帝 e5 時，加真 gau5。一時文哲 e5 心大開。其實是 lian3 落臭路糊糜底，腳企無地。伊掠做是 teh 吸清新 e5 空氣。伊掠準魚跳出溪岸，走來礁礁 e5 牛車路頂是入自由 e5 新世界。伊掠準風吹斷索無人 giu2，無受牽制，thang 飛上無限 e5 空中。伊掠準火車脫軌，離火車路 e5 束縛會走較緊。伊掠準離開自細所遵守 e5 道理，kap 父母 e5 教示，這擺有大自由，會大成功lah 。真正是大錯誤。「敬畏耶和華是智識 e5 根本」「我 e5 子，著聽你 e5 老父 e5 教督。m7-thang 棄 sak 你 e5 老母 e5 教示。因為 che beh 做你頭殼頂 e5 sui2 帽。你 e5 頷頸 e5 金鍊」（箴言 1：7-9）。
Che 是上帝e5 話。上帝 e5 教示，父母 e5 教示親像車路，人脫軌會好haN3？該死。朋友 hou7 伊食了痛，起頭大家真親密，定 beh 食--人，到尾大家看輕，朋友e5 父母也m7 接納。Soh8-ko5，soh8-ko5四界罔 soh8，歹人自然也有歹人thang 交。那來那歹。就去交陪友--e3。友--e3 講伊真ham-ban7，m7-bat 鬥想啥好空--e5 thang 賺。逐擺若出去伊無膽攏是做看風（企tiam3 遠遠觀看有人來抑無？）。若有分也是分少少。好，這擺伊 beh 做主角來展伊 e5 身手 e5 威風。就揀一個月暗暝。月反烏，反烏就招伊 e5 幫手出去，去到 ti7 較市邊較肅靜，較無人通行 e5 所在。扑鳥帽仔就戴 hou7 伊kham3落--來，烏巾就 tui3 袋仔 jim5 起來縛 tiam3 面nih，tui3 目珠下以下人無攏會認得。帽仔蓋到目眉。就叫幫手 tiam3 牆仔外看風，伊本身利用早 ti7 中學機器體操所學 e5 方法，手 jih8 tiam3 牆頂就跳過牆。無扑算內面 e5 狼犬開聲直吠。 
4 
Tu2 好 hit 暝這間厝 e5 頭家 kap 頭家娘攏 chhoa7 出去探朋友，赴宴會攏無ti7-teh。內面只有chhun一個煮食--e5 teh 顧厝。冬天時 teh tim7 補，寒寒--人，煮食--e5 m7-kaN2睏，但是無 lam7 無 lam7，就去 the ti7 炕床仔，giu2一個被角來掩 ti7 腹肚。聽見狗青狂吠是緊爬起--來。看見一個人牽狗開大門出去。本想 beh ka7 伊喝賊，an2-choaN2 狗會認得伊，諒必 m7 是賊，就無喝。真奇怪，狗出去煞無入--來。大門自 an2-ni 開開無關。Hit 個人斡倒入來面掩布手 giah8 六轉仔槍，hit 個煮食--e5 才喝賊。m7 知喝賊較緊抑是 hou7 人ian2 倒較緊。煮食--e5 hou7 hit 個青年 ian2 倒，嘴用破布 ka7 伊 chiN tiau5-leh。手ka7 伊轉 iap 後，身軀用索仔 ka7 伊縛leh。一仙圓加 lauh8-ko7 ka7 伊縛 tiam3 柱仔。狗聽內面 pin3-piang3叫，想 beh 走入去，又 hou7 hit 個人代先 ka7 伊牽出來縛 tiam3 外面 e5 樹仔頭，眼精手快趕緊去房間將衫櫥上好 e5 衫褲，金器就提，tui3 牆仔內接對外面過去。主人tu2 倒--來聽內面有奇異，狗縛ti7 外面大門開開，電火暗暗，koh 鼻見臭火薰味。心 giau5 疑，第5感知是著賊偷。趕緊走去對面叫電話 hou7 上近 e5 派出所。Gam7 賊想講 beh 提著加提 koa3，手 giah8 手電內面直 peng2。無扑算四邊警察已經包圍到，走 be7 離。Tha-tu2 仔haN2 煮食--e5 e5 短槍是假e3，柴--e5。假童 tu2 著真童攏退神。真正 e5 短槍 e5 面前頭殼 chhih-chhih，乖乖伸手受縛。扑算 tim7 一隻雞湯臭火礁了了，鍋仔爆爆破。外面看風 hit 個，聽風走到 7 里pin 掠無著。物攏 hiat ti7 牆仔外。Chhoe7 無煮食--e5，後來才知hou7 人縛 iap 後，嘴 chiN 破布，身軀用索仔綑綑leh ka7 伊縛 ti7 便所邊 e5 柱仔。電火轉 hou7 著牽來客廳，手用手銬扣leh，刑事，警察，hit 間厝 e5 主人，主婦攏 ka7 伊圍圍leh。帽仔ka7 liu3起--來，面 e5 烏布 ka7 伊thau2起--來。才知死 a7 死 tang 時仔都是家己e5 孫仔。是親阿兄 e5 子。阿兄過身無偌久，伊本身 iau2 是新娘。In 兄未死 e5 進前 ka7 伊完婚，這個著賊偷 e5 人就是文哲 e5 屘姑，賊仔就是文哲。In 阿姑才加伊無幾歲。 
阿姑 kap 姑丈看一下戇戇，無話 thang 講。後來阿姑金金看文哲。叫一聲「文哲」自an2-ni in 阿姑目屎 hou3 m7 開，想講這個孫 thai2 續變 an2-ni 。就向警察哀求 thau2放。刑事，警察自然 m7 准，che 是一個真惡質 e5 強盜。自an2-ni 透暝 ka7 伊送去總局。 
調查了才知，這個奇怪 e5 犯人 to7 是an2-ni oh8。隔日問伊鬥腳手 e5 賊伴甚物 人？M7 講。好，m7 講著食刑。刑事就 chhoa7 伊去一間刑務室，請伊小可食水，手 ka7 伊縛 iap 後，跪leh，嘴 ka7 伊 chiN 破布，頭殼 tiau hou7 khian3 天，水用茶 kou2 te2-leh，灌水 m7 是 tui3 嘴灌，是 tui3 鼻空灌。M7 免灌一會仔，哭父兼哭母，甚物 都認出--來。其實人無外濟 thang 刑。食 ma7 無一碗水，hit 個艱苦就當be7 起。認了寫伊 e5 口供就 ka7 伊放起--來。Hit 個幫犯隔日就掠著。 
隔日in 老母，in 阿姑，in 阿兄攏 chhoa7 來警察局求情。逐家目屎 nih-nih 流。認 in be7 曉教示 e5 錯誤。局長帶念著 in e5 門風，就真英斷，命令慢 chiah 送去法院。看文哲用拘留果然會反悔抑 be7？阿姑，姑丈攏來陳情，向望寬大處理。 
法 e5 精神 m7 是活罩，羅網，m7 是講 beh hou7 人死。是 beh hou7 人活，beh hou7 人反悔。警察是 beh 保護好人，除滅歹人。關監是一款 e5 懲戒，教乖，向望歹人會知罪、反悔、自新。所以局長就特別批示 ka7 伊試拘留 40 工ai3 看伊 e5 行動。 
這 40 工對文哲真好，聖經中患難，受試e5 素攏是 an2-ni。命令 m7 准文哲 in 厝送好食物來，只有准伊提衫褲來 hou7 伊換。提聖經來 hou7 伊讀。離開老母 e5 懷抱，上帝 e5 教示，去放蕩 2 月外日久，liam-piN 也會食薰，也會 lim 酒，也會做賊。Ah！學歹 3日，真正有影。人 beh 成聖是真難，beh 墜落是真快。今 40日tiam3 鐵籠仔內來清算罪e5 工錢試一個鐵籠仔 e5 滋味leh。文哲到這時才知苦，佳哉知 thang 反悔。過去 hou7 魔鬼用 phe3 罩 ti7 伊e5 心，到這時感謝主有除去伊 e5 phe3。逐日ti7 鐵籠仔內祈禱讀聖經。無偌久就做模範守規律 e5 犯人。關10 日後就 ka7 伊放出--來，警察用索仔 ka7 伊牽去街路掃街路，清臭溝仔。伊真見笑驚 hou7 人認著。叫 in 厝提破 koe笠仔，破衫來 hou7 伊穿。逐日出去殷勤做工。狗槽仔 e5 蕃薯，菜脯覺得真好食，真正大大改過知伊 e5 錯誤，日日求主赦免。上帝hou7 人be7 侮慢tit，人種甚物 的確會收甚物。人hiat-kak8 上帝，背逆父母，自古及今是未曾有有好尾--e5。到 chia 文哲大大知伊所行--e5 是死無，無路。佳哉伊早回頭，老母替伊祈禱，兄哥，阿姑大家替伊祈禱。自細有讀主日學，iau2 有主 e5 話 ti7 心內，快 koh 醒。Thang-tit L祕書也是熱心 e5 基督徒。只有替伊對局長懇切陳情。 
局長看伊 e5 悔過，in 阿姑，姑丈m7-na7 m7 提出告訴，koh 歡喜 ka7 伊保結。物也無失落。Koh 是初犯。局長生出憐憫 e5 心，到 40 日就真正批准歡喜 ka7 伊 thau2放。設使若無送去法院公判就做前科犯，一生是何等 e5 臭名。 
感謝主 e5 恩典。總是 tui3 這個，hou7 咱 koh 一擺想著以弗所 6 章 e5 教示。「做子兒e5，lin2 tiam3 ti7 主著順趁 lin2 e5 父母，因為 che 是應該e5 。著尊敬你 e5 父母（che 是頭一條有kaN5 應允e5 戒），beh hou7 你興通，長歲壽ti7 世間。 
做老父e5，lin2 m7-thang 激子兒 e5 受氣，獨獨著用主 e5 警戒 kap 教訓來培養in 。」 
文哲來局長室。看阿母 ti7 hia，緊跪 ti7 阿母 e5 面前，頭殼 chhih-chhih 流目屎。Ka7 阿母講，「阿母我有得罪你，kap 得罪上帝，求阿母赦免，我後擺m7 敢lah 。」老母目屎四 lam5 垂 ka7 伊牽起--來。阿兄阿姑 L祕書攏toe3 伊流目屎。局長用威嚴 e5 聲音ka7 文哲講：「文哲，此去著自新，著有孝老母，著聽阿兄 e5 領導，thang 做有為 e5 青年來利益 ti7 社會，盡忠 ti7 國家。M7-thang koh 犯罪，若第二擺再犯就無赦免。」 
文哲 tam3 頭，流目屎感謝局長 e5 仁慈，kap 政府 e5 寬大。向局長行鞠恭禮，就 kap 老母、阿兄、阿姑 chhoa7 倒去。L祕書用無限 e5 心情送 in 到總局 e5 大門口，用目珠送 in e5 背影到沒入 ti7 人群 e5 中間，到無看見才斡入去警察局內暗暗為這個青年祈禱，願主引 chhoa7 伊 e5 將來，阿們。 
（完） 
</HL>