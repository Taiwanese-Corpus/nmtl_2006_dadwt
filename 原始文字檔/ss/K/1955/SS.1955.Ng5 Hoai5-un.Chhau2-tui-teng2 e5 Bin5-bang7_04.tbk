<CL>
  I hit e5 sui2-sui2 kou2-chui e5 bin7, taN long2 bo5-khi3, chiaN5-cho3 chit8 e5 siau-san2, phaiN2-khoaN3 e5 bin7. Siat-su2 ti7 chit-si5 Ka-lian5 na7 u7 khoaN3-tioh8, m7-chai beh an2-choaN2 siong-sim. Kho2-lin5 e5 Ma2-li7, in-ui7 ia3-sian7, iau-go7 chiu7 khun3-kau3 m7-chai lang5. Chong2-si7 bo5 loa7-ku2 i chiu7 bin5-bang7 i e5 lau7-bu2 teh chu2 liau7-li2 beh hou7 i chiah8. 
  “Ma-ma, khah-kin2 lah, Ma2-li7 pak-tou2 chin-chiaN3 iau. Kau2-a2 mah chin iau. Goan2 tui3 cha2-khi2 long2 bo5 chiah8 png7!” “Ma2-li7, Ma-ma liam5-piN phang5-khi3, teh beh ho2 lah!” 
  “Ma-ma, goa2 beh che7 ti7 toh tan2-hau7, li2 tioh8 kin2 phang5-lai5, ia7 tioh8 chun2-pi7 kau2-a2 e5 png7, goa2 beh tai7-seng kam2-sia7.” 
  Ma2-li7 ka-ki7 ti7 bang7-tiong kong2-oe7, ki5-to2 e5 si5 tu2-tu2 An-na2 A-kou u7 khui-mng5 jip8-lai5. I e5 chhiu2 u7 phang5 Ma2-li7 e5 chiah8-mih8, ia7 u7 chit8-nia2 than2-a2 beh hou7 Ma2-li7 thang kah-sio. An-na2 khoaN3-tioh8 Ma2-li7 bo5 khui3-lat8, ia3-sian7 khun3 ti7 tiu7-chhau2 teng2 teh bin5-bang7 e5 si5, i e5 sim chin kho2-lin5 Ma2-li7. A-kou chiu7 kio3-chhiN2 Ma2-li7 khi2-lai5 chiah8-png7. 
  Ma2-li7 khoaN3-tioh8 A-kou e5 si5, iau2 teh siuN7 si7 bang7-tiong e5 lau7-bu2, chiu7 hoaN-hi2 chiap hit e5 png7 khi3 chiah8. 
  “Ma-ma to-sia7! Hoa5-tek lan2 cho3-hoe2 lai5 chiah8”Ma2-li7 chiu7 kiam2 tam7-poh8 ti7 toe7-nih8 hou7 kau2-a2 chiah8. Kau2-a2 ia7-si7 chin iau, nng7-lang5 chiu7 long2 sui5-si5 chiah8-liau2. Ma2-li7 giah8-thau5 khoaN3 e5 si5 chiah chai A-kou ti7 i e5 bin7-cheng5. 
  “A-kou!” Ma2-li7 khoaN3-bo5 i e5 lau7-bu2 e5 si5, i e5 sim moa2-moa2 e5 thang3-thiaN3. 
  “Ma2-li7, li2 tioh8 koai-koai tiam3 chit e5 sou2-chai7, m7-thang chau2 bo5-khi3, am3-si5 tioh8 ai3 kah hou7 i sio m7-thang koaN5 tioh8, phah-sng3 li2 e5 lau7-bu2 oe7 lai5 chhoa7 li2 khi3. Li2 tioh8 ai3 thun-lun2, tan2-hau7.” A-kou chhin-chhiuN7 chai Ma2-li7 e5 sim-su. I e5 bak8-chiu u7 bak8-sai2 teh lau5 chhut. A-kou chiu7 li7-khui Ma2-li7 khi3. 
  Kau3 hit e7-am3, ou-am3-mi5 pek-oa2, si3-ui5 long2 an-cheng7 e5 si5, Ma2-li7 e5 sim chiu7 chiam7-chiam7 kam2-kak kou-toaN put-an, kiaN-hiaN5. In-ui7 i long2 m7-bat chit8-e5 ti7 chit-khoan2 am3-sam3 e5 sou2-chai7 ke3-me5. Sou2-i2 Ma2-li7 chi2-u7 pho7 kau2-a2 ti7 i e5 sin-piN m7-kaN2 khun3, lai5 teh tiuN-ti5. U7 si5 u7 niau2-chhu2 chhut-hian7 lai5 hou7 Ma2-li7 chin toa7-kiaN soah hau2. Chong2-si7 u7-si5 u7 ki5-koai3 e5 siaN-im lai5 hou7 Ma2-li7 lian5 hau2 tioh8 m7-kaN2, chhin-chhiuN7 ou-am3 e5 ok-mou5 chhiong3-leng2 ti7 hit e5 si3-ui5, teh pek-oa2 lai5. Ma2-li7 u7-si5 tioh8 eng7 siang-chhiu2 lai5 am i e5 bak8-chiu, u7-si5 that-bat8 i e5 hi7-khang, kiaN-liau2 khoaN3-tioh8 sim2-mih8, thiaN-tioh8 sim2-mih8. Sit8-chai7 Ma2-li7 soe3-soe3 e5 sim long2 bo5 hoat-tou7 thang tam-tng chit-chiong2 e5 kiaN-hiaN5. I e5 sin5-hun5 in-ui7 kiaN, chiu7 chhin-chhiuN7 beh siau-soaN3 khi3 e5 khoan2. I e5 bin7 long2 bo5 huih-sek, kiaN-kau3 piN3 chin soe3. Kau3 chin am3 i long2 bo5 hoat-tou7 thang an-sim. 
  Ma2-li7 e5 thong3-khou2 kau3 ti7 choat8-teng2. Hut-jian5 Ma2-li7 siuN7-tioh8 lau7-bu2 e5 oe7. “Ki5-to2 Chu2!” I chiu7 kin2-kin2 khoeh-bak8 lai5 ki5-to2. I lau5 bak8-sai2 pek-chhiat chiong i e5 kiaN-hiaN5, kou-tok8 e5 su7 lai5 ki5-to2. 
  I long2 bo5 hioh-khun3, ke3-siok8 lai5 tit8-tit8 eng7 sio-siang5 e5 oe7 lai5 ki5-to2. Kau3 u7 chit8 e5 si5 Ma2-li7 e5 sim chiu7 kam2-kak chin an-cheng7. Ma2-li7 chiu7 khun3-khi3. 
  I sui5-si5 bang7-kiN3 Hoa5-thai3-thai3 teh kong2 Liap8-sat-lou7 e5 kou3-su7 hou7 in thiaN. Liam5-piN tioh8 u7 lau7-bu2 teh chhio3 e5 bin7 chhut-hian7. U7 le2-pai3-tng5 e5 bok8-su, u7 Chu2-jit8-oh8 e5 gin2-na2 peng5-iu2. Chia e5 hou7 Ma2-li7 e5 sim long2 tit-tioh8 peng5-an hoaN-hi2. Ma2-li7 u7 bang7-kiN3 chit8 toa7-tin7 e5 thiN-sai3, tui3 thiN loh8-lai5 kau3 chit8-keng chin-sui2 koh toa7 e5 chhu3 e5 mng5-khau2. Hiah e5 thiN-sai3 long2 teh gim5-si, ui5-oa2 chit8 e5 kho2-lin5 e5 khit-chiah8. Hit e5 khit-chiah8 i2-keng si2-khi3, eng7 chhau2-chhioh8 pau-teh. Chong2-si7 thiN-sai3 u7 khan hit e5 khit-chiah8 e5 chhiu2 lai5 kio3 i khi2-lai5. Khit-chiah8 ko2-jian5 u7 koh-oah8. ThiN-sai3 chiu7 hu5-chhah hit e5 khit-chiah8, tui3 sou2 lai5 e5 thiN koh chiuN7 khi3. Tai7-ke long2 chin hoaN-hi2, teh gim5-si. Khit-chiah8 ia7 pian3 chin hoaN-hi2, koh chin sui2. Ma2-li7 hoat-kian3 hit e5 khit-chiah8 chiu7-si7 i pun2-sin. Hit-keng sui2 e5 chhu3 si7 A-kim7 e5 chhu3. Ma2-li7 ti7 thiN-sai3 e5 tiong-kan long2 boe7 ki3-tit hiah e5 kan-khou2 kap kou-toaN. I e5 chiu-ui5 chhiong-moa2 tioh8 chheng7 peh8-saN teh gim5-si e5 thiN-sai3. Hit e5 hoaN-hi2 kap peng5-an si7 boe7-thang heng5-iong5 e5. 
  Ma2-li7 thong-mi5 long2 bo5 koh kiaN-hiaN5. Kau3 i thi2-khui bak8-chiu e5 si5, i2-keng cha2-khi2-si5 lah! Chong2-si7 Ma2-li7 kam2-kak i sit8-chai7 u7 kau3 hit e5 khoai3-lok8 e5 sou2-chai7, sit8-chai7 u7 ti7 hia e5 thiN-sai3 e5 tiong-kan, lai5 thiaN tioh8 hit e5 sui2 kok bi2-biau7 e5 hap8-chhiuN3, ia7 u7 khoaN3-tioh8 hia e5 peh8 sih-sih, chheng-chheng ban7-ban7 e5 thiN-sai3. 
  Sou2-i2 Ma2-li7 e5 sim long2 bo5 koh kiaN-hiaN5, long2 bo5 koh pi-ai, i e5 sim u7 kong2 boe7 chhut-lai5 e5 ng3-bang7 kap khoai3-lok8. Ti7 jit8-si5 Ma2-li7 chiu7 chiong sou2 khoaN3-tioh8, thiaN-tioh8 thiN-sai3 e5 su7 lai5 kong2 hou7 kau2-a2 thiaN. I e5 sim u7 hoaN-hi2 moa2-moa2. Sui-jian5 i e5 iuN7-siuN3 chin phaiN2-khoaN3, chhin-chhiuN7 chit8 e5 lah-sap e5 khit-chiah8 gin2-na2, iau2-ku2 i e5 sim u7 moa2-moa2 e5 hoaN-hi2 kap o-lo2. 
  U7 thou2-te7 i e5 kng iaN5 jit8-tau3. Na7 chhim-sin3 chiu7 oe7 khoaN3 kau3 chin-beng5. Lan2 e5 Pe7 tiam3-ti7 hia teh theng3-hau7. U7 pi7-pan7 kek8 an-lok8 e5 pang5-keng. 
  Te7-ji7 me5-hng, hit e5 ou-am3, thiam5-cheng7 e5 si5 lai5 kau3. Ma2-li7 iu5-goan5 pho7 kau2 to2 ti7 hit e5 la5-sam5 e5 chhau2-tui teng2, bak8-chiu khoeh-khoeh lai5 ki5-to2, bo5 loa7 ku2 i chiu7 khun3-khi3, ko2-jian5 i ti7 bin5-bang7 tiong koh khoaN3-tioh8 i e5 lau7-bu2 e5 bin7. 
  “Ma2-li7 kin2 khi2-lai5, kin-a2-jit8 si7 le2-pai3-jit8, sou2-i2 tioh8 khi3 Chu2-jit8-oh8.” Ma2-li7 thiaN-kiN3 Ka-lian5 lau7-bu2 teh kio3 i, koh chiong chit8-nia2 chin-sui2 e5 saN hou7 i chheng7. 
  Bo5 loa7-ku2 bu2-kiaN2 nng7-lang5 chiu7 chiau3-siong5 sio-chhoa7 beh khi3 le2-pai3-tng5, Ma2-li7 kam2-kak chit e5 si7 pi2 i2-cheng5, koh khah khoai3-lok8, chhin-bit8. Le2-pai3-tng5 e5 cheng-siaN, bo5-si5 theng5 teh tan5. 
  Ma2-li7 kap lau7-bu2 u7 kau3 chit8-ui7 chin sui2 koh chin khoah e5 khong-tiong lai7. U7 chin sui2 e5 chheN-hun5, peh8-hun5, kim-hun5, chhin-chhiuN7 ong5-kiong chit8-iuN7 e5 pai5-liat8 ti7 si3-ui5. Koh u7 chit8 tiau5 chhit-chhai2 e5 “Kheng7”tui3 chit e5 hun5 thang3-kau3 hit chit8-peng5 e5 hun5. Ma2-li7 khoaN3-kiN3 hit e5 e7-bin7 u7 chit8 e5 toa7-mng5. Tui3 hit e5 mng5 u7 chheng-chheng ban7-ban7 e5 thiN-sai3, chhin-chhiuN7 toa7-chui2 lau5 chhut-lai5, in long2 toa7 hoaN-hi2 teh gim5-si o-lo2. U7 e5 tio5-thiau3, u7 e5 thi2-sit8 poe-kau3 hit e5 sui2 e5 kheng7 khi3. 
  Ma-ma chin sui2!” Ma2-li7 e5 sim toa7 hoaN-hi2. “Ti7 hit hun5-lai7 u7 lok8-hng5,” lau7-bu2 chiu7 an2-ni kong2. In 2 lang5 chiu7 beh kin2-kin2 chau2 kau3 thiN-sai3 hia khi3. Iau2-ku2 khah chau2 to chau2 boe7-khi3, chi2-u7 hng7-hng7 lai5 teh hoaN-hi2 koan-khoaN3 hia e5 khoai3-lok8 e5 thiN-sai3 na7-tiaN7. Ma2-li7 kap hia e5 thiN-sai3 e5 tiong-kan, chhin-chhiuN7 iau2 u7 chit8 e5 keh-mouh ti7-teh e5 khoan2. 
  Chong2-si7 chia e5 cheng5-keng2, kau3 cha2-khi2 si5 Ma2-li7 na7 khui-bak8 e5 si5 chiu7 pian3 bo5 khi3. 
  Koh koe3 chit8-me5, Ma2-li7 u7 khoaN3-tioh8 lau7-bu2 chhoa7 i khi3 chit8-ui7 chin-sui2 e5 chhiu7-na5. Ti7 chhiu7-na5 lai7 u7 chit8-tiau5 chin-sui2 e5 khoe. Ti7 khoe-piN u7 chin-sui2 e5 pek-hap8-hoe, chin chheng-peh8, long2 bo5 u7 chit8-lui2 bai2 e5. Koh u7 chin chheN-chhui3 e5 chhau2, ia7 u7 chin-sui2 e5 koe2-chi2-chhiu7, long2 si7 lok8-hng5 sui2 koh khoai3-lok8 e5 cheng5-heng5. Ma2-li7 khoaN3-kiN3 hut-jian5 hiah e5 pek-hap8-hoe long2 pian3-cho3 chheng7 peh8-saN e5 thiN-sai3, ti7 hit e5 ou5-chui2 e5 teng2-bin7 teh gim5-si, tio5-thiau3. 
  “Ma-ma li2 khoaN3!” Ma2-li7 e5 hoaN-hi2 kau3 choat8-teng2. 
  Chhin-chhiuN7 an2-ni Ma2-li7 sim-lai7 e5 ou-hun5 long2 pian3-cho3 hoaN-hi2, i ia7 long2 bo5 kam2-kak si7 chin kou-tok8. I tak8-me5 long2 si7 ti7 hit e5 bi2-biau7 thiN-sai3 e5 se3-kai3, i soe3-soe3 e5 sim-lai7 u7 che7-che7 bo5 hoat-tou7 thang kong2-chhut thiN-teng2 e5 iaN2-siong7 ti7-teh. 
  I e5 goa7-mau7 khiok jit8-jit8 siau-san2 phaiN2-khoaN3, na7-si7 i e5 lai7-sim u7 chit8-chiong2 han2-tit u7 e5 khoai3-lok8 kap peng5-an. 
  Sou2-i2 i sui-jian5 ti7 hit e5 kou-toaN, kiaN-hiaN5, iau-go7 e5 chhau2-chhu3-lai7, i kam2-kak thian-tong5 si7 ti7 hit e5 koe3-piah e5 khoan2, li7-khui i bo5 loa7-hng7. I oan5-choan5 si7 khia7-khi2 ti7 chit8 e5 ko3-iuN7 e5 se3-kai3, long2 bo5 u7 lang5 thang chham-chhap, lian5 i e5 A-kim7 ia7 long2 bo5 koh lai5 hai7 i. A-kou u7 tak8-jit8 chiong chiah8-mih8 kiong-kip i, hou7 i m7-bian2 iau-si2. Ma2-li7 e5 sin-khu kap bin7 u7 hou7 tok8-thang5 ka7, pian3-cho3 chit8 e5 phaiN2-khoaN3 e5 gin2-na2, thau5-mng5 ia7 long2 bo5 cheng2-li2, sou2-i2 chin phaiN2-khoaN3,chin lah-sap. 
  I2-au7 bo5 loa7-ku2, chiu7-si7 Ma2-li7 e5 A-ku7 Khap-ni5 teh cho3 toa7 seN-jit8. Kui2-jit8 cheng5 tai7-ke chiu7 chin bo5-eng5 teh chun2-pi7 lai7-bin7 kap toa7 ian5-siah8 e5 mih8-kiaN7. 
  Hit chit8-jit8 Khap-ni5 kap Chin-ni2 u7 chiau-thai7 chin-che7 lang5-kheh, peng5-iu2, in nng7-lang5 ui7-tioh8 chun2-pi7 kap koan2-li2 chiu7 thong-mi5 long2 bo5 khun3. Kau3 hit chit8 cha2-khi2 chiu7 u7 che7-che7 lang5-kheh chiap-siok8 lai5. Khap-ni5 kap Chin-ni2 long2 chheng7 choe3-sui2 e5 saN, chhut-lai5 ti7 toa7-thiaN chiap-thai7 lang5-kheh. Tai7-ke long2 lai5 kau3 in e5 bin7-cheng5 kong2 kiong-hi2 e5 oe7, long2 si7 hoaN-thau5 hi2-bin7. Bo5 loa7-ku2 chhu3-lai7 chiu7 lang5-kheh moa2-moa2; u7 lau7 hu7-jin5-lang5, sin-su7, cha-bou2-lang5, gin2-na2, long2 si7 chin ko-kui3, chheng7 chin-sui2. U7 hoaN-hi2 e5 siaN, teh chhio3 e5 siaN, kong2 oe7 e5 siaN. 
  Ma2-li7 sui-jian5 li7-khui hng7-hng7 ti7 au7-bin7 e5 chhau2 chhu3-lai7, iau2-ku2 u7 kam2-kak tioh8 lai7-bin7 u7 bo5-siang5, i u7 khoaN3-kiN3 chin-che7 lang5 ti7 au7-bin7 e5 sou2-chai7 teh bo5-eng5 chhih-chhih sou2-i2 i e5 sim u7 tam7-poh8 put-an, long2-si7 kiaN lang5 lai5 hoat-kian3 tioh8 i kap kau2-a2 ti7 chit e5 sou2-chai7, lai5 kiau2-jiau2 in e5 peng5-an. Sou2-i2 i lam2 kau2-a2 tiam7-tiam7 khut-ti7 chhau2-tui teng2 teh tiuN-ti5 goa7-bin7 e5 cheng5-heng5. Ma2-li7 ku2-ku2 ti7 kou-tok8 e5 se3-kai3, chu7-jian5 li2 ai3 kou-tok8 ia7 kam2-kak tioh8 chin kiaN-ui3 lang5. Chhin-chhiuN7 hiah e5 lang5 long2 si7 beh hai7-si2 i kap kau2-a2 e5 khoan2-sit. Ma2-li7 ti7 lai7-bin7 u7 thiaN-kiN3 kui2 e5 gin2-na2 e5 siaN kun7-oa2 lai5, long2 si7 teh toa7-siaN han2-hoah. Ti3-kau3 Ma2-li7 chin-chiaN3 put-an, chiu7 m7-kaN2 koh toa3 ti7 hit e5 sou2-chai7, kin2-kin2 tui3 au7-bin7 e5 phoa3-khang chau2-chhut lai5, siam2-bih ti7 pat8-e5 iap-thiap e5 sou2-chai7. Chong2-si7 lang5-kheh moa2-moa2 ti7 tiaN5-lai7, lai5 teh iu5-siuN2 chhau2-hoe, chhiu7-bak8, sou2-i2 Ma2-li7 hou7 chia e5 lang5-kheh koaN2-kau3 piN-thau5 e5 chit8 e5 mng5-khi3. Hit e5 si7 oa2 ti7 tu5-pang5 e5 chit8 e5 piN-thau5 e5 sio2-mng5. Ti7 hia long2 bo5 u7 sim2-mih8 ho2-khoaN3 e5 mih8-kiaN7, chi2-u7 chhe-eng7 e5 lang5 ti7 hia bo5-eng5 teh chhut-jip8. Ma2-li7 chiu7 pho7 kau2 khut-sin ti7 hit e5 piah-piN. 
  Hit-si5 u7 chit8-e5 khit-chiah8 e5 lau7 A-po5 lai5 chhut-hian7 ti7 hit e5 sio2-mng5 e5 mng5-khau2, teh beh kiu5-khit. I m7-kaN2 jip8-lai5 chi2-u7 ti7 chhui3-lai7 soe3-siaN teh kiu5-khit. I e5 khoan2-sit put-chi2 kho2-lin5 koh thang kiaN. 
  Chin-san2, long2-si7 kut-thau5. Thau5-mng5 si7 chhin-chhiuN7 peh8-soaN3 chit8-iuN7, sou2 chheng7 e5 saN si7 chin phoa3 koh lah-sap, i e5 bak8-chiu put-chi2 piau2-beng5 iau-go7 e5 khoan2-sit. I sou2 chhun-chhut lai5 beh kiu5-khit e5 chhiu2, chhin-chhiuN7 bo5-lat8 giauN7-giauN7 chhoah. 
  Ma2-li7 hut-jian5 khoaN3-tioh8 chit e5 koh-iuN7 e5 lau7 A-po5 e5 si5 soah seN-chhut kiaN-sim. In-ui7 i m7-bat khoaN3-tioh8 chit-khoan2 kho2-lin5 e5 lang5. Sou2-i2 chiu7 bih-ti7 piah-piN lai5 chu3-i3 thau-khoaN3 chit e5 lau7-lang5. KhoaN3-liau2 chiu7 in-ui7 kho2-lin5 siong-sim soah lau5 bak8-sai2. Ma2-li7 siuN7-tioh8 i e5 lau7-bu2 kiam2-chhai2 ia7 si7 chhin-chhiuN7 chit e5 lau7 A-po5 chit8-iuN7 teh siu7-khou2. Sou2-i2 Ma2-li7 kam2-kak tioh8 kin2-kin2 lai5 ui7-tioh8 chit e5 kho2-lin5 e5 A-po5 lai5 mou7-hiam2. Chong2-si7 Ma2-li7 tu2-tu2 teh siuN7 e5 si5, i u7 thiaN-kiN3, Chin-ni2 A-kim7 e5 siaN tui3 au7-bin7 kin7-oa2 lai5. Ma2-li7 chiu7 kin2-kin2 lai5 beh siam2-bih ti7 chit e5 mng5-au7, iau2-ku2 hit e5 hong-hiong3 tu2-tu2 hou7 A-kim7 khah u7 khoaN3-tioh8 i. 
  Chin-ni2 khoaN3-tioh8 Ma2-li7 lah-sap phaiN2-khoaN3 e5 khoan2-sit koh pho7 kau2-a2, khia7 ti7 i e5 bin7-cheng5,i chiu7 soa3 boe7 kong2 sim2-mih8, chi2-u7 kam2-kak chin tho2-iam3, siu7-khi3. Chin-ni2 giah8-bak8 koh khoaN3-kiN3 sio2-mng5 khau2 u7 chit8 e5 lah-sap, phaiN2-khoaN3 e5 lau7 khit-chiah8-po5 ti7 hia teh kiu5-khit e5 si5, i e5 sim it-hoat au3-nau2. A-kim7 chiu7 kin2-kin2 oat8 tng2-sin lai5 beh chhoe7-khoaN3 u7 lang5 thang chiong 2 e5 khit-chiah8 koaN2-chau2 a2-bo5. 
  “Sim2-mih8 lang5, kin2 khi3 koaN2 hit 2 e5 khit-chiah8 chhut-khi3! Kin-a2-jit8 si7 sim2-mih8 jit8! Kiam2 m7-chai goa2 e5 chhu3 long2 si7 kui3-khi3 e5 lang5-kheh, hou7 in tiam3 hia beh oe3-soe3 goa2 e5 chhu3 tioh8 m7!? Lin2 sim2-mih8 lang5 kin2-kin2 khi3 ka7 in koaN2 chau2! soah ka7 in phah hou7 in m7-kaN2 koh lai5!” Chin-ni2 an2-ni au5-kio3, chiu7 koh chhong-chhong pong7-pong7 jip8-khi3 lai7-bin7. 
  Na7-si7 lang5-lang5 long2 chin bo5 eng5, sou2-i2 long2 bo5 teh thiaN Chin-ni2 e5 siaN. 
  Ma2-li7 e5 sin5-hun5 long2 in-ui7 kiaN-hiaN5 lai5 si3-soaN3 khi3. A-kim7 li7-khui liau2 i chiu7 kin2-kin2 chau2-li7 hit e5 sou2-chai7 lai5 kau3 A-po5 e5 sin-piN, i3-su3 ai3 kin2-kin2 hou7 A-po5 li7-khui chit e5 sou2-chai7, kiaN-liau2 A-po5 oe7 tu2-tioh8 sim2-mih8 pou7-gek8. Ma2-li7 chit8-pou7 chit8-pou7 un5-un5-a2 kiaN5 lai5 ti7 mng5 e5 piN-thau5 khoaN3 A-po5, tui3 thau5 kau3 boe2 siong5-se3 lai5 ka7 i khoaN3. 
  “ChhiaN2 ho2-sim e5 thau5-ke niu5 tam7-poh8 lai5 pang-chan7 goa2!” A-po5 e5 bak8-chiu tit8-tit8 khoaN3 tui3 lai7-bin7 khi3 khoaN3 u7 lang5 thang chhut-lai5 kho2-lin5 sia2-si a2-bo5, chong2-si7 i bo5 khui3-lat8 e5 siaN-im long2 hou7 hong phah-soaN3 khi3, bo5 lang5 oe7 thiaN-kiN3 Ma2-li7 khoaN3-tioh8 chit-khoan2 e5 loan2-jiok8 soah lai5 kun7-oa2 A-po5. 
  “A-po5 li2 si7 bo5 chiah8 png7, pak-tou2 teh iau tioh8 m7?” Ma2-li7 chiu7 ho2-taN2 lai5 mng7 i. 
  “Si7 lah! goa2 i2-keng 3 jit8-ku2 long2 bo5 chiah8 sim2-mih8 ti7 goa2 e5 pak-tou2.” 
  “A-po5, li2 lai5 goa2 e5 chhau2-liau5-a2 ho2-m7! goa2 e5 A-kou na7 phang5 png7 lai5 hou7 goa2 chiah8 e5 si5 goa2 chiah eng7 hit e5 png7 hou7 li2 chiah8 lah!” 
  Ma2-li7 chiu7 kin2-kin2 an2-ni kong2, sui-jian5 si7 an2-ni, iau2-ku2 Ma2-li7 siuN7-tioh8 i tui3 cha2-khi2 chiu7 long2 bo5 chiah8, pak-tou2 ia7 chin-chiaN3 iau, chong2-si7 Ma2-li7 sit8-chai7 chin hoaN-hi2 chiong ka-ki7 e5 png7 pun i chiah8, in-ui7 i khoaN3 chit e5 A-po5 e5 khiam3-khoeh si7 chin toa7. 
  “Cha-bou2 gin2-na2, li2 chin-chiaN3 koai, chin to-sia7 li2.” Hit e5 A-po5 kong2 an2-ni soah lau5 bak8-sai2. Ma2-li7 khoaN3-tioh8 A-po5 sin-khu teh chhoah, chiu7 mng7 i, “A-po5 li2 teh koaN5 tioh8-m7? Li2 bo5 saN thang chheng7 tioh8-m7?” 
  “Si7 lah; goa2 si7 chit8 e5 bo5 i-oa2 e5 lau7-lang5, bo5 chhu3 bo5 ka-teng5, tak8-jit8 si7 ti7 chit e5 ke-lou7 teh kiu5-khit lai5 tou7-oah8, koaN5 kap iau long2 si7 chin koan3-si3.” Ma2-li7 thiaN-tioh8 chiah e5 oe7 e5 si5 sim chin kan-khou2 i kam2-kak m7-chai tioh8 an2-choaN2 lai5 pang-chan7 chit e5 kho2-lin5 e5 lau7-lang5. Chong2-si7 Ma2-li7 ti7 i e5 sim-lai7 ui7-tioh8 A-po5 lai5 ki5-to2. Hit-si5 Ma2-li7 oat8-thau5 khoaN3 e5 si5, A-kim7 hui-siong5 e5 au3-nau2 lai5 khia7 ti7 lai7-bin7 teh gin5 i. A-kim7 e5 bin7 chhin-chhiuN7 an2-ni teh kong2. 
  “Ho2! ho2! Li2 chit e5 khit-chiah8 gin2-na2, li2 soah kap hit e5 khit-chiah8-po5 teh kong2-oe7, ho2, ho2, li2 tioh8 ka7 goa2 ki3-teh, goa2 na7 eng5 e5 si5 chiah kap li2 sng3-siau3!” 
  Ma2-li7 chin toa7-kiaN, chiu7 kin2-kin2 ka7 A-po5 kong2“A-po5 chhiaN2 li2 li7-khui chit e5 sou2-chai7 seh8 tui3 au7-bin7 lai5, goa2 toa3 ti7 hit e5 chhau2-chhu3 lai7, li2 lai5 hia chhoe7 goa2, goa2 beh ti7 hia ngia5-chih li2” 
  Ma2-li7 kin2-kin2 li7-khui hit e5 sou2-chai7, siam2 kau3 i e5 chhau2-liau5-a2 khi3. 
  Tu2-tu2 hit e5 si5 ian5-siah8 teh khai-si2, lang5-kheh long2 teh che7-toh, tai7-ke long2 si7 chu7-chip8 ti7 khoeh-thiaN kap toa7-thiaN, sou2-i2 Ma2-li7 chiu7 ho2-taN2 kau3 ti7 au7-bin7 mng5 e5 sou2-chai7 lai5 tan2-hau7 A-po5. Bo5-loa7-ku2 A-po5 chiu7 chhut-hian7 ti7 hit e5 oat-kak e5 sou2-chai7 un5-un5-a2 kiaN5-lai5, Ma2-li7 chiu7 chau2-khi3 khiu2 A-po5 e5 saN-a2 lai5 jip8 ti7 i e5 chhau2-liau5-a2 lai7, koh hou7 A-po5 che7-ti7 chhau2-tui-teng2. “A-po5. li2 tiam3-chia tan2-hau7 goa2, goa2 lai5-khi3 chhoe7-khoaN3 u7 sim2-mih8 chiah8-mih8 bo5” Ma2-li7 an2-ni kong2 chiu7 mou7-hiam2 beh chhut-khi3 chhoe7-khoaN3 u7 sim2-mih8 chiah8-mih8 a2-bo5. 
  Ma2-li7 chai-iaN2 ti7 sit8-tng5 e5 piN-thau5 e5 piah-kha u7 chit8 e5 phun-kng teh te2 chiong2-chiong2 m7-tih8 e5 mih8-kiaN7, sou2-i2 i chiu7 siam2 lang5 e5 bak8-chiu kau3 hit e5 sou2-chai7 beh chhoe7 chiah8-mih8. Chong2-si7 i kam2-kak-tioh8 i e5 sin-khu soe3-han3 boe7-thang kau3 hit e5 koan5 koh toa7 e5 phun-kng, iau2-ku2 i u7 tah8-ti7 chioh8-thau5-teng2 lai5 tham3 loh8 ti7 hit e5 phun-kng lai7. Ma2-li7 ti7 hit e5 chhau3-chhau3 e5 phun-kng peng2-lai5 peng2-khi3 long2 chhoe7 bo5 chit8-hang7 mih8-kiaN7 oe7 thang chiah8, long2 si7 i2-keng m7 chai-iaN2 si7 sim2-mih8 e5 lah-sap, chi2 u7 tam7-poh8 e5 chhai3-koaN na7-tiaN7. Ma2-li7 chin choat8-bang7, in-ui7 i e5 sim ai3 hou7 hit e5 kho2-lin5 e5 A-po5 oe7-thang tit-tioh8 sim2-mih8, iau2-ku2 chiau3-khoaN3 si7 long2 bo5 hoat-tou7. Ma2-li7 eng7 i soe3-soe3 e5 chhiu2 bo5 ia3-sian7 lai5 teh chhiau-chhoe7, na7-si7 iu5-goan5 chhoe7-bo5, kau3 boe2 Ma2-li7 soah lau5 bak8-sai2. I e5 sim ti7 bo5 ng3-bang7 e5 si5, sui5-si5 hiong3 ti7 thiN-nih8, sou2-i2 Ma2-li7 ti7 i e5 sim-lai7 lai5 hau2-loa7 Chu2 Ia5-sou, “Chu2-ah! Goa2 beh an2-choaN2 tioh8 ho2? Goa2 long2 chhoe7-bo5 sim2-mih8 thang chiah8, kiu5 Li2 pang-chan7 goa2!” Ko2-jian5 u7 chhe-eng7 e5 ta-pou-lang5 phang5 chit8-koa2 m7-tih8 e5 mih8-kiaN7 lai5 beh hiat-kak8. I khoaN3-tioh8 Ma2-li7 aN3-ti7 phun-kng, bak8-tam5 bak8-tih teh chhoe7 hit e5 chiah8-mih8 chiu7 lin5-bin2 i, tui3 i e5 pun3-ki lai7 chhoe7 kui2-te3 piaN2-iu3 lai5 hiat hou7 Ma2-li7, “Cha-bou2 gin2-na2, li2 teh chhoe7 chiah8-mih8 tioh8-m7? Chia u7 piaN2-iu3 hou7 li2.” 
  Ma2-li7 kin2-kin2 chiong piaN2-iu3 khioh ti7 i e5 saN-a2-ku, chiu7 hoaN-hi2 lai5 chau2-kau3 chhau2-liau5-a2 khi3. “A-po5 chia u7 kui2-te3 piaN2-iu3, chhiaN2 li2 chiah8.” Ma2-li7 chiong sou2 khioh e5 khng3 ti7 A-po5 e5 bin7-cheng5. “Chin to-sia7!” A-po5 chiu7 theh8 chit8-te3 khi2-lai5 kin2-kin2 chiah8, Ma2-li7 tiam7-tiam7 che7 ti7 A-po5 e5 piN-a2 lai5 khoaN3 i chiah8,i kam2-kak i e5 pak-tou2 tui3 cha2-khi2 chiu7 long2 bo5 chiah8 i2-keng si7 chin-iau. Chong2-si7 i khoaN3-kiN3 A-po5 lau5 bak8-sai2, lai5 teh ge3 hit-te3 teng7-teng7 e5 piaN2 e5 si5, i e5 sim chin hoaN-hi2, chin boan2-chiok, sou2-i2 Ma2-li7 chiu7 lam2 kau2-a2 lai5 hoaN-hi2 khoaN3 A-po5 teh chiah8, “Cha-bou2 gin2-na2 chit8-te3 hou7 li2 chiah8 ho2-bo5?! Li2 phah-sng3 ia7 chin-chiaN3 iau.” A-po5 chiah8 chit8-te3 liau2 e5 si5 chiu7 chiong chit8-te3 theh8 hou7 Ma2-li7, koh chit8-te3 hou7 kau2-a2 chiah8 soah-boe2 chi2-u7 chit8-te3 soe3-te3 e5 A-po5 koh chiah8 i, Ma2-li7 chin hoaN-hi2 chiu7 beh kam2-sia7 lai5 chiah8, in-ui7 i e5 pak-tou2 sit8-chai7 chin-iau, iau2-ku2 siuN7-tioh8 A-po5 e7-hng-am3 bo5-thang chiah8 sim2-mih8 e5 si5, i chiu7 thun boe7-loh8-khi3, chiu7 koh chiong hit-te3 theh8 hou7 A-po5 kong2,“A-po5 chit-te3 siu khi2-lai5, e7-hng-am3 thang chiah8, goa2,na7 beh chiah8 goa2 e5 A-kou chiu7 oe7 phang5 lai5 hou7 goa2”A-po5 chin-chiaN3 siu7 kam2-kek, i chiu7 chiong piaN2 khng3 ti7 i phoa3-phoa3 e5 te7-a2-lai7. 
  “Cha-bou2 gin2-na2, chin to-sia7 li2! Li2 chin-chiaN3 gau5-thiaN3 lau7 toa7-lang5. Goan7 Siong7-te3 kap li2 ti7-teh” A-po5 an2-ni kong2 lai5 kam2-sia7 Ma2-li7 chiu7 beh khi2-sin tng2-khi3. 
  “TaN, ho2-sim e5 cha-bou2 gin2-na2 goa2 beh lai5 khi3 lah! chin to-sia7 li2!” Ma2-li7 khoaN3-tioh8 A-po5 beh li7-khui e5 si5 kam2-kak chin kan-khou2 sim, “A-po5 li2 beh khi3 to2-ui7?” 
  “Goa2 m7-chai beh khi3 to2-ui7, chong2-si7 goa2 tioh8 ai3 khi3” A-po5 thou2 chit8 e5 toa7-khui3, i e5 bin7 chin choat8-bang7 iu-chhiu5 e5 khoan2. 
  “A-po5 chhiaN2 li2 lai5 goa2 chia khun3 lah! goa2 chia u7 tiu7-chhau2, koh goa2 e5 A-kou na7 phang5 goa2 e5 png7 lai5 e5 si5, lan2 chiah cho3-hoe2 lai5 chiah8, A-po5 chhiaN2 li2 e7-hng-am3 tioh8 lai5 lah.” Ma2-li7 e5 sim chin jiat8-chhiat lai5 kou2-bu2 A-po5. “Ho2 sim e5 Cha-bou2 gin2-na2 oe7 lah! Goa2 na7 u7 oah8-teh goa2 chiu7 oe7 koh lai5 lah!” A-po5 an2-ni kong2 chiu7 li7-khui chhau2-liau5-a2, un5-un5-a2 chhut-khi3, i e5 kha-pou7 chin bo5 ho2-se3, in-ui7 chin loan2-jiok8 koh lau7. Ma2-li7 u7 toe3-kau3 au7-bin7 mng5 lai5, “A-po5 li2 tioh8 u7 iaN2 koh lai5 lah!” 
  Ma2-li7 e5 sim, in-ui7 bo5-liau5 kou-tok8 soah lau5 bak8-sai2 an2-ni kong2. “Oe7 lah!” A-po5 an2-ni in3. “A-po5 li2 tioh8 u7-iaN2 koh lai5 lah!” Theng5 tam7-poh8 ku2, Ma2-li7 khoaN3 A-po5 li7-khui, kiaN5-kau3 toa7-lou7 e5 si5 Ma2-li7 chiu7 an2-ni koh chit8-pai2 tui3 A-po5 kong2, “Oe7 lah!” A-po5 chiu7 tui3 hng7-hng7 e5 sou2-chai7 lai5 in3 i. “A-po5 li2 tioh8 u7-iaN2 lah!” Ma2-li7 chai3-saN an2-ni kong2 e5 si5 A-po5 i2-keng bo5 khoaN3-kiN3 lah. 
  Ma2-li7 tng2-lai5 ka-ki7 e5 chhau2-tui kam2-kak chin bo5 phoaN7, pak-tou2 ia7 chin iau. A-kou in-ui7 bo5 eng5 soah long2 bo5 koh theh8 png7 lai5 hou7 i chiah8, sou2-i2 Ma2-li7 kam2-kak long2 bo5 lat8 thang khi2-lai5, chi2-u7 to2 ti7 hit e5 chhau2-tui. Ma2-li7 kau3-boe2 soah khun3-khi3. 
</CL>
<HL>

伊hit個sui2-sui2古錐e5面，今攏無去，成做一個消瘦、歹看e5面。設使ti7這時嘉蓮若有看著，m7知beh an2-choaN2傷心。可憐e5瑪莉，因為厭sian7，枵餓就睏到m7知人。總是無偌久伊就眠夢伊e5老母teh煮料理beh hou7伊食。 
「媽媽，較緊lah，瑪莉腹肚真正枵。狗仔mah真枵。阮tui3早起攏無食飯！」「瑪莉，媽媽liam5-piN捧去，teh beh好lah！」 
「媽媽，我beh坐ti7桌等候，你著緊捧來，也著準備狗仔e5飯，我beh代先感謝。」 
瑪莉家己ti7夢中講話，祈禱e5時tu2-tu2安娜阿姑有開門入來。伊e5手有捧瑪莉e5食物，也有一領毯仔beh hou7瑪莉thang kah燒。安娜看著瑪莉無氣力，厭sian7睏ti7稻草頂teh眠夢e5時，伊e5心真可憐瑪莉。阿姑就叫醒瑪莉起來食飯。 
瑪莉看著阿姑e5時，iau2 teh想是夢中e5老母，就歡喜接hit個飯去食。 
「媽媽多謝！華德咱做伙來食」瑪莉就kiam2淡薄ti7地nih8 hou7狗仔食。狗仔也是真枵，兩人就攏隨時食了。瑪莉giah8頭看e5時chiah知阿姑ti7伊e5面前。 
「阿姑！」瑪莉看無伊e5老母e5時，伊e5心滿滿e5痛疼。 
「瑪莉，你著乖乖tiam3這個所在，m7-thang走無去，暗時著ai3 kah hou7伊燒m7-thang寒著，扑算你e5老母會來chhoa7你去。你著ai3吞忍、等候。」阿姑親像知瑪莉e5心思。伊e5目珠有目屎teh流出。阿姑就離開瑪莉去。 
到hit e7暗，烏暗暝逼倚，四圍攏安靜e5時，瑪莉e5心就漸漸感覺孤單不安、驚惶。因為伊攏m7-bat一個ti7這款暗sam3 e5所在過暝。所以瑪莉只有抱狗仔ti7伊e5身邊m7敢睏，來teh張持。有時有老鼠出現來hou7瑪莉真大驚煞哮。總是有時有奇怪e5聲音來hou7瑪莉連哮著m7敢，親像烏暗e5惡魔縱冷ti7 hit個四圍，teh逼倚來。瑪莉有時著用雙手來掩伊e5目珠，有時塞密伊e5耳空，驚了看著甚物，聽著甚物。實在瑪莉細細e5心攏無法度thang擔當這種e5驚惶。伊e5神魂因為驚，就親像beh消散去e5款。伊e5面攏無血色，驚到變真細。到真暗伊攏無法度thang安心。 
瑪莉e5痛苦到ti7絕頂。忽然瑪莉想著老母e5話。「祈禱主！」伊就緊緊khoeh目來祈禱。伊流目屎迫切將伊e5驚惶、孤獨e5事來祈禱。 
伊攏無歇睏，繼續來直直用相像e5話來祈禱。到有一個時瑪莉e5心就感覺真安靜。瑪莉就睏去。 
伊隨時夢見華太太teh講拉撒路e5故事hou7 in聽。Liam5-piN7著有老母teh笑e5面出現。有禮拜堂e5牧師，有主日學e5囡仔朋友。Chia e5 hou7瑪莉e5心攏得著平安歡喜。瑪莉有夢見一大tin7 e5天使，tui3天落來到一間真sui2 koh大e5厝e5門口。Hiah e5天使攏teh吟詩，圍倚一個可憐e5乞食。Hit個乞食已經死去，用草蓆包teh。總是天使有牽hit個乞食e5手來叫伊起來。乞食果然有復活。天使就扶插hit個乞食，tui3所來e5天koh上去。大家攏真歡喜，teh吟詩。乞食也變真歡喜，koh真sui2。瑪莉發見hit個乞食就是伊本身。Hit間sui2 e5厝是阿妗e5厝。瑪莉ti7天使e5中間攏boe7記得hiah e5艱苦kap孤單。伊e5周圍充滿著穿白衫teh吟詩e5天使。Hit個歡喜kap平安是boe7-thang形容e5。 
瑪莉通暝攏無koh驚惶。到伊thi2開目珠e5時，已經早起時lah！總是瑪莉感覺伊實在有到hit個快樂e5所在，實在有ti7 hia e5天使e5中間，來聽著hit個sui2國美妙e5合唱，也有看著hiah e5白sih-sih、千千萬萬e5天使。 
所以瑪莉e5心攏無koh驚惶，攏無koh悲哀，伊e5心有講boe7出來e5向望kap快樂。Ti7日時瑪莉就將所看著，聽著天使e5事來講hou7狗仔聽。伊e5心有歡喜滿滿。雖然伊e5樣相真歹看，親像一個垃圾e5乞食囡仔，iau2-ku2伊e5心有滿滿e5歡喜kap o-lo2。 
有土地伊e5光贏日晝。若深信就會看到真明。咱e5父tiam3-ti7 hia teh聽候。有備辦極安樂e5房間。 
第二暝昏，hit個烏暗、恬靜e5時來到。瑪莉猶原抱狗倒ti7 hit個la5-sam5 e5草堆頂，目珠khoeh-khoeh來祈禱，無偌久伊就睏去，果然伊ti7眠夢中koh看著伊e5老母e5面。 
「瑪莉緊起來，今仔日是禮拜日，所以著去主日學。」瑪莉聽見嘉蓮老母teh叫伊，koh將一領真sui2 e5衫hou7伊穿。 
無偌久母子兩人就照常相chhoa7 beh去禮拜堂，瑪莉感覺這個是比以前，koh較快樂、親蜜。禮拜堂e5鐘聲，無時停teh tan5。 
瑪莉kap老母有到一位真sui2 koh真闊e5空中內。有真sui2 e5青雲、白雲、金雲，親像王宮一樣e5排列ti7四圍。Koh有一條七彩e5「虹」tui3這個雲thang3到hit一爿e5雲。瑪莉看見hit個下面有一個大門。Tui3 hit個門有千千萬萬e5天使，親像大水流出來，in攏大歡喜teh吟詩o-lo2。有e5 tio5跳，有e5 thi2翼飛到hit個sui2 e5虹去。 
媽媽真sui2！瑪莉e5心大歡喜。「Ti7 hit雲內有樂園，」老母就an2-ni講。In 兩人就beh緊緊走到天使hia去。Iau2-ku2 khah走都走boe7去，只有遠遠來teh歡喜觀看hia e5快樂e5天使na7-tiaN7。瑪莉kap hia e5天使e5中間，親像iau2有一個隔膜ti7-teh e5款。 
總是chia e5情境，到早起時瑪莉若開目e5時就變無去。 
Koh過一暝，瑪莉有看著老母chhoa7伊去一位真sui2 e5樹林。Ti7樹林內有一條真sui2 e5溪。Ti7溪邊有真sui2 e5百合花，真清白，攏無有一蕊bai2 e5。Koh有真青翠e5草，也有真sui2 e5果子樹，攏是樂園sui2 koh快樂e5情形。瑪莉看見忽然hiah e5百合花攏變做穿白衫e5天使，ti7 hit個湖水e5頂面teh吟詩、tio5跳。 
「媽媽你看！」瑪莉e5歡喜到絕頂。 
親像an2-ni瑪莉心內e5烏雲攏變做歡喜，伊也攏無感覺是真孤獨。伊逐暝攏是ti7 hit個美妙天使e5世界，伊細細e5心內有濟濟無法度thang講出天頂e5影像ti7-teh。 
伊e5外貌卻日日消瘦歹看，若是伊e5內心有一種罕得有e5快樂kap平安。 
所以伊雖然ti7 hit個孤單、驚惶、枵餓e5草厝內，伊感覺天堂是ti7 hit個隔壁e5款，離開伊無偌遠。伊完全是企起ti7一個各樣e5世界，攏無有人thang chham-chhap，連伊e5 阿妗也攏無koh來害伊。阿姑有逐日將食物供給伊，hou7伊m7免枵死。瑪莉e5身軀kap面有hou7毒蟲咬，變做一個歹看e5囡仔，頭毛也攏無整理，所以真歹看、真垃圾。 
以後無偌久，就是瑪莉e5阿舅恰尼teh做大生日。幾日前大家就真無閒teh準備內面kap大筵席e5物件。 
Hit一日恰尼kap珍妮有招待真濟人客、朋友，in兩人為著準備kap管理就通暝攏無睏。到hit一早起就有濟濟人客接續來。恰尼kap珍妮攏穿最sui2 e5衫，出來ti7大廳接待人客。大家攏來到in e5面前講恭喜e5話，攏是歡頭喜面。無偌久厝內就人客滿滿；有老婦人人、紳士、查某人、囡仔、攏是真高貴，穿真sui2。有歡喜e5聲、teh笑e5聲、講話e5聲。 
瑪莉雖然離開遠遠ti7後面e5草厝內，iau2-ku2有感覺著內面有無像，伊有看見真濟人ti7後面e5所在teh無閒chhih-chhih所以伊e5心有淡薄不安，攏是驚人來發見著伊kap狗仔ti7這個所在，來攪擾in e5平安。所以伊攬狗仔恬恬屈ti7草堆頂teh張持外面e5情形。瑪莉久久ti7孤獨e5世界，自然你ai3孤獨也感覺著真驚畏人。親像hiah e5人攏是beh害死伊kap狗仔e5款式。瑪莉ti7內面有聽見幾個囡仔e5聲近倚來，攏是teh大聲喊喝。致到瑪莉真正不安，就m7敢koh toa3 ti7 hit個所在，緊緊tui3後面e5破空走出來，閃bih ti7別個iap-thiap e5所在。總是人客滿滿ti7埕內，來teh遊賞草花、樹木，所以瑪莉hou7 chia e5人客趕到邊頭e5一個門去。Hit個是倚ti7廚房e5一個邊頭e5小門。Ti7 hia攏無有甚物好看e5物件，只有差用e5人ti7 hia無閒teh出入。瑪莉就抱狗屈身ti7 hit個壁邊。 
Hit時有一個乞食e5老阿婆來出現ti7 hit個小門e5門口，teh beh求乞。伊m7敢入來只有ti7嘴內細聲teh求乞。伊e5款式不止可憐koh thang驚。 
真瘦，攏是骨頭。頭毛是親像白線一樣，所穿e5衫是真破koh垃圾，伊e5目珠不止表明枵餓e5款式。伊所chhun出來beh求乞e5手，親像無力giauN7-giauN7 chhoah。 
瑪莉忽然看著這個各樣e5老阿婆e5時煞生出驚心。因為伊m7-bat看著這款可憐e5人。所以就bih-ti7壁邊來注意偷看這個老人。看了就因為可憐傷心煞流目屎。瑪莉想著伊e5 老母 kiam2-chhai2也是親像這個老阿婆一樣teh受苦。所以瑪莉感覺著緊緊來為著這個可憐e5阿婆來冒險。總是瑪莉tu2-tu2 teh想e5時，伊有聽見，珍妮阿妗e5聲tui3後面近倚來。瑪莉就緊緊來beh閃bih ti7這個門後，iau2-ku2 hit個方向tu2-tu2 hou7阿妗較有看著伊。 
珍妮看著瑪莉垃圾歹看e5款式koh抱狗仔，企ti7伊e5面前，伊就煞boe7講甚物，只有感覺真討厭、受氣。珍妮giah8目koh看見小門口有一個垃圾、歹看e5老乞食婆ti7 hia teh求乞e5時，伊e5心一發懊惱。阿妗就緊緊越轉身來beh chhoe7看有人thang將兩個乞食趕走抑無。 
「甚物人，緊去趕hit 兩個乞食出去！今仔日是甚物日！Kiam2 m7知我e5厝攏是貴氣e5人客，hou7 in tiam3 hia beh穢soe3我e5厝著m7！？Lin2甚物人緊緊去ka7 in趕走！續ka7 in扑hou7 in m7敢koh來！」珍妮an2-ni喉叫，就koh匆匆pong7-pong7入去內面。 
但是人人攏真無閒，所以攏無teh聽珍妮e5聲。 
瑪莉e5神魂攏因為驚惶來四散去。阿妗離開了伊就緊緊走離hit個所在來到阿婆e5身邊，意思ai3緊緊hou7阿婆離開這個所在，驚了阿婆會tu2著甚物暴虐。瑪莉一步一步勻勻仔行來ti7門e5邊頭看阿婆，tui3頭到尾詳細來ka7伊看。 
「請好心e5頭家娘淡薄來幫贊我！」阿婆e5目珠直直看tui3內面去看有人thang出來可憐捨施抑無，總是伊無氣力e5聲音攏hou7風扑散去，無人會聽見瑪莉看著這款e5軟弱煞來近倚阿婆。 
「阿婆你是無食飯，腹肚teh枵著m7？」瑪莉就好膽來問伊。 
「是lah！我已經3日久攏無食甚物 ti7我e5腹肚。」 
「阿婆，你來我e5草寮仔好m7！我e5阿姑若捧飯來hou7我食e5時我chiah用hit個飯hou7你食lah！」 
瑪莉就緊緊an2-ni講，雖然是an2-ni，iau2-ku2瑪莉想著伊tui3早起就攏無食，腹肚也真正枵，總是瑪莉實在真歡喜將家己e5飯分伊食，因為伊看這個阿婆e5欠缺是真大。 
「查某囡仔，你真正乖，真多謝你。」Hit個阿婆講an2-ni煞流目屎。瑪莉看著阿婆身軀teh chhoah，就問伊，「阿婆你teh寒著m7？你無衫thang穿著m7？」 
「是lah；我是一個無依倚e5老人，無厝無家庭，逐日是ti7這個街路teh求乞來度活，寒kap枵攏是真慣勢。」瑪莉聽著chiah e5話e5時心真艱苦伊感覺m7知著an2-choaN2來幫贊這個可憐e5老人。總是瑪莉ti7伊e5心內為著阿婆來祈禱。Hit時瑪莉越頭看e5時，阿妗非常e5懊惱來企ti7內面teh gin5伊。阿妗e5面親像an2-ni teh講。 
「好！好！你這個乞食囡仔，你煞kap hit e5乞食婆teh講話，好，好，你著ka7我記teh，我若閒e5時chiah kap你算帳！」 
瑪莉真大驚，就緊緊ka7阿婆講「阿婆請你離開這個所在seh8 tui3後面來，我toa3 ti7 hit個草厝內，你來hia chhoe7我，我 beh ti7 hia迎接你」 
瑪莉緊緊離開hit個所在，閃到伊e5草寮仔去。 
Tu2-tu2 hit個時筵席teh開始，人客攏teh坐桌，大家攏是聚集ti7客廳kap大廳，所以瑪莉就好膽到ti7後面門e5所在來等候阿婆。無偌久阿婆就出現ti7 hit個oat角e5所在勻勻仔行來，瑪莉就走去khiu2阿婆e5衫仔來入ti7伊e5草寮仔內，koh hou7阿婆坐ti7草堆頂。「阿婆。你tiam3-chia等候我，我來去chhoe7看有甚物食物無」瑪莉an2-ni講就冒險beh出去chhoe7看有甚物食物抑無。 
瑪莉知影ti7食堂e5邊頭e5壁腳有一個phun缸teh te2種種m7-tih8 e5物件，所以伊就閃人e5目珠到hit個所在beh chhoe7食物。總是伊感覺著伊e5身軀細漢boe7-thang到hit個懸koh大e5 phun缸，iau2-ku2伊有踏ti7石頭頂來探落ti7 hit個phun缸內。瑪莉 ti7 hit個臭臭e5 phun缸peng2來peng2去攏chhoe7無一項物件會thang食，攏是已經m7知影是甚物 e5垃圾，只有淡薄e5菜乾na7-tiaN7。瑪莉真絕望，因為伊e5心ai3 hou7 hit個可憐e5阿婆會thang得著甚物，iau2-ku2照看是攏無法度。瑪莉用伊細細e5手無厭sian7來teh搜chhoe7，若是猶原chhoe7無，到尾瑪莉煞流目屎。伊e5心ti7無向望e5時，隨時向ti7天nih8，所以瑪莉ti7伊e5心內來哮賴主耶穌，「主ah！我beh an2-choaN2著好？我攏chhoe7無甚物 thang食，求你幫贊我！」果然有差用e5查甫人捧一寡m7-tih8 e5物件來beh hiat-kak8。伊看著瑪莉aN3-ti7 phun缸，目tam5目滴teh chhoe7 hit個食物就憐憫伊，tui3伊e5畚箕內chhoe7幾塊餅幼來hiat hou7瑪莉，「查某囡仔，你teh chhoe7食物著m7？Chia有餅幼hou7你。」 
瑪莉緊緊將餅幼拾ti7伊e5衫仔裾，就歡喜來走到草寮仔去。「阿婆chia有幾塊餅幼，請你食。」瑪莉將所拾e5囥ti7阿婆e5面前。「真多謝！」阿婆就提一塊起來緊緊食，瑪莉恬恬坐ti7阿婆e5邊仔來看伊食，伊感覺伊e5腹肚tui3早起就攏無食已經是真枵。總是伊看見阿婆流目屎，來teh ge3 hit塊teng7-teng7 e5餅e5時，伊e5心真歡喜、真滿足，所以瑪莉就攬狗仔來歡喜看阿婆teh食，「查某囡仔一塊hou7你食好無？！你扑算也真正枵。」阿婆食一塊了e5時就將一塊提hou7瑪莉，koh一塊hou7狗仔食煞尾只有一塊細塊e5阿婆koh食伊，瑪莉真歡喜就beh感謝來食，因為伊e5腹肚實在真枵，iau2-ku2想著阿婆e7昏暗無thang食甚物 e5時，伊就吞boe7落去，就koh將hit塊提hou7阿婆講，「阿婆這塊收起來，e7昏暗thang食，我，若beh食我e5阿姑就會捧來hou7我」阿婆真正受感激，伊就將餅囥ti7伊破破e5袋仔內。 
「查某囡仔，真多謝你！你真正gau5疼老大人。願上帝kap你ti7-teh」阿婆an2-ni講來感謝瑪莉就beh起身轉去。 
「今，好心e5查某囡仔我beh來去lah！真多謝你！」瑪莉看著阿婆beh離開e5時感覺真艱苦心，「阿婆你beh去to2位？」 
「我m7知beh去to2位，總是我著ai3去」阿婆吐一個大氣，伊e5面真絕望憂愁e5款。 
「阿婆請你來我chia睏lah！我chia有稻草，koh我e5阿姑若捧我e5飯來e5時，咱chiah做伙來食，阿婆請你e7昏暗著來--lah。」瑪莉e5心真熱切來鼓舞阿婆。「好心e5查某囡仔會lah！我若有活teh我就會koh來lah！」阿婆an2-ni講就離開草寮仔，勻勻仔出去，伊e5腳步真無好勢，因為真軟弱koh老。瑪莉有toe3到後面門來，「阿婆你著有影koh來lah！」 
瑪莉e5心，因為無聊孤獨煞流目屎an2-ni講。「會lah！」阿婆an2-ni應。「阿婆你著有影koh來lah！」停淡薄久，瑪莉看阿婆離開，行到大路e5時瑪莉就an2-ni koh一擺對阿婆講，「會lah！」阿婆就tui3遠遠e5所在來應伊。「阿婆你著有影lah！」瑪莉再三an2-ni講e5時阿婆已經無看見lah。 
瑪莉轉來家己e5草堆感覺真無伴，腹肚也真枵。阿姑因為無閒煞攏無koh 提飯來 hou7伊食，所以瑪莉感覺攏無力thang起來，只有倒ti7 hit個草堆。瑪莉到尾煞睏去。 
</HL>