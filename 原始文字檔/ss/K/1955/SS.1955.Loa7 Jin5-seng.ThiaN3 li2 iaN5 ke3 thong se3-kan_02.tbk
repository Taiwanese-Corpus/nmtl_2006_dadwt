<CL>
  Hiap8-lek8 Hong7-hian3 
  Si Kim-choaN5 sian-siN chheN-chheN kong5-kong5 tui3 goa7-bin7 jip8--lai5, chiong goa7-saN kap bo7-a2 chiu7 thng3 khi2-lai5 tiau3 tiam3 eng3-chiap-sek jip8-mng5 e5 piah-khit8-a2, che7 tiam3 phong3-i2 teng2 chhoan2 chit8-e7 toa7-khui3, jian5-au7 chhio3-chhio3 tui3 thai3-thai3 kong2, “Goa2 kin-a2-jit8 thiam2 si2 lah! Na7-si7 un7-khi3 khiok boe7 bai2.” 
  “Than3 tioh8 chiN5 lah tioh8 m7?” Goan5-lai5 Si sian-siN si7 teh choe3 kou2-phio3 e5 seng-li2, tu2 tui3 in kong-si to3--lai5, hit-si5 thai3-thai3 an2-ni mng7--i. 
  “Hiouh, than3 be7 chio2--ou! Chiok-chiok 500 khou.” Si-sian-siN chin tek-i3, toa7-siaN in3. 
  “Li2 an2-choaN2 e7-tit hiah ho2 un7.” Thai3-thai3 chin hoaN-hi2 houN3-ki5 e5 mng7--i. 
  “Che na2 u7 ui5-lan5, cha-e7-pou ngou2-gu7-jian5 u7 chit8 e5 peng5-iu2 ka7 goa2 kong2 bou2 chit8 keng Mui5-iu5 kong-si koh hoat-hian7 tioh8 sin iu5-khong3, goa2 thiaN tioh8 chit e5 siau-sit, koaN2-kin2 pi2 lang5 kin2 chit8-pou7 chiu7 ka7 i be2 chit8 toa7 phoe e5 kou2-kng3. Ko2-jian5 put-chhut goa2 e5 sou2 gek8-liau7, kau3 cha2-khi2 iu5 kong-si e5 kou2-kng3 ko2-jian5 toa7 khi2-ke3. An2-ni chha chit8 me5-hng na7-tiaN7 goa2 chiu7 than3 500 khou lah.” sian-siN chiok hoaN-hi2 teh kong2. 
  “Na7 koh chhin-chhiuN7 an2-ni m7-bian2 kiaN be7 hoat-chai5 lah.” thai3-thai3 na2 siuN7 na2 kong2. 
  “He si7 bo5 bun7-te5.” Si sian-siN chhio3 chhut siaN an2-ni in3 thai3-thai3. Nng7 ang-bou2 kong2 “Chit8-jit8 500, chap8-jit8 5 chheng, 100 jit8 5 ban7, an2-ni chit8 ni5 au7, goa2 sng3 khoaN3 leh, chit8-ni5 si7 saN-gou7 it chap8-gou7, lak8-gou7 saN-chap8…” nng7 e5 chheN-kong5 teh sng3 hit e5 hoat-chai5 e5 chian5-tou5, toa7-pu3 e5 sok-tou7. 
  “Aih! Goa2 siuN7 tioh8” sian-siN-niu5 hut-jian5 an2-ni kong2, “Li2 siuN7 lan2 chit e5 thau5-chui2 e5 koe2-chi2 tioh8 lai5 an2-choaN2 khai chit 500 khou?” “Goa2 siuN7 siang7-ho2 tioh8 li7-iong7 chit e5 chhun-ka2 lai5 khi3 lu2-heng5 chit8-e7” sian-siN an2-ni the5-gi7.
  “Kai3 ho2, chu7 seN Chhui3-hoa liau2-au7 long2 m7-bat chhut-goa7 kiaN5-kiaN5 leh.” Sian-siN-niu5 chek-si5 chan3-seng5. 
  “M7-ku2 lan2 e5 saN-a2-khou3 kap phoe5-e5 long2 be7 kiN3-tit cheng3 lah. Goa2 siuN7 lan2 sun7 chit8-e7 soa3, soa3 lai5 choe3 ho2-bo5?” Sian-siN-niu5 chan3-seng5 chhut-goa7, soa3 an2-ni the5-gi7. 
  “Sou2-thiaN3--e5, ho2, kin-tu2 500 khou na7 khai liau2 ma2-siong7 to e7 koh than3. Chong2-si7 m7-ku2…” kong2 kau3 chia sian-siN hut-jian5 tun3-tiN chit8-e7. M7-ku2 lan2 si7 m7-thang hou7 lan2 e5 bok8-su chai oh! “Na7 hou7 phiN7 chai-iaN2 lan2 u7 than3 tioh8 chiN5, chek-si5 to e7 lai5 te5-chiN5, sim2-mih8 Pah-chiu-ni5 kau3-hoe7 poe7-ka un7-tong7 loh, pai3-tng5 ai3 siu-li2 loh, pah-pah hang7, choan-choan i e5 thau5-lou7.” 
  “U7-iaN2, m7-si7 saN2-hoe3! Lan2 i2-keng hian3 bu5-sou3 lah, iau2 si7 tiaN7-tiaN7 beh lai5 te5. Tak8 e5 na7 chhin-chhiuN7 lan2 chiah khong2-khai3, kau3-taN pai3-tng5 chiah siu-li2 ho2. Poe7-ka un7-tong7 chit8-khau2 1000 khou choe3 10 ni5 kau, kau3 taN chiah te5 u7 lah. An2-choaN2 tiaN7 beh lai5 chhoe7 lan2. Tai7-khai3 bok8-su thak8 sin5-hak8-iN7 e5 si5, u7 thak8 chit8 kho “Te5-chiN5-hak8,” na7 m7-si7 an2-ni an2-choaN2 e7 hiah mi5-noa7, na7 hou7 i thoa-tioh8 chiu7 si2 m7 pang3.” Sian-siN-niu5 bo5 hoaN-hi2 e5 bin7 an2-ni kong2. 
  “Un2-tang3 si7, chit kho3 na7 bo5 kip8-keh tai7-khai3 si7 be7-tit chut-giap8, ia7 be7-tit choe3 bok8-su. Na7-si7 lan2 e5 bok8-su tek8-piat8 mi5-chiN, chit pai2 lan2 than3 tioh8 chiN5 tioh8 m7-thang hou7 i phiN7 tioh8. Lan2 ka-ti7 ia7 m7-thang tioh8-kip kong2 pai3-tng5 beh siu-li2, a2-si7 sim2-mih8 Pah-chiu-ni5 poe7-ka un7-tong7, ka7 i teN3 hou7 be7 ki3-tit.” Sian-siN an2-ni an-ui3 thai3-thai3. 
  Tu2 hit-si5 toa3 ti7 pai3-tng5 piN e5 Peh8 sio2-chia2 tui3 in mng5-khau2 koe3, m7-kin2 ia7 m7-ban7 khi3 gu7-tioh8 Chhoa3 sio2-chia2. Nng7 e5 si7 ho2 peng5-iu2. Peh8 sio2-chia2 chio Chhoa3 sio2-chia2 jip8-khi3 te5-tiam3, tai7-ke ti7 hia chiah8 chit8-e7 tiam2-sim. Tng teh eng7 ko-pi kap ke-nng7-ko e5 si5, Peh8 sio2-chia2 eng7 bo5 hoaN-hi2 e5 bin7, kap siaN-im tau5 Chhoa3 sio2-chia2 kong2, “Li2 ka7 goa2 siuN7 khoaN3-mai7 leh?” 
  Chhoa3 sio2-chia2 kiaN chit8-e7 “Si7 sim2-mih8 tai7-chi3 leh?” “Li2 thiaN khoaN3 lan2 kau3-hoe7 e5 pou3-to7-tui7-tiuN2 Lim5 tiuN2-lo2 hiah bo5 li2-khi3 leh.” Peh8 sio2-chia2 chin m7 kam-goan7 teh kong2. 
  “Lim5 tiuN2-lo2 an2-choaN2 tioh8-m7?” Chhoa3 sio2-chia2 ni5-ki2 khah chio2, chin tioh8 kiaN kin2 mng7. 
  “Kiam2 u7 lang5 an2-ni, li2 chai goa2 ti7 kau3-hoe7 i2-keng choe3 Chu2-jit8-oh8 kau3-oan5, ia7 choe3 gim5-si-pan, ia7 choe3 Chheng-lian5 thoan5-khe3 e5 hong7-su7-chou ui2-oan5 lah. An2-ni chit8 e5 lang5 si7 beh kiam kui2-khoan2 leh. Sim2-mih8 kong2 Kui Chu2 un7-tong7 pou3-to7-tui7 lai5, sim2-mih8 beh phoe3-hap8 Pah-chiu-ni5 poe7-ka un7-tong7 e5 pou3-to7, ia7 beh kio3 goa2 che7 chhia chhut-khi3 tau3 gim5-si. Goa2 e5 na5-au5 to m7-si7 thih phah--e5. Goa2 m7 lah, soa3 bo5 pat8 lang5 thang kio3.” 
  “An2-ni oh8. Bo5 li2-khi3 to tioh8. Sim2-mih8 si5 lai5 kio3 li2.” Chhoa3 sio2-chia2 chin tong5-i3 teh mng7. 
  “Tha-tu2-a2 chiah kio3 tian7-oe7 hou7 goa2.” 
  “Li2 ka7 i in3 an2-choaN2?” 
  “Goa2 ka7 i kong2 be7-tang3, sit-le2, chhiaN2 i kio3 pat8 lang5.” Goa2 na7 tak8-hang7 in2, be7-su hou7 lang5 khoaN3-gong7, tak8-hang7 beh tu-tu tui3 goa2 chai lai5. Na2 kong2 Peh8 sio2-chia2 bin7-a2 au3-au3. 
  “An2-ni u7 iaN2, na2 u7 lang5 hiah chhou-siok8, kian3 kah kian3 than3--lang5. Sui5-lang5 u7 sui5-lang5 e5 tou-hap8.” 
  Chhoa3 sio2-chia2 chin chan3-seng5 Peh8 sio2-chia2 ka7 Lim5 tiuN2-lo2 ku7-choat8. 
  Siang7 hit pai3-6 e7-pou Ko sian-siN khi3 chhoe7 Iap8 sian-siN. Ko sian-siN si7 Pou3-to7-tui7 e5 lian5-lok8-oan5. Iap8 sian-siN si7 lau7 hoe7-iu2 si7 gin5-hang5 e5 keng-li2. Ko sian-siN khi3 pai3-hong2--i. 
  Jip8-mng5 khoaN3 Iap8 sian-siN ha7-pan to3-lai5 ti7 kheh-thiaN teh khoaN3 sin-bun5. Tai7-ke che7-loh8 chheng2-an au7, Ko sian-siN chiu7 khui chhui3 kong2, “Kin-a2-jit8 siuN7 beh lai5 koh ma5-hoan5 li2.” 
  “Khi2-kam2, ia7 thang an2-ni kong2” Iap8 sian-siN goa7-bin7 chin kheh-khi3, sit8-chai7 sim-lai7 bo5 sim2-mih8 chheng3-i3.” Goa2 na7 e7-hiau2 choe3 e5 su7, put-koan2 sim2-mih8, chi2-koan2 lau7 hiaN-ko hoan-hu3 goa2 tek-khak chun-than3 lai5 kiaN5.” 
  “Keng3-jian5 si7 an2-ni bo5 pi2 che khah ho2 lah! Sit8-chai7 si7 tui3 li2 chin put-chu7, put-ko3 u7 chit8-tiam2-a2 tai7-chi3 ai3 li2 tau3 pang-bang5.” 
  “Tong-jian5 hau7-beng7.” Iap8 sian-siN chin khong2-khai3 tah-eng3.
  “Na7-si7 an2-ni chin kam2-sia7 Chu2, bo5 pat8-hang7 chiu7-si7 lan2 mui2 pai3-6 u7 ti7 pun2 chhi7-lai7 pun kak-thau5 tak8-hou7 pun chin-li2-toaN, chhiaN2 lang5 lai5 khi3 le2-pai3, lai5 chhek-eng3 P.K.U. e5 un7-tong7. Tu2-ho2 lin2 chit kak-thau5 e5 Tan5 sian-siN phoa3-piN7 be7-tit chhut--lai5, e7-pou li2 lai5 thoe3 i pun ho2 bo5?" 
  “Chin sit-le2, na7-si7 pat8-hang7 goa2 long2 hoaN-hi2 chit-hang7 goa2 m7 koan3-si3, na7 hou7 goan2 e5 gin5-hang5 e5 lang5 khoaN3 tioh8 be7-bian2-tit chin kian3-siau3, goa2 e5 te7-ui7 kio3 goa2 choe3 na2-chun2 theh8 iu5-pian7--e5 tak8-hou7 khi3 ka7 lang5 kio3-mng5 tam3-thau5 goa2 be7 kiaN5-tit.” Bin7 pian3-sek lai5 in3. 
  “Iap8 sian-siN, che si7 ui7 Chu2 lai5 choe3 kang, si7 chin kui3-khi3 e5 kang-chok li2 chai-mah? Tui3 lan2 e5 sou2-choe3 i2-keng u7 saN khau2-chau3 lai5 kiu5-to7 lah ne7.” Ko sian-siN chin ti3-i3 soat-beng5. Iap8 sian-siN teN3 bo5 thiaN-kiN3 tit8-tit8 chhiaN2 Ko sian-siN chiah8-te5. Ka7 i kong2, “Te5 leng2-khi3 lah, thai2-tioh8 kong2 kau3 hiah piaN3-si3 leh, lim leh chiah koh kong2 lah.” 
  Ko sian-siN khoaN3 bo5 chhai2 kang chiu7 khia7 khi2-lai5 kap i saN-si5. Beh chhut-khi3 choe3 au7 koh ka7 i chhi3 khoaN3 u7 chit8-sut-a2-e5 ng3-bang7 a2-bo5? 
  “Iap8 sian-siN li2 ko2-chin be7-tit pang-chan7 goan2 choe3 chit e5 kang haN3?” 
  “Tui3 put-khi2, tui3 put-khi2, sim siuN7 ai3, na7-si7 bo5 kau3-giah8 lek8-liong7 thang pang-chan7, chhiaN2 li2 to-to goan5-liong7.” Iap8 sian-siN toan3-jian5 ku7-choat8 tau3 choe3 Chu2 e5 kang. 
  Keh bin5-a2-jit8 si7 le2-pai3-jit8, hoe7-iu2 u7 e5 che7 jin5-lek8-chhia lai5 le2-pai3, Iap8 keng-li2 kap Si sian-siN in hu-hu7 long2 che7 sio2 pau-chhia lai5. Pek8 sio2-chia2 ti7 le2-pai3-tng5 piN, i eng7 kiaN5-lou7 lai5 le2-pai3. Bok8-su kin-a2-jit8 ui7-tioh8 P.K.U. e5 un7-tong7 kou2-chhui, i e5 ian2-te5 si7 “Hiap8-lek8 hong7-hian3.” Hong-khim5 toaN5-tit tek8-piat8 hiang2-liang7. Si sian-siN in hu-hu7 si7 an3-sng3 pai3-it chiah beh chhut-hoat khi3 lu2-heng5. Peh8 sio2-chia2 che7 ti7 gim5-si-pan e5 ui7, Iap8 sian-siN che7 ti7 to3-chhiu2-peng5 e5 thau5-cheng5 liau5 e5 piN-a2 ui7. 
  Bok8-su chhiang3 seng3-si 209 siu2 
  Tai7-ke gim5: 
  “Goa2 e5 chhiu2 ai3 li2 beng7-leng7, Ui7-tioh8 goa2 Chu2 choe3 chhe-eng7; Goa2 kha ia7 ai3 ui7 li2 hian3, Siong5-siong5 thoe3 li2 kiaN5 bo5 sian7. Goa2 e5 siaN-im hou7 li2 eng7, HoaN-hi2 o-lo2 Chu2 bo5 theng5; Goa2 hian3 chhui3-tun5 lai5 tin2-tang7, Po3-thoan5 hok-im lai5 kiu3 lang5. Goa2 e5 chiN5-gun5 hian3 hou7 li2, Eng7 chhut long2 than3 li2 chi2-i3; Goa2 e5 chai5-cheng5 li2 siuN2-su3, Kam-goan7 heng5 li2 choe3 khi3-khu7.” 
  Tai7-ke gim5 tit chin chhut-sin5, chin ho2 thiaN, tek8-piat8 Peh8 sio2-chia2 e5 siaN ke chin koan5. Si sian-siN ia7 chin piaN3-si3, kha khin-khin na2 ho5 pan2-tiau7 lai5 chhiuN3. Iap8 keng-li2 koan3-si3 gim5 ha7-tiau7, in-ui7 i e5 siaN-im chin ong7. Tai7-ke chhui3 chin gau5 gim5. (Oan5) 
</CL>
<HL>

協力奉獻 
施金泉先生青青狂狂tui3 外面入--來，將外衫 kap 帽仔就褪起來吊 tiam3 應接室入門 e5 壁 khit8 仔，坐 tiam3 膨椅頂喘一下大氣，然後笑笑對太太講，「我今仔日thiam2 死lah！但是運氣卻 be7 bai2 。」 
「趁著錢lah 著m7？」原來施先生是 teh 做股票 e5 生理，tu2 tui3 in 公司倒--來，hit 時太太 an2-ni 問--伊。 
「Hiouh，趁be7少--ou！足足500箍。」施先生真得意，大聲應。 
「你 an2-choaN2 會 tit hiah 好運。」太太真歡喜好奇e5 問--伊。 
「Che 那有為難，昨e7晡偶遇然有一個朋友 ka7 我講某一間煤油公司koh 發現著新油礦，我聽著這個消息，趕緊比人緊一步就 ka7 伊買一大批 e5 股券。果然不出我e5 所逆料，到早起油公司 e5 股券果然大起價。An2-ni 差一暝昏 na7-tiaN7 我就趁500箍lah 。」先生足歡喜teh 講。 
「若 koh 親像an2-ni m7 免驚be7 發財lah。」太太那想那講。 
「He 是無問題。」施先生笑出聲 an2-ni 應太太。兩翁某講「一日500，十日5 千，100 日5 萬，an2-ni 一年後，我算看leh，一年是三五一十五，六五三十…」兩個青狂 teh 算hit 個發財 e5 前途，大富 e5 速度。 
「Aih！我想著」先生娘忽然an2-ni 講，「你想咱這個頭水e5 果子著來an2-choaN2 開這500箍？」 「我想上好著利用這個春假來去旅行一下」先生an2-ni 提議。 
「Kai3好，自生翠花了後攏 m7-bat 出外行行leh 。」先生娘即時贊成。 
「M7-ku2 咱 e5 衫仔褲 kap 皮鞋攏be7見得眾lah 。我想咱順一下續，續來做好無？」先生娘贊成出外，續an2-ni 提議。 
「所疼--e5，好，kin-tu2 500 箍若開了馬上都會koh 趁。總是m7-ku2 …」講到chia 先生忽然頓tiN一下。M7-ku2 咱是 m7-thang hou7 咱 e5 牧師知oh！「若hou7 鼻知影咱有趁著錢，即時都會來te5錢，甚物 百週年教會倍加運動loh，拜堂 ai3 修理loh，百百項，專專伊 e5 頭路。」 
「有影，m7 是啥貨！咱已經獻無數lah，iau2 是定定beh 來 te5。逐個若親像咱 chiah 慷慨，到今拜堂才修理好。倍加運動一口1000 箍做10 年交，到今才te5 有lah 。An2-choaN2 定beh 來chhoe7 咱。大概牧師讀神學院e5 時，有讀一科『 Te5 錢學，』若 m7 是 an2-ni an2-choaN2 會 hiah mi5-noa7，若 hou7 伊拖著就死m7 放。」先生娘無歡喜 e5 面an2-ni 講。 
「穩當是，這課若無及格大概是 be7 得卒業，也 be7 得做牧師。若是咱 e5 牧師特別mi5-chiN，這擺咱趁著錢著 m7-thang hou7 伊鼻著。咱家己也m7-thang 著急講拜堂beh 修理，抑是甚物 百週年倍加運動，ka7 伊 teN3 hou7 be7記得。」先生an2-ni 安慰太太。 
Tu2 hit 時toa3 ti7 拜堂邊e5 白小姐 tui3 in 門口過，m7 緊也 m7 慢去遇著蔡小姐。2 個是好朋友。白小姐招蔡小姐入去茶店，逐家ti7 hia 食一下點心。當 teh 用咖啡 kap 雞卵糕 e5 時，白小姐用無歡喜 e5 面，kap 聲音投蔡小姐講，「你ka7 我想看mai7 leh？」 
蔡小姐驚一下「是甚物代誌leh？」「你聽看咱教會 e5 佈道隊長林長老 hiah 無理氣leh 。」白小姐真 m7 甘願teh 講。 
「林長老 an2-choaN2著m7？」蔡小姐年紀較少，真著驚緊問。 
「Kiam2 有人 an2-ni，你知我 ti7 教會已經做主日學教員，也做吟詩班，也做青年團契 e5 奉事組委員lah 。An2-ni 一個人是beh 兼幾款leh 。甚物 講歸主運動佈道隊來，甚物 beh 配合百週年倍加運動 e5 佈道，也 beh 叫我坐車出去鬥吟詩。我 e5 嚨喉to m7 是鐵扑--e5 。我 m7 lah，煞無別人 thang 叫。」 
「An2-ni oh8 。無理氣 to 著。甚物 時來叫你。」蔡小姐真同意teh 問。 
「Tha-tu2 仔才叫電話 hou7 我。」 
「你 ka7 伊應an2-choaN2？」 
「我ka7 伊講 be7-tang3，失禮，請伊叫別人。」我若逐項允，be7 輸 hou7 人看憨，逐項 beh tu-tu 對我 chia 來。那講白小姐面仔漚漚。 
「An2-ni 有影，那有人hiah 粗俗，kian3 kah kian3 than3--人。隨人有隨人 e5 都合。」 
蔡小姐真贊成白小姐 ka7 林長老拒絕。 
像 hit 拜6 e7晡高先生去chhoe7 葉先生。高先生是佈道隊 e5 連絡員。葉先生是老會友是銀行 e5 經理。高先生去拜訪--伊。 
入門看葉先生下班倒來ti7 客廳teh 看新聞。逐家坐落請安後，高先生就開嘴講，「今仔日想 beh 來koh 麻煩你。」 
「豈敢，也 thang an2-ni 講」葉先生外面真客氣，實在心內無甚物 稱意。「我若會曉做 e5 事，不管甚物，只管老兄哥吩咐我的確遵趁來行。」 
「竟然是an2-ni無比 che 較好lah！實在是對你真不住，不過有一點仔代誌愛你鬥幫忙。」 
「當然效命。」葉先生真慷慨答應。 
「若是 an2-ni 真感謝主，無別項就是咱每拜6 有 ti7 本市內分角頭逐戶分真理單，請人來去禮拜，來策應 P. K. U. e5 運動。Tu2 好 lin2 這角頭 e5 陳先生破病 be7 得出--來，e7晡你來替伊分好無？」 
「真失禮，若是別項我攏歡喜這項我 m7 慣勢，若 hou7 阮 e5 銀行 e5 人看著be7免得真見笑，我 e5 地位叫我做那準提郵便--e5 逐戶去 ka7 人叫門 tam3 頭我 be7 行tit 。」面變色來應。 
「葉先生，che 是為主來做工，是真貴氣 e5 工作你知mah？Tui3 咱 e5 所做已經有三口灶來求道lah ne7 。」高先生真致意說明。葉先生teN3無聽見直直請高先生食茶。Ka7 伊講，「茶冷去lah，thai2著講到hiah 拚勢leh，lim leh 才 koh 講lah 。」 
高先生看無采工就企起來 kap 伊相辭。Beh 出去最後 koh ka7 伊試看有一屑仔 e5 向望抑無？ 
「葉先生你果真 be7-tit 幫贊阮做這個工haN3？」 
「對不起，對不起，心想 ai3，但是無夠額力量 thang 幫贊，請你多多原諒。」葉先生斷然拒絕鬥做主 e5 工。 
隔明仔日是禮拜日，會友有 e5 坐人力車來禮拜，葉經理 kap 施先生 in 夫婦攏坐小包車來。白小姐 ti7 禮拜堂邊，伊用行路來禮拜。牧師今仔日為著P. K. U . e5 運動鼓吹，伊 e5 演題是「協力奉獻。」風琴彈得特別響亮。施先生 in 夫婦是按算拜一才beh 出發去旅行。白小姐坐 ti7 吟詩班 e5 位，葉先生坐 ti7 倒手爿e5 頭前條 e5 邊仔位。 
牧師唱聖詩209 首 
大家吟： 
「我 e5 手愛你命令，為著我主做差用；我腳也愛為你獻，常常替你行無 sian7 。我 e5 聲音hou7 你用，歡喜 o-lo2 主無停，我獻嘴唇來振動；報傳福音來救人。我 e5 錢銀獻hou7 你，用出攏趁你旨意；我 e5 才情你賞賜，甘願還你做器具。」 
逐家吟得真出神，真好聽，特別白小姐 e5 聲加真懸。施先生也真拚勢，腳輕輕那和板tiau7來唱。葉經理慣勢吟下調，因為伊e5 聲音真旺。大家嘴真 gau5 吟。 （完） 
</HL>