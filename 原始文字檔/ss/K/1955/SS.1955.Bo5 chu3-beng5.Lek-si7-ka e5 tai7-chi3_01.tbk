<CL>
  Te7 1 ChiuN <BR>  Lang5 pai5 te5 piaN2 ti7 koe-lou7 piN 
  Tai7 Eng-kok, Lun5-tun kiaN-siaN5 si7 thiN-e7 te7-it toa7, tng5 saN-phou3 goa7, khoah nng7-phou3, chha-put-to E7-mng5 hai2-su7 e5 toa7, lang5 teh khia7-khi2 iok-liok8 u7 si3-pah ban7. Koe-lou7 put-chi2 choe7 tiau5, iah8 u7 he2-hun-chhia e5 lou7, he2-hun-chhia kiaN5 kek8 kin2, kiaN-liau2 oe7 gai7-tioh8 koe-lou7 e5 lang5, sou2-i2 u7-e5 tui3 thou5-kha khui, u7-e5 choh-khi2 pi2 koe-lou7 khah koaiN5, beh ke3 koe-lou7 e5 sou2-chai7 eng7 kio5 saN-chiap. Kio5-e7, lang5 khia7-khi2 boe2-boe7. Hit te3 e5 hong-siok8 u7 lang5 tiam3 ti7 koe-lou7 piN, a2-si7 ti7 kio5-e7 pai5 mih8-chiah8 teh boe7, iok-liok8 chhin-chhiuN7 Tiong-kok koe-lou7 piN e5 khoan2-sit. 
  TaN u7 chit8 e5 lang5 kio3-choe3 Tan3-li2, tiam3 ti7 kio5-e7 teh boe7 ko-phi-te5 kap piaN2, sou2 eng7 e5 te5-poe chin chheng-khi3, te5 iah8 ho2, koh sio-sio, piaN2 iah8 phang, koh sou-sou, eng7 peh8 pou3 choe3 jia-iuN5. Chit e5 sou2-chai7 chin chheng-khi3 an-cheng7, sou2-i2 choe7-choe7 lang5 tiam3 chit-te3 theng5-kha chiah8-te5, chiah8-piaN2 choe3 tiam2-sim. 
  Chi2 kui2 ni5 lai5, chit e5 Tan3-li2 u7 than3 chiN5, na7-si7 i sou2 choe3 e5 seng-li2, m7-si7 thau3-cha2 kau3 am3, si7 tak8 jit8 tui3 thiN-kng e5 si5, iok-liok8 gou7 tiam2 cheng, chiu7 lai5 chit-te3 pai5, kau3 poeh tiam2 e5 si5, i chiu7 siu to3-khi3. Che si7 in-ui7 hit-te3 e5 hong-siok8 thiN chhim2-chhim2 kng e5 si5, tak8 ui7 e5 hiuN-sia7 beh jip8 siaN5-lai7 boe2-boe7; kiaN5 kau3 chit-te3 hioh-khun3, ka7 Tan3-li2 boe2 tiam2-sim; sou2-i2 tak8 jit8 kau3 poeh tiam2 cheng, chiu7 thang siu to3-khi3. 
  Chit e5 Tan3-li2 si7 poaN3-lo2-lau7 e5 lang5, seng-khu put-chi2 toa7-han3, san2-lo3, san2-lo3, han2-tit chhio3, han2-tit kong2-oe7. Tiam3 hia kui2-na7 ni5, iah8 bo5 lang5 chai i e5 mia5-siN3, i e5 chhu3-theh8; chi2-u7 chai, i chiong sou2 boe7 e5 mih8 kap ke-si siu ti7 keh-piah e5 lai7-bin7. Beh to3-khi3 e5 si5, kiaN5 kau3 koe-lou7 tiong, bak8-chiu si3-koe3 khoaN3, kiaN-liau2 sek8-sai7 e5 lang5 khoaN3-kiN3. 
  U7 chit8 jit8, hit-si5 e5 tiong-kan chio lang5 chiah8 tiam2-sim, Tan3-li2 hut-jian5 kiah8-thau5 khoaN3-kiN3 u7 chit8 e5 cha-bou2 gin2-a2 khia7 ti7 toh-piN, bak8-chiu kim-kim, liam5-piN khoaN3 i seng-khu, liam5-piN khoaN3 i sou2 pai5 e5 tiam2-sim, chhin-chhiuN7 iau e5 niau2-chhu2 ai3 chiah8 mih8 e5 khoan2-sit. Bin7-sek chhiN-san2, thau5-mng5 sam3-sam3, chheng7 chit8 nia2 phoa3 te2-saN, bo5 kham3 keng-thau5, kha bo5 chheng7 oe5. Tan3-li2 aN3-loh8-khi3 theh8 mih8, chiu7 khoaN3-kiN3 chit e5 gin2-a2 e5 kha saN-thiap8 kiaN koaN5 e5 khoan2-sit, tiaN7-tiaN7 teh khia7, long2 bo5 kong2-oe7; bak8-chiu tit8-tit8 khoaN3 hiah e5 tiam2-sim, chhui3 teh chap8-chap8-hau2, chhin-chhiuN7 ai3 chiah8. 
  Boe2 tiam2-sim e5 lang5 i2-keng soaN3 liau2-liau2, tok8-tok8 chhun chit8 e5 ta-pou gin2-a2 teh chiah8. Tan3-li2 chiu7 aN3 toh-cheng5 soe3-siaN kong2, “Li2 soe3 cha-bou2 gin2-a2 kiam2 m7 to3-khi3, tiam3 chia siuN ku2, li2 chai mah?” 
  Chit e5 cha-bou2 gin2-a2 kong2, “Goa2 tit-beh khi3.” Teh in3 e5 si5, nng7 e5 keng-thau5 chiong am7-kun2-nia2 chheng7 khah koaiN5 khi2-lai5, koh kong2, “In-ui7 hou7 chin toa7, goa2 e5 lau7-bu2 chhut-mng5 khi3, kin-mi5 bo5 to3-khi3, so2-si5 soa3 toa3-khi3; goa2 khia7 chit e5 sou2-chai7 keng2-chhat iah8 bo5 lai5 koaN2 goa2, i phah-sng3 goa2 beh ka7 li2 boe2 tiam2-sim”. Chiah e5 oe7 kong2 liau2, chiu7 tiN3 chhin3-chhio3, in-ui7 i ka-ki7 chai, i e5 khoan2-sit m7-si7 boe2 tiam2-sim e5 lang5. Tan3-li2 koh aN3-loh8 soe3-siaN kong2, “Goa2 phah-sng3 li2 cha2-khi2 long2 bo5 chiah8.” 
  I in3 kong2, “Bo5; chiu7 kau3 jit8-tau3 iah8 bo5 thang chiah8; pak-tou2-lai7 iau-iau kan-khou2, li2 kaN2 m7-bat an2-ni; chit si5 pak-tou2 iau2-be7 iau kau3 phah-kat-kiu5, khah-theng5 chiu7 oe7 an2-ni, chin siong-tiong7.” Kong2 chiah e5 oe7 chiu7 io5-thau5 hoan-sin khi3; kiaN5 kui2 pou7 hut-jian5 thiaN-kiN3 ka-chiah-au7 Tan3-li2 teh kio3; i chiu7 to3-tng2--lai5. 
  Tan3-li2 chiu7 ka7 i kong2, “Li2 jip8 chi2 toh-au7, goa2 u7 chhun tam7-poh8 piaN2 kap te5, hou7 li2 chi2-ki; i2-au7 m7-thang koh-chai3 lai5. Goa2 m7-bat eng7 mih8 hou7 khit-chiah8, siat-su2 li2 kin-a2-jit8 na7 u7 khui-chhui3 tho2-chiah8, goa2 chiu7 kio3 keng2-chhat liah8--li2. Li2 e5 kha tioh8 hang-he2, taN u7 khoaiN3-oah8 mah?” 
  Chit e5 cha-bou2 gin2-a2 che7 ti7 khang-lang2-teng2, teh hang-he2, sio e5 ko-phi-te5 khoa3 ti7 kha-thui2-teng2, teh chiah8-piaN2, pou7 toa7-bu2-chhui3 hit-tiap8 boe7 tit thang in3, tok8-tok8 thim3-thau5, bin7 hoaN-hi2. 
  Hit-si5 Tan3-li2 teh siu tiam2-sim kap ke-si; siong5-siong5 khoaN3 hit e5 gin2-a2; sim-lai7 thoe3 i kho2-lin5 io5-thau5. Chiu7 mng7 hit e5 cha-bou2 gin2-a2, kong2, “Li2 kio3 sim2-mih8 mia5? Chong2-si7 m7-sai2 kong2 li2 e5 mia5-ji7, li2 kap goa2 bo5 kan-siap8.” 
  Cha-bou2 gin2-a2 in3 kong2, “Goa2 e5 mia5 si7 Lek-si7-ka; goa2 e5 lau7-bu2, chhu3-piN thau5-be2 kio3 goa2 choe3 Lek; siong5-siong5 chhe goa2 si3-koe3 khi3, koh eng7 chhiu2 liam3--goa2, phah, eng7 kha that, hian7-chai7 chhiu2--nih u7 ou-chhiN e5 siong.” 
  Tan3-li2 khoaN3-kiN3 Lek-si7-ka chhiu2--nih e5 siong bat8-bat8, io5-thau5, siuN7 che kaN2 si7 in-ui7 iau koaN5, a2-si7 hou7 lang5 phah. 
  Lek-si7-ka khoaN3-kiN3 Tan3-li2 thoe3 i siong-sim, chiu7 koh kong2, “Goa2 ai3 tit siong5-siong5 tiam3 chia, iau2-ku2 chai li2 tit-beh to3-khi3, i2-au7 goa2 m7-kaN2 koh lai5; hou7 li2 kio3 keng2-chhat lai5 liah8 goa2.” 
  Tan3-li2 kin2-kin2 in3 kong2, “ChiaN3-si7.” Si3-koe3 khoaN3 bo5 pat8 e5 gin2-a2, chiu7 soe3-siaN ka7 Lek-si7-ka kong2, “Li2 na7 theng3-hau7 chit8 le2-pai3 ku2 chiah koh lai5, iah8 bo5 ka7 pat8 lang5 kong2, goa2 chiu7 koh chit8 pai2 hou7 li2 chiah8; li2 oe7 in2 an2-ni a2 bo5? TaN li2 tioh8 kin2-kin2 khi3.” 
  Lek-si7-ka chiu7 in3 kong2, “Goa2 beh khi3, li2 na7 u7 sim2-mih8 ke-si, goa2 pang-chan7 li2 siu, ho2--mah?” Tan3-li2 kong2, “M7-sai2, m7-sai2; li2 kin2-kin2 chau2--khi3, chiu7-si7 koai e5 cha-bou2 gin2-a2. Li2 tioh8 ki3--tit, na7 bo5 kau3 chit8 le2-pai3, chhian-ban7 m7-thang lai5.” 
  Lek-si7-ka chiu7 in3, “Ho2, ho2;” hoan-sin chiu7 khi3, kin2 chau2 chhin-chhiuN7 hoaN-hi2 e5 khoan2-sit. 
  Tan3-li2 chiah siu mih8 ti7 keh-piah lai7-bin7, to3-khi3. 
  Te7 2 ChiuN <BR>  Lek-si7-ka tu2-tioh8 chhi3-lian7 
  Tui3 hit-tiap8 Lek-si7-ka to3-khi3, i2-au7 Tan3-li2 tak8-jit8 lai5 pai5 tiam2-sim, bak8-chiu si3-koe3 khoaN3, chhin-chhiuN7 kiaN Lek-si7-ka koh-chai3 lai5 e5 khoan2-sit; na7-si7 Lek-si7-ka tu2-tu2 than3 Tan3-li2 e5 oe7, ko2-jian5 ke3 chit8 le2-pai3 chiah lai5. Hit-tiap8 khoaN3-kiN3 toh-teng2 long2 si7 tiam2-sim, koh lang5-kheh choe7-choe7, chiu7 m7-kaN2 kun7-oa2, kiaN-liau2 oe7 hou7 Tan3-li2 m7 hoaN-hi2, tit8-tit8 theng3-hau7 kau3 thiaN-kiN3 si5-cheng phah poeh e7, boe7 tiam2-sim e5 lang5 chha-put-to long2-chong2 soaN3-khi3, chiah kaN2 kiaN5-oa2. Tan3-li2 khoaN3-kiN3 Lek-si7-ka lai5 liau2, chiu7 chiong chhiu2 iat8 i jip8--lai5, che7 ti7 tiam2-sim toh-au7 e5 lang2-teng2. Tan3-li2 khoaN3 i seng-khu e5 i-chiuN5 pi2 cheng5 koh-khah phoa3, bin7-sek koh-khah siau-san2; sim-lai7 it-hoat thoe3 i kho2-lin5, chiu7 theh8 toa7-te3 piaN2, phang5 te5 hou7 i chiah8. 
  Lek-si7-ka beh chiah8 e5 si5, in-ui7 koaN5 tioh8 eng7 siang-chhiu2 phang5. Hut-jian5 kiah8-thau5 khi2-lai5 mng7 Tan3-li2 kong2, “Li2 sim2-mih8 mia5-siN3?” 
  Tan3-li2 in3 kong2, “Li2 mng7 goa2 mih-tai7-chi3?” Chhin-chhiuN7 m7 kong2 e5 khoan2-sit. Tiap-a2-ku2 chiu7 ka7 Lek-si7-ka kong2, “Goa2 mia5 Tan3-li2.” 
  Lek-si7-ka koh mng7, “Li2 e5 chhu3 ti7 tah8-loh8?” Tan3-li2 in3 kong2, “Li2 na7 beh mng7 chit e5 tai7-chi3, khi3 khah ho2; goa2 kap li2 bo5 sim2-mih8 kan-siap8; goa2 iah8 m7-ai3 chai li2 e5 sou2-chai7.” 
  Lek-si7-ka chiu7 eng7 khiam-sun3 e5 khoan2, kong2, “Goa2 m7-si7 beh hou7 li2 siu7-khi3, si7 khoaN3 li2 gau5 choe3 lang5, sou2-i2 ai3 chai li2 e5 sou2-chai7.” Chiu7 koh kong2, “Tan3-li2, a-peh-ah, li2 kiam2 m7-si7 kek8 ho2 e5 lang5--mah?” 
  Tan3-li2 in3 kong2, “Goa2 e5 choe3 lang5 m7-chai si7 ho2 a2-bo5; kiaN-liau2 m7-si7.” 
  Lek-si7-ka kong2, “Sit8-chai7 si7 ho2-lang5, li2 sou2 choe3 e5 te5 piaN2 chin ho2; goa2 siong5-siong5 tui3 chia keng-ke3, li2 m7-bat khoaN3-kiN3 goa2, goa2 tiaN7-tiaN7 khoaN3-kiN3 li2, kau3 kui2-na7 pah pai2. Keng2-chhat, iah8 bo5 lai5 koaN2--li2, chek-pi7--li2, chhin-chhiuN7 an2-ni sou2-i2 goa2 chai li2 si7 ho2-lang5.” 
  Tan3-li2 thiaN chiah e5 oe7, chiu7 thou2-khui3, ka-ki7 siu boe7 tiam2-sim e5 toh kap long2-chong2 e5 ke-si; sim-lai7 siuN7, “Goa2 ko2-jian5 chi2 kui2 ni5 tiam3 chit-te3 long2-chong2 bo5 chho3, sou2 pan7 e5 te5-piaN2 ko2-jian5 ho2. Lek-si7-ka khoaN3 goa2 sou2 choe3 ho2-te5, ho2-piaN2, chiu7 o-lo2 goa2 si7 ho2-lang5.” Tan3-li2 chit8-bin7 sim-lai7 siuN7, chit8-bin7 eng7 chhiu2 siau3 chiN5, siau3 liau2 chiu7 khoan2 loh8 te7-a2-lai7, koh-chai3 thou2-khui3. Chhiu2 theh8 chit8 e5 toa7-chiN5 pang3 ka-lauh8 ti7 thou5-kha, tiN3 m7-chai, beh chhi3 Lek-si7-ka e5 sim-koaN. 
  Lek-si7-ka khoaN3 chit8 e5 chiN5 ti7 thou5-kha, chit8-bin7 kap Tan3-li2 kong2-oe7, chit8-bin7 eng7 kha kham3 hit e5 chiN5. Tan3-li2 khoaN3-kiN3 an2-ni-siN, sim-lai7 thoe3 i khou2, koh hoaN-hi2 chai, chit e5 lang5 si7 chhat8; chiah siuN7 beh to3-khi3 e5 si5, tioh8 eng7 sim2-mih8 hoat-tou7 hou7 i chit e5 chiN5 hian7--chhut-lai5, chiu7 thang chek-pi7 i, hou7 i au7-lai5 m7-thang koh-chai3 lai5. I iah8 bo5 siuN7 kui2-na7 ni5 bo5 lang5 ho2 khoan2-thai7--i, goa2 nng7 pai2 eng7 te5-piaN2 hou7 i chiah8, i kaN2-lai5 an2-ni choe3. 
  Tan3-li2 an2-ni siuN7, hut-jian5 khoaN3-kiN3 Lek-si7-ka moa2-bin7 ang5, bak8-sai2 lau5, aN3-loh8 khioh chit e5 chiN5, eng7 ka-ki7 e5 saN teh chhit, lak ti7 toh-teng2, iah8 bo5 kong2 chit8 ku3 oe7. Tan3-li2 bak8-chiu siong3--i, chiu7 toa7 siaN kong2, “Chit e5 ta2-loh8 lai5?” 
  Lek-si7-ka kong2, “A-peh--ah, chit e5 si7 li2 phah ka-lauh8, li2 m7-chai.” 
  Tan3-li2 chiu7 piN3-bin7 kong2, “Che tai7-chi3 tioh8 beng5-beng5 kong2.” 
  Lek-si7-ka chiu7 thou2-khui3 kong2, “Goa2 tui3 chhut-si3 kau3 chit-tiap8, bat chit8 pai2 u7 chit8 e5 toa7-chiN5, i2-goa7 eng2-eng2 bo5 hiah choe7; taN chit e5 chiN5 phah ka-lauh8 ti7 thou5-kha, kun7 ti7 goa2 e5 sin-piN, eng7 kha kham3--teh; na7-si7 goa2 siuN7 li2 khoan2-thai7 goa2 put-chi2 ho2, eng7 he2 hou7 goa2 hang, eng7 piaN2, te5 hou7 goa2 chiah8, na7 theh8 chit e5 chiN5, goa2 e5 sim-lai7 long2 bo5 peng5-an; sou2-i2 khioh khi2-lai5 hou7 li2. TaN goa2 chit-tiap8 siuN7 i2-au7 li2 m7 hou7 goa2 koh-chai3 lai5.” 
  Tan3-li2 thiaN chiah e5 oe7 bin7 ng3 pat8-te3, khi3 siu te5-poe, piaN2-poaN5 chham tek-lang2; na7-si7 Lek-si7-ka teh khia7, seng-khu ngiauh8-ngiauh8-chhoah, bak8-sai2 tit8-tit8 lau5, sim-lai7 siuN7 chit te3 chin ho2 e5 sou2-chai7, goa2 choe3 chit ho7 tai7-chi3, i2-au7 bo5 he2 thang hang, bo5 te5-piaN2 thang chiah8, iah8 bo5 peng5-iu2 e5 sou2-chai7 thang khi3; sim-lai7 chin khou2. 
  Tan3-li2 bin7 tu2-tu2 oat8-ke3--lai5, khoaN3-kiN3 Lek-si7-ka bak8-sai2 teh lau5, sim-lai7 hoan2-hoe2, thoe3 i kho2-lin5; chiu7 kio3 Lek-si7-ka, kong2, “Goa2 boe7 chhin-chhiuN7 li2 an2-ni; taN tak8 le2-pai3 pai3-saN li2 iu5-goan5 koh lai5 thang hang-he2, chiah8 te5, chiah8 piaN2.” 
  Tan3-li2 kong2, “Goa2 boe7 chhin-chhiuN7 li2 an2-ni,” i3-su3 si7 beh o-lo2 Lek-si7-ka tiong-hou7, chiong chiN5 lai5 heng5; na7-si7 Lek-si7-ka phah-sng3 si7 chek-pi7 i eng7 kha kham3-chiN5 lai5 phian3 lang5. Lek-si7-ka hit-tiap8 chiu7 khi3, chit8-bin7 hoaN-hi2 thang koh lai5, chit8-bin7 iu-bun7 si7 hou7 Tan3-li2 hiam5. 
  Tan3-li2 to3-khi3 e5 si5, lou7--nih teh kiaN5, sim-lai7 siuN7 chit e5 cha-bou2 gin2-a2 e5 tai7-chi3; io5-thau5 kong2, “Goa2 boe7 chhin-chhiuN7 i tiong-hou7 kau3 an2-ni, goa2 boe7 chhin-chhiuN7 i tiong-hou7 kau3 an2-ni.” 
  Te7 3 ChiuN <BR>  Lek-si7-ka khoaN3-kiN3 Tan3-li2 ti7 lou7--nih 
  Chap8 geh8, chap8-it geh8, chap8-ji7 geh8 tak8 le2-pai3 pai3-saN, Lek-si7-ka kau3 Tan3-li2 e5 sou2-chai7, theng3-hau7 boe2 tiam2-sim e5 lang5 teh soaN3. Hit si5 Tan3-li2 theh8 te5-piaN2 hou7 i chiah8. I2-au7 Tan3-li2 hou7 i tau3-poaN ke-si, m7 hou7 i chai i e5 chhu3, iah8 bo5 kap i kong2-oe7; beh to3-khi3 e5 si5, bak8-chiu si3-koe3 khoaN3, chhin-chhiuN7 kiaN Lek-si7-ka te3 i e5 khoan2-sit; kiaN5 u7 kui2-pou7 chiu7 oat8-thau5 ke3-lai5 khoaN3. 
  Lek-si7-ka e5 chhu3 si7 phoa3-lau5, lau5-e7 si7 be2-tiau5, chin kiaN-lang5, na7 beh chiuN7-lau5 e5 si5, tioh8 tui3 be2-tiau5 keng-ke3, tui3 lau5-thui hian-khui lau5-koa3, chiah oe7 tit chiuN7-khi3. I e5 lau7-bu2 chin ai3 chiah8-chiu2, chiong chhu3-lai7 e5 ke-si tak8-hang7 tng3-liau2, lian5 i2-toh iah8 boe7-liau2, tok8-tok8 chhun chit8 nia2 phoa3-chhioh8, chhu ti7 lau5-pang choe3 bin5-chhng5; long2 bo5 chiau3-kou3 Lek-si7-ka, chhut-chai7 i khi3 choe3 khit-chiah8. Chhu3-piN thau5-be2 iah8 phah--i, me7--i, khi-hu7--i; tok8-tok8 kau3 pai3-saN khi3 Tan3-li2 e5 sou2-chai7 chiah8 te5-piaN2, sng3 si7 te7-it khoaiN3-oah8 e5 jit8-chi2. 
  U7 chit8 jit8 beh am3 e5 si5, i lau7-bu2 chiah8 chiu2-chui3, bo5 sim2-mih8 tai7-chi3 phah, koaN2 i chhut-khi3. Lek-si7-ka bak8-sai2 lau5, bong2-kiaN5 hng7-hng7, hut-jian5 khoaN3-kiN3 Tan3-li2, seng-khu sou2 chheng7 e5 i-chiuN5 chin si7 the2-bian7, kap boe7 tiam2-sim e5 si5 bo5 sio-tang5. Lek-si7-ka ki5-koai3, iah8 m7-kaN2 mng7--i, am3-chiN7 te3 i kiaN5, kau3 chit8 keng e5 toa7-chhu3, chiu7-si7 le2-pai3-tng5, mng5-khau2 e5 goa7-mng5 si7 thih--e5, Tan3-li2 theng5-kha eng7 so2-si5 khui mng5 jip8-khi3. 
  Lek-si7-ka long2 m7-bat jip8 le2-pai3-tng5, taN chiu7 am3-chiN7 te3 Tan3-li2 jip8 kau3 te7-ji7 teng5 e5 mng5. Tan3-li2 koh eng7 so2-si5 khui jip8. Lai7-bin7 am3-am3, Lek-si7-ka tiam3 ti7 hou7-teng7 ngiauh8-ngiauh8-chhoah, theng3-hau7 Tan3-li2 tiam2 chit8 pha teng, chiu7 kaN2 tam7-poh8 chin3-cheng5. Mng5-lai7 u7 chu-ang5 e5 pou3-li5, Lek-si7-ka lioh8-lioh8-a2 hian-khui, thau-khoaN3 lai7-bin7; tiap8-a2-ku2 ho2-taN2 jip8--khi3 khin-khin kiaN5. Hit-si5 lai7-bin7 bo5 sim2-mih8 kng, na2 ku2 teng tiam2 choe7 pha kau3 chin kng. 
  Lek-si7-ka khoaN3-kiN3 thiaN--nih8 e5 thiau7 u7 khek hoe-chhau2, tiong-kan pai5 kau-i2, koa3 i2-chu7, thou5-kha chhu ngou2-sek e5 chiN-tiau5. Tan3-li2 hit-si5 chiuN7-tai5 tiam2-teng. Lek-si7-ka khoaN3 tai5-au7 u7 pai5 toa7 khim5 chit8 tiuN. Tan3-li2 tiam2-teng liau2 chiah jip8 pat8 keng pang5. Lek-si7-ka kiaN5 kun7-oa2 teh khoaN3 khim5. 
  Tan3-li2 chhut-lai5 kiaN5 kau3 tai5-au7. Lek-si7-ka khoaN3 Tan3-li2 u7 chheng7 ou e5 tng5-saN lai5 lah, sim-lai7 put-chi2 gong5-ngiah8, liam5-piN oaN7 chit ho7 saN. Tan3-li2 hut-jian5 khoaN3-kiN3 Lek-si7-ka ti7 chit-te3 khia7, bak8-chiu kim-kim khoaN3, chiu7 phaiN2 siaN-sau3 kong2, “TaN li2 tioh8 kin2 khi3; chit sou2-chai7 m7-si7 hou7 khit-chiah8 e5 lang5 toa3, si7 hu3-kui3 e5 lang5 teh ong2-lai5; than3 chit-tiap8 iau2-be7 lai5, li2 tioh8 koaN2-kin2 khi3; taN mng7 li2 chaiN2-iuN7 oe7 lai5 kau3 chia?” Chiu7 kun7-oa2 aN3 Lek-si7-ka e5 hi7-khang-piN, chhin-chhiuN7 beh soe3-siaN kong2-oe7 e5 khoan2. 
  Lek-si7-ka chiu7 kong2, “Goa2 si7 in-ui7 lau7-bu2 phah, me7, koaN2-tiok8, chhut-mng5 kiaN5 koe-lou7, khoaN3-kiN3 li2, chiah am3-chiN7 te3 li2 lai5; khoaN3 chit sou2-chai7 chin si7 ho2, li2 m7-sai2 siu7-khi3; hou7 goa2 mng7 chit8 ku3, chiu7 beh khi3. Hu3-kui3 e5 lang5, lai5 chit-te3 choe3 sim2-mih8 tai7-chi3?” 
  Tan3-li2 chiu7 kong2, “Si7 lai5 ki5-to2.”Lek-si7-ka chiu7 koh mng7, “Ki5-to2 si7 sim2-mih8 tai7-chi3?” 
  Tan3-li2 thiaN chiah e5 oe7, u7 gin7-sin5 e5 khoan2-sit, chiu7 kong2, “Li2 si7 gong7--mah? In lai5 chit sou2-chai7 kui7-loh8 thok bok8-su thoe3 i kiu5 Siong7-te3.” 
  Lek-si7-ka thiaN chiah e5 oe7 long2-chong2 boe7 hiau2--tit. Tan3-li2 khoaN3-kiN3 Lek-si7-ka boe7 beng5-pek8, bin7-sek chiu7 lioh8-lioh8-a2 chhio3. Lek-si7-ka chiu7 koh mng7 kong2, “A-peh ah, Siong7-te3 si7 sim2-mih8 mih8? Bok8-su si7 sim2-mih8 mih8? Hu3-kui3 e5 lang5 mih8-kiaN7 tak8-hang7 u7, mih8-sai2 tioh8 kiu5.” 
  Tan3-li2 chiu7 kong2, “M7-sai2 mng7 kau3 chiah siong5-se3. Hu3-kui3 e5 lang5 tit-beh lai5, khoaN3 li2 chheng7 phoa3-saN, oe7 m7 hoaN-hi2; tioh8 kin2-kin2 khi3. Chit e5 tai5-teng2 si7 bok8-su teh kong2 to7-li2, tai5-au7 chit tiuN khim5 si7 gim5-si e5 si5 teh toaN5, chiah e5 kau-i2 si7 hu3-kui3 e5 lang5 teh che7; li2 m7-thang koh-chai3 lai5, tek-khak si7 m7-thang.” 
  Lek-si7-ka thiaN Tan3-li2 sou2 kong2 e5 oe7 long2 boe7 beng5-pek8, chiu7 kong2, “A-peh ah, goa2 sit8-chai7 boe7 hiau2-tit li2 e5 oe7; goa2 ai3 tiam3 bat8-bat8 e5 sou2-chai7, hou7 goa2 khoaN3 chheng-chho2.” 
  Tan3-li2 chiu7 ut-chut, in3 kong2, “Li2 i-chiuN5 phoa3, oe5 beh8 iu7 bo5, thau5-mng5 sam3-sam3; hian7-si5 hu3-kui3 e5 lang5 beh kau3 lah, li2 taN tioh8 khi3.” 
  Lek-si7-ka chai Tan3-li2 tek-khak beh koaN2 i chhut-khi3, chiu7 ban7-ban7 kiaN5 oat8-thau5 khoaN3, kiaN5 kau3 toa7 mng5 e5 sou2-chai7, tu2-tu2 khoaN3-kiN3 chit8 e5 ho2-giah8 lang5 lai5, koh khoaN3-kiN3 keng2-chhat khia7 ti7 mng5-goa7. Hit si5 Lek-si7-ka sim-koaN kiaN keng2-chhat liah8 i khi3, koh kiaN ho2-giah8 lang5 khoaN3-kiN3 i, chiu7 koaN2-kin2 siam2 jip8 mng5-siN3 au7. Koh tiap8-a2-ku2 hu3-kui3 e5 lang5 tai7-ke kau3 lah, sou2 chheng7 i-chiuN5 chin si7 sui2; Lek-si7-ka am3-chiN7 chhiu2 thau chhun chhut-lai5, khin-khin bong-tioh8 hu7-jin5-lang5 e5 saN, chin iu3, chin kut8. 
  Hit-si5 Tan3-li2 khoaN3-kiN3 hu3-kui3 lang5 tai7-ke jip8--lai5, koaN2-kin2 khi3 chih in, chin-chiaN3 bo5 eng5, na7-si7 sim-lai7 teh kiaN Lek-si7-ka koh-chai3 lai5; bak8-chiu siong5-siong5 khoaN3 mng5-goa7, koh chit8 pai2 chhut-khi3 mng7 keng2-chhat kong2, “Li2 u7 khoaN3-kiN3 chit8 e5 chheng7 phoa3-saN e5 cha-bou2 gin2-a2 bo5?” 
  Koh tiap8-a2-ku2 Lek-si7-ka thiaN-kiN3 toaN5-khim5 e5 siaN-im, sim-lai7 chiu7 toa7 hoaN-hi2, in-ui7 long2 m7-bat thiaN-kiN3; chiu7 tiam3 ti7 mng5-siN3 au7 khu5--teh, cheng7-cheng7 teh thiaN, thiaN kau3 bak8-iu5 lau5, tih ti7 thou5-kha, eng7 chhiu2 ng bin7; koh thiaN-kiN3 gim5-si e5 siaN-im, long2-chong2 boe7 hiau2--tit. Gim5-si beng5-pek8, koh thiaN-kiN3 lang5 teh kong2-oe7, m7-chai kong2 sim2-mih8 mih8; chiu7 aN3-thau5 chhut-lai5 thau-khoaN3. KhoaN3-kiN3 keng2-chhat bo5 ti7-teh, chiu7 koaN2-kin2 chhut-lai5, na7-si7 sim-koaN lai7 teh siuN7 chit e5 sou2-chai7 chin sio, chin ho2-khoaN3, chin kng, long2 m7-ai3 li7-khui; kou-put-chiong kiaN5 kau3 koe-lou7, am3 koh koaN5, un5-un5 kiaN5 kau3 i e5 chhu3, sim-koaN lai7 chin si7 iu-bun7. Chit-jit8 chiu7-si7 le2-pai3-jit8. 
</CL>
<HL>

第一章 <BR>人排茶餅ti7街路邊 
大英國，倫敦京城是天下第一大，長三舖外，闊兩舖，差不多廈門海嶼 e5 大，人 teh 企起約略有四百萬。街路不止濟條，亦有火薰車 e5路，火薰車行極緊，驚了會礙著街路e5人，所以有 e5 tui3 塗腳開，有 e5 作起比街路較懸，beh 過街路 e5 所在用橋相接。橋下，人企起買賣。Hit 地 e5 風俗有人 tiam3 ti7 街路邊，抑是 ti7 橋下排物食 teh 賣，約略親像中國街路邊 e5 款式。 
今有一個人叫做 Tan3-li2，tiam3 ti7 橋下teh賣 ko-phi 茶 kap 餅，所用e5 茶杯真清氣，茶亦好，koh 燒燒，餅亦芳，koh 酥酥，用白布做遮陽。這個所在真清氣安靜，所以濟濟人 tiam3 這地停腳食茶、食餅做點心。 
這幾年來，這個 Tan3-li2 有趁錢，若是伊所做 e5 生理，m7 是透早到暗，是逐日 tui3 天光 e5 時，約略5點鐘，就來這地排，到8點 e5 時，伊就收倒去。Che 是因為 hit 地 e5 風俗天 chhim2-chhim2 光 e5 時，逐位 e5 鄉社 beh 入城內買賣；行到這地歇睏，ka7 Tan3-li2 買點心；所以逐日到8點鐘，就 thang 收倒去。 
這個 Tan3-li2 是半 lo2 老 e5 人，身軀不止大漢，san2-lo3，san2-lo3，罕得笑，罕得講話。Tiam3 hia 幾若年，亦無人知伊 e5 名姓、伊 e5 厝宅；只有知，伊將所賣 e5 物 kap ke-si 收 ti7 隔壁e5內面。Beh 倒去 e5 時，行到街路中，目珠四界看，驚了熟悉 e5 人看見。 
有一日，hit 時 e5 中間招人食點心，Tan3-li2 忽然 kiah8 頭看見有一個查某囡仔企 ti7 桌邊，目珠金金，liam5-piN 看伊身軀，liam5-piN 看伊所排 e5 點心，親像枵 e5 老鼠 ai3 食物 e5 款式。面色青san2，頭毛 sam3-sam3，穿一領破短衫，無蓋肩頭，腳無穿鞋。Tan3-li2 aN3 落去提物，就看見這個囡仔 e5 腳相疊驚寒 e5 款式，定定teh企，攏無講話；目珠直直看 hiah e5 點心，嘴 teh chap8-chap8 哮，親像 ai3 食。 
買點心 e5 人已經散了了，獨獨 chhun 一個查甫囡仔 teh 食。Tan3-li2 就 aN3 桌前細聲講，「你細查某囡仔 kiam2 m7 倒去，tiam3 chia siuN久，你知 mah？」 
這個查某囡仔講，「我得 beh 去。」Teh 應 e5 時，兩個肩頭將頷頸領穿較懸起來，koh講，「因為雨真大，我 e5 老母出門去，今暝無倒去，鎖匙續帶去；我企這個所在警察 亦無來趕我，伊扑算我beh ka7你買點心。」Chiah e5話講了，就 tiN3 凊笑，因為伊家己知，伊 e5 款式m7是買點心e5人。 Tan3-li2 koh aN3 落細聲講，「我扑算你早起攏無食。」 
伊應講，「無；就到日晝亦無 thang 食；腹肚內枵枵艱苦，你 kaN2 m7-bat an2-ni；這時腹肚 iau2 未枵到扑結球，khah 停就會 an2-ni，真 siong重。」講 chiah e5 話就搖頭翻身去；行幾步忽然聽見 ka-chiah 後 Tan3-li2 teh 叫；伊就倒轉--來。 
Tan3-li2 就ka7伊講，「你入這桌後，我有 chhun 淡薄餅 kap 茶，hou7 你止飢；以後 m7-thang koh再來。我 m7-bat 用物 hou7 乞食，設使你今仔日若有開嘴討食，我就叫警察掠--你。你 e5 腳著烘火，今有快活mah？」 
這個查某囡仔坐 ti7 空籠頂，teh 烘火，燒 e5 ko-phi 茶 khoa3 ti7 腳腿頂，teh 食餅，哺大 bu2 嘴 hit-tiap8 boe7 得 thang 應，獨獨 thim3頭，面歡喜。 
Hit 時 Tan3-li2 teh 收點心 kap ke-si；常常看 hit 個囡仔；心內替伊可憐搖頭。就問 hit 個查某囡仔，講，「你叫甚物 名？總是 m7-sai2講你 e5 名字，你 kap 我無干涉。」 
查某囡仔應講，「我 e5 名是 Lek-si7-ka；我 e5 老母、厝邊頭尾叫我做 Lek；常常差我四界去，koh 用手捻--我、扑、用腳踢，現在手--nih 有烏青 e5 傷。」 
Tan3-li2 看見 Lek-si7-ka手--nih e5 傷密密，搖頭，想che kaN2 是因為枵寒，抑是 hou7 人扑。 
Lek-si7-ka 看見 Tan3-li2 替伊傷心，就 koh 講，「我 ai3 得常常 tiam3 chia，iau2-ku2 知你得 beh 倒去，以後我 m7-kaN2 koh來；hou7 你叫警察來掠我。」 
Tan3-li2 緊緊應講，「正是。」四界看無別個囡仔，就細聲 ka7 Lek-si7-ka講，「你若聽候一禮拜久 chiah koh 來，亦無 ka7 別人講，我就 koh 一擺 hou7 你食；你會允 an2-ni 抑無？今你著緊緊去。」 
Lek-si7-ka 就應講，「我 beh 去，你若有甚物 ke-si，我幫贊你收，好--mah？」Tan3-li2 講，「M7-sai2，m7-sai2；你緊緊走去，就是乖 e5查某囡仔。你著記--tit，若無到一禮拜，千萬 m7-thang 來。」 
Lek-si7-ka 就應，「好，好；」翻身就去，緊走親像歡喜e5款式。 
Tan3-li2才收物ti7隔壁內面，倒去。 
第二章 <BR>Lek-si7-ka tu2著試煉 
Tui3 hit-tiap8 Lek-si7-ka 倒去，以後 Tan3-li2 逐日來排點心，目珠四界看，親像驚 Lek-si7-ka koh 再來e5款式；若是 Lek-si7-ka tu2-tu2 趁 Tan3-li2 e5話，果然過一禮拜才來。Hit-tiap8 看見桌頂攏是點心，koh 人客濟濟，就 m7-kaN2 近倚，驚了會 hou7 Tan3-li2 m7 歡喜，直直聽候到聽見時鐘扑八下，賣點心 e5 人差不多攏總散去，才 kaN2 行倚。Tan3-li2 看見 Lek-si7-ka來了，就將手 iat8 伊入--來，坐 ti7 點心桌後e5籠頂。Tan3-li2看伊身軀e5衣裳比前 koh 較破，面色 koh 較消 san2；心內一發替伊可憐，就提大塊餅，捧茶 hou7 伊食。 
Lek-si7-ka beh食 e5 時，因為寒著用雙手捧。忽然 kiah8 頭起來問 Tan3-li2講，「你甚物名姓？」 
Tan3-li2 應講，「你問我 mih 代誌？」親像 m7 講 e5 款式。Tiap 仔久就 ka7 Lek-si7-ka 講，「我名 Tan3-li2。」 
Lek-si7-ka koh 問，「你 e5 厝ti7 tah8落？」Tan3-li2 應講，「你若 beh問這個代誌，去較好；我 kap 你無甚物 干涉；我亦 m7-ai3 知你 e5所在。」 
Lek-si7-ka 就用謙遜 e5 款，講，「我 m7 是 beh hou7 你受氣，是看你gau5 做人，所以 ai3 知你 e5 所在。」就koh講，「Tan3-li2，阿伯ah，你kiam2 m7 是極好e5人--mah？」 
Tan3-li2 應講，「我 e5 做人 m7 知是好抑無；驚了 m7 是。」 
Lek-si7-ka 講，「實在是好人，你所做 e5 茶餅真好；我常常 tui3 chia經過，你 m7-bat 看見我，我定定看見你，到幾若百擺。警察，亦無來趕--你、責備--你，親像 an2-ni 所以我知你是好人。」 
Tan3-li2 聽 chiah e5 話，就吐氣，家己收賣點心 e5 桌 kap 攏總 e5 ke-si；心內想，「我果然這幾年 tiam3 這地攏總無錯，所辦 e5 茶餅果然好。Lek-si7-ka 看我所做好茶、好餅，就 o-lo2 我是好人。」Tan3-li2一面心內想，一面用手數錢，數了就款落袋仔內，koh 再吐氣。手提一個大錢放 ka 落 ti7 塗腳，tiN3 m7 知，beh 試 Lek-si7-ka e5 心肝。 
Lek-si7-ka看一個錢 ti7 塗腳，一面 kap Tan3-li2 講話，一面用腳蓋 hit個錢。Tan3-li2 看見an2-ni生，心內替伊苦，koh 歡喜知，這個人是賊；才想 beh 倒去 e5 時，著用甚物 法度 hou7 伊這個錢現--出-來，就 thang責備伊，hou7 伊後來 m7-thang koh再來。伊亦無想幾若年無人好款待--伊，我兩擺用茶餅 hou7 伊食，伊 kaN2 來 an2-ni 做。 
Tan3-li2 an2-ni 想，忽然看見 Lek-si7-ka 滿面紅，目屎流，aN3 落拾這個錢，用家己 e5 衫 teh 拭，落 ti7 桌頂，亦無講一句話。Tan3-li2 目珠相--伊，就大聲講，「這個 ta2-loh8 來？」 
Lek-si7-ka講，「阿伯--ah，這個是你扑ka落，你 m7 知。」 
Tan3-li2 就變面講，「Che 代誌著明明講。」 
Lek-si7-ka就吐氣講，「我 tui3 出世到 chit-tiap8，bat 一擺有一個大錢，以外往往無 hiah 濟；今這個錢扑 ka 落 ti7 塗腳，近 ti7 我 e5 身邊，用腳蓋--teh；但是我想你款待我不止好，用火 hou7 我烘，用餅、茶 hou7 我食，若提這個錢，我 e5 心內攏無平安；所以拾起來 hou7 你。今我 chit-tiap8 想以後你 m7 hou7 我 koh 再來。」 
Tan3-li2 聽chiah e5 話面向別地，去收茶杯、餅盤 chham 竹籠；若是Lek-si7-ka teh 企，身軀 ngiauh8-ngiauh8-chhoah，目屎直直流，心內想這地真好 e5 所在，我做這號代誌，以後無火 thang 烘，無茶餅 thang食，亦無朋友 e5 所在 thang 去；心內真苦。 
Tan3-li2 面 tu2-tu2 越過--來，看見 Lek-si7-ka 目屎 teh 流，心內反悔，替伊可憐；就叫 Lek-si7-ka，講，「我 boe7 親像你 an2-ni；今逐禮拜拜三你猶原 koh 來 thang 烘火、食茶、食餅。」 
Tan3-li2講，「我 boe7 親像你 an2-ni」，意思是 beh o-lo2 Lek-si7-ka 忠厚，將錢來還；但是 Lek-si7-ka 扑算是責備伊用腳蓋錢來騙人。Lek-si7-ka hit-tiap8 就去，一面歡喜 thang koh 來，一面憂悶是 hou7 Tan3-li2 嫌。 
Tan3-li2 倒去e5時，路--nih teh 行，心內想這個查某囡仔 e5 代誌；搖頭講，「我 boe7 親像伊忠厚到 an2-ni，我 boe7 親像伊忠厚到 an2-ni。」 
第三章 <BR>Lek-si7-ka 看見 Tan3-li2 ti7 路--nih 
十月、十一月、十二月逐禮拜拜三，Lek-si7-ka 到 Tan3-li2 e5 所在，聽候買點心 e5 人 teh 散。Hit 時 Tan3-li2 提茶餅 hou7 伊食。以後 Tan3-li2 hou7 伊鬥搬 ke-si，m7 hou7 伊知伊 e5 厝，亦無 kap 伊講話；beh 倒去 e5 時，目珠四界看，親像驚 Lek-si7-ka te3 伊 e5 款式；行有幾步就越頭過來看。 
Lek-si7-ka e5 厝是破樓，樓下是馬寮，真驚人，若 beh 上樓 e5 時，著 tui3 馬寮經過，tui3 樓梯掀開樓蓋，才會得上去。伊 e5 老母真愛食酒，將厝內 e5 ke-si 逐項當了，連椅桌亦賣了，獨獨 chhun 一領破蓆，chhu ti7 樓 pang 做眠床；攏無照顧 Lek-si7-ka，出在伊去做乞食。厝邊頭尾亦扑--伊、罵--伊、欺負--伊；獨獨到拜三去 Tan3-li2 e5 所在食茶餅，算是第一快活e5日子。 
有一日beh暗 e5 時，伊老母食酒醉，無甚物 代誌扑、趕伊出去。Lek-si7-ka 目屎流，罔行遠遠，忽然看見 Tan3-li2，身軀所穿 e5 衣裳真是體面，kap 賣點心 e5 時無相同。Lek-si7-ka 奇怪，亦 m7-kaN2 問--伊，暗靜 te3 伊行，到一間 e5 大厝，就是禮拜堂，門口 e5 外門是鐵--e5，Tan3-li2 停腳用鎖匙開門入去。 
Lek-si7-ka 攏 m7-bat 入禮拜堂，今就暗靜 te3 Tan3-li2 入到第二重 e5門。Tan3-li2 koh用鎖匙開入。內面暗暗，Lek-si7-ka tiam3 ti7戶碇 ngiauh8-ngiauh8-chhoah，聽候 Tan3-li2 點一 pha 燈，就 kaN2 淡薄進前。門內有朱紅 e5 布簾，Lek-si7-ka 略略仔掀開，偷看內面；tiap8 仔久好膽入--去輕輕行。Hit 時內面無甚物 光，那久燈點濟 pha 到真光。 
Lek-si7-ka 看見廳--nih8 e5 柱有刻花草，中間排交椅，掛椅 chu7，塗腳 chhu 五色 e5 氈條。Tan3-li2 hit 時上台點燈。Lek-si7-ka 看台後有排大琴一張。Tan3-li2 點燈了才入別間房。Lek-si7-ka 行近倚 teh 看琴。 
Tan3-li2 出來行到台後。Lek-si7-ka 看 Tan3-li2 有穿烏 e5 長衫來lah，心內不止gong5-ngiah8，liam5-piN 換這號衫。Tan3-li2 忽然看見 Lek-si7-ka ti7這地企，目珠金金看，就歹聲嗽講，「今你著緊去；這所在 m7 是 hou7乞食 e5 人 toa3，是富貴 e5 人 teh 往來；趁 chit-tiap8 iau2 未來，你著趕緊去；今問你怎樣會來到 chia？」就近倚 aN3 Lek-si7-ka e5 耳空邊，親像beh 細聲講話 e5 款。 
Lek-si7-ka就講，「我是因為老母扑、罵、趕逐，出門行街路，看見你，才暗靜 te3 你來；看這所在真是好，你 m7-sai2 受氣；hou7 我問一句，就 beh 去。富貴 e5 人，來這地做甚物 代誌？」 
Tan3-li2就講，「是來祈禱。」Lek-si7-ka 就 koh 問，「祈禱是甚物代誌？」 
Tan3-li2 聽 chiah e5 話，有gin7-sin5 e5款式，就講，「你是憨--mah？In 來這所在跪落託牧師替伊求上帝。」 
Lek-si7-ka 聽 chiah e5 話攏總 boe7 曉--tit。Tan3-li2 看見 Lek-si7-ka boe7明白，面色就略略仔笑。Lek-si7-ka 就 koh 問講，「阿伯--ah，上帝是甚物 物？牧師是甚物 物？富貴 e5 人物件逐項有，mih-sai2 著求。」 
Tan3-li2 就講，「M7-sai2 問到 chiah 詳細。富貴 e5 人 tit-beh 來，看你穿破衫，會 m7 歡喜；著緊緊去。這個台頂是牧師 teh 講道理，台後這張琴是吟詩 e5 時 teh toaN5，chiah e5 交椅是富貴 e5 人 teh 坐；你 m7-thang koh 再來，的確是 m7-thang。」 
Lek-si7-ka 聽 Tan3-li2 所講 e5 話攏 boe7 明白，就講，「阿伯ah，我實在 boe7 曉得你 e5 話；我 ai3 tiam3 密密 e5 所在，hou7 我看清楚。」 
Tan3-li2 就鬱卒，應講，「你衣裳破，鞋襪又無，頭毛 sam3-sam3；現時富貴 e5 人 beh 到lah，你今著去。」 
Lek-si7-ka 知 Tan3-li2 的確 beh 趕伊出去，就慢慢行越頭看，行到大門e5所在，tu2-tu2 看見一個好額人來，koh 看見警察企ti7門外。Hit 時Lek-si7-ka 心肝驚警察掠伊去，koh 驚好額人看見伊，就趕緊閃入門扇後。Koh tiap8 仔久富貴 e5 人大家到lah，所穿衣裳真是 sui2；Lek-si7-ka暗靜手偷伸出來，輕輕摸著婦人人 e5 衫，真幼、真滑。 
Hit 時 Tan3-li2 看見富貴人大家入--來，趕緊去接 in，真正無閒，若是心內 teh 驚 Lek-si7-ka koh 再來；目珠常常看門外，koh 一擺出去問警察講，「你有看見一個穿破衫 e5 查某囡仔無？」 
Koh tiap8 仔久 Lek-si7-ka 聽見彈琴 e5 聲音，心內就大歡喜，因為攏 m7-bat 聽見；就 tiam3 ti7 門扇後 khu5--teh，靜靜 teh 聽，聽到目油流，滴 ti7 塗腳，用手掩面；koh 聽見吟詩 e5 聲音，攏總 boe7 曉--tit。吟詩明白，koh 聽見人 teh 講話，m7 知講甚物 物；就 aN3 頭出來偷看。看見警察無 ti7-teh，就趕緊出來，若是心肝內 teh 想這個所在真燒，真好看，真光，攏m7愛離開；姑不 chiong 行到街路，暗 koh 寒，勻勻行到伊 e5 厝，心肝內真是憂悶。這日就是禮拜日。 
</HL>