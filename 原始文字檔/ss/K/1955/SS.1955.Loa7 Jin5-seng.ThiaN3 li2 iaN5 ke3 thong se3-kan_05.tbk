<CL>
  “ThiaN3 li2 ian5-koe3 thong se3-kan” 
  (Chheng-hun5 chheng-lian5 si5-tai7 ka-ki7 e5 hoe5-ek-tam5). 
  1
  U7 chit8 e7-pou goa2 chhut-khi3 goan2 chhu3-au7 e5 the5-hong5 san3-pou7. Goa2 e5 chhu3 si7 ti7 chit8 ui7 siok-cheng5 e5 chhan5-chng, si3-piN u7 che7-che7 chhan5-hng5, koh u7 chit8-tiau5 toa7-khe lau5 tui3 goan2 chng-piN koe3. U2 ki5 u7 hoan3-lam7 e5 gui5-hiam2, sou2-i2 u7 cho7 chit8 tiau5 the5-hong5, cho7 khi2 chin toa7 koh kian-kou3. Si3-piN chin ho2 keng2-ti3, si7 chit8-ui7 chin ho2 iu5-siuN2 e5 sou2-chai7. 
  Bi5-bi5 e5 liang5-hong tui3 lam5 peng5 chhe--lai5, goa2 khia7 ti7 the5-hong5 e5 teng2-bin7, khoaN3 tui3 sai-peng5 khi3. tui3 hia koh li2-goa7-lou7, si7 it-bong7 bu5-che3 e5 bong5-bong5 toa7-hai2. Jit8 tu2 beh loh8, sek8-iong5 e5 hong5-ha5 hoan2 chiau3 ti7 chui2, thiN sio-chiap thian-gai5 e5 hit peng5 piN. Tong5-si5 kui2 chiah kui-hong5 e5 hi5-chun5, koa3 khi2 boan2 hong e5 peh8-phang5 ti7 chui2-bin7 teh chau2. Ia7 chit8-tin7 e5 hai2-gan7 chiau3 chhu3-su7 pai5-tin7 poe ti7 khong-tiong. Put-kak chan3-than3 u2-tiu7 e5 sin5-pi3, hit e5 hiong5-tai7 e5 keng2-siong7 oan2-ju5 chit8-pak e5 toa7 bi2-sut8-oe7 tian2 khui ti7 goa2 e5 bak8-cheng5. 
  Tu2 to5-chui3 ti7 chit e5 toa7 chu7-jian5 bi2-keng2 e5 si5, hut-jian5 tui3 hng7-hng7 u7 chit8-chun7 chin chheng-chhui3 lu2 ko-im e5 koa-siaN thoan5--lai5, chin-chiaN3 si7 chheng-liang7, jiu5-nng2, iat-ni2 kho2-ai3 e5 koa-siaN, Goa2 put kak siu7 i e5 be5-lek8 sou2 giu2, chiu7 cheng7 pou7 liam kha ng3 chhiuN3-koa e5 hong-hiong3 chin3-cheng5. ThiaN-kiN3 chhiuN3 kong2. “Goa2 e5 seN3-mia7 hian3 hou7 li2…..kau3 chit8…si3…Goa2 e5 thiaN3…..thiaN3 li2 iaN5-koe3 thong se3-kan” kho2-sioh koa-siaN e5 tiong-kan lang3-cham7 lang3-cham7, u7 cham7 thiaN be7 beng5. Kiam2-chhai2 si7 ui7-tioh8 hou7 hong chhoe-tong7 sou2-ti3 ia7 u7. Siang7-toa7 e5 goan5-in si7 ti7 koa-siaN tiong oan2-ju5 u7 chham-chhap iu-bun7, chham2-chheh, khek-au5 e5 chap8-im, ti3-kau3 thiaN be7 chap8-hun beng5. 
  Khi2-thau5 goa2 si7 ka7 i liah8 choe3 si7 chit8 e5 lu2-seng3 ui7-tioh8 siau3-liam7 i e5 loan5-jin5, sim-bun7 teh chhiuN3-koa. Ui7-tioh8 chheng-lian5 e5 houN3-ki5-sim goa2 chiu7 liam-kha ai3 ka7 i khoaN3 chit e5 lu2-seng3 tauh-ti2 si7 seN-choe3 sim2-mih8 khoan2. Tai7-khai3 si7 hou7 goa2 chhi-chhi chhiat8-chhiat8 e5 kha-pou7 siaN phah kiaN tioh8. I kaN2-si7 kam2-kak au7-bin7 u7 lang5 teh lai5, siaN hut-jian5 tng2 se3, ia7 chiap-soa3 gim5. 
  “Goa2 lip8-chi3 hian3 ka-ki7, Eng2-eng2 choan-choan kui hou7 Li2” A3-beng7. Hit-si5 I si7 che7 ti7 the5-hong5 teng2 chit8 chang5 toa7 chheng5-chhiu7-kha e5 chioh8-thau5 teng2. Gim5 liau2 chiu7 hap8-chheh. Siang5-si5 soa3 oat8 koe3--lai5, khoaN3-kiN3 goa2 khia7 ti7 i e5 au7-bin7, tui3 goa2 khin-khin tim3-thau5 tiam7-tiam7 chiu7 koh oat8-koe3 goan5-ng3 hit peng5, cheng7-cheng7 che7, bin7 khoaN3 tui3 hai2-nih khi3. 
  Goa2 chit-si5 ka-ki7 kam2-kak 10 hun e5 phaiN2-se3. Sim koaN-kou2 phok8-phok8-chheng2, bin7 chiu7 hoat-hong7, tai7-khai3 kaN2 u7 ang5-ang5. Na7-si7 i tian-to3 si7 chin tai7-hong hai7-chai7. Goa2 chit8-si5 sui-jian5 si7 chin phaiN2-se3, m7-ku2 it-kian3 tui3 chit e5 lu2-seng3 na2-chun2 ti7 sim2-mih8 sou2-chai7 bat khoaN3 i e5 bin7, ji5-chhiaN2 si7 chin sek8, oan2-ju5 cha2 bat saN-bat e5 khoan2-sit. Na7-si7 chit-si5 khah siuN7 to siuN7 put-chhut i e5 mia5. 
  Theng5 chit8-e7-a2 i koh hian i e5 chheh chiap-soa3 tiam7-tiam7 teh khoaN3. Goa2 ia7 liah8-tiaN7 goa2 e5 sim, cheng7-cheng7 chu3-sin5 khoaN3 i e5 poe3-iaN2. Chiah chai i si7 chit8 e5 20 hoe3 cho2-iu7 e5 sio2-chia2. Oat8 koe3--lai5 e5 si5 khoaN3 tioh8 i e5 bin7 phiN7 koan5-koan5, bak8-chiu toa7-toa7 lui2 teng5-sun5, tng5-tng5 chat8-chat8 e5 bak8-chiah-mng5. Kho2-ai3 ou-tho5-heng5 e5 chhui3, siang-peng5 e5 chhui3-phoe2 ang5-ang5, bo5 boah-hun2, bo5 tiam2 ian-chi chin phok-sou3. Chong2-si7 tui3 moa2-moa2 chhiong-moa2 oah8-mia7-lat8 jiu5-nng2 iu3-se3 kut8-tiah8 e5 phoe5-hu, u7 hoat-chhut chit8-khoan2 be7 thang heng5-iong5-tit chu7-jian5-bi2 e5 kong-hui. M7-ku2 koh chit8-bin7 ti7 i bi2-le7 e5 bin7-chiuN7 na2-chun2 u7 bat lau5 koe3 bak8-sai2 e5 hun5-jiah. Na2-chun2 piau2-hian7 ti7 i e5 sim-pang5-tiong u7 kong2 be7 chhut e5 pi-ai. Put-kak hou7 goa2 e5 sim soa3 seN chhut chit8-khoan2 ai3-bou7 tong5-cheng5 e5 sim. Au7-bin7 se nng7-tiau5 thau5-chang boe2-a2, pak8 ou-pou3 tiau5-a2 ti7 boe2-liu, tin3 ti7 siang-peng5 e5 keng-thau5 teng2. It-kian3 si7 chit8 e5 Siok-tek kho2-ai3 e5 lu2-seng3. 
  Goa2 chit-si5 siuN7 beh chu7 an2-ni tiam7-tiam7 oat8-chau2, iu7 siuN7 boe7 bian2-tit siuN bo5 i3-su3. M7-ku2 chit8-si5 ia7 siuN7 put-chhut sim2-mih8 oe7 thang kap i kong2 chiu7 ho2-taN2 ke2 sek8-sai7, seng khui-chhui3 tui3 i kong2: “Kin-a2-jit8 chin ho2-thiN houN3” 
  I khin-khin se3-siaN in3 kong2 “Si7, chin-chiaN3 si7 chin lan5-tek e5 ho2-thiN.” Hit e5 siaN-im e5 chheng-chhui3, thai3-tou7 e5 un-jiu5 hou7 goa2 chin kam2-kak. 
  Goa2 chiap-soa3 koh mng7 i kong2: “Kan-ta li2 chit8-lang5 ti7 chia thit-tho5 a2 m7-si7?” 
  Hit-si5 i oat8 koe3-lai5 khoaN3 goa2 e5 bin7, ia7 khin-khin tim3-thau5 kong2 “Si7,” chiu7 koh oat8 koe3 khi3. Chiap-soa3 tiam7-tiam7 khoaN3 i e5 chheh. Goa2 chit8-si5 chin sit-bang7. Goa2 si7 ng3-bang7 i beh kap goa2 kong2-oe7, bo5 phah-sng3 soa3 koh oat8 koe3 khi3. Goa2 chiu7 tiap8-a2-ku2 tiam7-tiam7 khia7 ti7 i e5 au7-bin7 chiap-soa3 khoaN3 i e5 hou7-chu. Nng7-tiau5 thau5-chang boe2-a2 tin ti7 i e5 keng-thau5 teng2. 
  Put-kak goa2 tui3 i kong2, “Chai3-hoe7.” I ia7 khia7 khi2--lai5 eng7 bi5-chhio3 ho2-i3 e5 bin7 ng3 goa2, in3 kong2 “Chai3-hoe7.” I koh che7 loh8-khi3, goa2 chiu7 an2-ni oat8-tng2-sin ng3 chhu3-nih to3-khi3. Chong2-si7 sim-lai7 kam2-kak u7 chit8 e5 boe7-hiau2 kong2 e5 cheng5-kam2, kap it-seng boe7 be7 ki3-tit e5 in3-siong7. 
  2
  Tng beh to3-khi3 e5 lou7-tiong, goa2 ian5-lou7 kiaN5 ian5-lou7 siuN7. Goa2 tauh-ti2 ti7 sim2-mih8 sou2-chai7, na2-chun2 bat khoaN3-kiN3 chit e5 sio2-chia2? Ia7 i sou2 chhiuN3 e5 koa tauh-ti2 si7 sim2-mih8 i3-su3? Ia7 teh gim5 e5 si5 siaN2-su7 oan2-ju5 u7 ham5-khng3 bu5-han7 e5 pi-ai ti7 i sim-lai7, siong5-siong5 khek-au5, ji5-chhiaN2 ti7 i bi2-le7 e5 bin7-iong5, ia7 na2-chun2 u7 bak8-sai2 e5 hun5-jiah. Tauh-si2 ti7…? 
  SiuN7 liau2 thau5-chit8-hang7, i sou2-chhiuN3 e5 koa tai7-khai3 m7-si7 liu5-heng5-koa, in-ui7 gim5 liau2 be2-ku3 ki3-tit u7 chhiuN3: “A-mngh.” Chiau3 sou2 oe7 ki3-tit tu5 Ki-tok-kau3 e5 si-koa i2-goa7, bo5. Ia7 koh khoaN3 i e5 thai7-tou7 kap chhiu2-nih8 sou2 theh8 hit pun2 hu3-phou2 e5 koa-chheh, ka7 i chhin siuN7--khi2-lai5, na2-chun2 si7 loh8-kau3 e5 khoan2-sit. M7-ku2 soah ka7 i siuN7 to3-tng2, goan2 chng-nih chai7-lai5 to m7 bat thiaN-kiN3 kong2 u7 lang5 khi3 loh8 Ki-tok-kau3. An2-ni chit-e5 sio2-chia2 tau3-ti2 si7 sim2-mih8 lang5? Ia7 thiaN hit-e5 koa-su5, bo5-gi5 si7 tui3 i e5 tui3-siong7, piau2-hian7 chap8-ji7 ban7-hun e5 thiaN3-cheng5. Tau3-ti2 i sim-lai7 sou2 su-bou7 e5 i3-tiong-jin5 ko2-jian5 si7 siang2? 
  Goan5-lai5 tng goa2 13 hoe3 e5 si5 goa2 bat toe3 goan2 ka-hu7, ka-bo2 khi3 tai7-liok8 Hoa5-pak, Pe7-bo2 ti7 hia choe3 seng-li2, goa2 ti7 hia thak8 chheh. Jian5-au7 ui7-tioh8 tou-hap8 siong7 in seng to3--lai5. Goa2 iau2 lau5 ti7 hia thak8-chheh. Kau3 tai7-liok8 lun5-ham7 ti7 kiong7-san2 e5 chhiu2, hit-si5 goa2 chiah keng-koe3 chhian-sin ban7-khou2, ban7-poaN e5 keng-hiam2 chiah to5-chhut thih-bou7. Chin-chiaN3 si7 kiu2-su2 it-seng e5 gui5-hiam2 lai5 koh tau5-jip8 chu7-iu5 e5 hoai5-phau7 kou3-hiong e5 Tai5-oan5. Tng ti7 tai7-liok8 e5 si5 goa2 ti7 Kok-lip8 e5 toa7-oh8 thak8-chheh, iau2 chhun chit8-ni5 chiu7 e7 pit8-giap8. To3--lai5 u7 chiap-soa3 phian-lip8 Tai5-oan5 tai7-hak8, na7-si7 ui7-tioh8 u7 hong-kho3 chit8-ni5, sou2-i2 tioh8 ke thak8 chit8-ni5, heng7-tit goa2 e5 seng5-chek iau2 be7-bai2. Ia7 chit-pai2 si7 su2-ka2 to3-lai5 hioh-joah8. 
  KiaN5 kau3-chhu3, chiu7 chiong chiah e5 su7 kong2 hou7 goan2 ma-mah thiaN. Goan2 ma-mah ka7 goa2 soat-beng5. Goa2 chiah chai si7 goan2 chhu3-piN li7 bo5 goa7-hng7 Tan5 chek-chek e5 toa7 chhian-kim Bi2-biau7 sio2-chia2. Ia7 chai Tan5 chek-chek au7-lai5 u7 khi3 kap lang5 loh8-kau3 thiaN to7-li2. Kho2-sioh ti7 bo5 loa7-ku2 cheng5 u7 koe3-sin khi3, pang3 kui2-na7 e5 se3-kiaN2. Bi2-biau7 sio2-chia2 ti7 ku7-ni5 pit8-giap8 Tai5-lam5 Tiong2-eng5 lu2-chu2 ko-tiong. Jian5-au7 siu7 kiam2-teng7 hap8-keh, chit-si5 ti7 pun2-hiuN e5 kok-bin5 hak8-hau7 chip kau3-pian. 
  Goa2 thiaN-liau2 chiu7 beng5-pek8 it-chhe3. Chiah ki3-tit se3-han3 goa2 12 hoe3 e5 si5, Bi2-biau7 si7 8 hoe3. In-ui7 chhu3-piN li7 bo5 hng7, beh khi3 thak8 Kong hak8-hau7 e5 si5 (Kok-bin5 hak8-hau7, tong-si5 kio3-choe3 Kong hak8-hau7) siong5-siong5 sio-chio. Ti7 hak8-hau7 choe3-hoe2 thit-tho5, bat chit8-pai2 i hou7 khah toa7-han3 e5 cha-pou gin2-na2 khi-hu7, goa2 thoe3 i chhut-thau5 ui7 i. U7-si5 hou7 pat8 e5 cha-bou2 gin2-na2 kang7, goa2 chiu7 ui7 i kap lang5 sio-phah lai5 hian2-beng5 goa2 e5 gi7-kiap-sim. Tong-si5 sui-jian5 si7 se3-han3 iau2-ku2 chin siong ho2. Siong5-siong5 chhoa7-chhut chhoa7-jip8. Bo5 phah-sng3 bak8-chit8-nih i2-keng koe3-khi3 10 lian5-ni5 lah. Na7-si7 Biau7 hoat8-phoat, thian-chin lan7-ban7 e5 seng3-chit, hit-tui3 bak8-chiu, kap ai3-kiau e5 chhui3, chhio3 e5 si5 siang-peng5 e5 chiu2-khut-a2, kho2-ai3 e5 chu-thai3, jeng5-jian5 chiau3-ku7 ti7-teh. Chin-chiaN3 si7 hou7 lang5 it-kian3 lan5-bong5. Chit8-si5 sim-oan5 i3-ma2 sun3-kan kah hoe5-ek kau3 gin2-na2 si5-tai7 e5 su7, beng5-beng5 na2-chun2 ti7 bak8-cheng5. Bi2-biau7 to3-khi3 ia7 chiong hit e7-pou e5 su7 kong2 hou7 in ma-mah thiaN. In lau7-bu2 ia7 ka7 i soat-beng5 ka7 i kong2 tai7-khai3 si7 lin2 pa-pa e5 ho2 peng5-iu2 Lim5 peh-peh e5 hau7-siN Chheng-hun5 hiaN. Bi2-biau7 tui3 an2-ni ia7 siuN7-tioh8 gin2-na2 si5-tai7 e5 su7, put-kak sim-tiong ia7 seN-khi2 chit8-khoan2 oh-tit thang heng5-iong5 e5 sim-cheng5. 
  U7 chit8 e5 le2-pai3-jit8 e5 thau3-cha2, goa2 siuN7 ai3 khi3 ke-nih be2 tam7-poh8 mih8. Chhut chng-khau2 e5 si5 hng7-hng7 khoaN3 tioh8 u7 chit8 e5 sio2-chia2 chin tai7-hong, chhiu2-nih theh8 chit8-pau chhin-chhiuN7 chheh bin7 ng3 ke-nih teh kiaN5. Pun2-te2 goa2 siuN7 beh ka7 i teN3 choe3 bo5 khoaN3-kiN3, m7-ku2 tui3 poe3-iaN2 siong5-se3 ka7 i khoaN3, chiu7 chai tek-khak si7 cheng5-jit8 ti7 the5-hong5 sou2 tu2-tioh8 e5 Bi2-biau7 sio2-chia2. Sou2-i2 goa2 chiu7 kou2-le7 ka-ki7 e5 sim, hun3-hoat sok-pou7 ka7 i jiok. Bo5 loa7-ku2 chiu7 jiok kau3 i e5 au7-bin7. Hit-si5 goa2 e5 sim-chong7 koh chit8-pai2 phok8-phok8-chheng2, ia7 kiaN, ia7 hoaN-hi2, ia7 chu7-kak phaiN2-se3, m7-ku2 kim3 be7 tiau5 chiu7 khui-siaN, khin-khin tui3 au7-bin7 ka7 i kio3. “Biau7 cha2-an” I hut-jian5 thiaN au7-bin7 u7 lang5 eng7 chhin-chhiat e5 siaN-im teh kio3--i, gong5-ngiah8 chiu7 oat8 koe3--lai5. chit8 e7 khoaN3 tioh8 si7 goa2, hian2-beng5 hoaN-hi2 e5 bin7 in3 goa2, “Cha2-an” chhio3-chhio3 bo5 koh kong2 sim2-mih8. Tng 4 lui2 bak8-chiu e5 si7-soaN3 saN-chiap e5 si5, hit e5 thiaN3-cheng5 oan2-ju5 cha2-si5 choe3 gin2-na2 si5-tai7 e5 chhin-bit8. Tai7-ke chiu7 tiam7-tiam7 saN-kap peng7-kian choe3-hoe2 kiaN5. Hit-si5 goa2 ka-ti7 kam2-kak na2-chun2 chin bo5 chu7-jian5, tai7-khai3 goa2 e5 bin7 poh-kaN2 u7 ang5-ang5, in-ui7 goa2 ka-ti7 kam2-kak bin7 chin sio-hong7. Na7-si7 biau7 tian-to3 chin tai7-hong chu7-chai7. Ia7 na2-chun2 u7 sim2-mih8 chin iau3-kin2, chin bo5-eng5 e5 su7 ai3 koaN2-kin2 khi3 ke-a2 e5 khoan2. 
  Goa2 e5 sim chin kim3 be7 tiau5, chhoe7 ki-hoe7 chin ai3 koh kap i kong2-oe7, sou2-i2 goa2 chiu7 koh khui-chhui3 mng7 i: “Li2 beh khi3 to2-ui7?” “Goa2 beh khi3 ke-nih.” “Beh khi3 chhong3 sim2-mih8?” “Beh khi3 pai3-tng5 le2-pai3.” 
  ThiaN i e5 siaN-im khin-khoai3 jiu5-nng2, khoan2-sit chhio3-iong5 un-sun5, hian2-beng5 ho2-i3, bo5 ku7-choat8 goa2 e5 mng7. sou2-i2 goa2 e5 sim chiu7 khah an-tiaN7, ho2-taN2 koh ka7 i mng7. “Thai3 tioh8 hiah-nih cha2 khi3 ah?” “Goa2 ai3 tau3 ka3 Chu2-jit8-oh8, hu7-tam iu3-ti7-kho, sou2-i2 ai3 liong7-cha2 kau3 le2-pai3-tng5.” Kong2-liau2 i na2-chun2 le2-sou3-chiuN7 ia7 soa3 hoan2 mng7 goa2. “Chheng-hun5 hiaN li2 beh khi3 to2-ui7?” “Goa2 ia7 beh khi3 ke-nih.” 
  Goa2 sim-lai7 am3-am3 hoaN-hi2 kong2, an2-ni Biau7 iau2 e7 ki3-tit--goa2. Tui3 an2-ni nng7 lang5 chiu7 cheng7-cheng7 chiap-soa3 peng3-kian choe3-hoe2 kiaN5. 
  3
  Ti7 hit e5 choe3-hoe2 kiaN5 e5 si5 goa2 e5 sim-tiong put-kak i3-sek na2-chun2 chu7 goa2 choe3 lang5 thau5-pai2 kam2-kak sim-lai7 u7 bu5-han7 e5 song2-khoai3. Na2-chun2 jin5-seng bo5-liau5 khang-hi iu-bun7 e5 sim-pang5, u7 tit-tioh8 sim2-mih8 hong-hu3 sio-lo7 e5 thiaN3-cheng5 lai5 thun7-bat8 e5 khoan2-sit. Goa2 ng3-bang7 chit-tiau5 thang3 kau3 ke-a2 5, 6 tai5-li2 te2-te2 e5 lou7, e7 ian5-tiong5 kau3 bu5-han7 e5 hng7. Bo5 phah-sng3 cha2-khi2 an2-choaN2 kam2-kak e7 kiaN5 tioh8 ke chin kin2. E7 ki3-tit chit-e7-a2 na7-tiaN7, chin phah-sng2 chit tiau5 tiN-bit8 e5 lou7 keng3-jian5 kiaN5 beh thau3 lah. Tu2 teh siuN7 m7-kam beh pun-khui e5 si5, tng beh tah8-jip8 chhi7-ke e5 kui2-pou7 cheng5, Biau7 hut-jian5 hian2-chhut 12 hun chhin-chhiat e5 bin7 tui3 goa2 chio-hou kong2: 
  “Chheng-hun5 hiaN li2 cha2-khi2 m7-chai u7 si5-kan a2-bo5? Na7 bo5 tek8-piat8 e5 chou2-tong3, chhiaN2 li2 kap goa2 choe3 tin7 lai5 khi3 le2-pai3-tng5 thiaN to7-li2 ho2 bo5?” 
  Chit8-si5 goa2 e5 sim soa3 hong2-hut bang5-loan7. In-ui7 chhin-chhiuN7 siu7 m7-kam beh pun-khui e5 am3-hun5 bit8-ta3 e5 sim-pang5, hut-jian5 khoaN3 tioh8 phek-lek8 e5 siam2-kng. Chek-si5 bo5-i3-sek tui3-chhui3 in3 i “Ho2.” 
  In-ui7 hi2-chhut bong7-goa7 e5 siu7 chio-hou, chiap-soa3 thang kiaN5. Ki5-sit8 choe3-hoe2 kiaN5 to ia7 m7-kaN2 kong2-oe7, long2 si7 tiam7-tiam7 teh kiaN5. M7-ku2 hit e5 khoai3-lok8 be7 hiau2 kong2; beh pun-khui iu7 kak-tek chin m7-kam. Ki5-sit8 pai3-tng5 tauh-ti2 si7 seN-choe3 iN5 a2-piN2. Goa2 si7 put-koan2. HoaiN5-tit8 saN-chhit ji7-chap8-it, na7 e7-tit koh chiap-soa3 tang5-kiaN5 chiu7 ho2. Na7 hou7 goa2 ka-ti7 kiaN5 goa2 un2-tang3 be7 kiaN5 tui3 pai3-tng5 khi3. 
  Tui3 an2-ni koh cheng7-cheng7 kiaN5 bian2 loa7 ku2 chiu7 kau3 pai3-tng5 e5 toa7-mng5. Chit keng pai3-tng5 khi2 liau2 bo5 chho3. Chin tong5-hong5 chong3-koan, cheng5-bin7 u7 3 chan3 lau5 e5 cheng-thah. Pai3-tng5-thiaN le2-pai3 ti7 lau5-teng2, e7-bin7 choe3 Chu2-jit8-oh8 e5 le2-tng5, kap kau3-sek. Hak8-seng 200 goa7 e5. Au7-bin7 koh khi2 chit8-choa7 kau3-sek sio-lian5 10 goa7 keng. Siong7-chhiaN2 si7 bo5 kau3 eng7. Li7-iong7 pai3-tng5 kou-lai7 ti7-chia, ti7 hia e5 toa7-chhiu7-kha e5 im3-ng2. 10 e5, 8 e5 e5 hak8-seng choe3 chit8-hoe2, choe3 chit8 e5 sio2-chou, jin7-chin teh kau3-sip8. Tu5 Su-hoan7-kho, Seng3-keng-kho, Chheng-lian5-kho, Seng5-jin5-kho, Iu3-ti7-kho eng7 kui kau3-sek thong2-che3-tek e5 kau3-siu7-hoat i2-goa7, ki5-u5 e5 long2 si7 chu7-iu5-sek e5 ko3-jin5 kau3-siu7 e5 khoan2-sit. ThiaN kong2 kin7-lai5 e5 kho3-pun2 kau3-chai5 u7 oaN7. Ia7 Chu2-jit8-oh8 e5 chong-kau3 kau3-iok8 tiong-sim u7 tui3 ka3 B. Ch. Chh. am-ap iam-iap e5 ji7-bo2, chin3-kau3 in2-chhoa7 lang5 bat Ia5-sou khah iau3-kin2. 
  Au7-lai5 thiaN Bok8-su teh soat-kau3, kong2 lang5 e5 jip8 sin3 siu7 se2-le2 si7 13 hoe3 khi2 kau3 14 hoe3 siang7-che7. In-ui7 hit e5 si5 sim tan-sun5. Kau3 17, 8 hoe3 khi2 u7 chham-chhap lam5-lu2 kiu5-ai3 e5 sim-cheng5, na7 e7-tit kin2 hou7 i seng bat Ia5-sou an2-ni si7 chin ho2. Na7 ti7 kiat-hun cheng5 be7 tit hou7 i jip8-sin3 nia2 se2-le2. Kau3 kiat-hun au7 tah8 jip8 sia7-hoe7, siu7 siok8-su7 tiN5-poaN3 e5 si5, tek8-piat8 kau3 ham7-jip8 ti7 beng5, li7, choe7-ok e5 soan5-o, chok8-liu5 e5 si5 chiah beh lai5 ka7 i giu2 to3 khi2--lai5 sit8-chai7 chin oh. Sou2-i2 Chu2-jit8-oh8 e5 chong-kau3 kau3-iok8, na7 kan-ta tiam3 hia b, ch, chh, chau2-be7-li7 sit8-chai7 chin kho2-sioh. Ji7-bo2 thak8-phoa3 kui2-na7 pun2, thak8 3 ni5 poaN3 tui3 boe2-a2 koaN7 khi2-lai5 khoaN3. Iau2-boe7 thang thak8-koe3 seng3-keng, sit8-chai7 si7 chin kai-si2. Mui2 le2-pai3 to-si7 teh liu7 hiah e5 kou3-su7. Kong2-kong2 chhio3-chhio3 leh koe3-khi3. Kau3 13, 4 hoe3 lah chit8-pun2 ji7-bo2 iau2 si7 teh am-ap, iam-iap, iap koe3 lai5, iap koe3 khi3, soa3 loe2-chi3 m7 koh lai5. Chin kho2-lin5 sian-siN iu7 kong2 i ji7-bo2 iau2 hou be7 lai5, to jip8 chhou-tiong lah iau2-si7 teh hou7 i thak8 ji7-bo2, a2-si7 si-chou2, ah! kho2-lin5. Chu2-jit8-oh8 m7-si7 an2-ni, Chu2-jit8-oh8 m7-si7 peh8-oe7-ji7 hak8-hau7, Chu2-jit8-oh8 si7 beh chhoa7 gin2-na2, toa7-lang5 sin3 Ia5-sou. Lan2 sou2 ka3 e5 hak8-seng, be7 tit chhin-chhiuN7 Hui-lek8 teh chi2-to7 Kan-tai7-ki e5 thai3-kam3. Kau3-boe2 thai3-kam3 tui3 Hui-lek8 kong2 “Goa2 ai3 nia2 se2-le2 sin3 Ia5-sou”. Lan2 na7 be7 tit choe3 kau3 hia sit8-chai7 chin liau2-jian5. Hian7-chai7 Tai5-oan5 kau3-hoe7, choe3 hu7-heng e5 lang5 chin toa7-chho3. Siong5-siong5 kiaN kiaN2-ji5 be7 tit seng-hak8, pek in thau3-cha2, thau3-am3, thak8 se3-kan-chheh. Le2-pai3-jit8 ia7 soa3 khi3 kin lau7-su thak8-chheh. Kan-ta che3-cho7 toa7-thau5 peN7 e5 au7-tai7. Be7 ki3-tit kiaN2-ji5 ia7 u7 leng5-hun5, chit8-jit8, chit8-le2-pai3 to m7-bat chit8-pai2 leng2-to7 i e5 kiaN2 thak8 seng3-keng, a2-si7 choe3-hoe2 ka-teng5 le2-pai3. Sou2-i2 tng thak8 kok-bin5 hak8-hau7 4, 5 lian5 e5 si5, iau2 u7 bong2 khi3 Chu2-jit8-oh8. Kau3 5, 6 lian5 e5 si5 chiu7 li7-khui Chu2-jit8-oh8. An2-ni hu7-heng si7 bo5 iau3-kin2 au7-tai7 e5 si7-se3 chiap-siok8 sin3-giong2 e5 khoan2. Na7 u7 se3-kan e5 chai5-li7, mia5-siaN, te7-ui7, se3-kiaN2 chiong-lai5 bo5 sin3-giong2 bo5 iau3-kin2 e5 khoan2. 
  Hoe7-iu2 eng3-kai tioh8 chai3 kiam2-tho2. Beh hou7 chit8 e5 chheng siau3-lian5 tui3 13 hoe3--17,8 hoe3 e5 tiong-kan e7 kin2 lai5 nia2 se2-le2 jip8-sin3, tioh8 3 hong-bin7 kin2-bit8 e5 hap8-chok chiah e7. 1. Chu2-jit8-oh8 e5 chong-kau3 kau3-iok8. 2. Ka-teng5 e5 keng3-khian5, pe7-bo2 e5 kin-sim. 3. Chheng-lian5 thoan5-khe3 e5 poe5-iuN2, saN hong-bin7 tioh8 kin2-bit8 lian5-he5 hiap8-chok. Siat-kau3 pah-chiu-ni5 kau3-hoe7 poe7-ka-un7-tong7, jiang2-kau3 toa7-se3 siaN, chin ho2. na7-si7 toa7 ng3-bang7 m7-thang pang3 hiat-kak8 leng5 gu5-thau5 khi3 giu2 gu5-boe2 e5 kang-chok. Lan2 chhi3-siuN7 khoaN3 hian7-si5 5 hoe3 iu3-ti7-kho e5 gin2-na2 koh 10 ni5 au7 in si7 15 hoe3 e5 siau3-lian5, hian7-si5 10 hoe3 e5 gin2-na2 koh 10 ni5 au7 in si7 20 hoe3 e5 chheng-lian5. Chiah e5 gin2-na2 hian7-si5 ti7 lan2 e5 kau3-hoe7 kiam2 m7-si7 tin3 beh chit8 poaN3, chiah e5 na7 10 ni5 au7 long2 bo5 hou7 i lau7 chau2 khi3, che 10 ni5 au7 kiam2 bo5 poe7-ka. Chiah e5 pang3 hou7 i chau2 khi3, ia7 chiah lai5 khi3 chhau3 lou7-kou5-moai5 te2 thoa, giu2 ng3-bang7 tit-tioh8 poe7-ka e5 lang5 jip8-lai5. To2 chit8 peng5 khah khoai3? ah! pang3 khoai3--e5 khi3 kiu5 oh--e5, sit8-chai7 kang ke kui2-na7 poe7, seng5-chek koh be7 tit chin ho2. M7-si7 kong2 tui3 goa7 giu2 lang5 lai5 poe7 ka, chit8-lang5 chio chit8-lang5 si7 m7-ho2. chin ho2. Tioh8 piaN3-lat8 choe3. Chong2-si7 m7-thang be7 ki3-tit Chu2-jit8-oh8 e5 kang. Che chiaN3-chiaN3 si7 kau3-hoe7 poe7-ka-un7-tong7 e5 toa7 kang-chok. 
  Chiah e5 si7 Bok8-su hit cha2-khi2 e5 soat-kau3 te5-bak8 “Ji5-tong5 chong-kau3 kau3-iok8 e5 sin-si5-tai7.” goa2 thiaN liau2 siu7 chin toa7 e5 kam2-beng5. Goa2 sui-bong2 thau5 pai2 thiaN soat-kau3 bo5 10 hun bat Bok8-su e5 sou2 kong2, na7-si7 tui3 su7-giap8 siong7 kau3-hoe7 e5 heng-liong5-siong7 e5 goan5-li2 ka7 i siuN7 khi2--lai5 si7 chin u7 li2-khi3 e5 su7. 
  Su7 koh kong2 to3-tng2--lai5. Tu2 kau3 le2-pai3-tng5 e5 si5, Biau7 chiu7 ka7 goa2 kai3-siau7 kap Bok8-su saN-bat. Tu2 ho2 bok8-su ia7 seN3 Lim5, tai7-ke jin7 pun2-ke. bok8-su chin chhin-chhiat, kai3-siau7 goa2 chham-koan Chu2-jit8-oh8. Sui-jian5 thiN-khi3 chin joah8, na7-si7 hak8-seng che7-che7 ti7 chhiu7-kha, hut-jian5 na2-chun2 si7 teh chham-koan ha7-leng7 e5 lim5-kan hak8-hau7 chit8-iuN7. Tek8-piat8 Iu3-ti7-kho iok 40 cho2-iu7 e5 hak8-seng. Bok8-su e5 leng7-ai3 Siok-hui7 sio2-chia2 teh toaN5-khim5. Biau7 khia7 ti7 tiong-ng, ki5-u5 e5 gin2-na2, ki5-sit8 long2 si7 iok 5 hoe3 e5 sio2 ti7-ti7, sio2 moai7-moai7, tai7-ke phah iN5-khoan5 lai5 ui5 lau7-su. Tai7-ke chhiuN3-koa ho5 khim5 e5 un7-lut8. Oh8 tiong-ng e5 lau7-su e5 heng5-tong7 lai5 thiau3-bu2. Na2-thiau3 na2-chhiuN3 na2 seh8 iN5-khoan5. U7 si5 phah-chhiu2, u7-si5 chhah-io, khah-theng5 kha thiau3, khah-theng5 chhiu2 bu2. Im-gak8 koa-seng ho5-hai5 thiau3-bu2 kheng-khoai3 che5-chaN2 na2-chun2 chit8-kun5 e5 sio2 thiN-sai3 ti7 lim5-kan thiau3-bu2 san3-hoa e5 khoan2-sit, chin-chiaN3 kam2-kek. 
  Hut-jian5 thiaN tioh8 pi3-kho3 e5 cheng-siaN tan5, chit8 tui7 chit8-tui7 chhoa7 jip8 le2-tng5 hu3 pi3-kho3 sek. Chiau3 goa2 hit-jit8 tui3 Chu2-jit8-oh8 e5 koan-kam2, na7 lun7 kau3-hak8 it-chhe3 e5 siat-pi7, kap kui-ki2 e5 cheng2-che5 sit8-chai7 u7 su phou2-thong e5 hak8-hau7. Na7 lun7 su-seng kan e5 thiaN3-cheng5 ho5-khi3 ai-ai, sit8-chai7 u7 iaN5 put-koan2 to2-ui7 e5 hak8-hau7. Na7 lun7 jin5-keh e5 poe5-iok8 sit8-chai7 m7-si7 peng5-siong5 e5 oh8-tng5 sou2 e7 thang khoaN3-tioh8 e5. Tui3 Seng3-keng-kho khi2, kau3 Seng5-jin5-kho, hit e5 thak8-keng hak8-sip8 e5 khian5-seng5, sit8-chai7 chin thang kam2-poe7. 
  Chham-koan au7 goa2 kap Lim5 Bok8-su chhoa7 jip8 kheh-thiaN che7. Koh chit8 e7-a2 chiu7 toa7 le2-pai3, kin-a2-jit8 si7 goa2 it-seng thau5-pai2 jip8 pai3-tng5 e5 jit8. Tu2 si7 8 goeh8 1 ho7, si7 chit8 e5 chin ho2 e5 keng-giam7 kap ki3-liam7. 
  Tui3 hit jit8 liau2-au7 goan2 nng7-lang5 chiu7 ke chin chhin-bit8 sek8-sai7. U7 ki-hoe7 goa2 ia7 siong5-siong5 khi3 chhoe7 Tan5 lau7 thai3-thai3 che7. Ia7 bat siong5-siong5 hou7 in lau5 ti7 hia chham-ka am3-si5 e5 ka-teng5 le2-pai3. Tui3 Tan5 chek-chek koe3-sin liau2-au7, in kam2-kak khah bo5-lam7 e5 khoan2-sit. Sou2-i2 in chin hoan-geng5 goa2 khi3 in tau. In ia7 chin mi5-noa7 kong2 to7-li2 hou7 goa2 thiaN. Put-ti put-kak goa2 ia7 seN-chhut bou7-to7 e5 sim. 
  U7 chit8 e5 pai3 6 e7-pou. Biau7 tui3 goa7-bin7 jip8--lai5, seng-khu hou7 hou7 ak kau3 chin tam5, goa2 tu2-tu2 ti7 in hia, goa2 chiu7 mng7 i si7 ui7 sim2-mih8 in-toaN? Khi3 to2-ui7? Hou7 i ak-kau3 hiah-tam5. I in3 goa2 kong2 si7 khi3 sang3-chong3. Kong2 in iu3-ti7-kho u7 chit8 e5 hak8-seng Ong5 sian-siN e5 leng7-ai3 kio3-choe3 Hui7-cheng. Kin-ni5 tu2 6 hoe3, koe3-sin khi3. Kin-a2-jit8 chhut-chong3. thiong2-te7 ti7 soaN-teng2, beh to3--lai5 gu7-tioh8 sai-pak-hou7. Lim5 Bok8-su i2-ha7 sang3-chong3 e5 lang5 to long2 hou7 hou7 ak kau3 tak8 e5 na2 loh8-thng-ke chit8-iuN7. Biau7 bo5-khoa3 thng3 i e5 tam5-saN lian5-siaN tit8-tit8 o-lo2 Hui7-cheng sio2 moai7-moai7 e5 sin3-giong2. 
  Kong2 6 hoe3 kiaN2 beh chiah8 ioh8, chu3-sia7 e5 tai7-seng, long2 e7-hiau2 ki5-to2. Kau3 i beh si2 e5 chiaN5 tiam2 cheng cheng5, kio3 in ma-mah theh8 tiau3 ti7 i khun3-pang5 piah-nih Ia5-sou e5 siong7 hou7 i. Theh8 koe3 chhiu2 ng3 Ia5-sou kim-kim khoaN3, khoaN3 liau2 ka7 I chim, chim liau2 koh khoaN3. Chhin-chhiuN7 an2-ni lian5-lian5 kui2-na7 pai2. Au7-lai5 chiong siong7 khng3 ti7 sim-koaN thau5 hia. Siang-chhiu2 hap8-chiong2 kiong-keng3 chhiuN3: “Ia5-sou thiaN3 goa2, goa2 chai beng5” ia7 kio3 i e5 ma-mah kap i saN-kap chhiuN3. In ma-mah lau5 bak8-sai2 na5-au5-kng2 tiN7 chhiuN3 be7 chhut siaN. Hui7-cheng ka7 ma-mah kong2: “Ma-mah m7-thang hoan5-lo2, Ia5-sou thiaN3 goa2 saN-tang5 kiaN5, ti7 goa2 sin-piN bian2 kiaN-hiaN5. Goa2 na7 thiaN3 I kau3 lou7-boe2, I oe7 chhoa7 goa2 kiN3 ThiN Pe7.” Kong2 soah e5 si5 bak8-chiu pang3 kheh-kheh chhiu2 jeng5-jian5 hap8-chiong2 chhin-chhiuN7 teh ki5-to2 e5 khoan2-sit, ma-mah ia7 thoe3 i ki5-to2. 
  Ong5 thai3-thai3 ki5-to2 soah bak8-chiu peh-khui, ka7 i khoaN3. Thai3-thai3 khui-siaN kio3 Hui7-cheng goa2 kiaN2, Hui7-cheng goa2 kiaN2. Na7-si7 kiaN2 e5 bin7 su-bun5 chhio3-chhio3, bo5 in3-siaN, Thai3-thai3 chiah chai kiaN2 eng2-oan2 kap i li7-piat8, seng to3-khi3 ThiN Pe7 tau lah! Kong2 kau3 chia Biau7 bak8-chiu kam5 bak8-sai2 hian2-beng5 chin m7-kam e5 khoan2-sit. Chit8-bin7 ia7 na2-chun2 teh khoaN-iau7 i e5 hak8-seng, u7 ho2 e5 sin3-giong2. Goa2 thiaN-liau2 sim-te2 ia7 am3-am3 chan3-than3 chong-kau3 kau3-iok8 hau7-lek8 e5 ui2-tai7. 
  4
  Si5-jit8 chin khoai3 koe3, bak8 chit8-nih hioh-joah8 i2-keng beh koe3 lah, chi2-u7 chhun kui2-jit8-a2 na7-tiaN7. Ti7 hioh-joah8 tiong tui3 an2-ni khi2 goa2 tai7-khai3 tak8 le2-pai3 to long2 u7 khi3 le2-pai3. Tit-tioh8 Lim5 Bok8-su e5 chi2-to7, kap sang3 che7-che7 chheh, ia7 kam2-sia7 Siong7-te3 e5 Sin5 in2-chhoa7, goa2 e5 sin3-giong2 toa7-toa7 chin3-pou7. Goa2 e5 pe7-bu2 ia7 bo5 chou2-tong3, in ia7-si7 u7 li2-kai2 sin3-giong2 chu7-iu5 e5 lang5. 
  U7 chit8-jit8 hut-jian5 chiap-tioh8 peng5-iu2 tui3 Seng2-tou kong3-tian7 lai5, kong2 ai3 goa2 the5-cha2 seng kau3 hak8-hau7. Ti3-kau3 chin chhong-hong5, kin2 khi3 kap Tan5 lau7 thai3-thai3 saN-si5. Chong2-si7 be7-tit kiN3 Biau7 e5 bin7, in-ui7 i khi3 hak8-hau7 chiuN7-pan, iau2-boe7 ha7-pan. Sim kam2-kak chhin-chhiuN7 put-chiok chit8-hang7 sim2-mih8 iau3-kin2 e5 su7 iau2-boe7 choe3. Loan5-loan5 put-sia3, m7-kam li7-khui Tan5 chek-chek e5 chhu3. Lau7 thai3-thai3 na2-chun2 liam-piN chhai-chhut goa2 e5 sim-leng5 e5 khoan2-sit, seng khui chhui3 tui3 goa2 kong2, “Biau7 na7 to3--lai5, goa2 chiah thoe3 li2 ka7 i kong2 li2 u7 lai5 saN-si5. TaN i2-keng chhut-hoat khi3 Seng2-tou lah.” Chit8-si5 goa2 e5 sim chin hoaN-hi2, in3 i kong2 “Pai3-thok, pai3-thok, chhiaN2 li2 chiah thoe3 goa2 ka7 i saN-si5.” Sim kam2-kak kui2-hun khah khin-sang, chiu7 to3--lai5 kin2 chhut-hoat. 
  Keh bo5 loa7-ku2 hioh-koaN5 e5 ki5 beh kau3 lah. Tng Chiok seng3-tan3 e5 si5, kau3-hoe7 u7 beh ka7 chit8-pan e5 chheng-lian5 kiaN5 se2-le2. Tiong-kan goan2 Tai7-hak8 sek8-sai7 e5 peng5-iu2 ia7 u7 kui2-na7 e5. Chng Bok8-su ia7 chin kou2-bu2 goa2 nia2-se2-le2 jip8 kau3-hoe7. Goa2 chit8-sim chin ai3, chong2-si7 chit8-sim iau2 u7 khoa3-lu7. In-ui7 pe7-bu2 sui-jian5 bo5 toa7 chou2-tong3, chong2-si7 cheng3-keng beh nia2 se2-le2 jip8 kau3, lau7-lang5 tauh-ti2 kau3-si5 m7-chai chaiN2-iuN7? In-ui7 goan2 chng-nih tu5-khi3 Tan5 chek-chek in chit8-ke i2-goa7 thang kong2 bo5 lang5 pai3 Siong7-te3. Sou2-i2 goa2 chiu7 ho2-taN2 sia2-phoe lai5 teng-kiu5 Biau7 e5 i3-kian3, 
  Phoe e5 loe7-iong5 tai7-khai3 si7 sia2 an2-ni: 
  “Biau7 sio2-chia2, li2 thau5-pai2 chih-tioh8 goa2 e5 phoe un2-tang3 e7 tioh8-kiaN. Pun2 goa2 m7-kaN2 sui5-pian7 sia2-phoe hou7 li2. In-ui7 goa2 peng5-si5 chin khim-giong2 li2 e5 toan-chong siok-tek, kap li2 e5 sun5-kiat, chhim-sin3. Chong2-si7 goa2 sim-lai7 u7 chit8-hang7 tiu-tu5 put-koat e5 su7, chin ai3 chheng2-kau3 li2. ChhiaN2 li2 hoaN-hi2 hoe5-phoe chi2-si7 goa2. bo5 siu7-khi3, bo5 hiam5 hui3-khi3 ka7 goa2 kong2. Goa2 chin hoaN-hi2 chiau3 li2 e5 chi2-si7 lai5 chin3-heng5. 
  Chiu7-si7 ti7 chit e5 chiok seng3-tan3, goa2 khi3 le2-pai3 e5 kau3-hoe7 u7 beh tui3 chit8-pan e5 chheng-lian5 kiaN5 se2-le2. Goa2 e5 tong5-chhong ia7 u7 kui2-na7 e5 beh siu7 se2-le2. Chng Bok8-su chin teh kou2-bu2 goa2 ia7 siu7 se2. Goa2 chin tiu-tu5, in-ui7 chhu3-nih long2 bo5 lang5 sin3 Chu2. Khah toa7-taN2 goa2 chin su-bou7 li2, Biau7 moai7-moai7 li2 hoaN-hi2 choe3 goa2 sin3-giong2 e5 pang-chan7. Chan7 goa2 saN-kap kiaN5 chit-tiau5 lou7 ho2 bo5? Goa2 chiu7 kak-tit khah ho2-taN2. Na7 bo5, goa2 kiaN-liau2 ti7 ka-teng5 tiong kou-toaN, ti7 chiong-lai5 oh tit thau3-boe2. Ti7 chit-e5 chin3-thoe3 e5 su-lu7 tiong li2 e7-tit chan7 goa2 e5 lek8-liong7 a2-be7? ChhiaN2 li2 chi2-si7. 
  Ti3-i3 eng7 an2-ni pai3-kiu5 li2 e5 kui3-i3, soa3 chheng2-an Leng7-tong5 peng5-an. Chiok li2 e5 khong-lok8. Chai3-hoe7 Li2 e5 ho2 peng5-iu2 Hun5 kia3.” 
  Keh kui2-na7-jit8 long2 bo5 chiap tioh8 hoe5 phoe, sim chin tioh8-kip, si5-si5 tan2-hau7. Hut-jian5 ti7 chit8 e5 mng2-pou pang3-kho3 au7 u7 iu5-chhai theh8 chit8-tiuN phoe lai5. KhoaN3 hit e5 phoe-long5 chiu7 chai si7 chit8 e5 lu2-seng3 kia3 e5 phoe. Goa2 tit8-kak si7 Biau7 kia3--e5. Chiap--lai5 chiu7 chau2-khi3 chit8-ui7 siok-cheng7 e5 sou2-chai7 lai5 khui. Ko2-jian5 si7, chin hoaN-hi2 ka7 i thak8. Lai7-iong5 sia2 an2-ni:
  “Chheng-hun5 hiaN……Lun7 li2 koat-sim beh jip8 seng3-hoe7 e5 su7, goa2 chin ka7 li2 kiong-hi2, chu7-jian5 chin chan3-seng5. Chong2-si7 m7-thang lo2-chho2, m7-thang ui7-tioh8 chit8-si5 e5 kam2-cheng5. M7-thang khoaN3 tong5-phoaN7 beh jip8, li2 ia7-jip8. Ia7 m7-bian2 koan-cheng5 kou3-au7 lai5 khoa3-lu7, chi2-u7 tioh8 chu3-sin5 khoaN3 Ia5-sou. I si7 lan2 sin3 e5 goan5-thau5 kap chhiaN5-boe2. Tit8-tit8 chau2 chin3-cheng5, khoaN3 thang tit-tioh8 Ki-tok, chhin-chhiuN7 I tit-tioh8 li2 an2-ni, Chu2 kap li2 ti7-teh. I tiam3 ti7 li2, li2 tiam3 ti7 I. Chi2 tioh8 sin3 m7-bian2 kiaN, m7-bian2 khoaN3 lang5, bian2 khoaN3 khoan5-keng2 kap goa7-bin7, chi2-tioh8 sin3, bang7 Ia5-sou, chit8-lou7 toe3 Chu2 kau3 chou2-ke. 
  Goa2 koh khah ng3-bang7 li2, m7-thang ui7-tioh8…choe3 tui3-siong7 lai5 chin3 kau3. Lun7 li2 tui3 goa2 e5 ho2-i3, thiaN3 goa2, goa2 chin ka7 li2 kam2-sia7. Chong2-si7 goa2 ai3 li2 seng thiaN3 Siong7-te3. Seng thiaN3 Chu2 Ia5-sou. Phah-sng3 li2 iau2 ki3-tit ti7 the5-hong5 teng2, li2 thau5-pai2 thiaN goa2 gim5-si e5 oe7, “ThiaN3 li2 iaN5 koe3 thong se3-kan” hit siu2 si. Che si7 goa2 e5 ka-hu7 tng i beh lim5-chiong piat8-se3 e5 i2-cheng5 kio3 goan2 chi2-moai7-a2 kap sio2-ti7 ti7 i e5 bin5-chhng5-cheng5 choe3-hoe2 gim5 e5 si. I ia7 gim5, gim5 kau3 i bo5 siaN, tng ti7 gim5-si tiong i khui3-tng7 li7-khui se3-kan. Tng i boe7-si2 e5 i2-cheng5 chhiaN2 Bok8-su lai5, tai7-ke ti7 hia siu2 Chu2 choe3-au7 e5 boan2-chhan. Ti7 Bok8-su e5 lip8-hoe7 e7, chiong I e5 su-chai5-san2 keng2 siang7-ho2 e5 chit8-hun7 chhan5 hian3 hou7 Siong7-te3 beh choe3 kau3-hoe7 e5 lou7-eng7. Ia7 hian3-te7 kap chhu3 ai3 choe3 pai3-tng5. I ui5-gian5 kio3 goa2 tioh8 chiap-soa3 i e5 ui5-chi3, tioh8 chiong pun2-sin hian3 hou7 Chu2, chiong-lai5 ti7 pun2-hiuN lai5 kian3-siat kau3-hoe7. Ti7 chit e5 ian5-hai2 ou-am3 e5 te7-kai3 lai5 heng-khi2 Chu2 e5 hok-im. Goa2 ki3-jian5 tui3 ka-hu7 siu7 chit e5 ui5-gian5, goa2 koat-sim tek-khak beh koan3-thiat chit e5 ui5-chi3. Lai5 an-ui3 ka-hu7 ti7 thiN-nih8 e5 beng5-kiong. 
  Chheng-hun5 hiaN li2 na7 e7-tit kap goa2 saN-kap hu7-khi2 chit e5 tiong7-chek, goa2 chu7-jian5… Chong2-si7 chit chan5 su7 tioh8 chiau3 sun7-su7 keng-koe3 Si7-toa7-lang5 kap Bok8-su e5 chan3-seng5 chiah thang chin3-heng5. Goa2 khiok u7 chiong li2 e5 phoe thak8 hou7 goan2 ma-mah thiaN. I ia7 chan3-seng5 hoaN-hi2 li2 nia2 se2-le2. Jian5-au7 e5 su7 kin-au7 khoaN3-pan7. Bang7 li2 po2-tiong7 giok8-the2 hak8-giap8 seng5-kong, jian5-au7 chiah……Kiu5 ThiN-pe7 su3-hok po2-hou7 li2… Sou2 chun-keng3 e5 Chheng-hun5 hiaN chai3-hoe7. Moai7 Biau7 kin2-sia2. 12 goeh8 10 jit8.” 
  Goa2 thak8 liau2 chin kam2-kek, goa2 chiah liau2-kai2 cheng5 Biau7 ti7 the5-hong5 sou2 gim5 e5 si. “Goa2 e5 seN3-mia7 hian3 hou7 li2….. ThiaN3 Li2 iaN5-koe3 thong se3-kan….. Eng2-eng2 choan-choan kui hou7 Li2.” Chit 3 ku3, tek-khak m7-si7 chhin-chhiuN7 it-poaN lam5-lu2 sou2 siuN7 e5 siok8-liam7. Sit8-chai7 si7 jin5-lui7 choe3 chong5-ko, tui3 Sin5, tui3 Kiu3-chu2 sou2 eng3-kai hian3-siong7 e5 sim-cheng5. Ia7 si7 sun5-kiat e5 lu2-tou5 tui3 it-chhe3 e5 lam5-seng3 sou2 iau-kiu5. Goan7 tai7-ke tang5-sim thiaN3 Chu2, thiaN3 Siong7-te3 ui5 te7-it e5 hou a7 siaN. Seng hian3 seN3-mia7 hou7 Chu2. ThiaN3 Chu2 iaN5-koe3 thong se3-kan. Sin5 te7-it, chiong ka-ti7 eng2-eng2 choan-choan kui ti7 I. an2-ni chiah tioh8.
  Jin5-lui7 choe3-ko ai3 e5 tui3-siong7 si7 Sin5, eng2-oan2 e5 Kiu3-chu2. Ia7 lang5 tui3 lang5 si7 tioh8 ti7 tang5 sin3-giong2, tang5 ng3-bang7, tang5 chhu3-bi7, e7-tit tang5 pou7-tiau e5 e7-bin7 lai5 kiat-chiaN5 e5 thiaN3 chiah e7 bi2-moa2, chiah u7 eng2-oan2. Kau3 chit si5 goa2 chiah hiau2-ngou7. Tui3 an2-ni goa2 soa3 it-hoat ai3-bou7 Biau7 e5 siok-tek. Khi2-thau5 si7 tui3 jiok8-the2 e5 kam2-cheng5 e5 kiu5-ai3 chhut-hoat. TaN kau3 chit-si5 goa2 i2-keng chai eng3-kai tioh8 ti7 sin3, ng3-bang7, thiaN3 e5 tang5-pou7-tiau e5 tiong-kan, chiah e7 thang kian3-lip8 bi2-moa2 e5 ka-teng5. Bi2-moa2 e5 ka-teng5 m7-si7 kian3-siat ti7 but8-chit, jiok8-iok8 e5 teng2-bin7. Si7 kian3-siat ti7 sin3-giong2 kap sun5-kiat e5 thiaN3 e5 teng2-bin7. 
  Phoe thak8-liau2 put-kak soa3 kui7-loh8, kiu5 Sin5 sia3-bian2 goa2 e5 siok8-liam7, kiu5 Chu2 teng5-thau5-siN goa2, hou7 goa2 e7 ho2-taN2 siu7 se2-le2 chin3-kau3, jin7 Chu2 e5 mia5 bo5 kiaN kian3-siau3. Ia7 kiu5 Sin5 na7 hap8 I e5 seng3 chi2-i3 chiu7 in2-chun2 goa2 kap…..e7 tit-thang tang5 kang, hu7-khi2 kian3-siat Chu2 e5 teng-thah ti7 kou3-hiong lai5 kng-chio3 ou-am3 e5 ian5-hai2 te7-tai3. U7-hun7 ti7 chit e5 kiu3-lang5 e5 su7-giap8. Koh khah e7 tit tang5-sim hong7-hian3 ti7 Chu2-jit8-oh8 ji5-tong5 chong-kau3 Kau3-iok8 e5 kang. Goa2 chhim-sin3 chit e5 si7 mui2 e5 sun5-kiat chhim-sin3 e5 Ki-tok lu2-tou5 tui3 choan5-seng2, choan5-kok e5 chheng-lian5 sou2 iau-kiu5, tai7-ke eng3-kai khan-chhiu2 saN kap lai5 chin7 e5 gi7-bu7. (Oan5.) 
</CL>
<HL>

「疼你嬴過通世間」 
（青雲青年時代家己e5 回憶談） 
1 
有一 e7晡我出去阮厝後 e5 堤防散步。我 e5 厝是 ti7 一位肅靜 e5 田庄，四邊有濟濟田園，koh 有一條大溪流 tui3 阮庄邊過。雨期有氾濫 e5 危險，所以有造一條堤防，造起真大 koh 堅固。四邊真好景緻，是一位真好遊賞 e5 所在。 
微微 e5 涼風 tui3 南爿吹--來，我企 ti7 堤防 e5 頂面，看對西爿去。Tui3 hia koh 里外路，是一望無際 e5 茫茫大海。日 tu2 beh 落，夕陽 e5 紅霞反照 ti7 水，天相接天涯 e5 hit 爿邊。同時幾隻歸航 e5 漁船，掛起晚風 e5 白帆 ti7 水面 teh 走。也一陣 e5 海雁照次序排陣飛 ti7 空中。不覺讚歎宇宙 e5 神祕，hit 個雄大 e5 景象宛如一幅 e5 大美術畫展開 ti7 我 e5 目前。 
Tu2 陶醉 ti7 這個大自然美景 e5 時，忽然 tui3 遠遠有一陣真清脆女高音 e5 歌聲傳--來，真正是清亮、柔軟、悅耳可愛e5 歌聲。我不覺受伊 e5 迷力所giu2，就靜步 liam 腳向唱歌 e5 方向進前。聽見唱講，「我 e5 性命獻hou7 你……到一…世…我 e5 疼……疼你嬴過通世間」可惜歌聲e5 中間 lang3 站 lang3 站，有站聽未明。Kiam2-chhai2 是為著 hou7 風吹動所致也有。上大 e5 原因是 ti7 歌聲中宛如有參chhap憂悶，慘慼，刻喉 e5 雜音，致到聽 be7 十分明。 
起頭我是 ka7 伊掠做是一個女性為著數念伊 e5 戀人，心悶 teh 唱歌。為著青年e5 好奇心我就liam 腳 ai3 ka7 伊看這個女性到底是生做甚物 款。大概是 hou7 我 chhi-chhi chhiat8-chhiat8 e5 腳步聲扑驚著。伊 kaN2 是感覺後面有人 teh 來，聲忽然轉細，也接續吟。 
「我立志獻家己，永永專專歸 hou7 你」阿們。Hit 時伊是坐 ti7 堤防頂一叢大榕樹腳 e5 石頭頂。吟了就合冊。像時續越過--來，看見我企 ti7 伊 e5 後面，對我輕輕 tim3 頭恬恬就 koh 越過原向 hit 爿，靜靜坐，面看對海nih 去。 
我這時家己感覺10分 e5 歹勢。心肝鼓噗噗 chheng2，面就發hong7，大概 kaN2 有紅紅。但是伊顛倒是真大方 hai7-chai7 。我一時雖然是真歹勢，m7-ku2 一見對這個女性那準 ti7 甚物 所在bat 看伊 e5 面，而且是真熟，宛如早bat 相 bat e5 款式。但是這時較想都想不出伊 e5 名。 
停一會仔伊 koh 掀伊 e5 冊接續恬恬 teh 看。我也掠定我 e5 心，靜靜注神看伊 e5 背影。才知伊是一個20 歲左右 e5 小姐。越過--來 e5 時看著伊e5 面鼻懸懸，目珠大大蕊重sun5，長長 chat8-chat8 e5 目睫毛。可愛烏桃形 e5 嘴，雙爿e5 嘴phoe2 紅紅，無抹粉，無點胭脂真樸素。總是 tui3 滿滿充滿活命力柔軟幼細滑 tiah8 e5 皮膚，有發出一款 be7 thang 形容tit 自然美e5 光輝。M7-ku2 koh 一面 ti7 伊美麗 e5 面上那準有 bat 流過目屎 e5 痕跡。那準表現 ti7 伊e5 心房中有講 be7 出 e5 悲哀。不覺 hou7 我 e5 心續生出一款愛慕同情 e5 心。後面梳兩條頭鬃尾仔，縛烏布條仔 ti7 尾溜，tin3 ti7 雙爿 e5 肩頭頂。一見是一個淑德可愛 e5 女性。 
我這時想 beh 自an2-ni 恬恬越走，又想未免 tit siuN 無意思。M7-ku2 一時也想不出甚物 話 thang kap 伊講就好膽假熟悉，先開嘴對伊講：「今仔日真好天houN3」 
伊輕輕細聲應講「是，真正是真難得 e5 好天。」Hit 個聲音 e5 清脆，態度 e5 溫柔 hou7 我真感覺。 
我接續 koh 問伊講：「Kan-ta 你一人ti7 chia thit-tho5 抑m7 是？」 
Hit 時伊越過來看我 e5 面，也輕輕tim3 頭講「是，」就 koh 越過去。接續恬恬看伊 e5 冊。我一時真失望。我是向望伊 beh kap 我講話，無扑算續 koh 越過去。我就tiap8 仔久恬恬企 ti7 伊 e5 後面接續看伊 e5 後姿。兩條頭鬃尾仔 tin ti7 伊 e5 肩頭頂。 
不覺我對伊講，「再會。」伊也企起--來用微笑好意 e5 面向我，應講「再會。」伊 koh 坐落去，我就an2-ni 越轉身向厝nih 倒去。總是心內感覺有一個 boe7 曉講 e5 情感，kap 一生 boe7 be7 記得 e5 印象。 
2 
當beh 倒去 e5 路中，我沿路行沿路想。我到底 ti7 甚物 所在，那準bat 看見這個小姐？也伊所唱 e5 歌到底是甚物 意思？也 teh 吟 e5 時啥事宛如有含囥無限 e5 悲哀ti7 伊心內，常常刻喉，而且ti7 伊美麗 e5 面容，也那準有目屎 e5 痕跡。到底ti7…？ 
想了頭一項，伊所唱 e5 歌大概m7 是流行歌；因為吟了尾句記得有唱：「阿們。」照所會記得除基督教 e5 詩歌以外，無。也koh 看伊 e5 態度 kap 手nih8 所提hit 本賦譜 e5 歌冊，ka7 伊親想--起-來，那準是落教 e5 款式。M7-ku2 sooh ka7 伊想倒轉，阮庄nih 在來都 m7 bat 聽見講有人去落基督教。An2-ni 這個小姐到底是甚物 人？也聽 hit 個歌詞，無疑是 tui3 伊 e5 對象，表現十二萬分 e5 疼情。到底伊心內所思慕 e5 意中人果然是siang2？ 
原來當我13 歲e5 時我 bat toe3 阮家父，家母去大陸華北，父母 ti7 hia 做生理，我 ti7 hia 讀冊。然後為著都合上in 先倒--來。我 iau2 留 ti7 hia 讀冊。到大陸淪陷 ti7 共產e5 手，hit 時我才經過千辛萬苦，萬般 e5 驚險才逃出鐵幕。真正是九死一生 e5 危險來 koh 投入自由 e5 懷抱故鄉e5 台灣。當 ti7 大陸e5 時我 ti7 國立 e5 大學讀冊，iau2 chhun一年就會畢業。倒--來有接續編入台灣大學，但是為著有荒課一年，所以著加讀一年，幸得我 e5 成積 iau2-boe7-bai2。也這擺是暑假倒來歇熱。 
行到厝，就將 chiah e5 事講 hou7 阮媽媽聽。阮媽媽 ka7 我說明。我才知是阮厝邊離無外遠陳叔叔 e5 大千金美妙小姐。也知陳叔叔後來有去 kap人落教聽道理。可惜ti7 無偌久前有過身去，放幾若個細子。美妙小姐 ti7 舊年畢業台南長榮女子高中。然後受檢定合格，這時 ti7 本鄉e5 國民學校執教鞭。 
我聽了就明白一切。才記得細漢我12 歲 e5 時，美妙是8 歲。因為厝邊離無遠，beh 去讀公學校 e5 時（國民學校，當時叫做公學校）常常相招。Ti7 學校做伙 thit-tho5，bat 一擺伊 hou7 較大漢 e5 查甫囡仔欺負，我替伊出頭為伊。有時 hou7 別個查某囡仔kang7，我就為伊 kap 人相扑來顯明我 e5 義俠心。當時雖然是細漢 iau2-ku2 真相好。常常 chhoa7 出 chhoa7 入。無扑算目一nih 已經過去10 連年lah 。但是妙活潑，天真爛漫 e5 性質，hit 對目珠，kap 愛驕 e5 嘴，笑 e5 時雙爿e5 酒窟仔，可愛 e5 姿態，仍然照舊ti7-teh 。真正是 hou7 人一見難忘。一時心猿意馬瞬間 kah 回憶到囡仔時代 e5 事，明明那準 ti7 目前。美妙倒去也將 hit e7晡 e5 事講 hou7 in 媽媽聽。In 老母也 ka7 伊說明ka7 伊講大概是 lin2 爸爸 e5 好朋友林伯伯 e5 後生青雲兄。美妙 tui3 an2-ni 也想著囡仔時代 e5 事，不覺心中也生起一款難得 thang 形容 e5 心情。 
有一個禮拜日 e5 透早，我想 ai3 去街nih 買淡薄物。出庄口 e5 時遠遠看著有一個小姐真大方，手nih 提一包親像冊面向街nih teh 行。本底我想beh ka7 伊 teN3 做無看見，m7-ku2 tui3 背影詳細 ka7 伊看，就知的確是前日 ti7 堤防所 tu2 著 e5 美妙小姐。所以我就鼓勵家己 e5 心，奮發速步 ka7 伊jiok。無偌久就 jiok 到伊 e5 後面。Hit 時我 e5 心臟 koh 一擺噗噗 chheng2，也驚，也歡喜，也自覺歹勢，m7-ku2 禁未 tiau5 就開聲，輕輕 tui3 後面 ka7 伊叫。 「妙早安」伊忽然聽後面有人用親切 e5 聲音teh 叫--伊，gong5-ngiah8 就越過--來。一下看著是我，顯明歡喜 e5 面應我，「早安」笑笑無 koh 講甚物 。當4 蕊目珠 e5 視線相接 e5 時 hit 個疼情宛如早時做囡仔時代 e5 親密。逐家就恬恬相 kap 并肩做伙行。Hit 時我家己感覺那準真無自然，大概我 e5 面poh-kaN2有紅紅，因為我家己感覺面真燒烘。但是妙顛倒真大方自在。也那準有甚物 真要緊，真無閑 e5 事 ai3 趕緊去街仔 e5 款。 
我 e5 心真禁未 tiau5，chhoe7 機會真 ai3 koh kap 伊講話，所以我就koh 開嘴問伊：「你 beh 去 to2 位？」「我 beh 去街nih 。」「Beh 去創甚物？」「Beh 去拜堂禮拜。」 
聽伊 e5 聲音輕快柔軟，款式笑容溫純，顯明好意，無拒絕我 e5 問。所以我 e5 心就較安定，好膽 koh ka7 伊問。「Thai3著hiah-nih 早去ah？」「我 ai3 鬥教主日學，負擔幼稚科，所以 ai3 量早到禮拜堂。」講了伊那準禮數上也續反問我。「青雲兄你 beh 去 to2 位？」「我也 beh 去街nih 。」 
我心內暗暗歡喜講，an2-ni 妙 iau2 會記得--我。Tui3 an2-ni 2人就靜靜接續并肩做伙行。 
3 
Ti7 hit 個做伙行 e5 時我e5 心中不覺意識那準自我做人頭擺感覺心內有無限e5 爽快。那準人生無聊空虛憂悶 e5 心房，有得著甚物 豐富燒 lo7 e5 疼情來 thun7密 e5 款式。我向望這條通到街仔5、6 台里短短e5 路，會延長到無限 e5 遠。無扑算早起 an2-choaN2 感覺會行著加真緊。會記得一會仔 na7-tiaN7，真扑損這條甜蜜 e5 路竟然行beh 透lah。Tu2 teh 想 m7 甘beh 分開 e5 時，當 beh 踏入市街 e5 幾步前，妙忽然顯出12分親切 e5 面對我招呼講： 
「青雲兄你早起 m7 知有時間抑無？若無特別 e5 阻擋，請你 kap 我做陣來去禮拜堂聽道理好無？」 
一時我 e5 心續彷彿茫亂。因為親像受 m7 甘beh 分開 e5 暗雲密罩e5 心房，忽然看著霹靂 e5 閃光。即時無意識 tui3 嘴應伊「好。」 
因為喜出望外 e5 受招呼，接續 thang 行。其實做伙行都也 m7-kaN2 講話，攏是恬恬 teh 行。M7-ku2 hit 個快樂 be7 曉講；beh 分開又覺得真 m7 甘。其實拜堂到底是生做圓抑扁。我是不管。橫直三七二十一，若會得 koh 接續同行就好。若 hou7 我家己行我穩當be7 行對拜堂去。 
Tui3 an2-ni koh 靜靜行免偌久就到拜堂 e5 大門。這間拜堂起了無錯。真堂皇壯觀，前面有3層樓 e5 鐘塔。拜堂廳禮拜 ti7 樓頂，下面做主日學 e5 禮堂，kap 教室。學生200外個。後面 koh 起一 choa7 教室相連10外間。尚且是無夠用。利用拜堂 kou-lai7 ti7-chia，ti7 hia e5 大樹腳 e5 蔭影。10個，8個 e5 學生做一伙，做一個小組，認真 teh 教習。除師範科，聖經科，青年科，成人科，幼稚科用歸教室統制的 e5 教授法以外，其餘 e5 攏是自由式 e5 個人教授 e5 款式。聽講近來 e5 課本教材有換。也主日學 e5 宗教教育中心有對教B.CH.CHH.am-ap iam-iap e5 字母，進到引 chhoa7 人 bat 耶穌較要緊。 
後來聽牧師teh 說教，講人 e5 入信受洗禮是13歲起到14歲上濟。因為hit 個時心單純。到17、8歲起有摻插男女求愛 e5 心情，若會得緊 hou7 伊先bat 耶穌 an2-ni 是真好。若 ti7 結婚前 be7 得hou7 伊入信領洗禮。到結婚後踏入社會，受俗事纏拌 e5 時，特別到陷入 ti7 名、利、罪惡 e5 漩渦、濁流 e5 時才beh 來 ka7 伊 giu2 倒起--來實在真難。所以主日學 e5 宗教教育，若 kan-ta tiam3 hia b、ch、chh，走 be7 離實在真可惜。字母讀破幾若本，讀3年半 tui3 尾仔koaN7 起來看。Iau2-boe7 thang 讀過聖經，實在是真該死。每禮拜都是 teh liu7 hiah e5 故事。講講笑笑leh 過去。到13，4歲lah一本字母 iau2 是teh am-ap，iam-iap，iap 過來，iap 過去，續餒志 m7 koh 來。真可憐先生又講伊字母 iau2 呼 be7 來，都入初中lah iau2 是 teh hou7 伊讀字母，抑是 si-chou2，ah！可憐。主日學 m7 是an2-ni，主日學 m7 是白話字學校，主日學是 beh chhoa7 囡仔，大人信耶穌。咱所教 e5 學生，be7 得親像腓力 teh 指導干大基 e5 太監。到尾太監對腓力講「我 ai3 領洗禮信耶穌。」咱若 be7 得做到 hia 實在真了然。現在台灣教會，做父兄 e5 人真大錯。常常驚子兒 be7 得升學，迫 in 透早、透暗讀世間冊。禮拜日也續去跟老師讀冊。Kan-ta 製造大頭病 e5 後代。Be7記得子兒也有靈魂，一日，一禮拜都 m7-bat 一擺領導伊 e5 子讀聖經，抑是做伙家庭禮拜。所以當讀國民學校4、5年 e5 時，iau2 有罔去主日學。到5、6 年 e5 時就離開主日學。An2-ni 父兄是無要緊後代 e5 序細接續信仰 e5 款。若有世間 e5 財利、名聲、地位，細子將來無信仰無要緊 e5 款。 
會友應該著再檢討。Beh hou7 一個青少年tui3 13 歲--17、8 歲 e5 中間會緊來領洗禮入信，著3 方面緊密 e5 合作才會。1. 主日學e5 宗教教育。2. 家庭 e5 敬虔，父母 e5 跟心。3.青年團契e5 培養，3 方面著緊密連繫協作。設教百週年教會倍加運動，嚷到大細聲，真好。但是大向望 m7-thang 放 hiat-kak8 leng5 牛頭去 giu2 牛尾 e5 工作。咱試想看現時5 歲幼稚科 e5 囡仔koh 10 年後 in 是15 歲e5 少年，現時10 歲 e5 囡仔koh 10年後in 是20歲 e5 青年。Chiah e5 囡仔現時ti7 咱 e5 教會kiam2 m7 是鎮 beh 一半，chiah e5 若10年後攏無 hou7 伊流走去，che 10年後 kiam2 無倍加。Chiah e5 放hou7 伊走去，也才來去臭路糊糜底拖，扭向望得著倍加 e5 人入來。To2 一爿較快？ah！放快--e5 去求oh--e5，實在工加幾若倍，成積 koh be7 得真好。M7 是講 tui3 外 giu2 人來倍加，一人招一人是 m7 好。真好。著拚力做。總是 m7-thang be7 記得主日學 e5 工。Che 正正是教會倍加運動 e5 大工作。 
Chiah e5 是牧師 hit 早起 e5 說教題目「兒童宗教教育 e5 新時代。」我聽了受真大 e5 感銘。我雖罔頭擺聽說教無10分 bat 牧師 e5 所講，但是對事業上教會 e5 興隆上 e5 原理ka7 伊想起--來是真有理氣 e5 事。 
事 koh 講倒轉--來。Tu2 到禮拜堂 e5 時，妙就 ka7 我介紹 kap 牧師相 bat。Tu2 好牧師也姓林，逐家認本家。牧師真親切，介紹我參觀主日學。雖然天氣真熱，但是學生坐坐 ti7 樹腳，忽然那準是 teh 參觀夏令 e5 林間學校一樣。特別幼稚科約40左右 e5 學生。牧師 e5 令愛淑惠小姐 teh 彈琴。妙企ti7 中央，其餘 e5 囡仔，其實攏是約5 歲 e5 小弟弟，小妹妹，逐家扑圓環來圍老師。逐家唱歌和琴 e5 韻律。學中央 e5 老師 e5 行動來跳舞。那跳那唱那seh8 圓環。有時扑手，有時插腰，較停腳跳，較停手舞。音樂歌聲和諧跳舞輕快齊 chaN2 那準一群e5 小天使 ti7 林間跳舞散花 e5 款式，真正感激。 
忽然聽著閉課 e5 鐘聲 tan5，一隊一隊 chhoa7 入禮堂赴閉課式。照我 hit 日對主日學 e5 觀感，若論教學一切 e5 設備，kap 規矩 e5 整齊實在有輸普通 e5 學校。若論師生間 e5 疼情和氣藹藹，實在有贏不管 to2 位 e5 學校。若論人格 e5 培育實在 m7 是平常 e5 學堂所會 thang 看著 e5 。Tui3 聖經科起，到成人科，hit 個讀經學習 e5 虔誠，實在真 thang 感佩。 
參觀後我 kap 林牧師 chhoa7 入客廳坐。Koh 一下仔就大禮拜，今仔日是我一生頭擺入拜堂 e5 日。Tu2 是8月1號，是一個真好 e5 經驗 kap 紀念。 
Tui3 hit 日了後阮2人就加真親密熟悉。有機會我也常常去chhoe7 陳老太太坐。也 bat 常常 hou7 in 留 ti7 hia 參加暗時 e5 家庭禮拜。對陳叔叔過身了後，in 感覺較無 lam7 e5 款式。所以 in 真歡迎我去 in 兜。In 也真 mi5-noa7 講道理 hou7 我聽。不知不覺我也生出慕道 e5 心。 
有一個拜六 e7晡。妙tui3 外面入--來，身軀 hou7 雨沃到真 tam5，我 tu2-tu2 ti7 in hia，我就問伊是為甚物 因端？去 to2 位？Hou7 伊沃到 hiah-tam5。伊應我講是去送葬。講 in 幼稚科有一個學生王先生 e5 令愛叫做慧貞。今年tu2 6歲，過身去。今仔日出葬。塚地 ti7 山頂，beh 倒--來遇著西北雨。林牧師以下送葬e5 人都攏 hou7 雨沃到逐個那落湯雞一樣。妙無 khoa3 褪伊 e5 tam5衫連聲直直 o-lo2 慧貞小妹妹e5 信仰。 
講6 歲子beh 食藥，注射 e5 代先，攏會曉祈禱。到伊beh 死 e5 誠點鐘前，叫in 媽媽提吊 ti7 伊睏房壁nih 耶穌 e5 像 hou7 伊。提過手向耶穌金金看，看了ka7 伊chim，chim 了koh 看。親像 an2-ni 連連幾若擺。後來將像囥 ti7 心肝頭hia。雙手合掌恭敬唱：「耶穌疼我，我知明」也叫伊 e5 媽媽kap 伊相 kap 唱。In 媽媽流目屎嚨喉管 tiN7 唱 be7 出聲。慧貞 ka7 媽媽講：「媽媽 m7-thang 煩惱，耶穌疼我相同行，ti7 我身邊免驚惶。我若疼伊到路尾，伊會 chhoa7 我見天父。」講煞 e5 時目珠放 kheh-kheh 手仍然合掌親像teh 祈禱e5 款式，媽媽也替伊祈禱。 
王太太祈禱煞目珠擘開，ka7 伊看。太太開聲叫慧貞我子，慧貞我子。但是子 e5 面斯文笑笑，無應聲，太太才知子永遠 kap 伊離別，先倒去天父兜lah！講到 chia 妙目珠含目屎顯明真 m7 甘 e5 款式。一面也那準 teh 誇耀伊 e5 學生，有好 e5 信仰。我聽了心底也暗暗讚歎宗教教育效力 e5 偉大。 
4 
時日真快過，目一 nih 歇熱已經 beh 過lah，只有chhun 幾日仔na7-tiaN7。Ti7 歇熱中 tui3 an2-ni 起我大概逐禮拜都攏有去禮拜。得著林牧師 e5 指導，kap 送濟濟冊，也感謝上帝 e5 神引 chhoa7，我 e5 信仰大大進步。我 e5 父母也無阻擋，in 也是有理解信仰自由 e5 人。 
有一日忽然接著朋友 tui3 省都 kong3 電來，講 ai3 我提早先到學校。致到真倉皇，緊去 kap 陳老太太相辭。總是 be7 得見妙 e5 面，因為伊去學校上班，iau2 未下班。心感覺親像不足一項甚物 要緊 e5 事 iau2 未做。戀戀不捨，m7 甘離開陳叔叔 e5 厝。老太太那準 liam-piN 猜出我 e5 心情 e5 款式，先開嘴對我講，「妙若倒--來，我才替你 ka7 伊講你有來相辭。今已經出發去省都lah。」一時我 e5 心真歡喜，應伊講「拜託，拜託，請你 chiah 替我 ka7 伊相辭。」心感覺幾分較輕鬆，就倒--來緊出發。 
隔無偌久歇寒 e5 期 beh 到lah。當祝聖誕 e5 時，教會有 beh ka7 一班 e5 青年行洗禮。中間阮大學熟悉 e5 朋友也有幾若個。莊牧師也真鼓舞我領洗禮入教會。我一心真愛，總是一心 iau2 有掛慮。因為父母雖然無大阻擋，總是正經 beh 領洗禮入教，老人到底到時 m7 知怎樣？因為阮庄nih 除去陳叔叔 in 一家以外 thang 講無人拜上帝。所以我就好膽寫批來徵求妙 e5 意見，
批e5 內容大概是寫 an2-ni ： 
「妙小姐，你頭擺接著我 e5 批穩當會著驚。本我 m7-kaN2 隨便寫批 hou7 你。因為我平時真欽仰你 e5 端莊淑德，kap 你 e5 純潔、深信。總是我心內有一項躊躇不決 e5 事，真 ai3 請教你。請你歡喜回批指示我。無受氣，無嫌費氣 ka7 我講。我真歡喜照你 e5 指示來進行。 
就是ti7 這個祝聖誕，我去禮拜 e5 教會有 beh 對一班 e5 青年行洗禮。我e5 同窗也有幾若個 beh 受洗禮。莊牧師真 teh 鼓舞我也受洗。我真躊躇，因為厝nih 攏無人信主。較大膽我真思慕你，妙妹妹你歡喜做我信仰 e5 幫贊。贊我相 kap 行這條路好無？我就覺得較好膽。若無，我驚了ti7 家庭中孤單，ti7 將來 oh 得透尾。Ti7 這個進退 e5 思慮中你會 tit 贊我 e5 力量抑be7？請你指示。 
致意用 an2-ni 拜求你 e5 貴意，續請安令堂平安。祝你 e5 康樂。再會你 e5 好朋友雲寄。」 
隔幾若日攏無接著回批，心真著急，時時等候。忽然 ti7 一個晚晡放課後有郵差提一張批來。看 hit 個批囊就知是一個女性寄 e5 批。我直覺是妙寄--e5。接--來就走去一位肅靜e5 所在來開。果然是，真歡喜 ka7 伊讀。內容寫an2-ni： 
「青雲兄……論你決心 beh 入聖會 e5 事，我真 ka7 你恭喜，自然真贊成。總是m7-thang 潦草，m7-thang 為著一時e5 感情。M7-thang 看同伴 beh 入，你也入。也 m7 免觀前顧後來掛慮，只有著注神看耶穌。伊是咱信e5 源頭kap 成尾。直直走進前，看 thang 得著基督，親像伊得著你 an2-ni，主kap 你ti7-teh 。伊 tiam3 ti7 你，你 tiam3 ti7 伊。只著信 m7 免驚，m7 免看人，免看環境 kap 外面，只著信，望耶穌，一路 toe3 主到祖家。 
我koh 較向望你，m7-thang 為著…做對象來進教。論你對我 e5 好意，疼我，我真 ka7 你感謝。總是我 ai3 你先疼上帝。先疼主耶穌。扑算你 iau2 記得 ti7 堤防頂，你頭擺聽我吟詩 e5 話，『疼你嬴過通世間』hit 首詩。Che 是我 e5 家父當伊 beh 臨終別世 e5 以前叫阮姊妹仔 kap 小弟ti7 伊e5 眠床前做伙吟 e5 詩。伊也吟，吟到伊無聲，當 ti7 吟詩中伊氣斷離開世間。當伊未死 e5 以前請牧師來，逐家 ti7 hia 守主最後 e5 晚餐。Ti7 牧師 e5 立會下，將伊 e5 私財產揀上好 e5 一份田獻 hou7 上帝beh 做教會 e5 路用。也獻地 kap 厝 ai3 做拜堂。伊遺言叫我著接續伊 e5 遺志，著將本身獻hou7 主，將來 ti7 本鄉來建設教會。Ti7 這個沿海烏暗 e5 地界來興起主 e5 福音。我既然 tui3 家父受這個遺言，我決心的確 beh 貫徹這個遺志。來安慰家父 ti7 天nih8 e5 明宮 。 
青雲兄你若會 tit kap 我相 kap 負起這個重責，我自然…總是這層事著照順序經過序大人kap 牧師 e5 贊成才thang 進行。我卻有將你 e5 批讀 hou7 阮媽媽聽。伊也贊成歡喜你領洗禮。然後e5 事今後寬辦。望你保重玉體學業成功，然後才……求天父賜福保護你……所尊敬e5 青雲兄再會。妹妙謹寫。12月10日。」 
我讀了真感激，我才瞭解前妙 ti7 堤防所吟 e5 詩。「我e5 性命獻hou7 你……疼你贏過通世間……永永專專歸hou7 你。」這3句，的確 m7 是親像一般男女所想 e5 俗念。實在是人類最崇高，對神、對救主所應該獻上 e5 心情。也是純潔 e5 女徒對一切 e5 男性所要求。願逐家同心疼主，疼上帝為第一個呼 a7 聲。先獻性命 hou7 主。疼主嬴過通世間。神第一，將家己永永專專歸 ti7 伊。An2-ni 才著。 
人類最高愛 e5 對象是神，永遠 e5 救主。也人對人是著 ti7 同信仰，同向望，同趣味，會tit 同步調 e5 下面來結成 e5 疼才會美滿，才有永遠。到這時我才曉悟。Tui3 an2-ni 我續一發愛慕妙 e5 淑德。起頭是 tui3 肉體 e5 感情 e5 求愛出發。今到這時我已經知應該著ti7 信、向望、疼 e5 同步調 e5 中間，才會thang 建立美滿 e5 家庭。美滿e5 家庭m7 是建設 ti7 物質、肉慾 e5 頂面。是建設 ti7 信仰 kap 純潔 e5 疼 e5 頂面。 
批讀了不覺續跪落，求神赦免我 e5 俗念，求主重頭生我，hou7 我會好膽受洗禮進教，認主 e5 名無驚見笑。也求神若合伊 e5 聖旨意就允准我kap ……會得 thang 同工，負起建設主 e5 燈塔 ti7 故鄉來光照烏暗e5 沿海地帶。有份 ti7 這個救人 e5 事業。Koh 較會tit 同心奉獻 ti7 主日學兒童宗教教育e5 工。我深信這個是每個純潔深信e5 基督女徒對全省，全國 e5 青年所要求，逐家應該牽手相kap 來盡e5 義務。（完。） 
</HL>