<CL>
Chhoe hi5-a2
“Hi5-bah ho2-chiah8--bo5?” Chit-ku3 oe7 chin che7 lang5 long2 u7 thiann--koe3, si7 1-e5 teh kong2 kui2-a2-kou2 e5 tian7-si7 chiat-bok8 kong2 kah chin khiong2-pou3 e5 kou3-su7: u7 kui2-e5 lang5 ti7 khe-a2-pinn hang hi5-a2 chiah8, hit-boe2 si2--khi3 e5 hi5-a2 khui-chhui3 mng7: “Siau3-lian5--e5, hi5-bah ho2-chiah8--bo5?”
Chit-e5 kou3-su7 hai7 chin che7 lang5 bo5 siann2 kann2 koh chiah8 hi5-a2, goa2 thiann liau2 ma7 u7 1-cham7-a2 m7-kann2 chiah8 hi5-bah, kiann hi5-a2 ka7 goa2 kong2: “Goa2 to si2--a, li2 koh beh chiah8 goa2 e5 bah!” Boe2--a2, tong3-be7-tiau5 hi5-a2-gian3, soah khi3 tu2-tioh8 soe-siau5-tai7.
Hi5-a2 bo5 chhiunn3-koa hou7 goa2 thiann, ma7 bo5 thiau3 Disco hou7 goa2 khoann3, hi5-a2 ma7 bo5 bun7-te5, an2-ne, si7 hoat-seng siann2-mih tai7-chi3--leh? Goa2 tauh-tauh-a2 kong2 hou7 li2 thiann.
Ka7 lan5 khau chheng-khi3, soh8 iam5, khng3 ti7 tiann2--nih keh-koan5, chhiat kiunn-si khng3--loh8-khi3, thin5 2-oann2-kong kun2-chui2 mai3 im-koe3 hi5-a2, hoe2 khui-loh8 kun2, tan2 chui2 kun2, hoe2 kim3 se3-pha hou7 ban7-ban7-a2 chhoe, tan2 5-hun-cheng khi2-tiann2, iong7 sui2-sui2 e5 poann5-a2 te2, teng2-thau5 sam3 chin3-cheng5 chhiat-ho2 e5 chhang-a2, siong7 ho2-chiah8 e5 chhoe-hi5-a2, bah iu3 thng tinn, chiok ho2-chiah8--e5!
Goa2 ka7 chhoe hi5-a2 phang5-khi3『陽台』e5 toh-a2-teng2, siunn7-kong2 tiam3 goa7-khau2 chiah8 chin u7 khi3-chit, ngeh jip8-khi3 chhui3--nih, peh8-peh8 e5 hi5-bah-si ti7 chhui3 lai7-te2 soann3--khui, kam-tinn e5 hi5-a2-bi7 uI3 na-au5 thang3 kau3 phinn7-khang, goa7-ni7-a2 song2--leh!
Chiah8 kah tng hoann-hi2, 1-e5 beh 2-bi2 e5 ou-iann2 ui3 lau5-teng2 lak--loh8-lai5, ti7 bak8-chiu-bang7 theng5 bo5 1-bio2, m7-koh soah pi2 1-ni5 khah tng5, hit-e5 ou- iann2 ai kah chiok toa7-siann--e5, hit-siann tit8-tit8 chng3-jip8-khi3 goa2 e5 hinn7-khang-te2, koh koe3 bo5 poann3-bio2, 1-sian chiok tang7 e5 mih8-kiann7 tng3 ti7 ang5-bun5-thou5 teng2.
Hit sian mih8-kiann7 u7 thau5, u7 sin-khu, u7 kha, koh u7 chhiu2, kan2! Nah e7 u7 lang5 ka7 Ma-the-lu khian--loh8-lai5? Ma-the-lu tng3 ti7 thou5-kha, chiok toa7-siann--e5, goa2 hou7 un-un e5 chui2 phoah kah kui sin-khu, bi7 chhau3-chho chhau3-chho, sek ang5-kong3-kong3, na2 ke-noa7-a2 hong5 thai5 am7-kun2 pang3--chhut-lai5 e5 huih hiah ang5.
Ma-the-lu nah e7 lau5-huih? Si7 siann2-lang5 teh ou-peh-lai5? Tng teh tu7-lan7 e5 si5, lau5-kha keng3-chhat-chhia ounn-ounn-kio3, m7-chai teh chha2 siann2-hoe3. Siunn7 beh koh chiah8 hi5-a2, poann5-a2-te2 soah ang5-kong3-kong3, bi7 pi2 hi5-a2 koh khah chhau3-chho, si7 siann2-lang5 chiah ok-chit? Tan2 goa2 chheng ho2-se3, it-teng7 beh 1-keng 1-keng khi3 mng7!
Goa7-khau2 u7 lang5 ka7 mng5 long3 kah pin3-piang3-kio3, goa2 kin2 chau2-khi3 khui-mng5, mng5 khui 1-phang7, 5~6-e5 keng3-chhat hian7 chhiong--jip8-lai5, 2-e5 ka7 goa2 teh ti7 thou5-kha, sui7 ka7 phainn7 ti7 khou3-thau5 e5 90-a2 pui--chhut-lai5, toa7-siann hoah:『不要動!』
Goa2 mng7 in beh chhong3 siann2, in kong2 u7 lang5 po3-an3, kong2 goa2 chia u7 lang5 hong5 thai5--si2. Chhun--e5 3~4-e5 chau2-khi3『陽台』, khoann3-tioh8 tu2-a2 lak--loh8-lai5 hit-sian Ma-the-lu, huih, nau2-chhe2, tng5-a2-tou7 lau5 kah kui thou5- kha, kut-thau5 ui3 bah chhah--chhut-lai5, tiann7-tioh8 si7 siak kah siunn toa7-lat8, chiah e7 lian7 kut-thau5 to khoann3-hian7-hian7.
Keng3-chhat kong2 si-the2 si7 toa3 ti7 12-lau5 e5 Tan5 Chheng-chui2, koh mng7 goa2 kam2 bat--i, goa2 kong2 ti7 toa7-lau5 koan2-li2 ui2-oan5-hoe7 khui-hoe7 e5 si5, bat thiann i kong2 si7 teh cho3 lau7-su--e5, ma7 bat ti7 tian7-thui tu2--tioh8, koh u7 hou7-siong7 Hai-sah-chuh, kan-tann an2-ne nia5, ma7 bo5 siann2-mih li2-iu5 e7-sai2 sio-chhoe7.
In koh mng7 goa2 hit-chun7 ti7『陽台』chhong3-siann2?
Goa2 to7 kong2: “Goa2 chu2 1-boe2 chiok ho2-chiah8 e5 hi5-a2, be7-hu3 peng2-peng5 i to7 lai5 tau3-lau7-jiat8--a, hou7 i phun3 kah kui sin-khu chhau3-chho-huih, hi5-a2 m7-tann7 bo5 chiah8--tioh8, koh ai3 hou7 lin2 theh8- khi3 cho3 cheng3-ku3, koh tioh8 hou7 lin2 ti7 chia teh ko5-ko5-tinn5!”
Boe2--a2, in ka7 goa2 chhoa7 tng2 phai3-chhut-sou2, theh8 1-su un7-tong7-sann hou7 goa2 oann7, kong2 goa2 e5 sann ai3 theh8-khi3 giam7, koh kio3 goa2 ai3 ti7 phai3-chhut-sou2 toa3 2-kang, in beh cho3 tiau-cha.
Goa2 sann oann7 ho2, toe3 heng5-su7-chou--e5 tng2 gun2 chhu3 khoann3, mng5-chhui3 jip8--khi3 to7 khan ng5-pou3-tiau5-a2, ng5--e5 kap ang5--e5 ka--khi2-lai5 chin chhak8-bak8, koh khoann3-tioh8 hit-boe2 hi5-a2 to7 ian3-khi3, u7 lang5 beh keng2 chit-chun7 si2, bo5 lang5 u7 i hoat-tou7.
Sit8-chai7 chiok ki5-koai3--e5, Tan5 Chheng-chui2 toa3 12F-4, si7 goa2 tui3-bin7 hit-peng5--e5, nah e7 thiau3 lai5 goa2 e5『陽台』? I siak--loh8-lai5 to bo5 5-hun-cheng ku2, heng5-su7-chou--e5 to7 kau3-ui7--a, Chi-na-bin5-kok e5 cheng3-hu2 m7-bat chiah-ni7 u7 hau7-lut8--leh.
Goa2 chau2-khi3 12-lau5, 12F-4 mng5 khui-khui, lai7-te2 chat8-thong2-thong2, chin lau7-jiat8 e5 khoan2, Tan5 Chheng-chui2 hit-e5 sui2-bou2 hong5 ui5 ti7 thiann--nih teh mng7-oe7. In bou2 Iap8 Hui7-ju5 kang7-khoan2 si7 lau7-su, kap Tan5 Chheng-chui2 tau3-tin7 ti7 gun2 toa7-lau5 pinn--a2 hit-keng Chi-na-kok-hau7 teh ka3-chheh. I na2 khau3 na2 kong2 in ang ui3 choh8--jit8 to7 bo5 tng2--lai5-a, kha3 chhiu2-ki-a2 ma7 bo5 chiap, m7-chai-iann2 in ang si7 chau2-khi3 toh-ui7.
Lang5 si7 “be7 senn khan-thoa chhu3- pinn” , Tan5 Chheng-chui2 soah “beh si2 khan-thoa lau5-kha” , goa2 hit-chun7 na7 che7 khah goa7-khau2--tam7-poh8-a2, m7 to7 e7 kap hit-e5 be7 bah-chang3--e5 kang7-khoan2 hong5 teh--si2?
Goa2 chau2-khi3 chhu3-boe2-teng2 14-lau5 e5 hong-chhu3-a2, kui chhu3-teng2 long2 si7 kam3-sek-chou--e5 ti7 hia bong-lai5 bong- khi3. Goa2 so5-chhut-khi3 seh8-seh8 khoann3- khoann3--leh, bo5 khoann3-tioh8 u7 lang5 ti7 chia sio-phah e5 jiah, ka7 thau5 chhun- chhut-khi3 khoann3 goa2 hit-keng『陽台』, ang5-ang5 1-jiah, tah ti7 peh8-Thai-luh teng2-thau5, siong7 bai2 e5 Jit8-pun2 kok-ki5 kho2-leng5 ma7 pi2 che khah sui2.
Ui3 lau5-boe2-teng2 kau3 goa2 toa3 e5 8-lau5, tak8-hou7 long2 chng thih-thang, m7-koh bo5 ti7 thih-thang-teng2 khoann3-tioh8 kho3--tioh8 e5 hun5, ma7 bo5 kap Tha-ma-tok kang7-sek e5 huih-tih-hun5, to7 si7 bo5 loh8-hou7, goa2 chiah e7 siau2-siau2 chau2-chhut-lai5 goa7-khau2, tan2 Tan5 Chheng-chui2 thiau3- loh8-lai5 tau3 chiah8 hi5-a2.
Chit-ma2 e5 lang5 kiann chhu3--nih e5 mih8-kiann7 hong5 thau theh8--khi3, tak8-e5 long2 chng thih-thang ka7 ka-ti7 kuinn--khi2-lai5, koh kiann hoe2-sio-chhu3 iah-si7 te7-tang7 chhu3 pang--khi3 chau2 be7 chhut--khi3, thih-thang e7 ke khui 1-khang hou7 lang5 tu2-a2-ho2 peh e7 chhut--khi3. Tan5 Chheng-chui2 kam2 e7 si7 ui3 hit-e5 kau2-khang siak--loh8-khi3-e5? An2-ne si7 ui3 toh 1-lau5--leh?
Aih~kap goa2 bo5 ti7-tai7, chhap hiah-ni7 che7 na7 hong5 khan-thoa--tioh8 to7 chin hai7--a.
Hou7 si2-lang5 khan-thoa--tioh8 sit8-chai7 chiann5 ma5-hoan5, lu2 siunn7 lu2 sian7, un7-tong7--1-e7 khah be7 sian7. Goa2 ui3 lau5-boe2-teng2 kiann5 lau5-thui loh8--khi3, siunn7 beh lai5-khi3 lim 1-au-a2 ka-pi, ka7 chhau3-chho-bi7 ah--loh8-khi3, ma7 e7-sai2 hou7 ka-ti7 khah song2-khoai3--leh, ka-pi e5 phang-bi7 e7-sai2 ka7 chia--e5 long2 pang3 hou7 m7-chai lang5.
Hi5-a2 siu5-chui2
Tan5 Chheng-chui2 be7 ki3 e5 theh8 kho2-chhi3-choa2, na7 si7 kin-a2-jit8 bo5 kai2 hou7 ho2, bin5-a2-chai3 hak8-seng-a2 e5 seng5-chek to7 kau be7 chhut--khi3, chhia khia7 beh kau3 chhu3 chiah koh phe-tng2-lai5 hak8-hau7 theh8.
Jip8 hau7-mng5 khoann3-tioh8 seng2-tiong Kang-kau3-koann e5 kiau-chhia theng5 ti7 mng5-khau2, hit-e5 Kang-kau3-koann in lau7-pe7 si7 49-ni5 toe3 Kok-bin5-tong2 lau3-phau5 lai5 Tai5-oan5 e5 “a3-soann--e5” , i si7 te7-2-tai7, koan3-chhun-kai2-kian3 than3 chheng-goa7-ban7, thio-liau2 chin song2, toa3 ti7 goa2 hit-keng toa7-lau5 13-lau5-boe2 2 ho7.
I tiann7-tiann7 lai5 Chi-na-kok-hau7 chhoe7 siau3-lian5 hau7-tiunn2 Tiunn Beng5-chi3, thiann kong2 Tiunn Beng5-chi3 in lau7-pe7 si7 “poann3-soann” , Jit8-pun2 si5-tai7 chau2-khi3 Chi-na kap Kok-bin5-tong2 tauh, koh kong2 si7 cheng5-po3-kiok8--e5, bat ti7 Jit8-pun2 peng-iann5 iong7 Tai5-oan5-lang5 e5 sin-hun7, ka7 Kang-kau3-koann in lau7-pe7 po2--chhut-lai5, kui-lou7 ka7 po2 kau3 hit-si5 Chi-na siu2-tou『重慶』, chiah e7 2-e5 te7-2-tai7 tiann7-tiann7 teh sio-chhoe7.
Tan5 Chheng-chui2 chong5-jip8-lai5 lau7-su pan7-kong-sek, gu5-phoe5-choa2 lok-a2 chhiok8--leh to7 beh piann3 tng2 chhu3--nih, khoann3-tioh8 hau7-tiunn2-sek e5 tian7-hoe2 koh toh8--leh, siunn7 kong2 khi3 ka7 hau7-tiunn2 Ai-sah-chuh--1-e7 chiah tng2--khi3, iau2-boe7 kau3 mng5-khau2 to7 thiann-tioh8 in 2-e5 teh kong2-oe7, “Tiunn-hau7-tiunn2! Goa2 i2-keng tit-tioh8 teng2-thau5 e5 chi2-si7, kong2 beh ti7 520 2-chiu-ni5 hit-kang, hoat-tong7 jiau2-loan7 ke3-oe7, goa2 hia--e5 65-a2 chheng3-kong2 kai2--1-e7 to7 e7-sai2 phah--a......”
In 2-e5 khoann3-tioh8 u7 lang5 lai5 sui7 tiam7--khi3, Tan5 Chheng-chui2 ham3-ham3 kiann5--jip8-khi3: “Kong2 siann2-mih pi3-bit8 kiann lang5 chai?” Tiunn-hau7-tiunn2 kap Kang-kau3-koann 2-e5, 1-e5 kong2 bo5-tai7-chi3, 1-e5 hoe kong2 beh pan7 lian5-hap8 hau7-kheng3, Tan5 Chheng-chui2 kong2 beh kin2 tng2-khi3 kai2 kho2-chhi3-choa2, chai3-hoe7 kong2-liau2 to7 thau5 oat--leh to7 kiann5--chhut-khi3.
2-e5 Chi-na-lang5 siunn7 kong2 in kap Chi-na-jin5-bin5-kiong7-ho5-kok hit-peng5 e5 ke3-oe7 hou7 Tan5 Chheng-chui2 thiann-- tioh8, na7 khi3 hou7 Tai5-oan5 e5 cheng5- po3-kiok8 chai-iann2 to7 phainn2-oah8--a!
Tiunn Beng5-chi3 kap Kang-kau3-koann kin2 khi3 sai2-chhia, an3-sng3 beh ti7 Tan5 Chheng-chui2 ka7 tai7-chi3 kong2-- chhut-lai5 chin3-cheng5 chhu2-li2 ho2-se3.
Kang-kau3-koann kong2 i kap Tan5 Chheng-chui2 toa3 kang7-tong3 toa7-lau5, tng2 chhu3 e5 lou7--nih, u7 1-chat am3-thau5-a2 long2 bo5 lang5 kiann5 e5 chhan5-hoann7-lou7, Tan5 Chheng-chui2 ge-siau5 that-chhia, long2 e7 khia7 Ou-tou-bai kiann5 hit-tiau5 se3-tiau5-lou7, e7-sai2 ti7 hia ka7 tng. In 2-e5 chhia sai2--leh kiann5, kui-lou7 teh chu3-i3 chhoe7 Tan5 Chheng-chui2 e5 Ou-tou-bai.
Chhia phe-kau3 chhan5-hoann7-lou7, sui7 to7 khoann3-tioh8 1-tai5 peh8-sek e5 Ui-su-pa ti7 thau5-cheng5 pin3-piang3-kio3, Kang- kau3-koann iu5-mng5 chhui--loh8, Ian-jin- koa3 tui3 Ui-su-pa au7-lian2 chim--loh8-khi3, Tan5 Chheng-chui2 kui-sian lang5 poe-- chhut-khi3, siak ti7 chhan5--nih, kho2- chhi3-choa2 soann3 kah kui-chhan5-hoann7.
2-e5 lang5 ka7 Tan5 Chheng-chui2 chhui3 that--leh pak8--khi2-lai5, iong7 pou3-te7 lok--khi2-lai5, khng-jip8-khi3 chhia au7-tau2, chai3-tng2-khi3 in toa3--e5 hit-keng toa7-lau5, chhia tit8-chiap sai2 loh8 te7-ha7-sek e5 theng5-chhia-tiunn5.
Kang-kau3-koann seng che7 tian7-thui khi3 khui in tau e5 mng5, sin7-soa3 khoann3 13-lau5 u7 lang5--bo5, khoann3 bo5 lang5 koh che7 tian7-thui khi3 te7-ha7-sek, kap Tiunn Beng5-chi3 cho3-hoe2 ka7 Tan5 Chheng-chui2 khng-jip8-khi3 tian7-thui lai7-te2, 2-e5 lang5 sim-koann phih8-phok8-thiau3, kiann ti7 tiong-hng e7 u7 lang5 beh che7 tian7-thui. Tan5 Chheng-chui2 ti7 pou3-te7 lai7-te2 ngiu2-lai5 ngiu2-khi3, in soah koh khah kin2-tiunn.
Tian7-thui kau3 1-lau5 “Tiang!”  1-siann, mng5 khui--khui, in 2-e5 siunn7 kong2 “Hai7--a, hong5 khoann3-tioh8 to7 chong2 khi3--a.”
1-e5 se3-han3 gin2-a2 koann7 1-koan3 tau7-iu5 kiann5--jip8-lai5, ka7 in kong2: “Goa2 ji be7 tioh8, kam2 e7-sai2 the3 goa2 ji 5-lau5?” chit-e5 gin2-a2 khoann3--khi2-lai5 kek8-ke 6-hoe3, hou7 in lau7-bu2 kio3-khi3 be2 tau7-iu5.
Chit-e5 se3-han3 gin2-a2 bak8-chiu ka7 tian7-thui lai7-te2 hit-e5 toa7-pou3-te7 teng3-tiau5-tiau5: “Lin2 teh poann-chhu3 chiok thiam2--e5-hounnh?” Kang-kau3-koann kiann-1-e7 soah ka7 kiau7: “Gin2-a2-lang5 chhap hiah che7 chhong3-siann2?”
5-lau5 kau3--a, hit-e5 gin2-a2 tau7-iu5 moh--leh, tuh--leh tuh--leh kiann5-- chhut-khi3, thau5 put-si5 oat tng2-lai5 khoann3 pou3-te7, na2 kiann5 na2 liam7: “Te7-a2 e7 tin2-tang7, chin ho2-sng2!”
Kau3 13-lau5, tian7-thui mng5 khui-- khui, Tiunn Beng5-chi3 ti7 tian7-thui lai7-te2 ka7 “Khui” chhih8-an5-an5, kiann tian7-thui koh sai2-kiann5, Kang-kau3-koann chhut- khi3 sun5 bo5 lang5, to7 tau3-tin7 ka7 hit-kha pou3-te7 khng-jip8-khi3 13F-3.
Tan5 Chheng-chui2 hou7 2-e5 Chi-na te7-5-tui7 ti7 Tai5-oan5 e5 loe7-eng3 pak8- tiau5-tiau5, kan-tann u7-hoat-tou7 ti7 thou5-kha noa2, an2-choann2 noa2 soh-a2 to be7 khui. Si7 an2-choann2 tu2-a2 hou7 chhia long3-liau2 bo5 si2, chit-ma2 soah hong5 pak8 ti7 chia, i siunn7 long2 bo5.
Tiunn Beng5-chi3 khui-chhui3: “Siang2 kio3 li2 ou-peh8-chong5, koh thiann-tioh8 bo5 eng3-kai chai e5 tai7-chi3.” , Tan5 Chheng-chui2 koann2-kin2 poe2-hoe7: “Goa2 kan-tann si7 beh theh8 kho2-chhi3-choa2 tng2--khi3, bo5 thiann-tioh8 lin2 teh kong2 siann2-mih......”
Kang-kau3-koann eng3 kong2: “To ka7 li2 long3 kah an2-ne--a, chhu2-li2 hou7 chheng- khi3 khah an-choan5!”
Goa2 m7-chai-iann2 hai7 goa2 hi5-a2 chiah8 bo5 poann3-peng5 e5 Tan5 Chheng-chui2, hong5 khian--loh8-lai5 chin3-cheng5 koh u7 hou7 chhia long3--tioh8.
Hi5-a2 thiau3-chui2
Goa2 ui3 14-lau5 kiann5--loh8-lai5, kiann5 kau3 13-lau5 to7 kam2-kak lau5-thui tin3 chiok che7 mih8-kiann7 chiok phainn2 kiann5--e5, pin7-toann7-seng3 gia5--khi2-lai5, to7 kiann5-khi3 beh che7 tian7-thui.
Kiann5 kau3 tian7-thui mng5-chhui3, ji loh8--khi3 e5『按鈕』tan2 tian7-thui lai5, 13F-3 u7 2-e5 40-goa7-hoe3 e5 cha-pou-lang5 khui-mng5 chhut--lai5, khia7 ti7 goa2 pinn--a2 ma7 teh tan2 tian7-thui.
Goa2 siunn7 kong2, in kap goa2 toa3 kang7-peng5, kho2-leng5 ma7 u7 khoann3-tioh8 hit-e5 gian3 chiah8 hi5-a2, ui3 lau5-teng2 thiau3-loh-lai5 ka7 goa2 tho2 hi5-a2 e5 Tan5 Chheng-chui2.
“Tu2-a2 chin lau7-jiat8 neh!” Hit 2-e5 lang5 thiann-tioh8 bin7-sai2-sai2 long2 bo5 kong2-oe7, goa2 siunn7 kong2 koh la7 khoann3 mai3--leh: “Am3-thau5-a2 u7 lang5 thiau3-lau5, lin2 kam2 chai-iann2?” kong2--khi2-lai5, an2-ne ka7 lang5 mng7 chin sam-pat, m7-koh hit-chun7 ma7 bo5 siunn7 hiah che7, kan-tann beh chai-iann2 u7 lang5 kap goa2 chha-put-to soe--bo5.
Chheng7 kau3-koann-sann hit-e5 bin7 chiok chhau3--e5, leng7-goa7 hit-e5 seng5 kong-bu7-goan5 e5 cha-pou-lang5 kong2 i u7 thiann--tioh8, koh kong2 ai ka7 chiok toa7-siann--e5, i ma7 khi3 hou7 kiann--tioh8.
Tian7-thui kau3 5-lau5, 1-e5 siau3-lian5 ma-ma chhoa7 1-e5 se3-han3 gin2-a2 jip8--lai5, hit-e5 siau3-lian5 ma-ma khoann3--khi2-lai5 be7 chhiau-koe3 30-hoe3, u7 siau3-lian5 cha-bou2 e5 chheng-chhun bi2-le7, koh u7 cho3 ma-ma e5 seng5-sek8, hou7 lang5 khoann3 kah sim-koann-inn2-a2 ngiau--leh ngiau--leh.
Goa2 him-siong2 hit-e5 siau3-lian5 ma-ma iau2-boe7 teh-gian3, hit-e5 m7-chiann5 gin2-a2 to7 chhoah in bu2--a2 e5 chhiu2: “Goa2 tu2-a2 u7 khi3 lau5-kha be2 tau7-iu5......” Chiok un-jiu5 e5 siann ui3 siau3-lian5 ma-ma e5 chhui3--nih kong2--chhut-lai5: “Me-me chiok gau5--e5, ma-ma be2 thng5-a2 hou7--li2.” Goa2 thiann kah kui sin-khu e7 sou--khi3.
Hit-e5 me-me koh soa3--loh8: “hit 2-e5 a-peh teh poann-chhu3, in e5 pou3-te-a2 chiok ho2-sng2--e5, chiok toa7-kha, koh e7 tin2-tang7--ou5...” Un-jiu5 e5 siaN koh ti7 goa2 hinn7-khang-pinn chhut-hian7, m7-koh goa2 i2-keng bo5 teh chu3-i3 siau3-lian5 ma-ma teh kong2 siann2--a.
“Toa3 13-lau5 hit 2-e5 lang5 teh poann-chhu3, toa7-pou3-te7 koh e7 tin2-tang7?”
Tian7-thui kau3 1-lau5, siau3-lian5 ma-ma chhoa7 me-me kiann5-chhut toa7-lau5, goa2 toe3 in au7-piah chhut--khi3, siunn7 beh toe3 un-jiu5 e5 kha-pou7, kiann5-kau3 koan2-li2-sek, thau5 oat-koe3 khoann3 tian7-thui, tian7-thui mng5 kuinn oa2--lai5, i2-keng loh8-khi3 te7-ha7-sek--a, sim-koann-thau5 hiong5-hiong5 siunn7 kong2 hai7--a, koann2-kin2 mng7 khoann3 te7-ha7-sek kam2 u7 koan2-li2-goan5, i kong2 bo5, kan-tann u7 tian7-tong7-mng5, u7『遙控』to7 e7-sai2 khui-mng5 loh8--khi3.
Peng5-siong5-si5-a2 goa2 long2 pou7-lian2, khia7 Ou-tou-bai--e5 lian7 te7-ha7-sek tui3 toh-ui7 loh8--khi3 ma7 m7-chai, kau3-tann ma7 bo5 si5-kan koh siau3-liam7 siau3-lian5 ma-ma--a.
Goa2 ka7 koan2-li2-goan5 chioh tian7-oe7 kha3 hou7 heng5-su7--e5, ka7 in kong2 hit 2-e5 lang5 chin ki5-koai3, heng5-su7--e5 kong2 i2-keng kiat-an3--a, kong2 si7 Tan5 Chheng-chui2 chu7-sat. Goa2 sui7 ka7 chho3--loh8: “Lin2-nia5--leh, lang5 si2 ti7 gun2 tau『陽台』, lin2 ka7 goa2 khah choan-sim pan7--leh!” 
Un-jiu5 e5 siau3-lian5 ma-ma thau5 oat--koe3-lai5, khoann3 goa2 si7 teh toa7-siann siann2, goa2 soah phainn2-se3 phainn2-se3, chhiu2 gia5-khi2-lai5 ka7 pi2--1-e7 piau2-si7 sit-le2, i tui3 goa2 chhio3--1-e7, to7 khan hit-e5 me-me kiann5 tui3 toa7-lou7 khi3.
Goa2 ke3-siok8 kap heng5-su7--e5 sio-liong2, 2-peng5 pi2 tauh toa7-siann--e5: “Goa2 ka7 li2 kong2, u7 1-e5 se3-han3 gin2-a2 khoann3-tioh8 in thoa Tan5 Chheng-chui2......”
“Hit-e5 gin2-a2 bat Tan5 Chheng-chui2? Kap i u7 siann2-mih koan-he7?”
“Khau2-pe7! He si7 lin2 ai3 khi3 chha5--e5, goa2 si7 siu7-hai7-chia2 neh, li2 nah e7 siann2-mih tai7-chi3 long2 mng7--goa2? An2-ne heng5-su7-chou-tiunn2 oann7 goa2 cho3--lah!”
“Bo5, li2 khi3 chhoe7 hit-e5 gin2-a2 lai5, an2-ne goa2 to7 koh pan7, na7 bo5, to7 si7 chu7-sat kiat-an3.”
“Kan2! Lin2 chia--e5 si2-chhat8-thau5, lang5 si2 ti7 gun2 tau, goa2 e7 soe-siau5 1-si3-lang5 neh, am3-si5-a2 i na7 lai5 chhoe7 goa2 ka7 i po3-siu5, goa2 to7 khi3 lin2 phai3-chhut-sou2 si2 hou7 lin2 khoann3......”
Kiau7 iau2-boe7 soah, hit-e5 siau3-lian5 ma-ma khan hit-e5 me-me jip8--lai5, goa2 kin2 chau2-khi3 ka7 tau5, kong2 u7 lang5 ui3 lau5-teng2 thiau3--loh8-lai5, si2 ti7 gun2 tau『陽台』, in me-me kho2-leng5 u7 khoann3-tioh8 chng lang5 e5 toa7-pou3-te7. Siau3-lian5 ma-ma gang7--khi3, bin7--nih piau2-cheng5 m7-chai beh an2-choann2, m7-koh iu5-goan5 chiok sui2--e5.
Hit-e5 me-me giu2 in bu2--a2 e5 chhiu2: “Ma-ma, tu2-a2 hit 2-e5 a-peh poann-chhu3, pou3-te7 chiok toa7-kha--e5, koh e7 ngiau-ngiau-soan--ou5!” Siau3-lian5 ma-ma un-jiu5 e5 siann: “Mai3 ou-peh8-kong2, u7-iann2 chiah thang kong2, si7 siann2-mih si5-chun7?”  “Be2 tau7-iu5 tng2--lai5 hit-chun7-a2, in koh u7 ka7 goa2 ji tian7-thui kong!”
Goa2 kin2 chiap-loh8 mng7: “Hit-kha te7-a2 senn kah siann2-khoan2?” Goa2 mng7 kah chiok kin2-tiunn--e5, siau3-lian5 ma-ma kiann--tioh8, ka7 me-me chhiu2 khan--leh to7 kiann5 tui3 tian7-thui khi3, na2 kiann5 na2 kong2: “Kiann5, lai5 tng2! Be7-sai2 ou-peh8-kong2--e5!”
Me-me soah toa7-siann khau3--chhut-lai5: “Goa2 bo5 ou-peh8-kong2--lah!”  “Ou-peh8-kong2” hou7 me-me kam2-kak ma-ma bo5 beh siong-sin3--i, to7 ti7 tian7-thui mng5-chhui3 it-tit8 khau3, bo5 beh jip8--khi3.
Chit-chun7, heng5-su7-chou--e5 koann2 kau3-ui7, chong5--jip8-lai5, khoann3 goa2 khia7 ti7 hia, ka7 goa2 hoah, kong2 ti7 toa7-kio5-thau5 lim5-kiam2 tioh8 Tiunn Beng5-chi3 kap Kang-kau3-koann sai2 e5 chhia, lim5-kiam2 e5『霹靂小組』chhoa7--khi3 e5 keng3-chhat-kau2 phinn7-tioh8 au7-tau2 koai3-koai3, siuN7 kong2 chit-pai2 koh chha5-tioh8 chau2-su tok8-phin2--a, khui--khui soah kan-tann 1-kha toa7-pou3-te7, teng2-thau5 u7 huih-tih e5 hun5, tui3 te7-chi2 chiah chai Kang-kau3-koann toa3 ti7 13F-3, chit-ma2 beh lai5 chha5 khoann3 u7  siann2-mih soann3-soh--bo5.
In mng7 goa2 u7 beh cho3-hoe2 khi2--bo5, goa2 pi2 siau3-lian5 ma-ma, kong2 in kiann2 u7 khoann3-tioh8 Tiunn Beng5-chi3 kap Kang-kau3-koann thoa 1-kha toa7-pou3-te7 che7 tian7-thui, heng5-su7--e5 hian7 ka7 pou3-te7 theh8--chhut-lai5, goa2 pai3-thok siau3-lian5 ma-ma ai3 tau3-sann-kang7, i thau5 tim3 kah chiann5 bian2-kiong2. Goa2 kong2 beh chhiann2 i lim ka-pi, i chiah khah chhio3-bin7......
“Me-me, li2 kam2 bat khoann3-koe3 chit-kha te7-a2? Ai3 khah chim-chiok khoann3--ou5!” Heng5-su7--e5 kek gin2-a2-khui3 ka7 mng7.
Me-me kong2 bo5 khoann3--koe3, goa2 ka7 pou3-te7-a2 theh8-khi2-lai5 phinn7-phinn7 khoann3-khoann3--leh, u7 khoann3-tioh8 huih-tah, koh u7 huih e5 chhau3-chho-bi7. Goa2 kio3 heng5-su7--e5 chng-jip8-khi3 pou3-te7 cho3 Tan5 Chheng-chui2, koh kong2 to7 si7 bo5 te3 mih8-kiann7, me-me chiah jim7 be7 chhut--lai5.
“Hit-e5 khiu2 pou3-te7 e5 a-peh u7 the3 goa2 chhih8 tian7-thui!” Goa2 ka7 me-me ham7 siau3-lian5 ma-ma soeh to-sia7, sin7-soa3 chio siau3-lian5 ma-ma khi3 lim beh pou2-siong2--i e5 ka-pi.
Goa2 toe3 heng5-su7--e5 piann3-khi3 13F-3 hian7-tiunn5 chhoe7 cheng3-ku3, chhoe7 kui-pou long2 bo5, thang-a2-mng5 kap thih-thang ma7 long2 bo5 bak-tioh8 siann2-mih koai3-hun5, thih-thang-teng2 e5 kau2-a2-khang ma7 so2-an5-an5.
Chit-chun7, heng5-su7--e5 chhiu2-ki-a2 teh kainn, kam3-sek-chou kha3-lai5 kong2 pou3-te7 teng2 e5 huih si7 ti-huih, m7-koh u7 khioh-tioh8 4-ki-mou, 2-ki si7 Tan5 Chheng-chui2--e5, 1-ki si7 Tiunn Beng5-chi3--e5, koh u7 1-ki si7 Kang-kau3-koann--e5, si-the2 ma7 u7 giam7-tioh8 chhia kau3--koe3 e5 hun5, si7 thiau3-lau5 chin3-cheng5 bo5 joa7 ku2 tioh8--e5.
Goa2 thiann-liau2 sui7 kong2 u7 cheng3-jin5, koh u7 cheng3-but8, bo5 goa2 e5 tai7-chi3--a, kio3 in ka7 gun2 tau chheng-li2 ho2-se3, koh ai3 hainn5 goa2 1-boe2 hi5-a2, goa2 Khi-mou chiah e7 gian3, kong2 kah in chin phainn2-se3, it-tit8 ka7 goa2 hoe7 sit-le2, chhui3--nih liam7-kong2 e7 koann2-kin2 ka7 pho3-an3.
Koe3 1-le2-pai3, goa2 kap hit-e5 siau3-lian5 ma-ma khi3 lim ka-pi, goan5-lai5 hit-e5 me-me m7-si7 i--e5, si7 in peng5-iu2--e5, jim7 i cho3 khe3-bu2 chiah e7 kio3 i ma-ma, siunn7--tioh8 to7 lai5 kap i toa3......kam2-kak chiann5 hoann-hi2, hit-chun7 tian7-si7 tu2-a2-ho2 teh po3 sin-bun5, ka2-na2 u7 kong2-tioh8 Tan5 Chheng-chui2 e5 an3 pho3-an3--a, koh liah8-tioh8 Chi-na-jin5-bin5-kiong7-ho5-kok ti7 Tai5-oan5 siat e5 kang-chok-cham7......
Che long2 bo5 goa2 e5 tai7-chi3, siong7 iau3-kin2--e5 si7, ai3 kin2 chio siau3-lian5 ma-ma tau3-tin7 chiah8 heng5-su7-chou poe5--goa2 e5 hit-boe2 hi5-a2, ng3-bang7 chit-pai2 mai3 koh chhut tai7-chi3--a!
(TGB Thong-sin3 te7 12~15 ki5, 2000 ni5 9~12 goeh8)
</CL>
<HL>

炊魚a2
「魚肉好食--無？」這句話真che7人long2有聽--過，是1個teh講鬼a2古e5電視節目講kah chin恐怖e5故事： 有幾個人ti7溪a2邊烘魚a2食，hit尾死--去e5魚a2開嘴問：「少年--e5，魚肉好食--無？」
這個故事害chin che7人無siann2敢koh食魚a2，goa2聽了ma7有1-cham7-a2 m7敢食魚肉，驚魚a2 ka7 goa2講：「Goa2都死--a，li2 koh beh食goa2 e5肉！」尾--a2，擋be7-tiau5 魚a2-gian3，soah去tu2-tioh8衰siau5-tai7。
魚a2無唱歌hou7 goa2聽，ma7無跳Disco hou7 goa2看，魚a2 ma7無問題，an2-ne，是發生siann2-mih tai7-chi3--leh？ Goa2 tauh-tauh-a2講hou7 li2聽。
Ka7鱗khau清氣，soh8鹽，khng3 ti7鼎--nih隔高，切薑絲khng3--落-去，斟2碗公滾水mai3 im過魚a2，火開落滾，等水滾，火kim3細pha hou7慢慢a2炊，等5分鐘起鼎，用sui2-sui2 e5盤a2 te2，頂頭sam3 chin3前切好e5蔥a2，上好食e5炊魚a2，肉幼湯甜，chiok好食--e5！
Goa2 ka7炊魚a2捧去『陽台』e5桌a2頂，想講tiam3外口食chin有氣質，ngeh入去嘴--nih，白白e5魚肉絲ti7嘴內底散--開，甘甜e5魚a2味ui3嚨喉thang3到鼻孔，外ni7-a2爽--leh！
食kah tng歡喜，1個beh 2米e5烏影ui3樓頂lak--落-來，ti7目chiu網停無1秒，m7-koh soah比1年khah tng5，hit個烏影哀kah chiok大聲--e5，hit聲直直鑽入去goa2 e5耳孔底，koh過無半秒，1仙chiok重e5 mih8-kiann7 tng3 ti7紅文塗頂。
Hit仙mih8-kiann7有頭，有身軀，有kha，koh有手，kan2！ Nah會有人ka7 Ma-the-lu khian--落-來？ Ma-the-lu tng3 ti7塗kha，chiok大聲--e5，goa2 hou7溫溫e5水潑kah kui身軀，味臭臊臭臊，色紅kong3-kong3，na2雞noa7-a2 hong5 thai5頷頸放--出-來e5血hiah紅。
Ma-the-lu nah會流血？ 是siann2人teh烏白來？ 當teh tu7-lan7 e5時，樓kha警察車ounn-ounn叫，m7知teh吵siann2-hoe3。想beh koh食魚a2，盤a2底soah紅kong3-kong3，味比魚a2 koh khah臭臊，是siann2人chiah惡質？ 等goa2清好勢，一定beh 1間1間去問！
外口有人ka7門long3 kah pin3-piang3叫，goa2緊走去開門，門開1縫，5~6個警察現衝--入-來，2個ka7 goa2 teh ti7塗kha，隨ka7 phainn7 ti7褲頭e5 90-a2 pui--出-來，大聲hoah：『不要動！』
Goa2問in beh創siann2，in講有人報案，講goa2 chia有人hong5 thai5--死。Chhun--e5 3~4個走去『陽台』，看tioh8 tu2-a2 lak--落-來hit仙Ma-the-lu，血，腦chhe2，腸a2肚流kah kui塗kha，骨頭ui3肉插--出-來，tiann7-tioh8是摔kah siunn大力，chiah會連骨頭都看現現。
警察講屍體是toa3 ti7 12樓e5陳清水，koh問goa2 kam2 bat--i，goa2講ti7大樓管理委員會開會e5時，bat聽i講是teh做老師--e5，ma7 bat ti7電梯tu2--tioh8，koh有互相Hai-sah-chuh，kan-tann an2-ne nia5，ma7無siann2-mih理由會sai2相chhoe7。
In koh問goa2 hit-chun7 ti7『陽台』創siann2？
Goa2就講：「Goa2煮1尾chiok好食e5魚a2，be7赴peng2-peng5 i就來鬥鬧熱--a，hou7 i噴kah kui身軀臭臊血，魚a2 m7-tann7無食--tioh8，koh ai3 hou7 lin2提去做證據，koh tioh8 hou7 lin2 ti7 chia teh ko5-ko5纏！」
尾--a2，in ka7 goa2 chhoa7 tng2派出所，提1-su運動衫hou7 goa2換，講goa2 e5衫ai3提去驗，koh叫goa2 ai3 ti7派出所toa3 2-kang，in beh做調查。
Goa2衫換好，toe3刑事組--e5 tng2 gun2厝看，門嘴入--去就牽黃布條a2，黃--e5 kap紅--e5加--起-來chin刺目，koh看tioh8 hit尾魚a2就嚥氣，有人beh揀這chun7死，無人有i法度。
實在chiok奇怪--e5，陳清水toa3 12F-4，是goa2對面hit-peng5--e5，nah會跳來goa2 e5『陽台』？ I摔--落-來都無5分鐘久，刑事組--e5就到位--a，支那民國e5政府m7-bat chiah-ni7有效率--leh。
Goa2走去12樓，12F-4門開開，內底chat8-thong2-thong2，chin鬧熱e5款，陳清水hit-e5 sui2-bou2 hong5圍ti7廳--nih teh問話。In bou2葉惠如kang7款是老師，kap陳清水tau3-tin7 ti7 gun2大樓邊--a2 hit間支那國校teh教冊。I na2哭na2講in ang ui3choh8--日就無tng2--來-a，kha3手機a2 ma7無接，m7知iann2 in ang是走去toh位。
人是「be7生牽拖厝邊」，陳清水soah「beh死牽拖樓kha」，goa2 hit-chun7若坐khah外口--tam7-poh8-a2，m7就會kap hit個賣肉粽--e5 kang7款hong5 teh--死？
Goa2走去厝尾頂14樓e5 hong厝a2，kui厝頂long2是鑑識組--e5 ti7 hia摸來摸去。Goa2 so5出去seh8-seh8看看--leh，無看tioh8有人ti7 chia相phah e5跡，ka7頭伸出去看goa2 hit間『陽台』，紅紅1跡，貼ti7白Thai-luh頂頭，上bai2 e5日本國旗可能ma7比che khah sui2。
Ui3樓尾頂到goa2 toa3 e5 8樓，tak8戶long2裝鐵窗，m7-koh無ti7鐵窗頂看tioh8靠--tioh8 e5痕，ma7無kap Tha-ma-tok kang7色e5血滴痕，就是無落雨，goa2 chiah會痟痟走出來外口，等陳清水跳落來tau3食魚a2。
Chit-ma2 e5人驚厝--nih e5 mih8-kiann7 hong5偷提--去，tak8-e5 long2裝鐵窗ka7 ka-ti7關--起-來，koh驚火燒厝iah是地動厝崩--去走be7出--去，鐵窗會加開1孔hou7人tu2-a2好爬會出--去。陳清水kam2會是ui3 hit個狗孔摔--落-去-e5？ An2-ne是ui3 toh 1樓--leh？
Aih~kap goa2無ti7-tai7，chhap hiah-ni7 che7若hong5牽拖--tioh8 就chin害--a。
Hou7死人牽拖--tioh8實在chiann5麻煩，愈想愈sian7，運動--1-下khah be7 sian7。Goa2 ui3樓尾頂行樓梯落--去，想beh來去lim 1甌a2咖啡，ka7臭臊味押--落-去，ma7會sai2 hou7 ka-ti7 khah爽快--leh，咖啡e5香味會sai2 ka7 chia--e5 long2放hou7 m7知人。
魚a2泅水
陳清水be7記e5提考試紙，若是今a2日無改hou7好，bin5-a2-chai3學生a2 e5成績就交be7出--去，車khia7 beh到厝chiah koh phe-tng2來學校提。
入校門看tioh8省中江教官e5轎車停ti7門口，hit個江教官in老爸是49年toe3國民黨落跑來台灣e5「a3山--e5」，i是第2代，眷村改建趁千幾萬，thio了chin爽，toa3 ti7 goa2 hit間大樓13樓尾2號。
I tiann7-tiann7來支那國校chhoe7少年校長張明志，聽講張明志in老爸是「半山」，日本時代走去支那kap國民黨tauh，koh講是情報局--e5，bat ti7日本兵營用台灣人e5身分，ka7江教官in老爸保--出-來，kui路ka7保到hit時支那首都『重慶』，chiah會2個第2代tiann7-tiann7 teh相chhoe7。
陳清水chong5入來老師辦公室，牛皮紙lok-a2 chhiok8--leh就beh piann3 tng2厝--nih，看tioh8校長室e5電火koh toh8--leh，想講去ka7校長Ai-sah-chuh--1-下chiah tng2--去，猶boe7到門口就聽tioh8 in 2個teh 講話，「張校長！ Goa2已經得tioh8頂頭e5指示，講beh ti7 520 2周年hit-kang，發動擾亂計畫，goa2 hia--e5 65-a2 槍管改--1-下就會sai2 phah--a…」
In 2個看tioh8有人來隨tiam7--去，陳清水ham3-ham3行--入-去：「講siann2-mih祕密驚人知？」張校長kap江教官2個，1個講無tai7-chi3，1個hoe講beh辦聯合校慶，陳清水講beh緊tng2去改考試紙，再會講了就頭oat--leh就行--出-去。
2個支那人想講in kap支那人民共和國hit-peng5 e5計畫hou7陳清水聽--tioh8，若去hou7台灣e5情報局知iann2就phainn2活--a！
張明志kap江教官緊去駛車，an3-sng3 beh ti7陳清水ka7 tai7-chi3講--出-來chin3前處理好勢。
江教官講i kap陳清水toa3 kang7棟大樓，tng2厝e5路--nih，有1-chat暗頭a2 long2無人行e5田岸路，陳清水ge-siau5塞車，long2會khia7 Ou-tou-bai行hit條細條路，會sai2 ti7 hia ka7 tng。In 2個車駛--leh行，kui路teh注意chhoe7陳清水e5 Ou-tou-bai。
車phe到田岸路，隨就看tioh8 1台白色e5 Ui-su-pa ti7頭前pin3-piang3叫，江教官油門催--落，Ian-jin蓋tui3 Ui-su-pa後輪chim--落-去，陳清水kui仙人飛--出-去，摔ti7田--nih，考試紙散kah kui田岸。
2個人ka7陳清水嘴塞--leh縛--起-來，用布袋lok--起-來，扛入去車後tau2，載tng2去in toa3--e5 hit間大樓，車直接駛落地下室e5停車場。
江教官先坐電梯去開in tau e5門，順續看13樓有人--無，看無人koh坐電梯去地下室，kap張明志做伙ka7陳清水扛入去電梯內底，2個人心肝phih8-phok8跳，驚ti7中央會有人beh坐電梯。陳清水ti7布袋內底扭來扭去，in soah koh khah緊張。
電梯到1樓「Tiang！」1聲，門開--開，in 2個想講「害--a，hong5看tioh8就總去--a。」
1個細漢gin2-a2 koann7 1罐豆油行--入-來，ka7 in講：「Goa2 ji be7 tioh8，kam2會sai2替goa2 ji 5樓？」這個gin2-a2看--起-來極加6歲，hou7 in老母叫去買豆油。
這個細漢gin2-a2目chiu ka7電梯內底hit個大布袋盯tiau5-tiau5：「Lin2 teh搬厝chiok thiam2--e5-hounnh？」江教官驚1下soah ka7 kiau7：「Gin2-a2人chhap hiah che7創siann2？」
5樓到--a，hit個gin2-a2豆油moh--leh，tuh--leh tuh--leh行--出-去，頭不時oat tng2來看布袋，na2行na2唸： 「袋a2會tin2動，chin好sng2！」
到13樓，電梯門開--開，張明志ti7電梯內底ka7「開」chhih8-an5-an5，驚電梯koh駛行，江教官出去巡無人，就鬥陣ka7 hit-kha布袋扛入去13F-3。
陳清水hou7 2個支那第5隊ti7台灣e5內應縛tiau5-tiau5，kan-tann有法度ti7塗kha noa2，an2-choann2 noa2索a2都be7開。是an2-choann2 tu2-a2 hou7車long3了無死，chit-ma2 soah hong5縛ti7 chia，i想long2無。
張明志開嘴：「Siang2叫li2烏白chong5，koh聽tioh8無應該知e5 tai7-chi3。」，陳清水趕緊poe2-hoe7：「Goa2 kan-tann是beh提考試紙tng2--去，無聽tioh8 lin2 teh講siann2-mih…」
江教官應講：「都ka7 li2 long3 kah an2-ne--a，處理hou7清氣khah安全！」
Goa2 m7知iann2害goa2魚a2食無半peng5 e5陳清水，hong5 khian--落-來chin3前koh有hou7車long3--tioh8。
魚a2跳水
Goa2 ui3 14樓行--落-來，行到13樓就感覺樓梯tin3 chiok che7 mih8-kiann7 chiok phainn2行--e5，貧惰性gia5--起-來，就行去beh坐電梯。
行到電梯門嘴，ji落--去e5『按鈕』等電梯來，13F-3有2個40外歲e5 cha-pou人開門出--來，khia7 ti7 goa2邊--a2 ma7 teh等電梯。
Goa2想講，in kap goa2 toa3 kang7-peng5，可能ma7有看tioh8 hit個gian3食魚a2，ui3樓頂跳落來ka7 goa2討魚a2 e5陳清水。
「Tu2-a2 chin鬧熱neh！」Hit 2個人聽tioh8面sai2-sai2 long2無講話，goa2想講koh la7看mai3--leh：「暗頭a2有人跳樓，lin2 kam2知iann2？」講--起-來，an2-ne ka7人問chin三八，m7-koh hit-chun7 ma7無想hiah che7，kan-tann beh知iann2有人kap goa2差不多衰--無。
穿教官衫hit個面chiok臭--e5，另外hit個seng5公務員e5 cha-pou人講i有聽--tioh8，koh講哀ka7 chiok大聲--e5，i ma7去hou7驚--tioh8。
電梯到5樓，1個少年媽媽chhoa7 1個細漢gin2-a2入--來，hit個少年媽媽看--起-來be7超過30歲，有少年cha-bou2 e5青春美麗，koh有做媽媽e5成熟，hou7人看kah心肝inn2-a2 ngiau--leh ngiau--leh。
Goa2欣賞hit個少年媽媽猶boe7 teh-gian3，hit個m7-chiann5 gin2-a2就chhoah in母--a2 e5手：「Goa2 tu2-a2有去樓kha買豆油…」Chiok溫柔e5聲ui3少年媽媽e5嘴--nih講--出-來：「妹妹chiok gau5--e5，媽媽買糖a2 hou7--li2。」Goa2聽kah kui身軀會sou--去。
Hit個妹妹koh續--落：「hit 2個a伯teh搬厝，in e5布袋a2 chiok好sng2--e5，chiok大kha，koh會tin2動--ou5…」溫柔e5聲koh ti7 goa2耳孔邊出現，m7-koh goa2已經無teh注意少年媽媽teh講siann2--a。
「Toa3 13樓hit 2個人teh搬厝，大布袋koh會tin2動？」
電梯到1樓，少年媽媽chhoa7妹妹行出大樓，goa2 toe3 in後壁出--去，想beh toe3溫柔e5 kha步，行到管理室，頭oat過看電梯，電梯門關oa2--來，已經落去地下室--a，心肝頭hiong5-hiong5想講害--a，趕緊問看地下室kam2有管理員，i講無，kan-tann有電動門，有『遙控』就會sai2開門落--去。
平常時a2 goa2 long2 pou7-lian2，khia7 Ou-tou-bai--e5連地下室tui3 toh位落--去ma7 m7知，到tann ma7無時間koh siau3念少年媽媽--a。
Goa2 ka7管理員借電話kha3 hou7刑事--e5，ka7 in講hit 2個人chin奇怪，刑事--e5講已經結案--a，講是陳清水自殺。Goa2隨ka7 chho3--落：「Lin2娘--leh，人死ti7 gun2 tau『陽台』，lin2 ka7 goa2 khah專心辦--leh！」
溫柔e5少年媽媽頭oat--過-來，看goa2是teh大聲siann2，goa2 soah phainn2勢phainn2勢，手gia5起來ka7比--1-下表示失禮，i對goa2笑--1-下，就牽hit個妹妹行tui3大路去。
Goa2繼續kap刑事--e5相嚷，2-peng5比tauh大聲--e5：「Goa2 ka7 li2講，有1個細漢gin2-a2看tioh8 in拖陳清水…」
「Hit個gin2-a2 bat陳清水？ Kap i有siann2-mih關係？」
「Khau2-pe7！ He是lin2 ai3去查--e5，goa2是受害者neh，li2 nah會siann2-mih tai7-chi3 long2問--goa2？ An2-ne刑事組長換goa2做--lah！」
「無，li2去chhoe7 hit個gin2-a2來，an2-ne goa2就koh辦，若無，就是自殺結案。」
「Kan2！ Lin2 chia--e5死賊頭，人死ti7 gun2 tau，goa2會衰siau5 1世人neh，暗時a2 i若來chhoe7 goa2 ka7 i報仇，goa2就去lin2派出所死hou7 lin2看…」
Kiau7猶boe7 soah，hit個少年媽媽牽hit個妹妹入--來，goa2緊走去ka7 tau5，講有人ui3樓頂跳--落-來，死ti7 gun2 tau『陽台』，in妹妹可能有看tioh8裝人e5大布袋。少年媽媽gang7--去，面--nih表情m7知beh an2-choann2，m7-koh猶原chiok sui2--e5。
Hit個妹妹giu2 in母--a2 e5手：「媽媽，tu2-a2 hit 2個a伯搬厝，布袋chiok大kha--e5，koh會ngiau-ngiau-soan--ou5！」少年媽媽溫柔e5聲：「Mai3烏白講，有影chiah thang講，是siann2-mih時chun7？」「買豆油tng2--來hit-chun7-a2，in koh有ka7 goa2 ji電梯kong！」
Goa2緊接落問：「Hit-kha袋a2生kah siann2款？」Goa2問kah chiok緊張--e5，少年媽媽驚--tioh8，ka7妹妹手牽--leh就行tui3電梯去，na2行na2講：「行，來tng2！ Be7-sai2烏白講--e5！」
妹妹soah大聲哭--出-來：「Goa2無烏白講--lah！」「烏白講」hou7妹妹感覺媽媽無beh相信--i，就ti7電梯門嘴一直哭，無beh入--去。
這chun7，刑事組--e5趕到位，chong5--入-來，看goa2 khia7 ti7 hia，ka7 goa2 hoah，講ti7大橋頭臨檢tioh8張明志kap江教官駛e5車，臨檢e5『霹靂小組』chhoa7--去e5警察狗phinn7-tioh8後tau2怪怪，想講這pai2 koh查tioh8走私毒品--a，開--開soah kan-tann 1-kha大布袋，頂頭有血滴e5痕，對地址chiah知江教官toa3 ti7 13F-3，chit-ma2 beh來查看有siann2-mih線索--無。
In問goa2有beh做伙起--無，goa2比少年媽媽，講in kiann2有看tioh8張明志kap江教官拖1-kha大布袋坐電梯，刑事--e5現ka7布袋提--出-來，goa2拜託少年媽媽ai3 tau3-sann-kang7，i頭tim3 kah chiann5勉強。Goa2講beh請i lim咖啡，i chiah khah笑面…
「妹妹，li2 kam2 bat看過這kha袋a2？ Ai3 khah斟酌看--ou5！」刑事--e5 kek gin2-a2-khui3 ka7問。
妹妹講無看--過，goa2 ka7布袋a2提起來phinn7-phinn7看看--leh，有看tioh8血tah，koh有血e5臭臊味。Goa2叫刑事--e5裝入去布袋做陳清水，koh講就是無te3 mih8-kiann7，妹妹chiah認be7出--來。
「Hit個khiu2布袋e5 a伯有替goa2 chhih8電梯！」Goa2 ka7妹妹ham7少年媽媽說多謝，順續招少年媽媽去lim beh補償--i e5咖啡。
Goa2 toe3刑事--e5 piann3去13F-3現場chhoe7證據，chhoe7 kui-pou long2無，窗a2門kap鐵窗ma7 long2無bak-tioh8 siann2-mih怪痕，鐵窗頂e5狗a2孔ma7鎖an5-an5。
這chun7，刑事--e5手機a2 teh kainn，鑑識組kha3來講布袋頂e5血是豬血，m7-koh有khioh-tioh8 4-ki毛，2-ki是陳清水--e5，1-ki是張明志--e5，koh有 1-ki是江教官--e5，屍體ma7有驗tioh8車kau3--過e5痕，是跳樓chin3前無joa7久tioh8--e5。
Goa2聽了隨講有證人，koh有證物，無goa2 e5 tai7-chi3--a，叫in ka7 gun2 tau清理好勢，koh ai3還goa2 1尾魚a2，goa2 Khi-mou chiah會gian3，講kah in chin phainn2勢，一直ka7 goa2 hoe7失禮，嘴--nih唸講會趕緊ka7破案。
過 1禮拜，goa2 kap hit個少年媽媽去lim咖啡，原來hit個妹妹m7是i--e5，是in朋友--e5，認i做契母chiah會叫i媽媽，想--tioh8就來kap i toa3…感覺chiann5歡喜，hit-chun7電視tu2-a2好teh報新聞，ka2-na2有講tioh8陳清水e5案破案--a，koh掠tioh8支那人民共和國ti7台灣設e5工作站…
Che long2無goa2 e5 tai7-chi3，上要緊--e5是，ai3緊招少年媽媽tau3-tin7食刑事組賠--goa2 e5 hit尾魚a2，ng3望這pai2 mai3 koh出tai7-chi3--a！
(TGB通訊第12~15期，2000年9~12月)
</HL>