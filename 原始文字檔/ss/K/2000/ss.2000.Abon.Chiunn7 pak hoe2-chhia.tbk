<CL>
“Koh-ui7 lu2-kheh, thau3-cha2 1:00 chiunn7-pak kau3 Chhiu7-na5-a2 e5 khoai3-chhia, ti7 te7-1 goeh8-tai5 beh khi2-kiann5--a, iau2-boe7 chiunn7-chhia e5 lu2-kheh chhiann2 koann2-kin2 chiunn7-chhia!”
Chhia-tiunn2 khia7 ti7 chhia-mng5 pinn-a2 khoann3, tan2 lang5 long2 chiunn7-chhia ho2-se3, to7 e7-sai2 ka7 un7-choan2-chhiu2 pi2 beh khi2-kiann5. Hoe2-chhia khi2-kiann5, thih-chhia-lian2 ka7 thih-ki-lou7 tng3 kah khi-khi-khok8-khok8, thih-chhia-lian2 ti7 thih-ki-lou7 teng2 thoa kah ki-ki-kio3, oann7 thih-ki-lou7 ka7 chhia-siunn hainn3-leh kiann5.
Chit-pan thau3-cha2 1:00 e5 khoai3-chhia, phou2-thong si5-a2 khah chio2 lang5 che7, ai3 kau3 pai3-6 le2-pai3, u7 chin che7 siuN7 beh ti7 chhia-teng2 khun3, koann2 thau3-cha2 kau3 Tai5-pak e5 lang5, chiah e7 che7 chit-pan khoai3-chhia.
Am3-pan-chhia bo5 sio2-chia2, kan-tann u7 chhia-tiunn2, un7-choan2-chhiu2 ham7 1-e5 toe3-chhia e5 cha-pou chit-goan5, na7 si7 beh sng3 u7 kho3 hoe2-chhia than3-chiah8--e5, koh u7 1-e5 ti7 Sou-o7 chiunn7-chhia, kha painn2-painn2 teh be7 pian7-tong e5 a-peh-a2, chhun--e5 to7 si7 khai-chinn5 che7 hoe2-chhia koann2-lou7 e5 chhut-goa7-lang5.
Pai3-6 thau3-cha2 1:00, hoe2-chhia chun2-si5 ui3 Hoa-lian5 chhia-thau5 hoat-chhia, hoe2-chhia-siann ti7 ki5-lai5 peng5-ia2 pin3-piang3-kio3, chhia-tiunn2 sun5-koe3 1-choa7, kui-chhia chhut-goa7-lang5 long2 khun3 kah kounn5-kounn5-kio3.
Ti7 chhia-mng5 pinn, u7 lang5 e7 ka7 mng5 khui-khi2-lai5 sian3-hong. Na7 si7 khoann3-tioh8 chit-chiong2 lang5, chiann5-cho3 1-e5 chhia-tiunn2, to7 ai3 ka7 mng5 koainn oa2--lai5, koh ai3 kio3 lu2-kheh chu3-i3 an-choan5, hong5 kong2 e5 lang5 ma7 e7 chin phoe3-hap8 ka7 mng5 koainn--khi2-lai5, tan2 chhia-tiunn2 kiann5--koe3 chiah koh khui, sng3 si7 hou7 chhia-tiunn2 chit-e5 sin-hun7 1-e5 bin7-chu2.
Sun5 1-choa7 liau2, chhia-tiunn2 e7 tng2 khi3 i e5 hioh-khun3-sek, tan2 koe3 Ho5-peng5 chhia-thau5, i chiah koh chhut-lai5 ka-phio3. U7 chin che7 lang5 e7 thau chau2-phio3, chiann5-cho3 1-e5 chhia-tiunn2, i ma7 kam2-kak u7 1-koa2 tai7-chi3 bo5 kai3 tho3-tong3, chhia-siunn chiah ku7, gau5 ban7 hun, kang7-khoan2 phio3-chinn5 koh bo5 it-teng7 u7 ui7 thang che7, na7 m7-si7 chiah8 thih-lou7 png7, che-chhia bian2-chinn5, i ma7 siunn7 beh thau chau2-phio3.
Hoe2-chhia sai2 ban7 beh jip8-cham7, goeh8-tai5-teng2 bo5 poann3-e5-lang5, ma7 bo5 lang5 loh8-chhia, kau3 Tai5-pak chin3- cheng5, chit-khoan2 chhia-thau5 koh u7 chiann5 10-e5.
Goeh8-tai5 chau2 tui3 au7-piah khi3, bo5 joa7 ku2 hoe2-chhia to7 sai2 jip8-khi3 pong7-khang, chhia-tiunn2 beh khai-si2 cho3 siong7 tiong7-iau3 e5 khang-khoe3, i ui3 hioh-khun3-sek kiann5 tuI3 chhia-siunn, chhiu2 tah chhia-mng5-teng2 e5 po-le5, ka7 mng5 sak--khui, te7-1-chhia bo5 poann3-lang5, khang-khang lian7 1-chiah niau-a2 kau2-a2 to bo5, lian7 kha-bang2 ma7 long2 bo5 khoann3--tioh8, kan-tann ku2-ni5 oah8 ti7 chhia-lai7 e5 ka-choah8 teh si3-ke3 loa7-loa7-so5.
Chhia-tiunn2 khoann3 1-e7 lang5 gang7-- khi3, tu2-a2 Ho5-peng5 chhia-thau5 ah8 bo5 lang5 loh8-chhia, nah e7 1 chhia pah- goa7-e5 lang5 long2 bo5--khi3? I kiann5 tui3 te7-2-chhia, chhia-mng5 sak--khui, u7 2-e5 lang5 khia7 ti7 siang-peng5 mng5-pinn, bak8-chiu lo5-lo5 ka7 khoann3, chhia-tiunn2 be7-hu3 khui-chhui3, hit 2-e5 seng hoah “Goa2 bo5-phio3!”, kong2 liau2 thiau3 tui3 goa7-khau2 khi3, chhia-tiunn2 koann2-kin2 ka7 chhiu2-ki-a2 gia5-khi2-lai5 hoah un7-choan2-chhiu2 “U7 lang5 thiau3-chhia! Kin2 theng5-chhia!”
Un7-choan2-chhiu2 tong3-a2 chhui--loh8, chhia-lian2 ka7 thih-ki-lou7 ka7 an5-an5, thih-ki-lou7 ki-ki-kio3 koh phun3 hoe2-chhenn, pong7-khang lai7-toe2 na2 teh pang3 ian-hoe2.
Chhia theng5 tiann7, un7-choan2-chhiu2 kou2 chhiu2-ki-a2 thong-ti Hoa-lian5, Ho5-peng5 kap Lam5-o7 chhia-thau5. Kong2 soah, kin2 thiau3-loh8 chhia-toe2 sun5, chhia-tiunn2 ma7 gia5 chhiu2-tian7 chhoe7 chhia-kha, toe3 chhia e5 chit-goan5 kin2 lai5 tau3 chhoe7, kui-choa7 khoai3-chhia tak8-liap8 lian2-a2 long2 bo5 khoann3-tioh8 tu2-a2 thiau3-chhia hit 2-e5.
In chhoe7 kau3 chhui tong3-a2 koh koe3 beh 1-khi-loh, bo5 hoeh-tih, bo5 bah-iu2-a2, koh khah mai3 kong2 u7 kui-sian lang5.
Beng5-beng5 khoann3-tioh8 2-e5 lang5 thiau3--loh8-khi3, chhoe7 bo5 to7 ka7 tong3-choh bo5 tai7-chi3, chhia koh ka7 sai2 kiann5, chhin3-chhai2 hoe 1-e5 li2-iu5 u7 kau-tai3 to7 ho2--a, hoe2-chhia ban7-hun si7 su3-siong5--e5, ma7 bo5 lang5 e7 khi3 ke3-kau3. Tak8-e5 tng2-khi3 ka-ti7 e5 khang-khoe3, chhia-tiunn2 soah loh8 beh去 2-chhia ka-phio3.
Chhia-tiunn2 jip8-khi3 kau3 2-chhia, bo5 lang5! Kap 1-chhia kang7-khoan2, lang5 long2 bo5--khi3.
I sim-lai7 teh siunn7: “M7 tioh8--a! Kam2 e7 khi3 tu2-tioh8 siann2-mih la3-sap--e5?”, i kiann5 khi3 te7-3-chhia beh khoann3 u7 lang5--bo5, chiap chhia e5 siang-peng5 mng5-pinn, 2-e5 lang5 khoann3-tioh8 i lai5, hoah kong2 “Goa2 bo5 phio3!”, sui5 thiau3--loh8-khi3. Cho3 chhia-tiunn2 chiah ku2, thau5 1-pai2 tu2--tioh8, kam2 kong2 chiah--e5 lang5 chiah ge5-siau5 Thih-lou7-kiok8? 3-chhia, 4-chhia, 5-chhia it-tit8 kau3 siong7-boe2 chhia long2 bo5 lang5, chhia-mng5-pinn e5 lang5 long2 bak8-chiu lo5-lo5, hoah 1-ku3 “Goa2 bo5 phio3!” to7 thiau3--chhut-khi3.
Koan2 chit-pan ia7-khoai3-chhia e5 chek-jim7 ai3 cho3 kah kau3, i koat-sim beh sun7 kau3 siong7-boe2-chat e5 siong7-boe2 1-e5 mng5, chhia-tiunn2 chit-e5 ui7 chiah cho3 e7 khi2.
Siong7-boe2 hit-e5 mng5 pun2-chiann5 si7 beh chiap au7-1-chat chhia-siunn--e5, na7 bo5 chiap, chhut--khi3 to7 si7 thih-ki-lou7. chhia-tiunn2 khoann3-tioh8 un7-choan2- chhiu2 kap toe3 chhia e5 chit-goan5 khia7 ti7 mng5-pinn, in kap chin3-cheng5 thiau3- chhi e5 lang5 kang7-khoan2, bak8-chiu lo5-lo5 teh khoann3 chhia-tiunn2, chhia-tiunn2 be7-hu3 khui-chhui3 mng7 in si7 an2-choann2, 2-e5 lang5 to7 hoah kong2 “Goa2 bo5 phio3!”, ui3 siong7 boe2 chat e5 siong7 boe2 hit-e5 mng5 thiau3--chhut-khi3.
Chhia-tiunn2 nng2-kha, kui-sian lang5 un--loh8-khi3, phi3 ti7 mng5 thau5-cheng5, bak8-chiu lo5-lo5, chhui3--nih seh8-seh8-liam7 “Goa2 bo5 phio3......Goa2 bo5 phio3......”
(TGB Thong-sin3 te7 8 ki5, 2000 ni5 5 goeh8)
</CL>
<HL>

「各位旅客，透早 1：00上北到樹林a2 e5快車，ti7第1月台beh起行--a，iau2-boe7上車e5旅客請趕緊上車！」
車長khia7 ti7車門邊a2看，等人long2上車好勢，to7會sai2 ka7運轉手比beh起行。 火車起行，鐵車輪ka7鐵枝路tng3 kah khi-khi-khok8-khok8，鐵車輪ti7鐵枝路頂拖kah ki-ki叫，換鐵枝路ka7車廂hainn3-leh行。
這班透早 1：00 e5快車，普通時a2 khah少人坐，ai3到拜6禮拜，有chin che7想beh ti7車頂khun3，趕透早到台北e5人，chiah會坐這班快車。
暗班車無小姐，kan-tann有車長，運轉手ham7 1個toe3車e5 cha-pou 職員，若是beh算有靠火車than3食--e5，koh有 1個ti7蘇澳上車，腳painn2-painn2 teh賣便當e5 a伯a2，chhun--e5 to7是khai錢坐火車趕路e5出外人。
拜6透早 1：00，火車準時ui3花蓮車頭發車，火車聲ti7奇萊平野pin3-piang3叫，車長巡過 1-choa7，kui車出外人long2 khun3 kah kounn5-kounn5叫。
Ti7車門邊，有人會ka7門開起來sian3風。 若是看tioh8這種人，chiann5做 1個車長，to7 ai3 ka7門關oa2--來，koh ai3叫旅客注意安全，hong5講e5人ma7會chin配合ka7門關--起-來，等車長行--過chiah koh開，算是hou7車長這個身份 1個面子。
巡 1-choa7了，車長會tng2去i e5 hioh-khun3室，等過和平車頭，i chiah koh出來ka票。 有chin che7人會偷走票，chiann5做 1個車長，i ma7感覺有 1-koa2 tai7-chi3無kai3妥當，車廂chiah舊，gau5慢分，kang7款票錢koh無一定有位thang坐，若m7是食鐵路飯，坐車免錢，i ma7想beh偷走票。
火車駛慢beh入站，月台頂無半個人，ma7無人落車，到台北chin3前，這款車頭koh有chiann5 10個。
月台走tui3後壁去，無joa7久火車to7駛入去pong7空，車長beh開始做上重要e5 khang-khoe3，i ui3 hioh-khun3室行tui3車廂，手貼車門頂e5玻璃，ka7門sak--開，第 1車無半人，空空連 1隻貓a2狗a2都無，連kha-bang2 ma7 long2無看--tioh8，kan-tann久年活ti7車內e5 ka-choah8 teh四界loa7-loa7-so5。
車長看 1下人gang7--去，tu2-a2和平車頭ah8無人落車，nah會 1車百外個人long2無--去？ I行tui3第 2車，車門sak--開，有 2個人khia7 ti7雙peng5門邊，目chiu lo5-lo5 ka7看，車長be7赴開嘴，hit 2個先hoah「Goa2無票！」，講了跳tui3外口去，車長趕緊ka7手機a2 gia5起來hoah運轉手「有人跳車！ 緊停車！」
運轉手tong3-a2催--落，車輪ka7鐵枝路咬an5-an5，鐵枝路ki-ki叫koh噴火星，pong7空內底na2 teh放煙火。
車停定，運轉手kou2手機a2通知花蓮，和平kap南澳車頭。 講soah，緊跳落車底巡，車長ma7 gia5手電chhoe7車腳，toe3車e5職員緊來tau3 chhoe7，kui-choa7快車tak8粒輪a2 long2無看tioh8 tu2-a2跳車hit 2個。
In chhoe7到催tong3-a2 koh過beh 1-khi-loh，無血滴，無肉iu2-a2，koh khah mai3講有kui-sian人。
明明看tioh8 2個人跳--落-去，chhoe7無to7 ka7當作無tai7-chi3，車koh ka7駛行，chhin3-chhai2 hoe 1個理由有交帶to7好--a，火車慢分是su3常--e5，ma7無人會去計較。 Tak8-e5 tng2去ka-ti7 e5 khang-khoe3，車長soah落beh去 2車ka票。
車長入去到 2車，無人！ Kap 1車kang7款，人long2無--去。
I心內teh想：「M7 tioh8--a！ Kam2會去tu2-tioh8 siann2-mih la3-sap--e5？」，i行去第 3車beh看有人--無，接車e5雙peng5門邊，2個人看tioh8 i來，hoah講「Goa2無票！」，隨跳--落-去。 做車長chiah久，頭 1-pai2 tu2--tioh8，kam2講chiah--e5人chiah ge5-siau5鐵路局？ 3車，4車，5車一直到上尾車long2無人，車門邊e5人long2目chiu lo5-lo5，hoah 1句「Goa2無票！」to7跳--出-去。
管這班夜快車e5責任ai3做kah到，i決心beh巡到上尾chat e5上尾 1個門，車長這個位chiah做會起。
上尾hit個門本chiann5是beh接後 1-chat車廂--e5，若無接，出--去to7是鐵枝路。 車長看tioh8運轉手kap toe3車e5職員khia7 ti7門邊，in kap chin3前跳車e5人kang7款，目chiu lo5-lo5 teh看車長，車長be7赴開嘴問in是an2-choann2，2個人to7 hoah講「Goa2無票！」，ui3上尾chat e5上尾hit個門跳--出-去。
車長軟腳，kui-sian人un--落-去，phi3 ti7門頭前，目chiu lo5-lo5，嘴--nih seh8-seh8唸「Goa2無票…Goa2無票…」
(TGB通訊第8期，2000年5月)
</HL>