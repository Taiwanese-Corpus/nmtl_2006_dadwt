<CL>
  Goa2 e5 Tai7-piau2. 
  Kou2-cha2 heng5-hoat8 lang5 e5 hoat-lut8 iau2-be7 chiau5-pi7, heng5-hoat8 hoan7-lang5 siong5-siong5 ke3-thau5 khok-tok8. Kin-a2-jit8 se3-kai3 bun5-beng5, hoat-lut8 jin7-chin kai2-liong5, i2-cheng5 sou2 u7 chan5-jim2 e5 heng5-hoat, long2-chong2 khi3-sak bo5 eng7, chit-e5 pin5-ku3 se3-kai3 e5 bun5-hoa3 u7 chin3-pou7. 
  Cha2 jit8 e5 Eng-kok lang5 bat chhin bak8 khoaN3-kiN3 hoan7-lang5 siu7 khok heng5, kia3 phoe hou7 i e5 peng5-iu2 kong2, “Goa2 soe3-han3 e5 si5 khoaN3-kiN3 chit8 chat su7, kau3 taN chap8-goa7 ni5 na7 cheng7-cheng7 siuN7, iau2-ku2 hun-hun beng5-beng5 chhut-hian7 ti7 goa2 e5 sim. Chit hang7 sim2-mih8, li2 chai--mah? Chiu7-si7 goa2 bat khoaN3-kiN3 chit8 e5 hoan7-lang5 kha chhiu2 pak8--teh lian5 ti7 chhia au7, koh chit8 e5 chan5-jim2 e5 chhe-iah8 eng7 piN phah--i, huih lau5 bah phun3, kek8 ki5 kho2-siong, khoaN3-kiN3--e5 bo5 lang5 u7 hoat-tou7 thang ka7 i seh cheng5, chin kho2-sioh. Goa2 mng7 chit lang5 put si5 hoan7-choe7 a2 m7 si7? In3 kong2, m7 si7, thau5 pai2 hoan7 tioh8 na7-tiaN7.” 
  “Koh kui2-na7 ni5 goa2 jip8 bou2 keng hak8-hau7 thak8 chheh, bat khoaN3-kiN3 koaN-hu2 sim2-phoaN3 tak8 e5 siu5-hoan7, an3-kiaN7 teng7 liau2, chiu7 khan hoan7-lang5 iu5 koe si7 chiong3, jian5-au7 chhoa7 khi3 heng5-hoat8--si2. Khi3 e5 si5, hiah-e5 lang5 bin7 piN3 chhin-chhiuN7 si2 lang5 sek, khoaN3-kiN3--e5 put-chi2 kiaN, chit si5 sui-bong2 u7 ho2 sim lang5, iu5-goan5 bo5 hoat-tou7 thang ka7 i tau3 tam-tng khou2-thang3. Goa2 mng7, chiah-e5 lang5 tauh8-tauh8 hoan7-choe7 a2 bo5? In3 kong2, bo5, thau5 pai2 hoan7-tioh8 na7-tiaN7. Lun7 thau5 pai2 hoan7-choe7 e5 lang5 si7 tiau-kou3-i3 a2-si7 chho3-gou7 kiaN5, lang5-lang5 boe7 siong5-se3 chai, keng2-jian5 pan7 hou7 i si2, thang kong2 si7 khok-tok8. Goa2 tng si5 siuN7, siat-su2 u7 lang5 thoe3 kiu5 cheng5, pang3 in to3--khi3, i e5 pe7-bu2 bou2 kiaN2 kiN3--tioh8 tek-khak hui-siong5 hoaN-hi2, in-ui7 tui3 si2 koh oah8, chit-e5 kiam2 m7-si7 thiN-toe7 kan chit8 hang7 te7-it song2-khoai3 e5 su7--mah? ChaiN2-iuN7 tui3 cha2 kau3 taN be7 bat khoaN3-kiN3 chit8 pai2 an2-ni choe3, goa2 boe7 kim3 tit toa7 thou2-khui3. Goa2 eng7 chit hang7 i3-kian3 ka7 lang5 kong2, thiaN-kiN3--e5 soa3 kong2, in ka-ki7 choe3 ka-ki7 tng, u7 sim2-mih8 kho2-sioh, mih-sai2 hou7 li2 thoe3 in bo5 an-sim.” 
  “Te7 saN pai2 goa2 sou2 tu2--tioh8-e5 koh-khah ki5, choe7-hoan7 bo5 pat8 lang5, chiu7-si7 goa2 pun2-sin. Goa2 kan hoan7 thiN e5 to7-li2 m7 na7 chit8 pai2, phah-sng3 bo5 ku2 tek-khak tioh8 siu7 thiN e5 khian3-chek. Kai-chai3 u7 chit8 e5 Kiu3 Chu2 Ia5-sou ka7 goa2 kiu5 cheng5, soa3 thoe3 goa2 siu7 phah ti7 Hi-lut8 ong5 e5 bin7-cheng5, koh thoe3 goa2 teng3 sin-khu ti7 sip8-ji7-ke3 teng2. Goa2 m7 na7 thang bian2 tam-tng hoat-lut8 e5 khian3-chek, thian-kok e5 ian5-siah8 iah8 u7 hun7. Cheng5 jit8 goa2 siuN7 thiN toe7 kan te7-it kho2-sioh--e5, keng2-jian5 u7 lang5 pou2 i. Sou2 kio3 choe3 thiN toe7 kan te7-it song2-khoai3 e5 su7 keng2-jian5 goa2 pun2-sin tu2-tioh8. Goa2 boe7 kim3 tit kha sang chhiu2 lang7, tng2 ai-khau3 choe3 chhiuN3-koa, moa2 sim hoaN-hi2 kau3 boe7 kong2-tit. Goan7 ho2 peng5-iu2 tioh8 saN-kap lai5 kui Ki-tok, hiong2-siu7 kek8 toa7 e5 khoai3 lok8.” 
  KhoaN3 teng2-bin7 e5 phoe sou2 kong2, khak-sit8 hou7 lan2 thang siuN7 Siong7-te3 e5 un-tian2 bo5 han7-liong7. Chiau3 hoat-lut8 lai5 kong2, chit8 pai2 hoan7 hoat tioh8 thai5 bo5 sia3. Chiau3 Siong7-te3 e5 un-tian2 lai5 kong2, bo5 lun7 choe7 loa7 tang7 long2 oe7 tit-tioh8 Siong7-te3 e5 sia3-bian2. Chit-e5 choan-choan si7 oa2-kho3 Kiu3 Chu2 e5 jin5-chu5, Seng3 Sin5 e5 kam2-hoa3 chiah an2-ni. Sek-khia kong2, “Pang3-loh8 ti-to liam5-piN choe3 put8.” Iah8 si7 chit-e5 i3-su3. Ng3-bang7 se3-kan lang5 tioh8 kip8-si5 oat8 thau5 than3 to7-li2, tek-khak tit-tioh8 Siong7-te3 sia3-choe7, kiu3 li2 kau3 eng2-oah8. 
  Bo5 Tok8 e5 Choa5. 
  Se-kok lang5 tak8 pai2 kau3 he7-thiN, u7 e5 khi3 soaN teng2, u7 e5 hioh chui2 piN, keng2 chheng-hiu ho2 keng2-ti3 e5 sou2-chai7 lai5 hioh-joah8, i3-su3 ai3 ti7 chit si5-chun7 iong2 i e5 cheng-sin5, pi7-pan7 kau3 chhiu-thiN khah u7 lat8 thang choe3 kang. Sou2-i2 he7-thiN si5 soaN kha chui2 kiN5 tiaN7-tioh8 u7 lang5 teh thit-tho5, kiam2-chhai2 siu5 chui2, kiam2-chhai2 peh soaN long2 chin hoaN-hi2, iah8 u7 kiaN5 kang-ou5--e5, seng7 chit-e5 ki-hoe7 lai5 than3 chiah8, tak8 hang7 put-chi2 sim-sek. 
  U7 chit8 pai2 goa2 hioh joah8 ti7 chit8 e5 soaN. Chit8 jit8 jit8 beh loh8 e5 si5 chhut mng5 kiaN5-kiaN5, khoaN3-kiN3 chit8 toa7 pang lang5 ui5 ti7 chit8 sou2-chai7, goa2 oa2 khi3 khoaN3, chiu7-si7 chit8 e5 lang7 choa5 e5 lang5 kiaN5 lai5 kiaN5 khi3 ti7 hit tiong-kan. Lang7 choa5--e5 hian3 koh khia7 teh, chit8 be2 choa5 phoah8 ti7 i e5 sin-khu tiN5 kui2-na7 lin3, choa5 u7 si5 thou3 chih8 chiN7 i e5 chhiu2, khoaN3 e5 lang5 long2 ki5-koai3. Hu7-jin5-lang5 gin2-a2 m7-kaN2 kun7-oa2 khi3 khoaN3, hit-e5 lang5 khia7 tiaN7-tiaN7 bo5 tai7-chi3, tui3 an2-ni choe7 choe7 lang5 hiat chiN5 siuN2--i. U7 chit8 e5 gin2-a2 ho2-taN2 oa2 khi3 khoaN3, soa3 chhun chhiu2 bong choa5, choa5 iah8 eng7 chih8 ka7 i chiN7, gin2-a2 iah8 bo5 siu7 siong. Chiu7 ka7 cheng3 lang5 kong2, “Choa5 bo5 tok8.” In-ui7 chhui3 lai7 e5 tok8 i2-keng hou7 lang7 choa5--e5 tu5-khi3. 
  Choa5 u7 tok8, ka7 tioh8 lang5 chiu7 si2, put-chi2 thang kiaN, chong2-si7 tai7-seng iah khi3 i e5 tok8, chiu7 bo5 hai7, choe7-ok si7 lan2 lang5 e5 tok8, chhiok tioh8 chiu7 si2. Choe7 na2 toa7 chiu7 siu7 tok8 na2 tang7, kap si2 iah8 na2 kun7. Peng5 jit8 u7 kong2 chit8 ku3 m7 tioh8 e5 oe7, chiu7-si7 tiong3 tioh8 chit8 pai2 tok8. Sou2 kiaN5 u7 chit8 pai2 sia5, si7 koh tiong3 tioh8 chit8 pai2 tok8. Liam7-thau5 u7 siuN7 chit8 pai2 m7 tioh8, si7 iu7 koh tiong3 tioh8 chit8 pai2 tok8. Kau3 lim5-chiong e5 si5 sou2 pe7 e5 choe7 ki3-jian5 tang7, chiu7 sou2 lim e5 tok8 iah8 na2 choe7, chit si5 tek-khak u7 boe7 kong2-tit e5 kan-khou2 ti7 sim-thau5. Siat-su2 u7 lang5 oe7 tu5 khi3 lan2 chit ho7 tok8, kiam2 bo5 chin khoai3-oah8--mah? Hit-e5 oe7 ka7 lan2 tu5 tok8--e5 chiu7-si7 Ia5-sou Ki-tok. Sou2-i2 Po2-lo5 than3 cheng3 to7 liau2-au7, kia3 phoe hou7 i e5 peng5-iu2 kong2, "Im-hu2 i2-keng bo5 koan5, si2-bo5 e5 tok8 i2-keng siau." In-ui7 im-hu2 e5 koan5 chiu7-si7 si2-bo5, si2-bo5 e5 tok8 chiu7-si7 choe7-ok, kui-oa2 Ki-tok chiu7 tit-tioh8 sia3 choe7 tu5 tok8, tok8 tu5, chiu7 thang chhut si2 jip8 oah8, chit-e5 kiam2 bo5 thang chhim-chhim kam2-sia7 ThiN-pe7 e5 thiaN3-thang3, Ki-tok e5 jin5-ai3--mah? 
  I Hak8-seng Iu-bun7 Siong-sim. 
  I hak8-hau7 u7 siat thai5 koah chit8 kho, si7 ai3 hou7 hak8-seng chhi3-giam7 lang5 e5 sin-the2 kut-chat, huih-kng2, ki-bah, phe5-hu, chong7-hu2, i2-kip8 tak8 pou7 e5 seng seng5. Hoan7-na7 hak8-seng ai3 chhi3-giam7 e5 long2 tioh8 kau3 thai5 koah iN7, chiong si2-lang5 e5 sin-si khi3 thai5 koah chhi3-giam7. Khi2-thau5 oh8 i-hak8 e5 lang5 bo5 sim2-mih8 i3-ai3 chit ho7 su7, chong2-si7 kau3 ku2 koaiN3-si3 chiu7 ho2, sui-jian5 chiong sin-si leh8 kau3 chhui3-chhui3 huih-chui2 si3-koe3 lau5, iah8 chu7-chu7 jian5-jian5 kong2 hoa kong2 chhio3. 
  Bou2 keng i-hak8-hau7 e5 hak8-seng koaiN3-si3 hi3-hiauh, kong-kho3 beng5-pek8, kun2-chhio3 khe-hai5, kong2 oe7 bo5 chu3-i3 sin7-tiong7, sui-jian5 bo5 siaN2 hap8-gi5, m7-ku2 siau3-lian5 lang5 e5 sim-seng3 siong5-siong5 an2-ni, che si7 hak8-seng peng5-siong5 e5 pe3-peng7. U7 chit8 e5 hak8-seng mia5 kio3 A-lun5, seng3-cheng5 hong-liu5, gau5 kong2 oe7, tang5 oh8--e5 tak8 pai2 thiaN-kiN3 i e5 khe-hai5, bo5 m7 chhio3 to2. Chit8 jit8 ti7 thai5 koah pang5 thiN7 sin-si beng5-pek8, pin2 chiam ti7 heng-cheng5 kap lang5 kong2 oe7, tng kong2 kau3 kau-heng3 e5 si5, kha that chhiu2 bu2, bo5 phai3-phe chng2-thau5-a2 hou7 heng-cheng5 e5 chiam ui--tioh8, huih oaiN-oaiN lau5 tang5 oh8 khoaN3--kiN3 put-chi2 kiaN, in-ui7 chiam tu2-a2 thiN7 chit8 e5 phaiN2 cheng3 si2 e5 sin-si iau2-be7 sat tok8, kiaN-liau2 na7 tui3 chiam tou3 tioh8 si2 lang5 e5 tok8, tek-khak boe7 i--tit. A-lun5 iah8 put-chi2 kiaN, koaN2-kin2 khi3 mng7 sian-siN, sian-siN kong2, "Li2 i2-keng jiam2 tioh8 tok8, bo5 hoat-tou7 thang kiu3--li2, kin2-kin2 to3-khi3 pi7-pan7 it-chhe3 e5 su7." A-lun5 thiaN--kiN3 toa7 hoan5-lo2, chai siN3-mia7 chai7 e7-hng cha2-khi2 na7-tiaN7, siuN7 peng5 jit8 kiaN5 tai7-chi3 choe3 lang5, beh chaiN2-iuN7 kiN3 Siong7-te3, ut-chut kan-khou2 kau3 kek8. Tang5 oh8 khoaN3--kiN3 iah8 chin hoan5-lo2, chit tiap8 liau2-au7 m7-kaN2 koh hong3-su3 hi3-hiauh. 
  Si2 si7 thiN-e7 lang5-lang5 sou2 boe7 bian2--tit. Si2 sit8-chai7 bo5 kau3-giah8 thang kiaN, kiaN iah8 bo5 li7-ek, tok8-tok8 tioh8 kip8-si5 sin3 Ki-tok siu2 to7-li2, pi7-pan7 au7 jit8 eng2-oah8 e5 lou7, si2 jit8 chit8 e7 kau3, sim-koaN peng5-an tiau3 kiN3 Siong7-te3, bian2 tit lim5 si5 iu-bun7 kiaN-hiaN5.
  Ki-hoe7 M7-thang Sit-loh8. 
  Eng-kok Sou-kek-lan5 e5 pak hai2 u7 chin choe7 hai2-su7, ki5-tiong u7 toa7 chioh8 soaN tit8-tit8 khia7 ti7 hai2 tiong. SoaN-teng2 long2 bo5 thou5, boe7 oe7 cheng3-choh; sui-bong2 u7 si5 ia7 u7 chhi7-iuN5 e5 lang5 ti7 hia teh chhi7-iuN5, chong2-si7 ia7 put-chi2 chio2. Ti7 hia in-ui7 lang5 han2-tit kau3, sou2-i2 boe7 sng3--tit e5 hai2 chiau2 choh siu7 ti7 chiah-e5 poaN3 piah. In sou2 chiah8--e5 chiu7-si7 hai2 hi5 kap hai2 chhai3, tiam3 hia siN-thoaN3 kau3 chin choe7, sou2-i2 chiu7 kun7 e5 thou2-lang5 siong5-siong5 che7 sio2-chun5 kau3 hai2-su7 tiong khioh chiau2-nng7 khi3 chiah8. M7-ku2 in-ui7 chioh8-piah chin kia7, chi2 u7 oe7 thang tui3 hiah-e5 khah chhia5 e5 sou2-chai7 peh-chiuN7 soaN-teng2, jian5-au7 eng7 soh pak8 seng-khu un5-un5 tui3 soh loh8 khi3 kau3 poaN3 piah theh8 chiau2-nng7. 
  Tng si5 u7 bou2 lang5 kau3 hai2-su7 e5 tiong-kan beh theh8 chiau2-nng7, khoaN3-kiN3 ti7 thiN kap hai2 e5 tiong-ng u7 chioh8 phong3 chhut, chi2 u7 oe7 kham-tit khia7--tit khia7 kha e5 toa7. Ti7 hia chiau2-siu7 put-chi2 choe7, tui3 an2-ni i chiu7 chiuN7 soaN-teng2, eng7 chit8 tiau5 soh pak8 chit8 tiau5 ti7 soaN-teng2 e5 chhiu7-kun, jian5-au7 pun2-sin khiN5 soh loh8--khi3, ng3-bang7 oe7 kau3 ti7 hit-e5 chioh8 chan5. Kau3 kau3 e5 si5 ia7 siuN7 bo5 hoat-tou7 thang khia7 kha. In-ui7 soaN-teng2 pi2 chit-e5 chioh8-chan5 khah phong3, sou2-i2 lang5 chi2 u7 si7 tiau3 ti7 poaN3 khong-tiong, e7-bin7 u7 kui2-chap8 tng7 ou lang-lang e5 hai2-chui2 teh phah soaN-kha, khioh chiau2-nng7 si7 ti7 lap-u e5 sou2-chai7, chhiu2 theh8 boe7 tit--tioh8. Tok8-tok8 chit-e5 lang5 put-chi2 ho2-taN2, sou2-i2 chiong kha leng3 soh hou7 i tin2-tang7 chhin-chhiuN7 hiN3 chhian-chhiu chit8 iuN7. Na2 hiN3 chiu7 soh na2 kun7 chioh8-chan5, lou7-be2 i e5 kha ko2-jian5 oe7 thang khia7 ti7 chioh8 chan5, chiu7 koaN2-kin2 aN3 sin beh khioh chiau2-nng7 he7 ti7 na5-lai7. Bo5 phah-sng3 ti7 ti3-i3 theh8 nng7 e5 si5, hut-jian5 chhiu2 lai7 e5 soh pang3--khi3, soh chiu7 li7-khui seng-khu tit8-tit8 hit8, lang5 bin7 ng3 piah soh khiu2 boe7 tioh8, teng2-bin7 khoaN3 soaN-teng2 chhin-chhiuN7 chhia5 chhiuN5 to3 kham3; e7-bin7 chiu7 hai2-eng2 hoah-hoah hau2. Tu2-tu2 ti7 chit-e5 chhut si2 jip8 oah8 e5 tiong-kan, chiu7 siuN7 soaN-teng2 tu5 soaN-iuN5 i2-goa7, long2 bo5 pat8 hang7 oah8 mih8. Sui-bong2 u7 si5 u7 lang5 lai5 chia khoaN3 iuN5 ia7 si7 put-chi2 han2--tit, kiam2 chhau3-tu2-kham2 in kin-a2-jit8 oe7 lai5 kiu3--goa2-mah? Ho5-hong3 chit te3 sou2 khia7 e5 chioh8 ia7 si7 chin oeh8, lang5 beh hoan-sin siong7-chhiaN2 ui5-lan5, oat8-thau5 khoaN3 au7-bin7 hit tiau5 soh iau2-ku2 teh io5-lai5 io5-khi3, chiu7 kin2-kin2 hoan-sin, sim-lai7 chin kiaN, koaN7 chhin-chhiuN7 loh8 hou7. Chit si5 khoaN3-kiN3 hit tiau5 soh na2 ku2 li7 lang5 na2 hng7, chai na7 bo5 koaN2-kin2 chhun chhiu2 khi3 khiN5 soh, koh theng5 soh na7 bo5 tin2-tang7 beh chaiN2-iuN7. Tui3 an2-ni liam5-piN koat-i3 kong2 na7 bo5 than3 soh hiN3 ng3 chiu7-kun7 seng-khu e5 si5 thiau3 khi3 khiN5, koh lioh8-a2 ti5-oan7 ki-hoe7 oe7 sit-loh8. Bo5 thang koh tit--tioh8, sim na2 siuN7 na2 phok8, kou-put-chiong than3 soh hiN3--lai5 e5 si5 eng7 lat8 chit8 e7 thiau3, siang chhiu2 kin2-kin2 khiN5 soh, soh e7 u7 pang chiu7 che7 ti7 hia tit8-tit8 chhoan2, hioh-khun3 tiap8-a2 ku2 sim khah peng5-an jian5-au7 pian soh chiuN7 soaN. 
  Che chin-chiaN3 si7 tui3 si2 koh oah8. Lang5 na7 thiaN chit-e5 kou3-su7 bo5 m7 ngiauh8-ngiauh8 chhoah. Chit hang7 tai7-chi3 thang hou7 lan2 chhu2 ka3-si7. Lan2 se3 kan lang5 oah8 ti7 toe7-bin7-chiuN7, jit8 geh8 ke3--khi3 chhin-chhiuN7 chui2, kong-im teh pe chhin-chhiuN7 chiN3. SiN si2 e5 ki5-han7 lan2 long2 m7 chai, na7 bo5 tit-tioh8 Siong7-te3 e5 un-tian2, Seng3 Sin5 e5 kam2-hoa3--e5, tioh8 kin2-kin2 sin3 Chu2 ng3-bang7 tit-tioh8 kiu3. In-ui7 lan2 chhin-chhiuN7 khioh chiau2-nng7 e5 lang5, kha tah8 ti7 hit te3 soe3-soe3 e5 chioh8-chan5, teng2-bin7 u7 thiN, e7-bin7 u7 hai2. Ban7 it na7 thut8 kha tek-khak oe7 siak--si2. Tioh8 than3 iau2 u7 kin-a2-jit8 e5 ki-hoe7 oa2-kho3 Ia5-sou, I oe7 kiu3 lan2 e5 leng5-hun5. Lan2 kiam2-chhai2 u7 lang5 i2-keng thiaN-kiN3 to7-li2 ia7 liah8 choe3 bo5 iau3-kin2, put heng7 si2 chit8 e7 kau3, ban7 hang7 long2 soah. Siok8-gu2 kong2, “Im-kan e5 lou7 bo5 hun lau7 lang5, gin2-a2.” Chin-chiaN3 u7 iaN2. Si7--ah! Si7--ah! Ki-hoe7 m7-thang sit-loh8. 
  Bian2 Tauh8-tauh8 Kiu5 Sia3-bian2. 
  Chit8 jit8 goa2 kau3 kun-iaN5--nih8, khoaN3-kiN3 chit8 e5 lau7 peng ka7 goa2 kong2, “Goa2 bat ki5-to2 Siong7-te3, iah8 chiau3 Seng3-keng e5 to7-li2 choe3 ho2 lang5, hoan7-su7 chhut lat8 chin7-tiong, m7-kaN2 sit-loh8 pun2-hun7, an2-ni oe7 thang ho7 choe3 Ki-tok-tou5 a2 boe7?” Goa2 kong2, “Tioh8, chong2-si7 li2 sou2 tui3 Siong7-te3 ki5-to2--e5 si7 sim2-mih8 tai7-chi3?” In3 kong2, “Kiu5 sia3 choe7.” Goa2 kong2, “Choe7 kiam2 oe7 tui3 ki5-to2 tit-tioh8 sia3--mah?” Lau7 peng kong2, “Che m7 si7 goa2 tou7-choan7, si7 seng3-keng u7 an2-ni eng3-un2.” Goa2 kong2, “U7 iaN2, chhin-chhiuN7 li2 chiah seng5-sit8, Siong7-te3 i2-keng cha2-cha2 ka7 li2 sia3--lah. Siong7-te3 sou2 ng3-bang7--li2-e5 m7 si7 choan-choan kiu5, chiu7-si7 seng5-siu7. Phi2-ju7 u7 lang5 chhiaN2--li2, lang5-kheh long2 choe5, mih8-kiaN7 pai5 pian7, li2 beh chaiN2-iuN7?” In3 kong2, “Kam2-sia7 chu2-lang5, chiu7 chiah8." Goa2 kong2, "Tioh8, Siong7-te3 e5 un-tian2 pai5-liat8 ti7 li2 e5 bin7-cheng5, theh8 boe7 liau2 eng7 boe7 chin7, put-ko3 kam2-sia7 lai5 nia2-siu7, mih-sai2 tauh8-tauh8 kiu5 sia3-bian2? In-ui7 siok8 choe7 e5 kong-lo5, Ki-tok cha2-cha2 choe3 chiaN5, bian2 theng3-hau7 li2 lo-lo so-so bo5 soah.” Lau7 e5 peng thiaN liau2 sim put-chi2 song2-khoai3. 
  Hian7-kim u7 kau3-iu2 sou2 kong2 sou2 kiaN5 long2 chin ho2, choan sim hok8-sai7 Siong7-te3, chong2-si7 sim iu5-goan5 boe7 peng5-an, hit-e5 in-toaN si7 tui3 sim gong7, m7 chai Siong7-te3 e5 un li7-khui i bo5 hng7, chiu7-si7 pian7-pian7 ti7 i e5 sin-piN. 
  Chhe7 Ia5-sou. 
  Cha2 chit8 e5 Eng-kok lang5 mia5 kio3 Se-bun5, choe3 Seng3 kong-hoe7 e5 bok8-su. Soe3-han3 e5 si5 bat ka-ki7 seng2-chhat, chai chit8 sin tou si7 choe7-koa3, bo5 soe2-tu5 e5 hoat-tou7, sim put-chi2 hoan5-lo2. U7 chit8 jit8 thak8 Iu5-thai3 lang5 siok8-choe7 e5 che3-bun5 kong2, “Iu5-thai3 lang5 hian3 cheng-siN ti7 Siong7-te3 e5 bin7-cheng5, chhiu2 hoaN7 cheng-siN ka-ki7 jin7 choe7, jian5-au7 che3-si thai5 cheng-siN, chiu7 hit lang5 e5 choe7 sia3--lah. Tui3 an2-ni hian3 che3 e5 lang5 sim lai7 peng5-an, phah-sng3 chun-than3 Siong7-te3 e5 beng7-leng7 kiaN5, chiu7 chit8 sin e5 che7-koa3 long2 hou7 cheng-siN thoe3 khi3.” 
  Se-bun5 thak8 kau3 chia, toa7 hiau2-ngou7 Ki-tok hian3 ka-ki7 e5 sin-khu, lai5 tam-tng goa2 e5 choe7. Kou2-cha2 e5 hian3-che3 si7 piau2-beng5 Ki-tok pang3-sak siN3-mia7 e5 tiau7-thau5 na7-tiaN7. Ki-tok iah8 kio3 choe3 Siong7-te3 e5 Seng3-ko, chiu7-si7 chit-e5 i3-su3. Chit-e5 chin-chiaN3 si7 tek8-piat e5 un-tian2, tui3 taN i2-au7 tek-khak tioh8 khi3 chhe7 Ia5-sou, bian2 koh kiu5 pat8 e5 sia3-choe7 e5 hoat-tou7. 
  Liau2-au7 Se-bun5 choe3 Seng3 kong-hoe7 e5 bok8-su, sou2 choe3 e5 kang put-chi2 toa7, phai3 lang5 kau3 goa7-kok hng7-hng7 e5 sou2-chai7 thoan5 to7-li2, si7 tui3 i hoat-khi2. 
  Teng5-thau5-siN e5 To7-li2. 
  Ni5-ko-ti2-bou2 si7 Iu5-thai3 kok seng5-sit8 koh u7 beng5-bong7 e5 thak8 chheh lang5, bat chit8 pai2 lai5 kiN3 Ia5-sou, Ia5-sou ka7 i kong2, “Lang5 na7 bo5 teng5-thau5-siN, boe7 khoaN3-kiN3 Siong7-te3 kok.” Ni5-ko-ti2-bou2 thiaN liau2 put-chi2 ki5-koai3, in-ui7 ka-ki7 phah-sng3 si7 Iu5-thai3 kau3 e5 thiau7-chioh8, bo5 chhin-chhiuN7 goa7-pang pai3 ngou2-siong7 e5 lang5, mih-sai2 tioh8 pang3-sak ku7 lai5 ke3-bou5 sin, chiah kau3-giah8 choe3 thian-kok e5 peh-siN3? Chong2-si7 au7--lai5 thiaN Ia5-sou sou2 kong2 e5 to7-li2, hoan2-hok koe2 beng5 chiah hiau2-ngou7 (KhoaN3 Iok-han7 te7 3 chiuN.) 
  Hian7-kim u7 choe7 kau3-iu2, sui-jian5 seng5-sim sin3 Chu2, chong2-si7 teng5-thau5-siN e5 to7-li2 bo5 siaN2 beng5-pek8, si7 kap Ni5-ko-ti2-bou2 chit8 iuN7. Goa2 bat mng7 lang5 kong2, “Li2 si7 Ki-tok-tou5 m7 si7?” In3 kong2, “He kaN2 si7.” Goa2 mng7, “ChaiN2-iuN7 chai?” In3, “Tak8 pai2 le2-pai3 jit8 u7 kau3 le2-pai3-tng5 thiaN to7-li2.” Goa2 kong2, “An2-ni iau2-be7 kau3-giah8 choe3 Ki-tok-tou5 e5 pin5-ku3. Na7 chun5 sim kiaN5 tai7-chi3 iu5-goan5 chiau3 peng5-siong5, sui-bong2 kau3 le2-pai3-tng5 le2-pai3, kiam2 thang liam5-piN choe3 Ki-tok-tou5?” Kiam2-chhai2 lang5 kong2, “Goa2 si7 Ki-tok tou5, in-ui7 siu7 soe2-le2.” Ki5-sit8 iah8 m7 si7 an2-ni. Teng5-thau5-siN si7 lai7 sim e5 pin5-ku3, soe2-le2 si7 piau2-beng5 goa7-phe5 e5 le2-sou3 na7-tiaN7, nng7 hang7 u7 toa7 hun-piat. Kiam2-chhai2 u7 e5 kong2, “Goan2 chou2-kong pe7-bu2 long2 si7 hok8-sai7 Siong7-te3, goa2 tui3 eN-a2 e5 si5 chiu7 nia2 soe2-le2, kiam2 m7 si7 Ki-tok-tou5?” Iah8 m7 si7 an2-ni kong2, Seng3-keng kong2, “Tui3 jiok8-the2 tui3 Sin5 siN e5 siok8 Sin5.” 
  U7 chit8 e5 thak8 chheh lang5 kong2, “Chit8 pai2 siN, nng7 pai2 si2, nng7 pai2 siN chit8 pai2 si2.” Chit8 pai2 siN nng7 pai2 si2 e5 i3-su3 si7 kong2, jiok8-the2 siN chit8 pai2 ia7 bo5 koh teng5-thau5-siN, jiok8-the2 si2 e5 si5 leng5-hun5 iah8 tioh8 biat8-bo5. Nng7 pai2 siN chit8 pai2 si2 e5 i3-su3 chiu7 m7 si7 an2-ni, jiok8-the2 siN liau2 iu7 koh teng5-thau5-siN, kau3 jiok8-the2 si2 e5 si5 chiu7 leng5-hun5 boe7 si2. Sou2-i2 ai3 bian2 leng5-hun5 si2-bo5 e5 hoat-tou7, chi2 u7 kiu5 Seng3 Sin5 lai5 ka7 lan2 teng5-thau5-siN na7-tiaN7. Soe3-ji7 seng2-chhat Ia5-sou e5 oe7, thang chai oe7 jip8 thian-kok a2 boe7, choan-choan si7 oa2-kho3 teng5-thau5-siN. Peng5-iu2! Chhi3 ka-ki7 mng7, chin-chiaN3 u7 tit-tioh8 teng5-thau5-siN a2-bo5? Chit hang7 koan-he7 leng5-hun5 e5 oah8 si2, m7-thang pang3 choe3 bo5 iau3-kin2. Ni5-ko-ti2-bou2 m7 na7 si7 choe3 ho2 lang5, koh iah8 choe3 Sin5-hak8 e5 sian-siN teh ka3-si7 I2-sek-liat8 lang5, siong7-chhiaN2 bo5 beng5-pek8 chit hang7, chiu7 Hoat-li7-sai3 lang5 koh-khah boe7 hiau2-gou7. 
  Kiu3-keng3 Ham5-hou5. 
  Hian7-kim e5 kau3-iu2 choe7-choe7 phah-sng3 i2-keng tit-tioh8 tit kiu3 e5 pi3-koat, sit8-chai7 long2 si7 ham5-hou5, bo5 tek-khak u7 chap8 hun beng5-pek8. Goa2 bat eng7 chit ho7 mng7--lang5, sou2 in3--e5 long2 bo5 tang5. Kah kong2, “Tit kiu3 e5 to7-li2 chiu7-si7 chun5 sim kng-beng5, bo5 moa5 thiN, bo5 phian3--lang5, koh bo5 phian3 ka-ki7.” It kong2, “Chin7 lat8 kiaN5 ho2, boh8-tit choe3 phaiN2 tai7, lou7-be2 tek-khak kau3 thian-tong5.” PiaN2 kong2, “KhoaN3-kiN3 ho2 tioh8 chhut-lat8 choe3, khui3-lat8 na7 bo5 kau3-giah8 tioh8 kiu5 Siong7-te3 pang-chan7.” Teng kong2, “M7-thang me7--lang5, m7-thang peh8-chhat8, m7-thang choe3 kian3-siau3 e5 tai7-chi3.” KhoaN3 chi2 si3-lang5 sou2 kong2 khiok u7 tam7-poh8 oa2 i3, chong2-si7 iu5-goan5 iau2-be7 tit-tioh8 tit kiu3 e5 to7-li2 iau3-kin2 e5 sou2-chai7. Seng3-keng kong2, “Se3-kan lang5 long2 u7 choe7.” An2-ni ai3 tit-tioh8 kiu3 tek-khak tioh8 u7 ban2 hoe5 e5 che3, chiah oe7 tit-tioh8 sia3 choe7 e5 un, m7 kiu5 chit hang7, ai3 eng7 siu heng7 ng3-bang7 thiN lai5 po2-pi3, sit8-chai7 si7 oh e5 su7. 
  Hong Thau3 Hou7 Toa7, Choe7-jin5 Tit Kiu3. 
  Bou2 pai2 joah8 thiN si5, goa2 khi3 Lun5-tun e5 kong-hng5 thit-tho5, tu2-tioh8 toa7 hou7 bih ti7 toa7 chhiu7 kha, chit8 e5 siau3-lian5 lang5 kap goa2 che7 saN pai5. Goa2 mng7 i tui3 ta2-loh8 lai5. In3, “Tu2-tu2 tui3 O3-tai7-li7-a beh lai5 Lun-tun iu5 kong-hng5.” Goa2 mng7, “Li2 tui3 hng7 e5 sou2-chai7 lai5, tang5 chun5 khah choe7 si7 siaN2 ho7 lang5?” In3, “Choe7-choe7 si7 hong-liu5 e5 siau3-lian5, chin bo5 bun5-li2. Tok8-tok8 chong2-koan2 choe3 lang5 iau2 lo2-seng5, goa2 put-chi2 chun-keng3--i.” Mng7, “Chong2-koan2 u7 siaN2 ho2 tek-heng7 chiah hou7 li2 tui3-tiong7 kau3 an2-ni.” In3, “I si7 Ki-tok-tou5, cha2 am3 ki5-to2 bo5 lang3, eng5 e5 si5, gim5-si chhiuN3 koa put-chi2 chu7-tek, khoaN3--lai5 chhin-chhiuN7 thian-kok lai7 e5 jin5-but8.” Mng7, “Li2 chin-chiaN3 sin3 chong2-koan2 un2-tang3 tit-tioh8 kiu3--bo5?” In3, “Sin3.” Mng7, “Li2 pun2 sin ai3 chhin-chhiuN7 an2-ni--bo5?” In3, “Goa2 e5 pe7-bu2 u7 sin3 Chu2, ti7 goa2 soe3-han3 e5 si5 chhoa7 goa2 kau3 le2-pai3-tng5 thiaN to7-li2, goa2 long2 boe7 hiau2 tit chaiN2-iuN7 chiah oe7 tit-tioh8 kiu3. TaN khoaN3 tang5 chun5 e5 lang5 kiaN5 tai7-chi3 tai7-khai3 kap goa2 saN-tang5, long2 si7 te7-gek8 lai5 e5 lang5--liau2-liau2, tek-khak boe7 tit-tioh8 kiu3, goa2 pun2-sin iah8 si7 kap in piN5-piN5. 
  Sui-bong2 goa2 peng5 si5 te7-it chu3-i3 chit hang7, hun7 bo5 lang5 chi2 tiam2, m7 chai mng5-lou7 thang kiaN5.” Kong2 soah chu3 bak8 siong3--goa2. Goa2 chiu7 tui3 te7-a2 theh8 chhut chit8 pun2 Seng3-keng, hian I2-sai3-a 53 chiuN, 6 chat hou7 i khoaN3. (Goa2 be5 jip8 siang chhe lou7, phi3-ju7 te3 bo5 tin7 e5 iuN5, sou2 khi3 bo5 tiaN7-tioh8. Ia5-ho5-hoa chiu7 hou7 goa2 e5 choe7 piaN3 ti7 I (Kiu3-Chu2) e5 sin-khu.) Koh hian I Pi2-tek 2 chiuN 24 chat. (Seng-khu pe7 se3-kan lang5 e5 choe7-ok, pang3-sak siN3-mia7 ti7 sip8-ji7-ke3 teng2, hou7 goa2 tui3 choe7 si2 tui3 gi7 oah8. In-ui7 I siu7 siong, lan2 tit-tioh8 i-ho2.) Koh hian Iok-han7 5 chiuN, 24 chat. (Goa2 sit8-chai7 ka7 lin2 kong2, thiaN goa2 e5 to7-li2 koh sin3 chhe goa2 lai5 e5 ThiN-pe7--e5 u7 eng2-oah8, bian2 koh siu7 sim2-phoaN3, in-ui7 i2-keng chhut si2 jip8 oah8.) Koh hian Iok-han7 11 chiuN, 7 chat. (Na7 kap Ia5-sou tang5 kiaN5 ti7 kng-beng5 e5 tiong-kan, chiu7 Ia5-sou e5 huih soe2 chheng lan2 long2-chong2 e5 choe7.) Koh Iok-han7 3 chiuN, 16 chat. (Sin3 kiaN2--e5 u7 eng2-oah8, m7 sin3--e5 boe7 oah8. Siong7-te3 e5 siu7-khi3 kau3 ti7 i e5 thau5-khak teng2.) Siau3-lian5 lang5 khoaN3 soah, kong2, “Siat-su2 chit kui2 chat Seng3-keng long2 si7 tui3 chit8 lang5 kong2--e5, chiu7 goa2 un2-tang3 thang choe3 tit-tioh8 kiu3 e5 lang5.” Goa2 kong2, “Tioh8, beng5-beng5 kong2 sin3 chiu7 tit-tioh8 oah8. Li2 oe7 sin3, kiam2 boe7 tit-tioh8 oah8?” Tui3 an2-ni siau3-lian5 lang5 peh khi2-lai5 kam2-sia7 kong2, “Tit-tioh8 kiu3 e5 hoat-tou7 kau3 chiah kan2 koh khoai3, goa2 kui2-na7 ni5 ku2 jit8 mi5 sou2 ng3-bang7 e5 kiu3 un chiu7-si7 ti7 bak8-chiu cheng5, chaiN2-iuN7 chhin-chhiuN7 ban7 teng5 soaN jia teh boe7 khoaN3--kiN3.” Kong2 soah kui7 loh8 ki5-to2, chhim-chhim kam2-sia7 Siong7-te3 si un hou7--i, iah8 he7 goan7 tui3 chit tiap8 khi2, sin-khu leng5-hun5 beh hian3 hou7 ThiN-pe7. 
  Lim Tok8 Chiu2 Chi2 Chhui3-ta. 
  Tit-tioh8 kiu3 e5 to7-li2 bo5 pat8 tiau5, chi2 u7 oa2-kho3 Ki-tok pang3-sak sin-khu lau5 huih e5 kong-lo5 na7-tiaN7. Na7 oa2-kho3 ka-ki7 siu heng7 e5 kong-lo5, beh ng3-bang7 leng5-hun5 tit-tioh8 kiu3, bo5 koh-iuN7 lim tok8 chiu2 beh chi2 chhui3-ta, si7 ka-ki7 pek khah kin2 si2 na7-tiaN7. 
  “Cho7 chheng3 Phah Ka-ki7.” 
  Chit8 e5 phah-thih sai-hu7 gau5 choe3 heng5-ku7 it-chhe3 e5 kha-khau3 chhiu2-khau3 chit8 e7 theh8 ke3 chhiu2 liam5-piN oe7 hiau2 pak. Chit8 pai2 pian-kai3 bo5 an-cheng7, kok ong5 khi2 peng khi3 peng5, tiau3 sai-hu7 tiam3 kun-iaN5 chu3 ke-si. Chit8 mi5 chhat8 peng lai5, sai-hu7 hou7 in liah8--khi3, eng7 thih-khau3 pak8 i e5 kha. Sai-hu7 tai7-seng bo5 liah8 choe3 iau3-kin2, siuN7 bo5 lang5 ti7-teh e5 si5, tek-khak oe7 thau2 khui thau chau2. Jit8 am3, kou3-siu2 e5 lang5 khi3, sai-hu7 beh thau2 sou2 pak8 e5 lian7, bong chit8 khoan5 ke3 chit8 khoan5, long2 bo5 chit8 sou2-chai7 thau2 oe7 khui, in-ui7 si7 pun2-sin sou2 choe3--e5, bin7 liam5-piN lek-sek, chai bo5 chau2 chhut e5 ng3-bang7, chiah thou2-khui3 ka-ki7 choe3 ka-ki7 siu7. 
  Se3-kan lang5 kiaN5 tak8 hang7 e5 choe7-giat8, kau3 be2 tek-khak u7 hap8-gi5 e5 po3-eng3. Lo2 Chu2 kong2, “Ho2 phaiN2 e5 po3-eng3, chhin-chhiuN7 iaN2 te3 heng5.” In-ui7 heng5 siaN2 khoan2, iaN2 iah8 si7 an2-ni. Kho2-sioh se3-kan lang5 hou7 ka-ki7 choe3 e5 choe7-giat8 sou2 tiN5, tu2-tu2 chhin-chhiuN7 hou7 ka-ki7 choe3 e5 heng5-ku7 sou2 pak8, bo5 hoat-tou7 thang thoat-li7, kiam2 bo5 kho2 siong--mah? 
  Kiu3 Chu2 lai5 se3-kan, choan-choan chin2-kiu3 se3-kan lang5 thoat-li7 choe7-bang7. Sou2-i2 Seng3-keng kong2, “Ki5-to2 Chu2 e5 mia5 e5 tek-khak tit-tioh8 kiu3.” ChaiN2-iuN7 se3-kan lang5 iau2-ku2 m7 sin3. 
  Ia5-sou Ki-tok. 
  E7-toe2 saN e5 toe5-bak8, hut-jian5 khoaN3--kiN3 chhin-chhiuN7 bo5 siaN2 hun-piat, na7 soe3-ji7 siuN7, chiu7 toa7-toa7 bo5 saN-tang5. 
  1. KI-TOK SI7 CHIT8 E5 KIU3 CHU2 
  Chit toe5 put-ko3 kong2 Ki-tok si7 Kiu3 Chu2 na7-tiaN7, chong2-si7 bo5 siong5-se3 kong2 si7 sim2-mih8 ho7 Kiu3 Chu2, a2-si7 chi7-chui7 e5 Kiu3 Chu2. ThiaN-kiN3 chit ku3--e5, phah-sng3 Ki-tok sui-bong2 si7 Kiu3 Chu2, na7 si7 boe7 koat-toan3 tau3-ti2 kap goa2 u7 siaN2 koan-he7? An2-ni chit toe5 si7 hou5-hun7 e5 oe7. 
  2. KI-TOK SI7 TOK8-IT E5 KIU3 CHU2 
  Chit toe5 si7 kong2 thiN-teng2 toe7-e7 kou2-cha2 hian7-kim bo5 pat8 e5 Kiu3 Chu2, tok8-tok8 Ki-tok chit8 e5 na7-tiaN7, pi2 teng2 toe5 khah u7 sio2-khoa2 kai3-han7. Chong2-si7 kiu3-keng3 tui3 siaN2 lang5 kong2 iah8 bo5 kong2 beng5, chiu7 kap goa2 u7 siaN2 koan-he7 iah8 boe7 thang chai. An2-ni chit toe5 si7 siok8 poaN3 bin7 e5 oe7. 
  3. KI-TOK SI7 GOA2 E5 KIU3-CHU2 
  Chit toe5 pi2 teng2-bin7 nng7 toe5 u7 toa7 bo5 tang5, u7 beng5-beng5 kong2 si7 “Goa2 e5” Kiu3 Chu2, sou2-i2 goa2 tioh8 kui-oa2 keng3-pai3--I, chhim-sin3 ki5-kiu5 I, than3 I chiu7 oah8, m7 than3 chiu7 si2. Tit-tioh8 sia3-choe7 a2-bo5? Tit-tioh8 un-tian2 a2-bo5? Tit-tioh8 kiu3 a2-bo5? Long2-chong2 chai7 ti7 goa2 na7-tiaN7. Phi3-ju7 goa2 u7 mih8-chiah8, i-chiuN5, chhu3-theh8, goa2 na7 chiah8 chiu7 oe7 pa2, bo5 chiah8 chiu7 oe7 iau. Chheng7 chiu7 oe7 sio, bo5 chheng7 chiu7 oe7 koaN5. Khia7-khi2 chiu7 an-un2, bo5 khia7-khi2 chiu7 boe7 peng5-an. Ai3 tit-tioh8 hok-khi3 a2-si7 kan-khou2 chai7 goa2 ka-ki7 chhu2--i. Chit-e5 si7 te7 saN toe5 te7-it iau3-kin2 e5 oe7. 
  Lun7 te7-it toe5 kong2, “Ki-tok si7 Kiu3 Chu2,” I3-su3 si7 se3-kan lang5 long2 kiaN5 be5-lou7, tim5 loh8 khou2-hai2, siat-su2 bo5 Kiu3 Chu2 tek-khak biat8-bo5. 
  Te7 ji7 toe5, "Ki-tok si7 tok8-it e5 Kiu3 chu2." I3-su3 si7 Ki-tok i2-goa7 bo5 pat8 e5 Kiu3 Chu2 thang kiu3 se3-kan lang5 thoat-li7 khou2-lan7 lai5 jip8 eng2-oah8. 
  Te7 saN toe5, “Ki-tok si7 goa2 e5 Kiu3 Chu2.” M7 si7 kong2 Ki-tok bo5 choe3 pat8 lang5 e5 Kiu3-Chu2. I3-su3 si7 Ki-tok ki3-jian5 choe3 thong se3-kan e5 Kiu3-Chu2, chu7-jian5 iah8 si7 goa2 chit8 lang5 e5 Kiu3-chu2. Kong2 thong se3-kan e5 Kiu3-Chu2 si7 pau-ham5 kong2, “goa2 e5” Kiu3-Chu2 si7 pun-khui kong2. Chhi3 mng7 khoaN3 chheh e5 peng5-iu2! Li2 bat liah8 Ki-tok choe3 li2 ka-ki7 e5 Kiu3-Chu2 a2-bo5? 
  Se3-kan Lang5 Ka-ki7 Kiu3 e5 Hoat-tou7. 
  U7 e5 ka-ki7 phah-sng3 i e5 to7-li2 si7 tioh8; m7 chai i kau3 be2 biat8 bo5. (Chim-gian5 14:12.) 
  Ka-ki7 lip8 kong-tek. (Lo5-ma2 10:3.) 
  Ho2 sou2 kiaN5 Goa2 kam2-sia7 Siong7-te3, in-ui7 goa2 pi2 pat8 lang5 khah gau5 choe7-choe7. (Lou7-ka 18:10.) 
  Chin2-che3. Goa2 chiong goa2 sou2 tit-tioh8--e5 i2-keng chap8 hun7 thiu chit8 hun7. (Lou7-ka 18:11.) 
  Chhin-chhiuN7 chiah-e5 bo5 koh-iuN7 kap si2-sit lip8-iok, kap im-hu2 chiu3-choa7. (I2-sai3-a 28:15.) 
  Siong7-te3 Kiu3 Se3-kan e5 Hoat-tou7. 
  M7 si7 tui3 goa2 kiaN5 gi7 e5 kong-lo5, (Ko-lim5-to 3:5.) chiu7-si7 in-ui7 Ki-tok e5 huih tit-tioh8 chheng-gi7. (Lo5-ma2 5:9.) 
  In-ui7 chai lin2 siu7-siok8 thoat-chhut tui3 chou2-kong sou2 liu5-thoan5 khang-khang e5 kiaN5-choe3, m7-si7 eng7 oe7 pai7-hoai7 e5 mih8, hek8-si7 gun5, a2-si7 kim; si7 eng7 po2-huih. (I Pi2-tek 1:18.) 
  Tok8-tok8 sin3 hit-e5 chheng put-khian5 e5 lang5 choe3 gi7--e5, i e5 sin3 chiu7 ka7 i sng3 choe3 gi7. (Lo5-ma2 4:5.) 
  Sin3 Chu2 Ia5-sou, li2 kap li2 e5 ke tek-khak tit-tioh8 kiu3. (Su3-tou5 Heng5-toan7 16:31.) 
  Tioh8 chai lan2 lang5 chun5 sim kiaN5 tai7-chi3, sui-bong2 chap8 hun7 u7 kau2 hun7 hap8 to7-li2, chong2-si7 beh tit-tioh8 Siong7-te3 hoaN-hi2 chiap-lap8, chiu7 tioh8 oa2-kho3 Ki-tok i2-keng choe3 chiaN5 e5 kong-lo5. In-ui7 lang5 tioh8 ka-ki7 chai bo5 tek-heng7 bo5 chai5-leng5, seng5-sim sin3-hok8 Kiu3 Chu2, jian5-au7 it-chhe3 e5 gian5-heng7 chiah oe7 hap8 to7-li2, chit ho7 khiam-hu sin3-giong2 e5 sim kio3 choe3 “To7-sim.” U7 to7-sim chiah u7 ho2 kiat-ko2, bo5 lun7 ti3-sek, gu5-gong7, gau5, put-siau3 long2-chong2 si7 an2-ni. Chong2 lai5 kong2, to7-sim si7 kun-pun2, ho2 phin2-heng7 si7 ki-hioh8, eng7 Ki-tok kiu3-siok8 e5 un choe3 khi2-in, chiah eng7 ho2 phin2-heng7 choe3 kiat-ko2 tek-khak bo5 chho3-gou7, na7 eng7 ho2 phin2-heng7 choe3 khi2-in, iah8 ng3-bang7 tit kiu3 choe3 kiat-ko2, chiu7 sou2 siuN7 kui khang-khang. 
</CL>
<HL>

我e5代表。
古早刑罰人e5法律iau2-be7齊備，刑罰犯人常常過頭酷毒。今仔日世界文明，法律認真改良，以前所有殘忍e5刑法，攏總棄sak無用，這個憑據世界e5文化有進步。 
早日e5英國人bat親目看見犯人受酷刑，寄批hou7伊e5朋友講，「我細漢e5時看見一節事，到今十外年若靜靜想，iau2-ku2分分明明出現ti7我e5心。這項甚物，你知--mah？就是我bat看見一個犯人腳手縛--teh連ti7車後，koh一個殘忍e5差役用鞭扑--伊，血流肉噴，極其可傷，看見--e5無人有法度thang ka7伊說情，真可惜。我問這人不時犯罪抑m7是？應講，m7是，頭擺犯著na7-tiaN7。」 
「Koh幾若年我入某間學校讀冊，bat看見官府審判逐個囚犯，案件定了，就牽犯人遊街示眾，然後chhoa7去刑罰--死。去e5時，hiah-e5人面變親像死人色，看見--e5不止驚，這時雖罔有好心人，猶原無法度thang ka7伊鬥擔當苦痛。我問，chiah-e5人tauh8-tauh8犯罪抑無？應講，無，頭擺犯著na7-tiaN7。論頭擺犯罪e5人是刁故意抑是錯誤行，人人boe7詳細知，竟然辦hou7伊死，thang講是酷毒。我當時想，設使有人替求情，放in倒--去，伊e5父母某子見--著的確非常歡喜，因為tui3死koh活，這個 kiam2 m7是天地間一項第一爽快e5事--mah？怎樣tui3早到今be7 bat看見一擺an2-ni 做，我boe7禁tit大吐氣。我用這項意見ka7人講，聽見--e5煞講，in家己做家己當，有甚物可惜，mih-sai2 hou7你替in無安心。」 
「第三擺我所tu2--著-e5 koh較奇，罪犯無別人，就是我本身。我干犯天e5道理m7若一擺，扑算無久的確著受天e5譴責。佳哉有一個救主耶穌ka7我求情，續替我受扑ti7希律王e5面前，koh替我釘身軀ti7十字架頂。我 m7若thang免擔當法律e5譴責，天國e5筵席亦有份。前日我想天地間第一可惜--e5，竟然有人pou2 伊。所叫做天地間第一爽快e5事竟然我本身tu2著。我boe7禁tit腳鬆手弄，轉哀哭做唱歌，滿心歡喜到boe7講tit。願好朋友著相kap來歸基督，享受極大e5快樂。」 
看頂面e5批所講，確實hou7咱thang想上帝e5恩典無限量。照法律來講，一擺犯法著thai5無赦。照上帝e5恩典來講，無論罪偌重攏會得著上帝e5赦免。這個專專是倚靠救主e5仁慈，聖神e5感化才an2-ni。釋迦講，「放落豬刀liam5-piN做佛。」亦是這個意思。向望世間人著及時越頭趁道理，的確得著上帝赦罪，救你到永活。 
無毒e5蛇。
西國人逐擺到夏天，有e5去山頂，有e5 歇水邊，揀清幽好景致e5所在來歇熱，意思 ai3 ti7這時陣養伊e5精神，備辦到秋天較有力thang做工。所以夏天時山腳水墘定著有人teh thit-tho5，kiam2-chhai2泅水，kiam2-chhai2 peh山攏真歡喜，亦有行江湖--e5，乘這個機會來趁食，逐項不止心適。 
有一擺我歇熱ti7一個山。一日日beh落e5時出門行行，看見一大pang人圍ti7一所在，我倚去看，就是一個弄蛇e5人行來行去ti7 hit中間。弄蛇--e5 hian3 koh企teh，一尾蛇phoah8 ti7伊e5身軀纏幾若lin3，蛇有時吐舌chiN7伊e5手，看e5人攏奇怪。婦人人囡仔m7-kaN2近倚去看，hit個人企定定無代誌，tui3 an2-ni濟濟人hiat錢賞--伊。有一個囡仔好膽倚去看，續伸手摸蛇，蛇亦用舌ka7伊chiN7，囡仔亦無受傷。就ka7眾人講，「蛇無毒。」因為嘴內e5毒已經hou7弄蛇--e5除去。 
蛇有毒，咬著人就死，不止thang驚，總是代先iah去伊e5毒，就無害，罪惡是咱人e5毒，chhiok著就死。罪那大就受毒那重，kap 死亦那近。平日有講一句m7著e5話，就是中著一擺毒。所行有一擺邪，是koh中著一擺毒。念頭有想一擺m7著，是又koh中著一擺毒。到臨終e5時所背e5罪既然重，就所lim e5毒亦那濟，這時的確有boe7講tit e5艱苦ti7心頭。設使有人會除去咱這號毒，kiam2無真快活--mah？Hit個會ka7咱除毒--e5就是耶穌基督。所以保羅趁正道了後，寄批hou7伊e5朋友講，「陰府已經無權，死無e5毒已經消。」因為陰府e5權就是死無，死無e5毒就是罪惡，歸倚基督就得著赦罪除毒，毒除，就thang出死入活，這個kiam2無thang深深感謝天父e5疼痛，基督e5仁愛--mah？ 
醫學生憂悶傷心。
醫學校有設thai5割 一科，是ai3 hou7學生試驗人e5身體骨節、血管、肌肉、皮膚、臟腑以及逐部e5生成。凡若學生ai3試驗e5攏著到thai5割院，將死人e5身屍去thai5割試驗。起頭學醫學e5人無甚物意愛這號事，總是到久慣勢就好，雖然將身屍leh8 到碎碎血水四界流，亦自自然然講hoa講笑。 
某間醫學校e5學生慣勢戲hiauh，功課明白，滾笑詼諧，講話無注意慎重，雖然無啥合宜，m7-ku2少年人e5 心性常常an2-ni，che是學生平常e5弊病。有一個學生名叫阿倫，性情風流，gau5講話，同學--e5逐擺聽見伊e5詼諧，無m7笑倒。一日ti7 thai5割房thiN7身屍明白，pin2針ti7胸前kap人講話，當講到高興e5時，腳踢手舞，無phai3-phe 指頭仔hou7胸前e5針ui--著，血oaiN-oaiN流同學看--見不止驚，因為針tu2仔thiN7一個歹症死e5身屍iau2-be7殺毒，驚了若tui3針tou3著死人e5毒，的確boe7醫--tit。阿倫亦不止驚，趕緊去問先生，先生講，「你已經染著毒，無法度thang救--你，緊緊倒去備辦一切e5事。」阿倫聽--見大煩惱，知性命在e7昏早起na7-tiaN7，想平日行代誌做人，beh怎樣見上帝，鬱卒艱苦到極。同學看--見亦真煩惱，chit tiap8了後m7敢koh放肆戲hiauh。 
死是天下人人所boe7免--tit。死實在無夠額thang驚，驚亦無利益，獨獨著及時信基督守道理，備辦後日永活e5路，死日一下到，心肝平安召見上帝，免tit臨時憂悶驚惶。 
機會M7-thang失落。
英國蘇格蘭e5北海有真濟海嶼，其中有大石山直直企ti7海中。山頂攏無塗，boe7會種做；雖罔有時也有飼羊e5人ti7 hia teh飼羊，總是也不止少。Ti7 hia因為人罕tit到，所以boe7算--tit e5海鳥做siu7 ti7 chiah-e5半壁。In所食--e5就是海魚kap海菜，tiam3 hia生湠到真濟，所以就近e5土人常常坐小船到海嶼中拾鳥卵去食。M7-ku2因為石壁真崎，只有會thang tui3 hiah-e5 較斜e5所在peh上山頂，然後用索縛身軀勻勻tui3索落去到半壁提鳥卵。 
當時有某人到海嶼e5中間beh提鳥卵，看見ti7天kap海e5中央有石膨出，只有會堪tit企--tit企腳e5大。Ti7 hia鳥siu7不止濟，tui3 an2-ni伊就上山頂，用一條索縛一條ti7山頂e5樹根，然後本身khiN5 索落--去，向望會到ti7 hit個石層。到到e5時也想無法度thang企腳。因為山頂比這個石層較膨，所以人只有是吊ti7半空中，下面有幾十丈烏lang-lang e5海水teh扑山腳，拾鳥卵是ti7 lap-u e5所在，手提boe7得--著。獨獨這個人不止好膽，所以將腳leng3索hou7伊振動親像hiN3韆鞦一樣。那hiN3就索那近石層，路尾伊e5腳果然會thang企ti7石層，就趕緊aN3身beh拾鳥卵下ti7籃內。無扑算ti7致意提卵e5時，忽然手內e5索放--去，索就離開身軀直直hit8，人面向壁索khiu2 boe7著，頂面看山頂親像斜牆倒kham3；下面就海湧喝喝哮。Tu2-tu2 ti7這個出死入活e5中間，就想山頂除山羊以外，攏無別項活物。雖罔有時有人來chia看羊也是不止罕--tit，kiam2 chhau3-tu2-kham2 in今仔日會來救--我-mah？何況這te3所企e5石也是真隘，人beh翻身尚且為難，越頭看後面hit條索iau2-ku2 teh搖來搖去，就緊緊翻身，心內真驚，汗親像落雨。這時看見hit條索那久離人那遠，知若無趕緊伸手去khiN5索，koh停索若無振動beh怎樣。Tui3 an2-ni liam5-piN決意講若無趁索hiN3向就近身軀e5時跳去khiN5，koh略仔遲oan7機會會失落。無thang koh得--著，心那想那phok8，姑不chiong趁索hiN3--來e5時用力一下跳，雙手緊緊khiN5索，索下有枋就坐ti7 hia直直喘，歇睏tiap8仔久心較平安然後pian 索上山。 
Che真正是tui3死koh活。人若聽這個故事無m7 ngiauh8-ngiauh8 chhoah。這項代誌thang hou7 咱取教示。咱世間人活ti7地面上，日月過--去親像水，光陰teh飛親像箭。生死e5期限咱攏m7知，若無得著上帝e5恩典，聖神e5感化--e5，著緊緊信主向望得著救。因為咱親像拾鳥卵e5人，腳踏 ti7 hit te3細細e5石層，頂面有天，下面有海。萬一若thut8 腳的確會摔--死。著趁iau2有今仔日e5機會倚靠耶穌，伊會救咱e5靈魂。咱kiam2-chhai2有人已經聽見道理也掠做無要緊，不幸死一下到，萬項攏煞。俗語講，「陰間e5路無分老人、囡仔。」真正有影。是--ah！是--ah！機會m7-thang失落。 
免Tauh8-tauh8求赦免。
一日我到軍營--nih8，看見一個老兵ka7我講，「我bat祈禱上帝，亦照聖經e5道理做好人，凡事出力盡忠，m7-kaN2失落本份，an2-ni會thang號做基督徒抑boe7？」我講，「著，總是你所tui3上帝祈禱--e5是甚物代誌？」應講，「求赦罪。」我講，「罪kiam2會tui3祈禱得著赦--mah？」老兵講，「Che m7是我杜撰，是聖經有an2-ni應允。」我講，「有影，親像你chiah誠實，上帝已經早早ka7你赦--lah。上帝所向望--你-e5 m7是專專求，就是承受。譬喻有人請--你，人客攏齊，物件排便，你beh怎樣？」應講，「感謝主人，就食。」我講，「著，上帝e5恩典排列ti7你e5面前，提boe7了用boe7盡，不過感謝來領受，mih-sai2 tauh8-tauh8求赦免？因為贖罪e5功勞，基督早早做成，免聽候你lo-lo so-so無煞。」老e5兵聽了心不止爽快。 
現今有教友所講所行攏真好，專心服事上帝，總是心猶原boe7平安，hit個因端是tui3心憨，m7 知上帝e5恩離開伊無遠，就是便便ti7伊e5身邊。 
Chhe7耶穌。
早一個英國人名叫Se-bun5，做聖公會e5牧師。細漢e5時bat家己醒察，知一身都是坐掛，無洗除e5法度，心不止煩惱。有一日讀猶太人贖罪e5祭文講，「猶太人獻精牲ti7上帝e5面前，手hoaN7精牲家己認罪，然後祭司thai5精牲，就hit人e5罪赦--lah。Tui3 an2-ni獻祭e5人心內平安，扑算尊趁上帝e5命令行，就一身e5坐掛攏hou7精牲替去。」 
Se-bun5讀到chia，大曉悟基督獻家己e5身軀，來擔當我e5罪。古早e5獻祭是表明基督放sak性命e5兆頭na7-tiaN7。基督亦叫做上帝e5聖羔，就是這個意思。這個真正是特別e5恩典，tui3今以後的確著去chhe7耶穌，免koh求別e5赦罪e5法度。
了後Se-bun5做聖公會e5牧師，所做e5工不止大，派人到外國遠遠e5所在傳道理，是tui3伊發起。 
重頭生e5道理。
尼哥底母是猶太國誠實koh有名望e5讀冊人，bat一擺來見耶穌，耶穌ka7伊講，「人若無重頭生，boe7看見上帝國。」尼哥底母聽了不止奇怪，因為家己扑算是猶太教e5柱石，無親像外邦拜偶像e5人，mih-sai2著放sak舊來計謀新，才夠額做天國e5百姓？總是後來聽耶穌所講 e5道理，反復解明才曉悟（看約翰第3章。） 
現今有濟教友，雖然誠心信主，總是重頭生e5道理無啥明白，是kap尼哥底母一樣。我bat問人講，「你是基督徒m7是？」應講，「He kaN2是。」我問，「怎樣知？」應，「逐擺禮拜日有到禮拜堂聽道理。」我講，「 An2-ni iau2-be7夠額做基督徒e5憑據。若存心行代誌猶原照平常，雖罔到禮拜堂禮拜，kiam2 thang liam5-piN做基督徒？」Kiam2-chhai2人講，「我是基督徒，因為受洗禮。」其實亦m7是an2-ni。重頭生是內心e5憑據，洗禮是表明外皮e5禮數na7-tiaN7，兩項有大分別。Kiam2-chhai2有e5講，「阮祖公父母攏是服事上帝，我tui3嬰仔e5時就領洗禮，kiam2 m7是基督徒？」亦m7是an2-ni講，聖經講，「Tui3肉體tui3神生e5屬神。」 
有一個讀冊人講，「一擺生，兩擺死，兩擺生一擺死。」一擺生兩擺死e5意思是講，肉體生一擺也無koh重頭生，肉體死e5時靈魂亦著滅無。兩擺生一擺死e5意思就m7是an2-ni，肉體生了又koh 重頭生，到肉體死e5時就靈魂boe7死。所以ai3免靈魂死無e5法度，只有求聖神來ka7咱重頭生na7-tiaN7。細膩醒察耶穌e5話，thang知會入天國抑boe7，專專是倚靠重頭生。朋友！試家己問，真正有得著重頭生抑無？這項關係靈魂e5活死，m7-thang放做無要緊。尼哥底母m7若是做好人，koh 亦做神學e5先生teh教示以色列人，尚且無明白這項，就法利賽人koh較boe7曉悟。 
究竟含糊。
現今e5教友濟濟扑算已經得著得救e5祕訣，實在攏是含糊，無的確有十分明白。我bat用這號問--人，所應--e5攏無同。甲講，「得救e5道理就是存心光明，無瞞天，無騙--人，koh無騙家己。」乙講，「盡力行好，莫得做歹代，路尾的確到天堂。」丙講，「看見好著出力做，氣力若無夠額著求上帝幫贊。」丁講，「M7-thang罵--人，m7-thang白賊，m7-thang做見笑e5代誌。」看這四人所講卻有淡薄倚意，總是猶原iau2-be7得著得救e5道理要緊e5所在。聖經講，「世間人攏有罪。」An2-ni ai3得著救的確著有挽回e5祭，才會得著赦罪e5恩，m7求這項，ai3用修行向望天來保庇，實在是難e5事。 
風透雨大，罪人得救。
某擺熱天時，我去倫敦e5公園thit-tho5，tu2著大雨bih ti7大樹腳，一個少年人kap我坐相排。我問伊tui3 ta2-loh8來。應，「Tu2-tu2 tui3澳大利亞beh來倫敦遊公園。」我問，「你tui3遠e5所在來，同船較濟是啥號人？」應，「濟濟是風流e5少年，真無文理。獨獨總管做人iau2老成，我不止尊敬--伊。」問，「總管有啥好德行chiah hou7你tui3重到an2-ni。」應，「伊是基督徒，早暗祈禱無lang3，閒e5時，吟詩唱歌不止自得，看--來親像天國內e5人物。」問，「你真正信總管穩當得著救--無？」應，「信。」問，「你本身ai3親像an2-ni--無？」應，「我e5父母有信主，ti7我細漢e5時chhoa7我到禮拜堂聽道理，我攏boe7曉tit怎樣才會得著救。今看同船e5人行代誌大概kap我相同，攏是地獄來e5人--了-了，的確boe7得著救，我本身亦是kap in平平。 
雖罔我平時第一注意這項，恨無人指點，m7 知門路thang行。」講煞注目相--我。我就tui3袋仔提出一本聖經，掀以賽亞53章，6節hou7伊看。「我迷入雙叉路，譬喻te3無陣e5羊，所去無定著。耶和華就hou7我e5罪piaN3 ti7伊（救主）e5身軀。」Koh掀I彼得2章24節。「身軀背世間人e5罪惡，放sak性命ti7十字架頂，hou7我tui3罪死tui3義活。因為伊受傷，咱得著醫好。」Koh掀約翰5章，24節。「我實在ka7 lin2講，聽我e5道理koh信差我來e5天父--e5有永活，免koh受審判，因為已經出死入活。」Koh掀約翰11章，7節。「若kap耶穌同行ti7光明e5中間，就耶穌e5血洗清咱攏總e5罪。」Koh約翰3章，16節。「信子--e5有永活，m7信--e5 boe7活。上帝e5受氣到ti7伊e5頭殼頂。」少年人看煞，講，「設使這幾節聖經攏是tui3一人講--e5，就我穩當thang做得著救e5人。」我講，「著，明明講信就得著活。你會信，kiam2 boe7得著活？」Tui3 an2-ni少年人peh起來感謝講，「得著救e5法度到chiah簡koh 快，我幾若年久日暝所向望e5救恩就是ti7目珠前，怎樣親像萬重山jia teh boe7看--見。」講煞跪落祈禱，深深感謝上帝施恩hou7--伊，亦下願tui3 chit tiap8起，身軀靈魂beh獻hou7天父。 
Lim毒酒止嘴礁。
得著救e5道理無別條，只有倚靠基督放sak身軀流血e5功勞na7-tiaN7。若倚靠家己修行e5功勞，beh向望靈魂得著救，無各樣 lim毒酒beh止嘴礁，是家己迫較緊死na7-tiaN7。 
「造銃扑家己。」 
一個扑鐵師父gau5做刑具一切e5腳釦手釦一下提過手liam5-piN會曉pak。一擺邊界無安靜，國王起兵去平，調師父tiam3軍營鑄ke-si 。一暝賊兵來，師父hou7 in掠--去，用鐵釦縛伊e5腳。師父代先無掠做要緊，想無人ti7-teh e5 時，的確會thau2開偷走。日暗，顧守e5人去，師父beh thau2所縛e5鍊，摸一環過一環，攏無一所在thau2會開，因為是本身所做--e5，面liam5-piN lek色，知無走出e5向望，才吐氣家己做家己受。 
世間人行逐項e5罪孽，到尾的確有合宜e5報應。老子講，「好歹e5報應，親像影te3形。」因為形啥款，影亦是an2-ni。可惜世間人hou7家己做e5罪孽所纏，tu2-tu2親像hou7家己做e5刑具所縛，無法度thang脫離，kiam2無可傷--mah？ 
救主來世間，專專拯救世間人脫離罪網。所以聖經講，「祈禱主e5名e5的確得著救。」怎樣世間人iau2-ku2 m7信。 
耶穌基督。
下底三個題目，忽然看--見親像無啥分別，若細膩想，就大大無相同。 
1、基督是一個救主 
這題不過講基督是救主na7-tiaN7，總是無詳細講是甚物號救主，抑是是誰e5救主。聽見這句--e5，扑算基督雖罔是救主，若是boe7決斷到底kap我有啥關係？An2-ni這題是胡混e5話。 
2、基督是獨一e5救主 
這題是講天頂地下古早現今無別e5救主，獨獨基督一個na7-tiaN7，比頂題較有小可界限。總是究竟tui3啥人講亦無講明，就kap我有啥關係亦boe7 thang知。An2-ni這題是屬半面e5話。 
3、基督是我e5救主 
這題比頂面兩題有大無同，有明明講是「我e5」救主，所以我著歸倚敬拜--伊，深信祈求伊，趁伊就活，m7趁就死。得著赦罪抑無？得著恩典抑無？得著救抑無？攏總在ti7我na7-tiaN7。譬喻我有物食、衣裳、厝宅，我若食就會飽，無食就會枵。穿就會燒，無穿就會寒。企起就安穩，無企起就boe7平安。Ai3得著福氣抑是艱苦在我家己取--伊。這個是第三題第一要緊e5話。 
論第一題講，「基督是救主。」意思是世間人攏行迷路，沈落苦海，設使無救主的確滅無。 
第二題，「基督是獨一e5救主。」意思是基督以外無別e5救主thang救世間人脫離苦難來入永活。 
第三題，「基督是我e5救主。」M7是講基督無做別人e5救主。意思是基督既然做通世間e5救主，自 然亦是我一人e5救主。講通世間e5救主是包含講，「我e5」救主是分開講。試問看冊e5朋友！你bat掠基督做你家己e5救主抑無？ 
世間人家己救e5法度。
有e5家己扑算伊e5道理是著；m7 知伊到尾滅無。（箴言14：12。） 
家己立功德。（羅馬10：3。） 
好所行我感謝上帝，因為我比別人較gau5濟濟。（路加18：10。） 
賑濟。我將我所得著--e5已經十份抽一份。（路加18：11。） 
親像chiah-e5無各樣kap死失立約，kap陰府咒誓。（以賽亞28：15。） 
上帝救世間e5法度。
M7是tui3我行義e5功勞，（哥林多3：5。）就是因為基督e5血得著稱義。（羅馬5：9。） 
因為知lin2受贖脫出tui3祖公所流傳空空e5行做，m7是用會敗壞e5物，或是銀，抑是金；是用寶血。（I彼得1：18。） 
獨獨信hit個稱不虔e5人做義--e5，伊e5信就ka7伊算做義。（羅馬4：5。） 
信主耶穌，你kap你e5家的確得著救。（使徒行傳16：31。） 
著知咱人存心行代誌，雖罔十份有九份合道理，總是beh得著上帝歡喜接納，就著倚靠基督已經做成e5功勞。因為人著家己知無德行無才能，誠心信服救主，然後一切e5言行才會合道理，這號謙虛信仰e5心叫做「道心。」有道心才有好結果，無論智識、愚憨、gau5、不肖攏總是an2-ni。總來講，道心是根本，好品行是枝葉，用基督救贖e5恩做起因，才用好品行做結果的確無錯誤，若用好品行做起因，亦向望得救做結果，就所想歸空空。 
</HL>