<CL>
  Eng7 He2 tu2 He2 
  Pak Bi2-chiu e5 tiong-pou7 u7 chit8 e5 khoah-toa7 e5 piN5-iuN5, i e5 bin7-chek kui2-na7 ban7 hong-li2. Ti7 chit8-pah ni5 cheng5 hia long2 bo5 lang5 choh-chhan5, chi2-u7 kui-tin7 e5 ia2-gu5, thong jit8 chau2-lai5 chau2-khi3. Koh u7 kui2-e5 bo5 siu7 kau3-iok8 e5 In3-te7-an lang5, si3-soaN3 ti7 tak8 sou2-chai7 teh phah-lah8 kap chhi7 cheng-siN. Tui3 Peh8-bin7 lang5 kau3 hia khai-khun2 i2-lai5, hit sou2-chai7 chiu7 chiaN5 choe3 pui5-toe7. Bo5 ku2 chiu7 siat peh-siN3 boe2-boe7 e5 koe-chhi7. Cha2-si5 choe3 pha-hng e5 toe7, chhau2-chhi3 hoat kau3 chin koaiN5, au7--lai5 chiu7 khia7-khi2 e5 lang5 chin-choe7, koe-chhi7 lau7-jiat8, koh u7 toa7 siaN5 chin choe7, thih-lou7 thau3-lai5, thau3-khi3, peh-siN3 chin choe7, sit8-chai7 si7 lang5 te7-it an-lok8 e5 sou2-chai7. 
  Kui2-chap8 ni5-cheng5, chit sou2-chai7 iau2-be7 khai-khun2 e5 si5, u7 chit8 e5 pu3-lang5, tiam3 ti7 chit-e5 piN5-iuN5 chho3-chhiu7, lai5 khi2 chit8 keng chha5-chhu3, soa3 ti7 hia choh-chhan5. Toe7-thou2 khoah toa7 kau3 bo5 kai3-han7, sou2-i2 choh-chhan5 e5 lang5 long2 thang chiau3 ka-ki7 e5 khui3-lat8 lai5 choe3 sou2 ai3 choe3--e5, sui-jian5 chhu3-piN chin chio2 saN-li7 chin hng7, sou2 khia7 e5 chhu3, sou2 eng7 e5 khi3-khu7, sui-jian5 si7 chin chhou-siok8, chong2-si7 tak8 hang7 kau3-giah8, long2 bo5 khiam3-kheh e5 hoan5-lo2, pat8 jit8 oe7 pu3 a2-boe7? M7-bian2 theng3-hau7 mng7 ia7 i2-keng thang chai--lah. 
  Tak8 pai2 kau3 chin ta-so3 e5 si5, thiN-khi3 chin jiat8,chiah8 e5-hng au7 thiN-khi3 khah leng2, tak8 lang5 tiam3 mng5-khau2 chhin-chhiuN7 teh kong2-oe7, hng7-hng7 khoaN3-kiN3 pian3-toe7 e5 gou7-kak, hou7 hong chhe-lai5 chhe-khi3, koh khoaN3-kiN3 gou7-kak i2-keng sek8, koah e5 si5 teh-beh kau3, lang5 e5 sim-koaN put-chi2 hoaN-hi2. Tu2-tu2 tak8 lang5 teh phah-sng3 kin-ni5 chiah ho2 ni5-tang, sit8-chai7 hou7 lang5 chin hoaN-hi2, m7-bian2 khoa3-lu7 iau kap koaN5, hut-jian5 ti7 thiN-piN toa7 khi2 ou-hun5, siong5-se3 khoaN3, ti7 hun5-e7 u7 he2-iam7. Chit si5, lang5 long2 chu3-bak8 soe3-ji7 khoaN3, sim-lai7 hut-jian5 phok8-phok8 chheng2. 
  Che si7 sim2-mih8 in-toaN? In-ui7 hit sou2-chai7 e5 lang5, te7-it kiaN khong3-ia2 e5 he2, chiah toa7 e5 piN5-iuN5, tu5 lang5 sou2 choh e5 toe7 i2-goa7, long2 si7 hoat chin koaiN5 e5 chhau2. Koh u7 chhi3-phe3 chhiu7-na5, kou-ta5 e5 chhiu7-hioh8. Na7 u7 ka-lauh8 chit8 tiam2 he2 chhiN, liam5-piN khi2 toa7 e5 he2-sio long2 phah boe7 sit. Koh khoaN3-kiN3 he2 hou7 hong chhe tit8-tit8 toh--lai5, i e5 kin2 chhin-chhiuN7 khong3-ia2 e5 be2. Chit si5 tak8 lang5 long2 bo5 hoat-tou7 thang chin2-kiu3, chi2-u7 saN tui3-bin7 thou2-khui3 na7-tiaN7. Tai7-khai3 lang5 keng-ke3 he2-sio e5 su7, chit8-si3 lang5 bo5 boe7-ki3--tit. Koh ti7 hit chhiu7-na5 lai7 u7 chin-choe7 ia2-siu3, ti7 iam7-he2 e5 tiong-kan kui-tin7 chau2-lai5, chau2-khi3. Chhai5-long5, him5, hou2, pa3, ia2-gu5, sai-gu5, chhiuN7, lok8, niau, thou3, bo5 chit8 hang7 bo5, tak8 chiah teh saN-khoeh loan7-loan7 chng3. 
  Peng5-si5 e5 ia2-siu3, khah siong5 si7 kiong5--e5 chiah8 jiok8--e5. Kau3 chit chun7 long2 bo5 thun-chiah8 e5 sim, kaN2-si7 in-ui7 teh chhe7 oah8 e5 lou7, boe7 kou3-tit pat8 hang7, chit tiong-kan u7 e5 poah8-to2, u7 e5 bo5 lat8, chiu7 boe7 bian2-tit hou7 iam7-he2 sio--si2. Seng3-chheh Khe2-si7-liok8 6:15. lun7 thiN-toe7 e5 boat8-jit8, se3-kan e5 ong5, toa7-koaN, chiong-kun, pu3-lang5, lek8-su7, choe3 lou5-chai5--e5, chu7-iu5--e5, long2 ka-ki7 bih ti7 soaN-khang soaN-hiat8, ka7 soaN kong2, “To2 lai5 kham3--goa2, thang siam2-pi7 cho7-ui7--e5 e5 bin7-cheng5, kap IuN5-ko e5 siu7-khi3.” Hit si5 cheng3-lang5 kiam2 bo5 chhin-chhiuN7 khong3-ia2 he2-sio hiah-e5 tioh8-kiaN teh chau2 e5 ia2-siu3--mah? Sui-jian5 kong2, “A2-si7 chau2 ia7 boe7 chhe7 chit8 e5 tho3-tong3 jia sin-khu e5 sou2-chai7.” Tiam3 ti7 piN5 iuN5 e5 lang5 chi2-u7 chit8 e5 hoat-tou7 thang lai5 ti2-tng chit-e5 he2, che si7 lang5 oe7 chai na7-tiaN7, pat8 hang7 e5 tong7 but8 chiu7 chit ho7 bo5 ti3-sek, tau3-ti2 si7 sim2-mih8 hoat-tou7? Chiu7-si7 hng7-hng7 khoaN3-kiN3 he2 tui3 bin7-thau5-cheng5 tit8-tit8 lai5, chiong sou2 khia7 sin-piN si3-bin7 e5 chhau2, tai7-seng tiam2 he2 ka7 i sio, chiu7 chit-e5 he2 ng3 goa7-bin7 tit8-tit8 sio khi3. Goa7-bin7 e5 he2 be7 lai5 e5 tai7-seng, chit sou2-chai7 i2-keng sio liau2-liau2, lang5 thang tiam3 hit lai7-bin7, theng3-hau7 tui3-bin7 teh lai5 e5 he2, chiu7 bo5 chhau2 thang hou7 i sio, an2-ni m7-na7 lang5 e5 siN3-mia7 thang po2-choan5, chiu7 tak8 hang7 e5 ia2-siu3 ia7 thang lai5 chia tit-tioh8 oah8, chiau3 an2-ni lun7 chiu7 hai7 siN3-mia7--e5 si7 he2, kiu3 siN3-mia7--e5 ia7 si7 he2. Teng2-bin7 sou2 kong2--e5 thang choe3 sim2-phoaN3 hit jit8 e5 phi3-ju7, chhin-chhiuN7 he2 sui-jian5 si7 thang kiaN e5 mih8, chong2-si7 ai3 ti2-tng chit-e5 he2 e5 hoat-tou7 si7 put-chi2 khoai3. TaN thang eng7 chit8 ku3 oe7 lai5 pau-ham5 i kong2, “Eng7 he2 ti2-tng he2.” Siong7-te3 e5 toa7 siu7-khi3 sit8-chai7 si7 te7-it thang kiaN, na7-si7 ti2-tng chit-e5 toa7 siu7-khi3 ia7 si7 put-chi2 khoai3. Siong7-te3 tok8-siN e5 kiaN2 Ia5-sou Ki-tok lim5-kau3 se3-kan, thoe3 cheng3 lang5 tam-tng choe7-ok, ti7 sip8-ji7-ke3 teng2 siu7 kek8-toa7 e5 siu7-khi3. Hoan7-na7 sin3 hok-im e5 lang5, chhin-chhiuN7 teh siam2-pi7 he2 chit8-poaN-iuN7, li7-khui chit-e5 beh siu7 sio e5 sou2-chai7, kau3 i2-keng sio liau2 e5 sou2-chai7. Sou2-i2 Seng3-chheh u7 kong2, “Siong7-te3 thiaN3 se3-kan kau3 siuN2-su3 I e5 tok8-siN KiaN2, hou7 hoan7-na7 sin3--I e5 lang5, bian2 tim5-lun5, oe7 tit-tioh8 eng2-oah8.” ChhiaN2 li2 siuN7--i, Siong7-te3 e5 toa7 siu7-khi3 i2-keng lim5-kau3 li2 e5 tai7-piau2, au7--lai5 koat-koan3 bo5 lim5-kau3 li2 e5 sin-khu, chi2-u7 ai3 li2 tioh8 tiam3 i2-keng sio e5 sou2-chai7, oa2-kho3 li2 e5 tai7-piau2 chiu7 ho2, na7-si7 li2 m7 hoan2-hoe2 koe2-piN3, m7-sin3 to7-li2, m7 jin7 thoe3 li2 siu7 heng5-hoat8 e5 tai7-piau2, chiu7 theng3-hau7 sim2-phoaN3 e5 jit8, li2 chiu7 chhin-chhiuN7 Seng3-keng sou2 kong2, “Cheng3 lang5 ai3 bih ti7 soaN-tong7, kau3-be2 long2 boe7 jia-kham3--li2, hou7 che7 ti7 po2-cho7--e5 boe7 khoaN3--kiN3.” Tui3 an2-ni khoaN3, li2 kiam2 m7 than3 kin-a2-jit8 e5 ho2 ki-hoe7, seng5-sim kam2-sia7 Siong7-te3 u7 thoe3 li2 choe3 chiaN5. Sin3 I e5 tok8-siN KiaN2, lai5 siam2-pi7 au7-jit8 e5 heng5-hoat8. 
  I2-keng Tit--tioh8, Iau2-ku2 Ng3-bang7 Sim2-mih8? 
  Chit8 jit8, goa2 ti7 hai2-piN kiaN5-kiaN5, khoaN3-kiN3 chit8 e5 choh-sit lang5 kap chit8 e5 tho2-hi5 lang5 saN-kap kong2-oe7. Choh-sit lang5 ka7 tho2-hi5--e5 kong2, “Li2 tit-tioh8 Siong7-te3 sia3-bian2 iau2-be7?” Tho2-hi5--e5 kong2, “Iau2-be7,” Choh-sit lang5 koh kong2, “Goa2 put-chi2 teh ng3-bang7 li2 goa2 e5 ke3-sit long2 oe7 tit-tioh8 Siong7-te3 sia3-bian2.” Goa2 thiaN-kiN3 sim-lai7 siuN7 put-chi2 bo5 tu2-ho2, chiu7 ka7 in kong2, “Nng7 ui7 peng5-iu2! Lin2 chun5 sim khiam-pi goa2 put-chi2 poe7-hok8, chong2-si7 ‘Ng3-bang7’ nng7 ji7, boe7 bian2-tit khah bo5 tho3-tong3. Ki-tok kiam2 m7-si7 i2-keng si2 ti7 sip8-ji7 ke3, thoe3 se3-kan lang5 siok8-choe7--mah?” Koh kong2, “KiN3-na7 sin3 e5 lang5 i2-keng tit-tioh8 kiu3.” Sou2-i2 goa2 chhim-chhim ka-ki7 sin3 cha2-cha2 u7 tit-tioh8 sia3-bian2, li7-khui choe7-ok, jip8 Siong7-te3 e5 kok--lah. Kiam2-chhai2 u7 peng5-iu2 sang3 goa2 chit8 hang7 mih8, i2-keng sang3 kau3 ke-lai7, pat8 jit8 saN tu2, mng7 u7 tit--tioh8 a2-be7? In3 kong2, “Goa2 tu2-tu2 teh ng3-bang7 li2 sang3--goa2.” An2-ni thong--mah? Lan2 lang5 ti7 se3-kan, boe7-oe7 toa3 sin-khu chiuN7 thian-tong5, an2-ni lai5 kong2, “Goa2 put-chi2 ng3-bang7,” iau2-ku2 khah u7 i3-su3. Lin2 e5 choe7-ok i2-keng ti7 sin3, hoan2-hoe2 koe2-piN3 e5 si5, oan5-choan5 sia3-bian2--lah, bian2 theng3-hau7 lin2 “NG3-BANG7.” (I2-sai3-a 44:22) Nng7 lang5 thiaN-liau2 hoaN-hi2 tim3-thau5, sim-lai7 put-chi2 peng5-an.
  The-si5 Un-tian2. 
  U7 chit8 e5 boe7 thou5-thoaN3 e5 ho2-giah8 lang5, choe3 lang5 put-chi2 u7 sia2-si3, na7 chai u7 song3-hiong kan-khou2 lang5, siong5-siong5 am3-chiN7 chin2-che3. Chit8 pai2 tang-thiN si5, seh kau7 hong thau3, thiN-khi3 hui-siong5 koaN5, chit-e5 ho2-giah8 lang5 siuN7-tioh8 bou2 ke chit8 e5 lau7 lang5, bou2 ke chit8 e5 koaN2-hu7, in sou2 khia7 e5 chhu3 long2 si7 phoa3-sam3, kau3 chit si5-chun7, tek-khak chin koaN5. Chiu7 kio3 lou5-pok8 thoa chhia sang3 thou5-thoaN3 khi3, chiong hiah-e5 sou2-chai7, tak8 hang7 hoan-hu3 siong5-se3. Lou5-pok8 chiau3 sou2 hoan-hu3 khi3 kiaN5. Kau3, khoaN3-kiN3 nng7 te3 soe3 keng chhu3-a2, lai7-bin7 khang-khang. Chiu7 chhut siaN kio3 kong2, “Thou5-thoaN3 lai5--lah! Liam5-piN chit8 e5 lau7-toa7 lang5 chhut--lai5. Lou5-pok8 mng7, “Thou5-thoaN3 beh he7 ta2-loh8?” Soa3 eng7 chu2-lang5 e5 i3-su3 ka7 i kong2. Lau7 lang5 in3 kong2, “He kaN2 m7 tioh8; goa2 bo5 chit ho7 ho2 peng5-iu2.” Lou5-pok8 kong2, “Chiau3 chu2-lang5 sou2 hoan-hu3, mng5 e5 hng-hiuN3 kap ki3-ho7, tak8 hang7 long2 tui3-tui3, tek-khak si7 sang3 lai5 li2 chia--e5.” Lau7-lang5 kiong5 si5, koaiN-mng5 choe3 i jip8--khi3. Lou5-pok8 put-tek-i2 koh chhia to3-tng2. Ke3 jit8, koh nia2 chu2-lang5 e5 beng7-leng7 sang3 kau3 bou2 ke, ti7 he3-toaN u7 chu3 beng5 bou2 li2, bou2 ho7. Kau3 phah mng5, kong2 lai5 e5 tai7-chi3. Chit8 lang5 chhut--lai5, si5 kong2, “ThiN-e7 thai2 u7 chit ho7 ho2 sim lang5? KaN2 m7 tioh8.” Bo5 beh siu. Lou5-pok8 kong2, “KoaN5-chhin3 si5-chun7, thou5-thoaN3 chiaN3 hap8 eng7, si3-koe3 sang3--lang5, bo5 lang5 beh siu, he iah8 chin ki5-koai3.” Na7 chhia to3-tng2 kiaN-liau2 hou7 chu2-lang5 koe3-chek, chiu7 piaN3 he7 mng5-khau2 choe3 i khi3. ThiaN-kiN3 lai7-bin7 e5 lang5 chhut-siaN kong2, “Chu2-lang5 na7 chin-sit8 beh hou7--goa2, goa2 tioh8 siu, na7 m7 si7, chiah koh lai5 put--to3-khi3.” 
  Lou5-pok8 to3--khi3, koh sang3 khi3 chit8 sou2-chai7, tu2-a2 chit8 e5 hu7-jin5-lang5 chhut--lai5, lou5-pok8 chiau3 cheng5 an2-ni kong2, iah8 theh8 he3-toaN sou2 sia2 mng5-pai5 e5 ho7 hou7 i khoaN3. Hu7-jin5-lang5 kong2, “Toa7 koaN5 tong3 boe7-tiau5, u7 chit ho7 ho2-sim lang5, tek-khak si7 hou7 ThiN-pe7 e5 Sin5 sou2 kam2-tong7, na7 bo5, siaN2 lang5 oe7 chai goa2 thou5-thoaN3 eng7 liau2, bo5 chiN5 thang koh boe2.” Chiu7 chhiaN2 lou5-pok8 to3-khi3 thoe3 ka7 chu2-lang5 seh sia7, piaN3 thou5-thoaN3 ti7 piah-kak. Lou5-pok8 hoaN-hi2 kong2, “Tioh8 an2-ni chiah tioh8, m7 na7 bo5 kou-hu7 lang5 e5 ho2-i3, iah8 bian2 hou7 goa2 hui3-khi3. Kho2-sioh tai7-seng nng7 e5, gong7-gong7 m7-bat su7, ti3-sek khah m7 tat8 chit-e5 hu7-jin5-lang5.” HoaN hoaN hi2-hi2, chhia thoa--to3-khi3. 
  Seng3-keng kong2, “Siong7-te3 e5 un, bo5 khai-hui3 lai5 tit--tioh8.” Koh kong2, “Siong7-te3 e5 un chiu7-si7 eng2-oah8.” Koh kong2, “Siong7-te3 lin5-bin2 thiaN3 se3-kan lang5, sim7-chi3 siuN2-su3 tok8-siN KiaN2, hou7 kiN3-na7 sin3 e5 lang5, bian2-tit biat8-bo5, hoan2-tng2 u7 eng2-oah8.” Kho2-sioh se3-kan kam-sim hoaN-hi2 siu7 I e5 un e5 lang5 chin chio2, kiam2-chhai2 kiong5-kiong5 si5 m7 siu, kiam2-chhai2 khou2-khng3 e5 lang5 kong2 kau3 au5-ta chhui3 khoah, put-tek-i2 chiah siu. Ia5-sou kong2, “Ian5-siah8 pian7--lah, lin2 tioh8 lai5.” (Lou7-ka 17:14. Khe2-si7-liok8 22:17). “Kam-goan7 e5 lang5 long2 thang lai5 nia2 oah8 chui2.” Teng2-bin7 sou2 kong2 chit ho7 oe7, Seng3-keng u7 choe7-choe7 sou2-chai7 kong2-khi2, i3-su3 kek8-ki5 kan2-tan, khoai3-khoai3 beng5-pek8, tioh8 koh hou7 thoan5-to7 e5 lang5, kong2 koh kong2, jian5-au7 chiah chai Siong7-te3 e5 jin5-chu5, chhin-chhiuN7 hit-e5 koaN2-hu7 hian5-hoe7 liau2-chiat8, bian2-tit hui3-khi3--e5, sit8-chai7 chin chio2. Chong2-si7 u7 si5 hut-jian5 thiaN-kiN3 bo5 phai3-phe e5 hoaN-hi2, chu7-jian5 m7-kaN2 liam5-piN sin3, m7 ku2 hng-hiuN3 ki3-ho7 kong2 kau3 hiah tui3, koh chin2-che3 iah8 si7 peng5-siong5 e5 su7, siuN7 kau3 ka-ki7 ke chhiah, siu7 chin2-che3, iah8 si7 hap8. Siat-su2 bo5 ngi7-sim kou3-chip, iah8 bo5 sim2-mih8 thang giau5-gi5. Lan2 lang5 to7-tek u7 khiam3-kheh, teh ng3-bang7 Ki-tok e5 to7-li2, Siong7-te3 e5 un, pi2 koaN5 e5 lang5 ng3-bang7 thou5-thoaN3 khah pek-chhiat. “Kiu5 chiu7 tit--tioh8, phah mng5 chiu7 khui,” che si7 Ia5-sou chhin-sin kong2 e5 oe7, chaiN2-iuN7 se3-kan lang5 iau2-ku2 giau5-gi5 bo5 beh seng5-siu7. 
  Po2-hou7.
  Cha2 jit8 Lam5 Bi2-chiu u7 sio2 kok, siok8 Se-pan-ga5 koan2 e5 si5, toe7-hng bo5 an-cheng7, koaN-hu2 si3-koe3 liah8 chok-loan7 e5 thau5, chit8 e5 Eng-kok lang5 iah8 siu7 liah8, iau2 be7 ke3 tng5 chiu7 teng7 i e5 choe7. Chit-e5 Eng-kok lang5 bat jip8 Bi2-kok chek8, sou2-i2 Bi2-kok leng2-su7-koaN thiaN--kiN3, siuN7 tioh8 khi3 ka7 i pang3, sou2 choe3 long2 bo5 chhai2 kang. Bo5 loa7 ku2 Eng-kok leng2-su7-koaN chai iah8 tioh8-kip, khi3 chhe7 toe7-hng-koaN kong2, “Peh-siN3 hoan7-hoat, be7 ke3 tng5, chaiN2-iuN7 teng7 i si2 choe7? Na7 an2-ni choe3, pe3-kok cheng3-hu2 tek-khak kap li2 kau-siap8.” Toe7-hng-koaN boe7 beng5 kau-siap8 e5 toa7 koan-he7, pang3 choe3 bo5 iau3-kin2. Kau3 bou2 jit8 beh chhoa7 hoan7-lang5 khi3 phah chheng3, koaN toa3 tui7 khan hoan7-lang5 kau3 siaN5-piN, khau3 i e5 kha-chhiu2, hou7 i the siaN5-chhiuN5, tui3-bin7 khia7 chit8 e5 kiah8 chheng3 e5 peng, teh theng3-hau7 koaN-tiuN2 chhut “Khui chheng3” e5 ho7-leng7. Hut-jian5 Eng Bi2 nng7 kok e5 leng2-su7-koaN koaN2 kau3, chit8 e5 kiah8 chit8 ki kok-ki5, jia hoan7-lang5 e5 sin-khu, toa7 siaN ka7 kiah8 chheng3 e5 peng kong2, “Li2 kaN2 khui chheng3, bu2-ban7 goan2 e5 kok-ki5--mah?” Kiah8 chheng3 e5 peng thiaN-kiN3 chit ho7 oe7, chheng3 m7-kaN2 khui, toe7-hng-koaN put-tek-i2 kio3 kiah8 chheng3 e5 peng khi3, chiong hoan7-lang5 sang3 kau leng2-su7-koaN, chiau3 in pun2-kok e5 hoat-lut8 pan7-li2. 
  Lan2 tek-choe7 ThiN-pe7, pun2 tioh8 siu7 si2 e5 heng5-hoat8, kai-chai3 Ki-tok Ia5-sou pang3-sak pun2-sin siok8 lan2 e5 choe7, chhin-chhiuN7 nng7 e5 leng2-su7-koaN e5 kok-ki5 po2-hou7 hoan7-lang5 chit8-iuN7. Seng3-keng kong2, “Hoan7-na7 ti7 Ki-tok un-tian2 e5 lai7-bin7 bo5 koh teng7 choe7.” Sou2-i2 lan2 tioh8 seng5-sim hoan2-hoe2 koe2-piN3, chhut-lat8 kiaN5 Siong7-te3 e5 chi2-i3, na7 an2-ni, tek-khak oa2-kho3 po2-hou7 lai5 tit-tioh8 kiu3. 
  Nng7 Khoan2 Toe7-ui7.
  Tng Na2-a e5 si5, toa7 chui2 biat8 se3-kan, hit si5 lang5 sou2 tiam3 e5 toe7-ui7 chi2 u7 nng7 khoan2. (1) Chun5-lai7 tit-tioh8 kiu3 e5 lang5. (2) Chun5-goa7 hou7 chui2 im-si2 e5 lang5. I2-goa7 bo5 sou2-chai7 thang hou7 hit si5 e5 lang5 tiam3. Ia5-sou siat phi3-ju7 kong2, tho2 hi5 e5 lang5 pha-tioh8 hi5, “Keng2 ho2--e5 he7 loh8 khah-a2, phaiN2--e5 hiat-kak8 khi3.” Koh kong2, “Chap8 e5 chai7-sek-lu2 ngia5-chih sin kiaN2-sai3, chit8 poaN3 gong7--e5, chit8 poaN3 gau5--e5. Gau5--e5 hou7 chu2-lang5 chiap-lap8 jip8 chhu3, gong7--e5 ku7-choat8 ti7 goa7-bin7 boe7 tit jip8.” Tai7-khai3 chhin-chhiuN7 chit ho7 e5 i3-su3. Seng3-keng put-chi2 choe7 sou2-chai7 u7 kong2-khi2, long2-chong2 si7 phi3-ju7 se3-kan lang5 sou2 tiam3 e5 toe7-ui7 chi2 u7 nng7 khoan2. (1) Thian-tong5. (2) Te7-gek8. I2-goa7 bo5 te7 saN khoan2 e5 toe7-ui7 thang tiam3. 
  1. Thian-tong5. (Khe2-si7-liok8 7:13-16[15].) Hiah-e5 chheng7 peh8-saN--e5, chiu7-si7 tui3 keng-ke3 toa7 hoan7-lan7, bat eng7 IuN5-ko e5 huih soe2 i e5 la5-sam5, sou2-i2 tit-tioh8 tiam3 ti7 Siong7-te3 e5 bin7-cheng5. 
  2. Te7-gek8. (Khe2-si7-liok8 6:15,16.) Se3-kan chiah-e5 ong5, koaN-oan5, ho2-giah8 e5 lang5, iong2-beng2 e5 lang5, chu2-lang5, lou5-pok8, long2-chong2 bih ti7 soaN-khang--nih8, toa7 siaN kio3 kong2, “SoaN ah! Tioh8 pang-loh8-lai5 kham3--goa2, hou7 goa2 bih ti7 lai7-bin7, thang siam2-pi7 Siong7-te3 e5 toa7 siu7-khi3.” 
  Kang ChiN5 Kap SiuN2-su3 e5 Hun-piat8.
  Kang-chiN5 si7 choe3 kang lang5 eng-kai tit-tioh8 e5 hun7-giah8. SiuN2-su3 si7 chu2-lang5 ti7 hun7-giah8 i2-goa7 tek8-piat8 siuN2-su3--e5. Se3-kan lang5 bo5 chit8 e5 bo5 ke3-sit, sou2-i2 Seng3-keng kong2, “Choe7-ok e5 kang-chiN5 si7 si2-bo5.” Chong2-si7 Siong7-te3 e5 un-su3 si7 eng2-oah8, lang5 na7 hoan2-hoe2 koe2-piN3, chhim-sin3 Ia5-sou chiu7 oe7 tit-tioh8 Siong7-te3 e5 un-su3. In-ui7 choe7-ok e5 kang-chiN5 Ia5-sou pun2-sin i2-keng thoe3 lan2 heng5, lau5 huih, pang3-sak sin-khu thoe3 choe7-jin5 si2, chit-e5 si7 te7 it kui3-khi3 e5 kang-chiN5. 
  U7 Mia5 Bo5 Sit8 e5 Gui5-hiam2.
  Bat u7 lang5 khi2-thau5 him-bou7 to7-li2, bo5 loa7 ku2 nia2 soe2-le2 jip8 kau3-hoe7, soa3 tam-tng chip-su7, tiuN2-lo2 i2-kip8 thoan5-to7 e5 chit, eng7 Seng3-keng e5 to7-li2 mng7--i, i chin gau5 in3, u7 si5 tu2-tioh8 oh e5 toe5-bak8, i iah8 pian7-lun7 put-chi2 thau3-thiat beng5-pek8, goa7-iong5 hou7 lang5 khoaN3 chin thang chun-tiong7, siong-sek8 e5 lang5 o-lo2 i choe3 kau3-hoe7 e5 thiau7-chioh8. 
  An2-ni chiau3 goa7-mau7 khoaN3 si7 kek8 ki5 tui3-tiong7 to7-li2, ui7-tioh8 kau3-hoe7 jiat8-sim chhut-lat8, chong2-si7 soe3-ji7 ka7 i chha5-kho2, i e5 sim oan5-choan5 bo5 hap8 Ki-tok saN-lian5. Ki-tok kong2, “Kio3 goa2 choe3 Chu2--e5, bo5 tek-khak tak8 e5 jip8 Thian-kok, tok8-tok8 chun-than3 ThiN-pe7 e5 chi2-i3 e5 lang5 oe7 jip8.“ “Tng sim2-phoaN3 e5 si5, tek-khak u7 lang5 kong2, goa2 kiam2 m7 si7 hong7 Kiu3 Chu2 e5 mia5 thoan5-to7 koaN2-kui2, kiaN5 tak8 hang7 ki5-koai3 e5 tai7-chi3 kap sin5-jiah--mah? Chu2 siaN2-su7 m7-jin7 goa2?” Goa2 tek-khak in3 kong2, “Lin2 long2 si7 choe3 phaiN2 e5 lang5, tioh8 kin2-kin2 khi3, goa2 m7-bat lin2.” TaN Kau3-hoe7 lai7 u7 lang5, chhui3 chheng-hou Kiu3 Chu2, sim-lai7 bo5 kap Kiu3 Chu2 saN-lian5, sou2 kong2 sou2 kiaN5 bo5 kap seng3-to7 saN-hap8, chit ho7 lang5 thai2-tho2 u7 thang ng3-bang7 jip8 Thian-kok, bian2-tit te7-gek8 e5 heng5-hoat8. Sit8-chai7 chin gui5-hiam2. 
  ThiN-e7 Kan u7 Chit Ho7 Pan7-gi5 Su7--Mah? 
  Chit8 e5 bok8-su khia7-khi2 oa2-kun7 thou5-thoaN3 khong3. Tak8 pai2 kau3 chiah8 jit8-tau3 e5 si5, i chiu7 jip8 khong3-lai7 thoan5 Hok-im hou7 choe3 kang lang5 thiaN. Jip8 khong3 e5 khang khoan2-sit chhin-chhiuN7 chiN2, tui3 teng2-bin7 kau3 khong3-toe2, u7 pah goa7 tng7 chhim. Chu2-lang5 u7 pi7-pan7 ki-khi3, oe7 chiuN7 oe7 loh8, thang chiuN7 thou5-thoaN3 chhut khong3, bian2 eng7 lang5 e5 lat8, put-chi2 li7-pian7. Khong3-lai7 sou2-chai7 put-chi2 khui-khoah, oe7 iong5-un2 kang2 chheng lang5 ti7 lai7-bin7 ong2-lai5 choe3-kang. 
  Chit8 jit8 bok8-su loh8 khong3-lai7, long2-chong2 e5 choe3 kang lang5 tu2 teh chiah8 jit8-tau3, chiu7 seng7 ki-hoe7 kong2 to7-li2, kong2, “Se3-kan lang5 tak8 e5 u7 tek choe7 thiN, kai-chai3 oa2-kho3 Ki-tok thoe3 lang5 si2 siok8 choe7, chiah u7 thang lau5 kau3 kin-a2-jit8 bian2 si2, lan2 lang5 na7 kheng2 hoan2-hoe2 koe2-piN3, chiu7 khoai3-khoai3 thang thoat-li7 te7-gek8, lai5 chiuN7 kau3 Thian-kok.” 
  Bo5 loa7 ku2, choe3 kang lang5 chiah8 pa2, u7 chit8 e5 thau5-bak8 ka7 bok8-su kong2: “Li2 kong2 lang5 na7 kheng2 hoan2-hoe2 koe2-piN3, chiu7 khoai3-khoai3 thang chiuN7 kau3 Thian-kok. He kau3 hiah khoai3 kong2, kiam2 thiN-e7 kan u7 chit ho7 pan7-gi5 su7--mah?” Nng7 lang5 na2 kiaN5 na2 kong2, chha-put-to kau3 chhut khong3 e5 sou2-chai7, bok8-su kiah8-thau5 khoaN3, tui3 khong3-toe2 kau3 teng2-bin7, sit8-chai7 put chi2 koaiN5, chiu7 mng7 thau5-bak8 kong2, “Tui3 chia kau3 toe7-bin7 loa7 koaiN5?” In3 kong2, “Chit8-pah poeh-chap8 tng7.” Bok8-su kong2, “Khong3-lai7 tak8 bin7 e5 piah long2 bo5 kia7-a2, thai2-tho2 oe7 khi2--khi3?” In3 kong2, “Bok8-su ah, li2 kiam2 bo5 khoaN3-kiN3 toe7-bin7 e5 ki-khi3, u7 tiau3 chit8 e5 chiuN7-loh8 e5 khi3-ku7 ti7-teh--mah? Lang5 beh khi2, a2-si7 beh loh8, na7 jip8 chit-e5 khi3-ku7, bo5 chit8 bak8-nih ku2 liam5-piN kau3 te3.” Bok8-su ke2-i3 kong2, “He kau3 hiah iong5-iN7, piN5-toe7 to7 tioh8 kiaN5 ku2-ku2, ho5-hong3 chit-e5 beh khi2--khi3 tioh8 eng7 chiuN7--e5, li2 chiah kong2 bian2 chit8 bak8-nih ku2 chiu7 kau3 te3, kiam2 thiN-e7 kan u7 chit ho7 pan7-gi5 su7--mah?” Thau5-bak8 kong2, “Bo5, thau5-ke hui3 loa7 choe7 khou2-sim, khai loa7 choe7 chiN5-gun5, pi7-pan7 chit-e5 khi3-ku7, chiah u7 kin-a2-jit8 e5 li7-pian7. Bok8-su, li2 khoaN3 khi3-ku7 chit8 chiuN7 chit8 loh8, put-ko3 tiap8 a2 ku2 na7-tiaN7--houN7. Che long2 si7 thau5-ke keng-eng5 kui2-na7 chap8 ni5, sou2 khai-siau m7 si7 sio2-khoa2, li2 kiam2 bo5 khoaN3--kiN3?” Bok8-su in3 kong2, “Tioh8 lah, lang5 chiuN7 kau3 Thian-kok iah8 m7 si7 khoai3 e5 su7, si7 tui3 ThiN pe7 ti7 kang2-chheng pah ni5 cheng5, tiau-ti5 chhe I tok8-siN e5 Seng3 KiaN2, lim5-kau3 se3-kan, thoe3 li2 goa2 siok8 choe7, sou2 khai-siau kap chit-e5 saN pi2, m7 na7 ek, ban7, tiau7 e5 pe7-sou3, lan2 iah8 long2 m7 chai hiah pan7-gi5.” 
  Cheng3 choe3 kang lang5 thiaN-kiN3 bok8-su sou2 kong2--e5, long2 siu7 kam2-tong7, choe3 chit8 jit8 kui Chu2--e5 kui2-na7 chheng lang5, thau5-bak8 koh khah jiat8-sim. 
  Chiu-ui5 Si7 Ho2 Chui2, Gong7 Lang5 Chhui3 Ta Si2. 
  Lam5 Bi2-chiu e5 pak-bin7, u7 chit8 tiau5 toa7 kang mia5 A-ma2-sun3, chui2 put chheng oe7 lim--tit. Kang-khau2 ng3 lam5 jip8 toa7 sai-iuN5, si3 bin7 bo5 soaN bo5 su7, chui2 chhin-chhiuN7 kap thiN saN-chiap. 
  Cha2-jit8 u7 chit8 chiah chun5 tui3 Au-chiu lai5, hoan7-tioh8 hong-thai, chun5 sai2 boe7 chin3 thang jip8 kang-lai7. Ian5-chhian5 ku2-ku2, chun5-lai7 sou2 chek-chu7 e5 chiaN2 chui2, long2 liau2. Hit si5 tu2-tu2 si7 joah8-thiN, chun5 lai7 e5 lang5-kheh chin chhui3-ta, siuN7-ai3 chiuN7 hai2-chui2 khi2-lai5 lim, u7 e5 chou2-tong3 kong2, “Hai2-chui2 kiam5, lim liau2 oe7 na2 chhui3-ta, sui-jian5 lim e5 si5 chhin-chhiuN7 li5-a2 oe7 tam5 au5, bo5 loa7 ku2 sin-khu koh khah joah8, chhui3 koh khah ta, lou7-be2 tek-khak hun7-khi3 lai5 si2.” Lang5-kheh chiu7 m7-kaN2 choe3. Koh tiap8-a2 ku2, chhui3-ta tong3-boe7-tiau5, sin-khu hui-siong5 kan-khou2, chha-put-to beh si2. Gui5-kip e5 tiong-kan hut-jian5 khoaN3-kiN3 chit8 chiah phang5-chun5 tui3 hng7-hng7 lai5, tai7-ke hoaN-hi2 kiu3 chhiN kau3--lah. Chiu7 seng ki5 kiu5 kiu3, ki5 sou2 chhut e5 ki3-ho7 si7 “Bo5 chui2,” “Khoah--si2,” “Kiu5 chan7” chi2 lak8 ji7. Lai5 e5 chun5 khoaN3--kiN3 iah8 seng-ki5 chhut ki3-ho7 in3, “Chun5 goa7,” “Chui2 chiaN2,” “Thang lim.” Cheng3 lang5 khoaN3-kiN3 liau2 put-chi2 gong5-ngiah8, in-ui7 chun5 i2-keng kau3 A-ma2-sun3 kang-khau2, sui-jian5 si3-bin7 bo5 soaN bo5 su7, sit8-chai7 chun5 sai2 jip8 chiaN2-chui2 e5 kai3 lai7 ia7 m7 chai. Chiu7 tak8 e5 ka-ki7 chek-pi7 kong2, “Kiu3 chhiN ti7 bak8-cheng5, lan2 lai5 chhui3-ta--si2, kiam2 bo5 chin gong7.” 
  Siong7-te3 e5 un-tian2 chu5-pi moa2-moa2, se3-kan lang5 tiam3 ti7 hit tiong-kan, bo5 chit8 lang5 oe7 chai, hoan2-tng2 chhe7 pat8 e5 chin2-kiu3 e5 hoat-tou7, tu2-tu2 chhin-chhiuN7 chun5--nih8 chhui3-ta e5 lang5 chit8 iuN7. TaN ai3 khou2-khng3 tai7-ke, lan2 e5 si3-bin7 long2 si7 Chu2 e5 un-tian2, na7 kheng2 hoaN-hi2 seng5-siu7 chiu7 thang tit--tioh8. Seng3-keng kong2, “KiN3-na7 ki5-to2 Chu2 e5 mia5--e5, tek-khak tit-tioh8 kiu3.” 
  Goa2 Tok8-it e5 Kiu3 Chu2. 
  Goa2 ng3-bang7 choe7 sia3-bian2 lai5 tit-tioh8 kiu3, chi2-u7 sin3 Ki-tok choe3 goa2 tok8-it e5 Kiu3 Chu2 na7-tiaN7. 
  Tok8-it Kiu3 Chu2 e5 i3-su3, chiu7-si7 goa2 sin3 a2-bo5, kap pat8 lang5 bo5 kan-siap8. Kui-oa2 Ki-tok Ia5-sou, chiu7 ban7-tai7 e5 hok-khi3, tok8-tok8 goa2 hiong2-siu7, na7 bo5, chiu7 eng2-oan2 e5 kan-khou2, iah8 si7 goa2 ka-ki7 tam-tng. Sou2-i2 Tai7-pit8 e5 si (Si-phian 23 phiN) kong2, “Chu2 si7 goa2 e5 bok8-chia2.” Chiu7-si7 chit ho7 i3-su3. Chong2 lai5 kong2, Ki-tok chhut-si3 ui7-tioh8 ka3-si7--goa2, si7 ui7-tioh8 chin2-kiu3--goa2, sou2-i2 goa2 kui-oa2 sin3-than3 e5 sim, tioh8 tui3 goa2 ka-ki7 e5 sim-lai7 chhut, m7 si7 pat8 lang5 sou2 oe7 thang ka7 goa2 thoe3. 
  He2-chhia SaN-lian5 e5 Kau. 
  He2-chhia teh kiaN5, saN-khan saN-thoa poaN3 li2 goa7 tng5, u7 e5 kui2 chap8 tiuN, poaN5 nia2 chhng soaN, long2 put-chi2 un2-tang3. In-ui7 ti7 tak8 tiuN chhia e5 cheng5-au7 u7 kau-a2 thang saN-kau. Kau-a2 m7 si7 sui2, bo5 chhin-chhiuN7 thau5 ji7 teng2 chhia-lai7 khi3-ku7 hiah ho2 khoaN3, mih8-kiaN7 hiah chiau5-pi7, iau2-ku2 ti7 beh khui chhia e5 tai7-seng, koan2 chhia--e5, tioh8 kau3 tak8 tiuN soe3-ji7 sun5-si7 tak8 e5 kau-a2 u7 ho2-se3 saN-kau a2-bo5, siat-su2 bo5 saN-kau saN-lian5, tek-khak boe7 thang thoa kau3 sou2 ai3 kau3 e5 sou2-chai7. 
  Kiam2-chhai2 u7 lang5 kin2-sin7 i e5 kiaN5 choe3, chun2-chat ka-ki7 e5 su-iok8, an2-ni thang kong2 bo5 bak-tioh8 se3-kan sou2 u7 e5 phaiN2. Kiam2-chhai2 chit ho7 lang5 iah8 u7 nia2 soe2-le2 than3 to7-li2, khak-siu2 Kau3-hoe7 e5 kui-ku2 le2-gi5, sou2 kong2 sou2 kiaN5, bo5 chit8 tiam2-a2 thang hiam5, an2-ni chiau3 khoaN3, thang kong2 i si7 chit8 e5 ho2 lang5, m7 ku2 boe7 tit thang phah-sng3 oa2-kho3 chiah-e5 chiu7 chiuN7 Thian-kok kap Siong7-te3 choe3 tui. In-ui7 Ia5-sou Ki-tok phi3-ju7 chhin-chhiuN7 chhia-thau5, long2-chong2 e5 sin3-tou5 chhin-chhiuN7 chhia, sin3-tou5 e5 phin2-heng7 sui-jian5 toan-chiaN3, siat-su2 sim bo5 kap Kiu3 Chu2 saN-lian5, iah8 boe7 thang kau3 hok-khi3 khoai3-lok8 e5 sou2-chai7. Sou2-i2 Ia5-sou kong2, “Goa2 si7 phu5-to5-chhiu7, lin2 long2 si7 ki-oaiN7, ki siN ti7 chhiu7-sin chiu7 oe7 am7, li7-khui oe7 ta.” Tu2-tu2 si7 chit ho7 i3-su3. 
  Koh lun7 sin3 e5 sim si7 choe3 lan2 lang5 kap Kiu3 Chu2 saN-lian5 e5 kau, Ki-tok kong2, “ThiaN-kiN3 goa2 sou2 thoan5 e5 to7-li2, koh sin3 chhe goa2 lai5 e5 ThiN Pe7-e5, hit lang5 tek-khak tit-tioh8 kiu3.” Sou2-i2 u7 toa7 sin3 sim kap Kiu3 Chu2 saN-lian5, chiu7 kiaN5 thiN-lou7 tek-khak chin kin2, pi2 he2-chhia teh kiaN5 koh khah kin2. Na7 bo5 lian5 ti7 Kiu3 Chu2, sui-jian5 kin2-sin7 kiaN5 choe3, un-khun5 pai3-kui7, bo5 Tek-khak oe7 tit-tioh8 Siong7-te3 hoaN-hi2 chiap-lap8. 
  Siong5-siong5 khoaN3-kiN3 he2-chhia kiaN5 kau3 poaN3 lou7 iah8 u7 pang3 tng7--e5, tok8-tok8 Ki-tok tui3 ti7 hak8-seng si7 si5-si5 saN thiaN3 saN lian5, bo5 chit8 si5 pang3-sak, siat-su2 lang5 bo5 ka-ki7 pang3-sak, chhin-chhiuN7 chhia e5 kau-a2 ka-ki7 tng7, chiu7 tek-khak boe7 poaN3 lou7 theng5--khi3. Seng3-keng Iok-han7 10:28 ki3-chai3 Ki-tok e5 oe7, kong2, “Sin3 Goa2 e5 lang5, Goa2 siuN2-su3 i eng2-oah8. eng2 boe7 tim5-lun5, bo5 lang5 oe7 tui3 Goa2 e5 chhiu2 chhiuN2--khi3.” Che si7 beng5 e5 kan-cheng3.  
  U7 chit8 e5 thak8 chheh lang5 chhau3-kham2 hian Seng3-keng teh thak8, thong jit8 thong mi5 long2 m7 kam pang3 chhiu2. Hut-jian5 i e5 bou2 hian mng5-li5 jip8, thak8 chheh lang5 tai3 iu-iong5 ka7 i e5 bou2 kong2, “Chiau3 Seng3-keng sou2 kong2, chiu7 lan2 sou2 choe3 boe7 bian2 tit jip8 m7 tioh8 e5 lou7”. Koh thak8 kui2-na7 jit8, koh ka7 i e5 bou2 kong2, “Chham2 lah, chiau3 Seng3-keng e5 oe7, chin li2 goa2 tioh8 eng2-oan2 tim5-lun5, bo5 koh oah8 e5 ng3-bang7.” Koh thak8 kui2-na7 jit8, Sin-iok thong pun2 long2-chong2 khoaN3 liau2, chiu7 pang3 Seng3-keng, hoaN-hi2 ka7 i e5 bou2 kong2, “Kai-chai3 u7 Ki-tok thoe3 lan2 si2. TaN ti7 si2 e5 tiong-kan u7 oah8 e5 ng3-bang7--lah, tok8-tok8 tioh8 seng5-sim sin3-than3, kap Ki-Tok saN-lian5, chiu7 thang tit--tioh8. Cha2 lan2 ka-ki7 phah-sng3 kin2-sin7 kiaN5-choe3, ng3-bang7 oh8 choe3 ho2 lang5, tak8 hang7 bo5 chho3-gou7, bo5 phah-sng3 ka-ki7 liah8 choe3 tioh8--e5 tu2-tu2 si7 m7 tioh8, che chiu7-si7 jip8 ti7 m7 tioh8 e5 lou7. TaN thak8 Seng3-keng, chiah chai Siong7-te3 e5 Seng3, chheng-khi3, lang5 sou2 pi2 boe7 oe7 tioh8, tui3 cha2 kau3 taN bo5 chit8 lang5 oan5-choan5 ho2, tek-heng7 oe7 kap Siong7-te3 phit-phoe3, kham tit hiong2-siu7 thian-kok e5 hok-khi3, che chiu7-si7 tioh8 eng2-oan2 tim5-lun5 bo5 oah8 e5 ng3-bang7. Kau3 goa2 kui pun2 Seng3-keng thak8 liau2, chiah chai Siong7-te3 lin5-bin2 se3-kan lang5, pi7-pan7 lou7 chin2-kiu3 tak8 lang5 e5 leng5-hun5, hou7 hoan7-na7 sin3 e5 lang5 thang tit-tioh8 kiu3, che chiu7-si7 si2 e5 tiong-kan u7 oah8 e5 ng3-bang7.” Chit si5 liau2-au7 chit-e5 thak8 chheh lang5 kap i e5 bou2 saN-kap kui-oa2 Kiu3 Chu2, seng5-sim siu2 to7-li2, chit8-si3-lang5 bo5 pian3-oaN7. Chhin-chhiuN7 chit-e5 thak8 chheh lang5 kap i e5 bou2, thang kong2 u7 kap Ki-tok saN-lian5. 
</CL>
<HL>

用火tu2火。
北美洲e5中部有一個闊大e5平洋，伊e5面積幾若萬方哩。Ti7一百年前hia攏無人做田，只有歸陣e5野牛，通日走來走去。Koh有幾個無受教育e5印地安人，四散ti7逐所在teh扑獵kap飼精牲。Tui3白面人到hia開墾以來，hit所在就成做肥地。無ku2就設百姓買賣e5街市。早時最拋荒e5地，草刺發到真懸，後來就企起e5人真濟，街市鬧熱，koh有大城真濟，鐵路透來透去，百姓真濟，實在是人第一安樂e5所在。 
幾十年前，這所在iau2-be7開墾e5時，有一個富人，tiam3 ti7這個平洋chho3樹，來起一間柴厝，續ti7 hia做田。地土闊大到無界限，所以做田e5人攏thang 照家己e5氣力來做所ai3做--e5，雖然厝邊真少相離真遠，所企e5厝，所用e5器具，雖然是真粗俗，總是逐項夠額，攏無欠缺e5煩惱，別日會富抑boe7？M7免聽候問也已經thang知--lah。 
逐擺到真礁燥e5時，天氣真熱，食e5昏後天氣較冷，逐人tiam3門口親像teh講話，遠遠看見遍地e5五穀，hou7風吹來吹去，koh看見五穀已經熟，割e5時teh-beh到，人e5心肝不止歡喜。Tu2-tu2逐人teh扑算今年chiah好年冬，實在hou7人真歡喜，m7免掛慮枵kap寒，忽然ti7天邊大起烏雲，詳細看，ti7雲下有火炎。這時，人攏注目細膩看，心內忽然phok8-phok8 chheng2。 
Che是甚物因端？因為hit所在e5人，第一驚曠野e5火，chiah大e5平洋，除人所做e5地以外，攏是發真懸e5草。Koh有刺phe3樹林，kou-ta5 e5樹葉。若有ka落一點火星，liam5-piN起大e5火燒攏扑boe7熄。Koh看見火hou7風吹直直toh--來，伊e5緊親像曠野e5馬。這時逐人攏無法度thang 拯救，只有相對面吐氣na7-tiaN7。大概人經過火燒e5事，一世人無boe7記--tit。Koh ti7 hit樹林內有真濟野獸，ti7炎火e5中間歸陣走來、走去。豺狼、熊、虎、豹、野牛、犀牛、象、鹿、貓、兔，無一項無，逐隻teh相khoeh亂亂鑽。 
平時e5野獸，較常是強--e5食弱--e5。到這陣攏無吞食e5心，kaN2是因為teh chhe7活e5路，boe7顧tit別項，這中間有e5跋倒，有e5無力，就boe7免tit hou7炎火燒--死。聖冊啟示錄6：15。論天地e5末日，世間e5王、大官、將軍、富人、力士、做奴才--e5、自由--e5，攏家己bih ti7山空山穴，ka7山講，「倒來kham3--我，thang閃避坐位--e5 e5面前，kap羊羔e5受氣。」Hit時眾人kiam2無親像曠野火燒hiah-e5著驚teh走e5野獸--mah？雖然講，「抑是走也boe7 chhe7一個妥當jia身軀e5所在。」Tiam3 ti7平洋e5人只有一個法度thang來抵當這個火，che是人會知na7-tiaN7，別項e5動物就這號無智識，到底是甚物法度？就是遠遠看見火tui3面頭前直直來，將所企身邊四面e5草，代先點火ka7伊燒，就這個火ng3外面直直燒去。外面e5火be7來e5代先，這所在已經燒了了，人thang tiam3 hit 內面，聽候 對面teh來e5火，就無草thang hou7 伊燒，an2-ni m7若人e5性命thang保全，就逐項e5野獸也thang來chia得著活，照an2-ni論就害性命--e5是火，救性命--e5也是火。頂面所講--e5 thang 做審判hit日e5譬喻，親像火雖然是thang驚e5物，總是ai3抵當這個火e5法度是不止快。今thang用一句話來包含伊講，「用火抵當火。」上帝e5大受氣實在是第一thang驚，若是抵當這個大受氣也是不止快。上帝獨生e5子耶穌基督臨到世間，替眾人擔當罪惡，ti7十字架頂受極大e5受氣。凡若信福音e5人，親像teh閃避火一般樣，離開這個 beh受燒e5所在，到已經燒了e5所在。所以聖冊有講，「上帝疼世間到賞賜伊e5獨生子，hou7凡若信--伊e5人，免沈淪，會得著永活。」請你想--伊，上帝e5大受氣已經臨到你e5代表，後來決貫無臨到你e5身軀，只有ai3你著tiam3已經燒e5所在，倚靠你e5代表就好，若是你m7反悔改變，m7信道理，m7認替你受刑罰e5代表，就聽候審判e5日，你就親像聖經所講，「眾人ai3 bih ti7山洞，到尾攏boe7 jia kham3--你，hou7坐ti7寶座--e5 boe7看--見。」Tui3 an2-ni看，你kiam2 m7趁今仔日e5好機會，誠心感謝上帝有替你做成。信伊e5獨生子，來閃避後日e5刑罰。 
已經得--著，Iau2-ku2向望甚物？ 
一日，我ti7海邊行行，看見一個做穡人kap一個討魚人相kap講話。做穡人ka7討魚--e5講，「你得著上帝赦免iau2-be7？」討魚--e5講，「Iau2-be7，」做穡人koh講，「我不止teh向望你我e5過失攏會得著上帝赦免。」我聽見心內想不止無tu2好，就ka7 in 講，「兩位朋友！Lin2存心謙卑我不止佩服，總是『向望』兩字，boe7免得較無妥當。基督kiam2 m7是已經死ti7十字架，替世間人贖罪--mah？」Koh講，「見若信e5人已經得著救。」所以我深深家己信早早有得著赦免，離開罪惡，入上帝e5國--lah。Kiam2-chhai2有朋友送我一項物，已經送到家內，別日相tu2，問有得--著a2-be7？應講，「我tu2-tu2 teh向望你送--我。」An2-ni通--mah？咱人ti7世間，boe7會toa3身軀上天堂，an2-ni來講，「我不止向望，」iau2-ku2較有意思。Lin2 e5罪惡已經ti7信、反悔改變e5時，完全赦免--lah，免聽候lin2「向望」。（以賽亞44：22）兩人聽了歡喜tim3頭，心內不止平安。 
推辭恩典。 
有一個賣塗炭e5好額人，做人不止有捨si3，若知有散hiong艱苦人，常常暗靜賑濟。一擺冬天時，雪厚風透，天氣非常寒，這個好額人想著某家一個老人，某家一個寡婦，in所企e5厝攏是破sam3，到這時陣，的確真寒。就叫奴僕拖車送塗炭去，將hiah-e5所在，逐項吩咐詳細。奴僕照所吩咐去行。到，看見兩te3細間厝仔，內面空空。就出聲叫講，「塗炭來--lah！Liam5-piN一個老大人出--來。奴僕問，「塗炭beh下ta2-loh8？」續用主人e5意思ka7伊講。老人應講，「He kaN2 m7著；我無這號好朋友。」奴僕講，「照主人所吩咐，門e5方向kap記號，逐項攏對對，的確是送來你chia--e5。」老人強辭，關門做伊入--去。奴僕不得已koh chhia倒轉。隔日，koh領主人e5命令送到某家，ti7貨單有註明某堙B某號。到扑門，講來e5代誌。一人出--來，辭講，「天下thai2有這號好心人？KaN2 m7著。」無beh收。奴僕講，「寒凊時陣，塗炭正合用，四界送--人，無人beh 收，he亦真奇怪。」若chhia倒轉驚了hou7主人koe3責，就拚下門口做伊去。聽見內面e5人出聲講，「主人若真實beh hou7--我，我著收，若m7是，才koh來put--倒-去。」 
奴僕倒--去，koh送去一所在，tu2仔一個婦人人出--來，奴僕照前an2-ni講，亦提貨單所寫門牌e5號hou7伊看。婦人人講，「大寒擋boe7-tiau5，有這號好心人，的確是hou7天父e5神所感動，若無，啥人會知我塗炭用了，無錢thang koh買。」就請奴僕倒去替ka7主人說謝，拚塗炭ti7壁角。奴僕歡喜講，「著an2-ni 才著，m7若無辜負人e5好意，亦免hou7我費氣。可惜代先兩個，憨憨m7-bat事，智識較m7值這個婦人人。」歡歡喜喜，車拖--倒-去。 
聖經講，「上帝e5恩，無開費來得--著。」Koh講，「上帝e5恩就是永活。」Koh講，「上帝憐憫疼世間人，甚至賞賜獨生子，hou7見若信e5人，免tit滅無，反轉有永活。」可惜世間甘心歡喜受伊e5恩e5人真少，kiam2-chhai2強強 辭m7收，kiam2-chhai2苦勸e5人講到喉礁嘴渴，不得已才收。耶穌講，「筵席便--lah，lin2著來。」（路加17：14。啟示錄22：17。）「甘願e5人攏thang來領活水。」頂面所講這號話，聖經有濟濟所在講起，意思極其簡單，快快明白，著koh hou7傳道e5人，講 koh講，然後才知上帝e5仁慈，親像hit個寡婦賢慧瞭捷，免tit費氣--e5，實在真少。總是有時忽然聽見無phai3-phe e5歡喜，自然m7 kaN2 liam5-piN信，m7 ku2方向記號講到hiah對，koh賑濟亦是平常e5事，想到家己家赤，受賑濟，亦是合。設使無硬心固執，亦無甚物 thang giau5疑。咱人道德有欠缺，teh向望基督e5道理、上帝e5恩，比寒e5人向望塗炭較迫切。「求就得--著，扑門就開，」che是耶穌親身講e5話，怎樣世間人iau2-ku2 giau5疑無beh承受。 
保護。 
早日南美洲有小國，屬西班牙管e5時，地方無安靜，官府四界掠作亂e5頭，一個英國人亦受掠，iau2 be7過堂就定伊e5罪。這個英國人bat入美國籍，所以美國領事官聽--見，想著去ka7伊放，所做攏無采工。無偌久英國領事官知亦著急，去chhe7地方官講，「百姓犯法，be7過堂，怎樣定伊死罪？若an2-ni做，敝國政府的確kap你交涉。」地方官boe7明交涉e5大關係，放做無要緊。到某日beh chhoa7犯人去扑銃，官帶隊牽犯人到城邊，扣伊e5腳手，hou7伊the城牆，對面企一個kiah8銃e5兵，teh聽候官長出「開銃」e5號令。忽然英美兩國e5領事官趕到，一個kiah8一支國旗，jia犯人e5身軀，大聲ka7 kiah8銃e5兵講，「你kaN2開銃，侮慢阮e5國旗--mah？」Kiah8銃e5兵聽見這號話，銃m7-kaN2開，地方官不得已叫kiah8銃e5兵去，將犯人送交領事官，照in本國e5法律辦理。 
咱得罪天父，本著受死e5刑罰，佳哉基督耶穌放sak本身贖咱e5罪，親像兩個領事官e5國旗保護犯人一樣。聖經講，「凡若ti7基督恩典e5內面無koh定罪。」所以咱著誠心反悔改變，出力行上帝e5旨意，若an2-ni，的確倚靠保護來得著救。 
兩款地位。 
當挪亞e5時，大水滅世間，hit時人所tiam3 e5地位只有兩款。（1）船內得著救e5人。（2）船外hou7水淹死e5人。以外無所在thang hou7 hit 時e5人tiam3。耶穌設譬喻講，討魚e5人拋著魚，「揀好--e5下落巧仔，歹--e5 hiat-kak8去。」Koh講，「十個在室女迎接新子婿，一半憨--e5，一半gau5--e5。Gau5--e5 hou7主人接納入厝，憨--e5拒絕ti7外面boe7 tit入。」大概親像這號e5意思。聖經不止濟所在有講起，攏總是譬喻世間人所tiam3 e5 地位只有兩款。（1）天堂。（2）地獄。以外無第三款e5地位thang tiam3。 
1、天堂。（啟示錄7：13-16[15]。）Hiah-e5穿白衫--e5，就是tui3經過大患難，bat用羊羔e5血洗伊e5 la5-sam5，所以得著tiam3 ti7上帝e5面前。 
2、地獄。（啟示錄6：15、16。）世間chiah-e5王、官員、好額e5人、勇猛e5人、主人、奴僕，攏總bih ti7山空--nih8，大聲叫講，「山ah！著崩落來kham3--我，hou7我bih ti7內面，thang閃避上帝e5大受氣。」 
工錢Kap賞賜e5分別。 
工錢是做工人應該得著e5份額。賞賜是主人ti7份額以外特別賞賜--e5。世間人無一個無過失，所以聖經講，「罪惡e5工錢是死無。」總是上帝e5恩賜是永活，人若反悔改變，深信耶穌就會得著上帝e5恩賜。因為罪惡e5工錢耶穌本身已經替咱還，流血、放sak身軀替罪人死，這個是第一貴氣e5工錢。 
有名無實e5危險。 
Bat有人起頭欣慕道理，無偌久領洗禮入教會，續擔當執事、長老以及傳道e5職，用聖經e5道理問--伊，伊真gau5應，有時tu2著難e5題目，伊亦辯論不止透徹明白，外容hou7人看真thang尊重，相熟e5人o-lo2伊做教會e5柱石。 
An2-ni照外貌看是極其tui3重道理，為著教會熱心出力，總是細膩ka7伊查考，伊e5心完全無合基督相連。基督講，「叫我做主--e5，無的確逐個入天國，獨獨尊趁天父e5旨意e5人會入。」「當審判e5時，的確有人講，我 kiam2 m7是奉救主e5名傳道趕鬼，行逐項奇怪e5代誌kap神蹟--mah？主啥事m7認我？」我的確應講，「Lin2攏是做歹e5人，著緊緊去，我m7-bat lin2。」今教會內有人，嘴稱呼救主，心內無kap救主相連，所講所行無kap聖道相合，這號人thai2-tho2有thang向望入天國，免tit地獄e5刑罰。實在真危險。 
天下間有這號便宜事--Mah？ 
一個牧師企起倚近塗炭礦。逐擺到食日晝e5時，伊就入礦內傳福音hou7做工人聽。入礦e5空款式親像井，tui3頂面到礦底，有百外丈深。主人有備辦機器，會上會落，thang上塗炭出礦，免用人e5力，不止利便。礦內所在不止開闊，會容允講千人ti7內面往來做工。 
一日牧師落礦內，攏總e5做工人tu2 teh食日晝，就乘機會講道理，講，「世間人逐個有得罪天，佳哉倚靠基督替人死贖罪，才有thang留到今仔日免死，咱人若肯反悔改變，就快快thang脫離地獄，來上到天國。」 
無偌久，做工人食飽，有一個頭目ka7牧師講：「你講人若肯反悔改變，就快快thang上到天國。He kau3 hiah快講，kiam2天下間有這號便宜事--mah？」兩人那行那講，差不多到出礦e5所在，牧師kiah8頭看，tui3礦底到頂面，實在不止懸，就問頭目講，「Tui3 chia到地面偌懸？」應講，「一百八十丈。」牧師講，「礦內逐面e5壁攏無kia7仔，thai2-tho2會起--去？」應講，「牧師ah，你kiam2無看見地面e5機器，有吊一個上落e5器具ti7-teh--mah？人beh起，抑是beh落，若入這個器具，無一目nih久liam5-piN到te3。」牧師假意講，「He kau3 hiah容易，平地就著行久久，何況這個beh起--去著用上--e5，你才講免一目nih久就到te3，kiam2天下間有這號便宜事--mah？」頭目講，「無，頭家費偌濟苦心，開偌濟錢銀，備辦這個器具，才有今仔日e5利便。牧師，你看器具一上一落，不過tiap8仔久na7-tiaN7--houN7。Che攏是頭家經營幾若十年，所開銷m7是小可，你kiam2無看--見？」牧師應講，「著lah，人上到天國亦m7是快e5事，是tui3天父ti7講千百年前，刁持差伊獨生e5聖子，臨到世間，替你我贖罪，所開銷kap這個相比，m7若億、萬、兆e5倍數，咱亦攏m7知hiah便宜。」 
眾做工人聽見牧師所講--e5，攏受感動，做一日歸主--e5幾若千人，頭目koh較熱心。 
周圍是好水，憨人嘴礁死。 
南美洲e5北面，有一條大江名阿馬遜，水不清會lim--tit。江口向南入大西洋，四面無山無嶼，水親像kap天相接。 
早日有一隻船tui3歐洲來，犯著風颱，船sai2 boe7進thang入江內。延chhian5久久，船內所積聚e5 chiaN2水，攏了。Hit時tu2-tu2是熱天，船內e5人客真嘴礁，想ai3上海水起來lim，有e5阻擋講，「海水鹹，lim了會那嘴礁，雖然lim e5時親像li5仔 會tam5喉，無偌久身軀koh較熱，嘴koh較礁，路尾的確hun7去來死。」人客就m7-kaN2做。Koh tiap8仔久，嘴礁擋boe7-tiau5，身軀非常艱苦，差不多beh死。危急e5中間忽然看見一隻帆船tui3遠遠來，大家歡喜救星到--lah。就升旗求救，旗所出e5記號是「無水」、「渴--死」、「求贊 」這六字。來e5船看--見亦升旗出記號應，「船外」、「水chiaN2」、「Thang lim」。眾人看見了不止gong5-ngiah8，因為船已經到阿馬遜江口，雖然四面無山無嶼，實在船駛入chiaN2水e5界內也m7知。就逐個家己責備講，「救星ti7目前，咱來嘴礁--死，kiam2無真憨。」 
上帝e5恩典慈悲滿滿，世間人tiam3 ti7 hit中間，無一人會知，反轉chhe7別e5拯救e5法度，tu2-tu2親像船--nih8嘴礁e5人一樣。今ai3苦勸大家，咱e5四面攏是主e5恩典，若肯歡喜承受就thang得--著。聖經講，「見若祈禱主e5名--e5，的確得著救。」 
我獨一e5救主。 
我向望罪赦免來得著救，只有信基督做我獨一e5救主na7-tiaN7。 
獨一救主e5意思，就是我信抑無，kap別人無干涉。歸倚基督耶穌，就萬代e5福氣，獨獨我享受，若無，就永遠e5艱苦，亦是我家己擔當。所以大衛e5詩（詩篇23篇）講，「主是我e5牧者。」就是這號意思。總來講，基督出世為著教示--我，是為著拯救--我，所以我歸倚信趁e5心，著tui3我家己e5心內出，m7是別人所會thang ka7我替。 
火車相連e5鉤。 
火車teh行，相牽相拖半哩外長，有e5幾十張，盤嶺穿山，攏不止穩當。因為ti7逐張車e5前後有鉤仔thang相鉤。鉤仔m7是sui2，無親像頭二等車內器具hiah好看，物件hiah齊備，iau2-ku2 ti7 beh開車e5代先，管車--e5，著到逐張細膩巡視逐個鉤仔有好勢相鉤抑無，設使無相鉤相連，的確boe7 thang拖到所ai3到e5所在。 
Kiam2-chhai2有人謹慎伊e5行做，準節家己e5私慾，an2-ni thang講無bak著世間所有e5歹。Kiam2-chhai2這號人亦有領洗禮趁道理，確守教會e5規矩禮儀，所講所行，無一點仔thang嫌，an2-ni照看，thang講伊是一個好人，m7 ku2 boe7 tit thang扑算倚靠chiah-e5就上天國kap上帝做堆。因為耶穌基督譬喻親像車頭，攏總e5信徒親像車，信徒e5品行雖然端正，設使心無kap救主相連，亦boe7 thang到福氣快樂e5所在。所以耶穌講，「我是葡萄樹，lin2攏是枝oaiN7，枝生ti7樹身就會am7，離開會礁。」Tu2-tu2是這號意思。 
Koh論信e5心是做咱人kap救主相連e5鉤，基督講，「聽見我所傳e5道理，koh信差我來e5天父e5，hit人的確得著救。」所以有大信心kap救主相連，就行天路的確真緊，比火車teh行koh較緊。若無連ti7救主，雖然謹慎行做，慇勤拜跪，無的確會得著上帝歡喜接納。 
常常看見火車行到半路亦有放斷--e5，獨獨基督tui3 ti7學生是時時相疼相連，無一時放sak，設使人無家己放sak，親像車e5鉤仔家己斷，就的確boe7半路停--去。聖經約翰10：28記載基督e5話，講，「信我e5人，我賞賜伊永活。永boe7沈淪，無人會tui3我e5手搶--去。」Che是明e5干證。 
有一個讀冊人chhau3-kham2 掀聖經teh讀，通日通暝攏m7甘放手。忽然伊e5某掀門籬入，讀冊人帶憂容ka7伊e5某講，「照聖經所講，就咱所做boe7免tit入m7著e5路」。Koh讀幾若日，koh ka7伊e5某講，「慘lah，照聖經e5話，真你我著永遠沈淪，無koh活e5向望。」Koh讀幾若日，新約通本攏總看了，就放聖經，歡喜ka7伊e5某講，「佳哉有基督替咱死。今ti7死e5中間有活e5向望--lah，獨獨著誠心信趁，kap基督相連，就thang得--著。早咱家己扑算謹慎行做，向望學做好人，逐項無錯誤，無扑算家己掠做著--e5 tu2-tu2是m7著，che就是入ti7 m7著e5路。今讀聖經，才知上帝e5聖、清氣，人所比boe7會著，tui3早到今無一人完全好，德行會kap上帝匹配，堪tit享受天國e5福氣，che就是著永遠沈淪無活e5向望。到我歸本聖經讀了，才知上帝憐憫世間人，備辦路拯救逐人e5靈魂，hou7凡若信e5人thang得著救，che就是死e5中間有活e5向望。」這時了後這個讀冊人kap伊e5某相kap歸倚救主，誠心守道理，一世人無變換。親像這個讀冊人kap伊e5某，thang講有kap 基督相連。 
</HL>