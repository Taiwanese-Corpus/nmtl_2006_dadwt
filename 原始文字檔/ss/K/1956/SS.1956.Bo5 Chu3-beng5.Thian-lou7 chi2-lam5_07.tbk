<CL>
  Hong3-tong7 KiaN2 Thau-theh8 Ui5-su Koe2-piN3. 
  Bi2-kok chit8 e5 hu3-ong, put-chi2 jiat8-sim ti7 to7-li2, tang5 kau3--e5 tak8-e5 khim-keng3--i. Kho2-sioh i e5 toa7 kiaN2 hong3-tong7, m7 kheng2 thiaN lau7-pe7 e5 ka3-si7. U7 chit8 jit8 lau7-pe7 chek-pi7 i kong2, “ChiN5 kek8 oh than3, khai-eng7 tioh8 chun2-chat, m7-thang eng7 gun5 na2 ia7 soa chit8-iuN7.” KiaN2 siu7-khi3 lau7-pe7 khek-pok8, chiu7 thau-theh8 gun5-hang7 khi3 chhut-goa7, poah8-kiau2, te3 chhiong-ki bu5 sou2 put choe3. U7 hiah-ku2, chiN5-gun5 khai-liau2, tang5-kiaN5 e5 khoaN3 i m7 khi2. Hong3-tong7 kiaN2 to3-tng2 siuN7 hit chhu3 chiN5-gun5 hu3-chiok, siaN2-su7 liu5-lok8 toa3-chia, koh lau7-pe7 ke-he2 hiah toa7 e5 goa2 eng-kai tit-tioh8 chit8 hun7, siat-su2 hou7--goa2 tit-tioh8 ke3-chhiu2, iah8 u7 thang khoai3-lok8 poaN3 si3-lang5, put-ju5 to3-lai5 ka7 lau7-pe7 tho2. Koh siuN7, kiaN-liau2 pe7 m7 hou7--goa2, m7 tat8-tioh8 thau-theh8 khah khoai3. Ke3-ti3 siuN7 tiaN7, chiu7 khoan2 heng5-li2 khi2-sin, jit8 am3 kau3-te3, tit8 jip8 lau7-pe7 e5 pang5, khoaN3 bo5 lang5 ti7-teh, toa7 hoaN-hi2, khui kui7, tit-tioh8 gun5-phio3 kui2-na7 chheng khou, siu--khi2-lai5, koh theh8 kim, gun5 chin-choe7, hiam5 kim, gun5 thoa-thui7, koh chhiau khoaN3 u7 iu3-nng2 kui3-khi3 e5 mih8 a2-bo5, hut-jian5 bong tioh8 chit8 pau, phah-sng3 si7 kui3-khi3 e5 mih8, chit8-e7 thau2--khui si7 lau7-pe7 chhin-chhiu2 sia2 e5 ui5-su, siuN7 lau7-pe7 hun7 goa2 hiah chhim, chiong-lai5 ke-he2 gun5-hang7, m7 chai beh pang3 hou7 siaN2 lang5, bong2 khoaN3-bai7 iah8 thang chai chit8 e5 tai7-khai3. Ui5-su kong2, “Goa2 poaN3 si3 lang5 khun5-khou2 khi2 ke, chin-chiaN3 bu5-koe7, sou2 u7 hian7 gun5 san2-giap8, chiau3 bou2 kiaN2 piN5-pun. Bou2 sou2-chai7 chhan5-hng5 kui toa7-kiaN2, bou2 sou2-chai7 chhu3-theh8 kui te7 ji7--e5, hian3 gun5 toe7 hou7 bou2-mih8 ki-koan.” Lou7-be2 koh kong2, “Toa7 kiaN2 bou2-bou2 sui-jian5 hong3-tong7, chong2-si7 goa2 eng2 boe7 jim2 tit i choe3 khit-chiah8, i m7 chai tho2-than3 e5 kan-khou2, sou2-i2 an2-ni khai-phun2, pat8 jit8 i tek-khak oe7 bat siuN7. Hoan7-na7 goa2 e5 ke-lai7 lang5 chhin-chhek tioh8 chiong eng3-hun7 e5 giah8 pun hou7--i. Chhiat-chhiat hoan-hu3.” 
  KiaN2 thak8 kau3 chia bak8-sai2 lau5, thou2-khui3 kong2, “Goa2 sui-jian5 ku7-choat8 lau7-pe7, lau7-pe7 khiok bo5 ku7-choat8--goa2. Na7 bo5 tui3 chit-tiap8 koe2-piN3, hok8-sai7 lau7-pe7 ni5-lau7, chiu7 goa2 boe7 sng3 choe3 lang5.” Chiu7 koaiN kui7, chhut-khi3 kiN3 ke-lai7 lang5. Bo5 loa7-ku2 lau7-pe7 to3--lai5, chiau3 sit8 tui3 pe7 jin7 m7-tioh8. Lau7-pe7 toa7 hoaN-hi2, liam5-piN chhiaN2 chhu3-piN lang5-kheh, thong mi5 siat-ian5 hoaN-hi2. Tui3 chit si5 ko2-jian5 hoan2-hoe2 cheng5 e5 m7-tioh8, liau7-li2 ke-su7 put-chi2 u7 hoat-tou7, kau3 hian7-chai7 i e5 hou7-e3 kiaN2-sun, iau2 hoaN-hi2 the5-khi2 i e5 tai7-chi3. 
  Tong-kim e5 lang5 ku2-ku2 m7 chai u7 chu5-pi e5 Pe7 ti7 thiN-teng2, ka-ki7 siuN7 phaiN2-mia7, sit8-chai7 ti7 thiN--nih8 e5 Pe7 ku2-ku2 chek-chu7 giap8-san2 ti7 thiN--nih8 teh theng3-hau7, kho2-sioh lang5 m7 kheng2 chhin-kun7 lai5 seng5-siu7. Bat thiaN-kiN3 lang5 kong2, “Goa2 siaN2 ho7 lang5, kaN2 siuN7 thian-tong5?” Sit8-chai7 thian-tong5 e5 hok-khi3 si7 lang5 pun2-jian5 u7--e5, kiam2 m7 chai thiN toe7 ban7-mih8 tok8-tok8 lang5 te7 it chun-kui3--mah? Ki-tok lai5 se3-kan kiu3--lang5, iah8 thang choe3 Siong7-te3 thiaN3 lang5 e5 kan-cheng3. Seng3-keng kong2, “Siong7-te3 e5 KiaN2 thiaN3--goa2, thoe3 goa2 pang3-sak ka-ki7.” (Ka-liap8-thai3 2: 20.) Ki-tok bat kong2, “Sin3 chhe goa2 lai5 e5 ThiN Pe7, chiu7 u7 eng2-oah8, bian2 teng7 choe7, in-ui7 tui3 sin3 i2-keng chhut si2 jip8 oah8.” (Iok-han7 3[5]:24.) Tai7-ke siaN2-su7 m7 than3-cha2 sin3 hok-im lai5 tit-tioh8 Ki-tok e5 kiu3-un, seng5-siu7 thian-tong5 bo5 kiong5-chin7 e5 giap8-san2? 
  Thoe3 Peng5-iu2 Si2.
  Bi2 chiu lam5-pou7 bou2 e5 siaN5-goa7 choe7-choe7 gi7 thiong2, chit8 jit8 goa2 khi3 hia kiaN5-kiaN5 khoaN3-kiN3 chit8 e5 lau7-lang5 chhiu2 kiah8 kui2-na7 ki chhiN-hoe, chhe7 chit8 e5 bong7, pian3-pian3 chhah ti7 bong7 teng2, khoan2-sit chhin-chhiuN7 kek8-ki5 ai-siong e5 khoan2. Goa2 kun7-oa2 mng7, “Bong7--nih8 e5 lang5 si7 li2 e5 hu7-heng a2 m7-si7?” Chham2-chheh in3 kong2, “M7-si7.” Mng7, “A2-si7 li2 e5 bou2?” In3, “M7-si7.” Mng7, “Li2 e5 kiaN2 a2 cha-bou2 kiaN2?” In3, “Long2 m7-si7, si7 goa2 e5 peng5-iu2.” Goa2 khoaN3-kiN3 bong7 i2-keng hoat chhau2. Koh mng7 i kong2, “Peng5-iu2 e5 bong7 chaiN2-iuN7 hou7 li2 kam2-kek kau3 an2-ni?” In3, “Chit-e5 si7 hui-siong5 e5 peng5-iu2, thiN-toe7 lai7 han2-han2 u7. Cha2 lan2 Bi2-kok lam5-pak chian3, cheng3-hu2 kiaN5 thiu peng e5 hoat-tou7, hoan7-na7 lam5-chu2 ji7-chap8 he3 i2-ha7 long2 tioh8 thiu-chhiam jip8 kun-iaN5. PhaiN2-mia7 goa2 tu2 liam--tioh8 boe7 thang the-si5, m7-ku2 chit8-ke toa7-soe3 long2 teh khoaN3 goa2 chhi7, na7 chit si5 li7 ke, chiu7 in tek-khak go7--si2. Beh khi2-sin, pe7-bu2 thi5-thi5 khau3-khau3, bou2 kiaN2 puih8 saN, khau3 e5 siaN chhin-chhiuN7 gan7 teh hau2. Hit si5 u7 peng5-iu2 lai5 sang3--goa2, khoaN3-kiN3 chit8 ke chiah chhiN-chham2, ka-ki7 sim sng, ka7 goa2 kong2, ‘Goa2 chit-tiap8 tng siau3-lian5, chiaN3-si7 goa2 chhut-lat8 e5 si5. HiaN, li2 pi2 goa2 khah choe7 he3, koh ke-lai7 toa7 soe3 tioh8 kho3 li2, siat-su2 li2 put-heng7, hit-tiap8 chit8 ke beh chaiN2-iuN7? Goa2 khoaN3 chit ho7 cheng5-keng2, kam-goan7 thoe3 li2 khi3, m7-chai li2 beh a2 m7?’ Goa2 boe7 jim2--tit. Peng5-iu2 kiong5-kiong5 beh, kong2, ‘Goa2 teng2 bo5 pe7-bu2, e7 bo5 bou2-kiaN2, chiu7 na7 si2 iah8 song2-khoai3. Ban7-it Siong7-te3 po2-pi3--goa2, hou7--goa2 u7 siN3-mia7 to3--lai5, lan2 lai5 chiah8 thai5-iaN5 e5 chiu2. Kong2 chian3-tiuN5 e5 cheng5-heng5 hou7 li2 thiaN, hoaN-hi2 koh-khah boe7 kong2--tit. Na7 bo5, ui7-tioh8 kok pang3-sak siN3-mia7, thoe3 peng5-iu2 si2, it ku2 liong2 tek, si2 iah8 bo5 hun7. HiaN, li2 m7 kheng2, chhi3 mng7 chit8 ke beh kau siaN2 lang5? Goa2 chu7-sin siong7-chhiaN2 put-leng5 po2, chu7-jian5 boe7 kou3 kau3 li2 e5 ke.’ Tui3 an2-ni thong ke kam2-kek lau5 bak8-sai2, ka7 i khoan2 heng5-li2, sang3 i chhut mng5. Goa2 kap ke-lai7 lang5 jit8-mi5 thoe3 i ki5-to2 ng3-bang7 i thai5-iaN5 to3--lai5, thang siat chiu2 pai3-sia7. Bo5-gi5 khi3 bo5 loa7 ku2, si2 ti7 Ki-kah-ma2-kiap e5 chian3-tin7, chiu7-si7 bong7-lai7 chit lang5. Goa2 ku2-ku2 beh lai5 pai3--i, lou7-tou5 chin hng7, iu7 bo5 lou7-hui3, chiah tng3 mih8-kiaN7 koh tui3 chhin-chhek chioh tam7-poh8 chiN5, kau3 chia, chi2-u7 khoaN3-kiN3 chit8-tui thou5-tui, tak8-hang7 hong-hoe3. Ai-ah! Goa2 e5 ho2 peng5-iu2 taN i ti7 tah loh8? I sit8-chai7 si7 thoe3 goa2 si2, goa2 khoaN3-kiN3 an2-ni thai2-tho2 bo5 pi-siong?” Kong2 soah, ih8-ih8 ut8-ut8 boe7 chhut-siaN. Goa2 iah8 siong-sim lau5 bak8-sai2. Hoe chhah liau2, koh khui ah8 theh8 chit8-te3 bong7-pai5, “THOE3 GOA2 SI2” saN ji7, e7-toe2 sia2 bou2 geh8 bou2 jit8 bou2, lang5 khia7--e5. 
  ThiaN-kiN3 chit chat su7--e5, bo5 m7 thoe3 in lau5 bak8-sai2, in-ui7 chit lang5 chin-chiaN3 si7 thiN toe7 kan e5 gi7-su7, kau3-giah8 hou7 lang5 kam2-kek. Siu7-un--e5 sui-jian5 kek8 song3-hiong, iah8 bo5 boe7 ki3-tit un-gi7 keng-ke3 chheng-sin ban7 khou2, iah-tioh8 chhin-sin kau3 bong7-cheng5 lai5 piau2-beng5 kam2-kek e5 sim-i3. Chu2 Ia5-sou Ki-tok thoe3 lan2 siu7-si2, un-gi7 pi2 chit lang5 khah toa7, lan2 kam2-kek Chu2 e5 sim-i3 pi2 hit-e5 song3-hiong lang5 chaiN2-iuN7? Kiam2-chhai2 lang5 phah-sng3 Ki-tok si7 Siong7-te3 e5 KiaN2, toa7 hian2 sin5-thong, sui-jian5 pang3-sak siN3-mia7, bo5 tek-khak oe7 kan-khou2, sit8-chai7 m7-si7 an2-ni, khoaN3 I ti7 Khek-se-ma2-ni5 hng5 ki5-to2, chhiN-chham2 ai-siong e5 khoaN2 si7 oe7 sou2 boe7 heng5-iong5, koh ki5-to2 kong2, “Pe7 ah! Li2 si7 ban7 koan5-leng5, hou7 chit-e5 poe li7-khui--Goa2, chong2-si7 m7-si7 than3 goa2 e5 sou2 ai3, si7 chiaN5 Li2 e5 chi2-i3” (Ma2-khou2 14:22-26[36]). Au7-lai5 tiau3 ti7 sip8-ji7-ke3 teng2, kan-khou2 haiN-haiN chhan, hou7 khoaN3 e5 lang5 leng5-jiok8, giat8-siat. Ki-tok it-seng tam-tng kan-khou2, thun-lun2 leng5-jiok8, long2 si7 ui7-tioh8 li2 goa2, lan2 pang3 choe3 bo5 iau3-kin2, sim-lai7 bo5 chit8 li5-si siu7 kam2-tong7, chiu7 chin-chiaN3 si7 kou-un hu7-gi7 e5 lang5. 
  Gui5-kip e5 Si5 Tit-tioh8 Kiu3.
  U7 chit8 e5 ko3 chun5 e5 lang5, jit8--si5 ti7 chun5-lai7 teh khun3, hut-jian5 toa7 hong khi2, tiaN3-soh tng7--khi3, chun5-a2 hou7 hong chhoe kau3 chit8-ui7 gui5-hiam2 e5 thoaN-khau2, chun5-a2 lai7 e5 lang5 hou7 tau5-chui2 e5 siaN phah-chhiN2--khi2-lai5, khoaN3 chun5 i2-keng kun7 thoaN, na7 lau5--loh8-khi3, chun5 tek-khak phoa3, lang5 tiaN7-tioh8 bo5 mia7. Liam5-piN sim phok8-phok8 chheng2 toa7 siaN kio3 kiu3-mia7, iah8 chin7-lat8 ko3-chun5. Na7-si7 chui2 teh lau5 e5 lat8 put-chi2 thau3, jim7 i piaN3 mia7 ko3 boe7 chin3. Chun5-a2 chiam7-chiam7 lau5 kau3 gui5-hiam2 e5 thoaN-khau2. HoaN7 teng2 khoaN3 e5 lang5, chin choe7, tak8 e5 tio5 kha tng3 toe5 toa7 siaN hoah kong2, “Kiu3 lang5--lo! Chit8 e5 lang5 kap chit8 chiah chun5 beh biat8-bo5--lah!” Tu2-tu2 kun7 thoaN-khau2, chit8 lang5 theh8 chit8 khun2 soh lai5, eng7 soh-thau5 hiat ti7 chun5-lai7, chun5-lai7 e5 lang5 chai li7-khui si2-toe7 bo5 hng7, hun5 put hu7 the2, kha-chhiu2 bang5-loan7 m7 chai beh chaiN2-iuN7, kan-ta oe7 hiau2 piaN3 gong7-lat8 ko3 chiuN2 na7-tiaN7. HoaN7-teng2 e5 lang5 toa7 siaN hoah kong2, “Li2 tioh8 pang3-sak chun5 to5-mia7! KoaN2-kin2 eng7 soh pak8 li2 e5 seng-khu, goan2 chiah kiu3 li2 u7 hoat--tit!” Chun5-lai7 e5 lang5 hut-jian5 chhin-chhiuN7 bin5-bang7 chhiN2, than3 in e5 oe7 khi3 kiaN5. Soh pak8 ho2, chun5 tu2 lau5-loh8 thoaN thiah kau3 chhui3 sap-sap, kai-chai3 u7 hoaN7-teng2 e5 lang5 ka7 in kiu3-khi2, peng5-an bo5 su7. Goa2 siuN7 chit hang7 thang choe3 Seng3-to7 e5 phi3-ju7. Lang5 ti7 gui5-kip e5 tiong-kan bo5 hoat-tou7 thang ka-ki7 kiu3. Siat-su2 m7 oa2-kho3 goa7-kai3 e5 pang-chan7, gong7-gong7 ka-ki7 oa2-kho3--e5, hit-ho7 tek-khak biat8-bo5. Se3-kan lang5 tim5-lek8 ti7 chiu2-sek tak8-hang7 e5 phaiN2-tai7 chin-choe7, in li7-khui si2-toe7 chit8 chat-chat-a2 na7-tiaN7, chiu7 na7 u7 poaN3 tiong-tng5 chhiN2-gou7 seng5-sim koe2-piN3, put-ko3 siu-kio5 cho7-lou7, ai3 tui3 che lip8 kong-tek, sui-jian5 ke-he2 khai liau2 kng-kng, iah8 si7 chhin-chhiuN7 hit-e5 tai7-kong tai7-seng chhut-lat8 ko3 chiuN2, m7 khiN5-soh kiu5 kiu3 chit8-iuN7. To7-li2 ti7 kun7-kun7 hoan2-tng2 kiu5 hit-e5 hng7--e5, tai7-chi3 iong5-iN7 choe3 hoan2-tng2 chhe7 hit ho7 oh--e5, goa2 khoaN3 se3-kan lang5 e5 pe7-peng7 long2-chong2 si7 an2-ni. Goa2 ti7 chit pun2 chheh kong2 kui2-na7 pai2. Lang5 tek-khak tioh8 oa2-kho3 Ki-tok e5 un chiah oe7 tit-tioh8 kiu3, chiaN3-chiaN3 chit-e5 i3-su3. U7 lang5 soa3 phah-sng3 an2-ni kan-ta theng3-hau7 Ki-tok e5 kiu3-un siuN2-su3--goa2, goa2 bian2 choe3 poaN3 hang7, che sit8-chai7 toa7 chho3-gou7. Hit-e5 tai7-kong oe7 tit-tioh8 kiu3, chai7 ti7 pun2-sin khiN5-soh kap hoaN7-teng2 e5 lang5 saN-lian5. Lan2 iah8 tioh8 khiN5-soh kiu3-un kap Kiu3 Chu2 saN-lian5, chiah oe7 choe3--tit. Sou2-i2 Seng3-keng kong2, “Ki tioh8 lian5 ti7 chhiu7-sin. Chiah oe7 kiat-chi2.” Iok-han7 15 chiuN chiu7-si7 chit-e5 i3-su3. 
  Thoe3 Tng Thiu-peng.
  Ti7 1448 ni5, I2-tai7-li7 kok khi2 kek-beng7, cheng3-hu2 kiaN5 liam-khau thiu peng e5 hoat-tou7, sia2 thong-siaN5 ta-pou-teng e5 mia5-siN3 ti7 kui7-lai7, chiau3 pah-hun7 liam kui2 e5, long2 u7 tiaN7-tioh8 e5 siau3-giah8. Chit8 e5 pu3 lang5 e5 kiaN2 chhau3-tu2-kham2 liam--tioh8, pe7-bu2 chin thiaN3--i, m7 kam hou7 i khi3, in-ui7 kiaN2 si7 Nng2-chiaN2 e5 thak8-chheh lang5, tng peng tioh8 tam hong tam hou7, poaN5-soaN ke3-nia2, kiaN-liau2 be7 kau3 chian3-tiuN5, i2-keng si2--khi3, tui3 an2-ni tiu5-tu5 boe7 koat-toan3. U7--e5 ka7 pu3-lang5 kong2, “Li2 e5 kiaN2 khi3 tng-peng, sit8-chai7 ti7 chian3-su7 long2 bo5 li7-ek, put-ju5 chhut choe7-choe7 gun5, chhiaN2 iong2-kiaN7 u7 lat8 e5 lang5 lai5 thoe3, an2-ni pe7-bu2 bian2 hoan5-lo2, iu7 koh pi7-pan7 hap8 eng7 e5 jin5-chai5 pang-chan7 kok-ka, it ku2 liong2 tek, kiam2 bo5 khah ho2?” Pu3-lang5 chan3-seng5, chiu7 ti7 kok-lai7 si3-koe3 tah kong2-ko3, boe7 po3-choa2, kong2 na7 u7 lang5 u7 khui3-lat8, oe7 thoe3 goa2 e5 kiaN2 choe3 peng bo5 lun7 sim2-mih8 tiau5-kiaN7, iau-kiu5 sim2-mih8 mih8, hoan7-na7 goa2 e5 lat8 choe3 oe7 kau3--e5, long2 beh seng5-jin7, han7 bou2 geh8 bou2 jit8 lai5 chham-siong5. Kong2-ko3 chhut geh8-goa7 jit8 ku2, jip8 iaN5 e5 ki5 i2-keng kau3, long2 bo5 lang5 lai5 chiap-hiap8, pe7-bu2 toa7 iu-bun7, mi5-jit8 thi5-khau3. Chit8 jit8 chhe-iah8 lai5 tiau3 siau3-lian5 jip8 iaN5 po3 mia5, pe7-bu2, chi2-be7, chhin-chhek lai5 sang3 i kau3 siaN5-goa7, thi5-khau3 kau3 bo5 siaN. Hit si5 u7 chit8 e5 ke3-pak sio2-ti7 lai5 song3-heng5, chit-e5 bo5 pe7 bo5 bu2, tui3 soe3-han3 chiu7 hou7 chim2-chek chiau3-kou3 poe5-iong2. Ti7 lou7--nih8 hiaN-ti7 tam5-lun7 li7-piat8 e5 oe7, sio2-ti7 kong2, “Goa2 kou-toaN chit8 sin, bo5 sou2 tiN5-poaN3, goan7 thoe3 li2 jip8 iaN5. Cheng5-jit8 in-ui7 kiaN chim2-chek m7 kheng2 chiah m7-kaN2 kong2, ho5-hong3 chim2-chek e5 un chin chhim ti7 goa2 tau, che chiaN3-si7 goa2 po3 un e5 si5. A-hiaN, lan2 e5 saN saN-oaN7 chheng7, hou7--goa2 teng2 li2 e5 mia5 khi3, koh goa2 e5 ni5-he3 bin7-mau7 kap li2 chha-put-to, sui si7 li2 i2-keng po3 mia5 chiuN7 chheh, phah-sng3 iah8 bo5 siaN2 iau3-kin2.” HiaN kong2, “Che m7 si7 sio2-khoa2 su7, ‘Ka-ki7 m7 ai3, beh hou7--lang5,’ ho5-hong3 u7 siN3-mia7 e5 koan-he7, kiam2 thang chiong sou2 kiaN--e5 kiaN5 ti7 hiaN-ti7 e5 tiong-kan? Koh lan2 sng3 si7 kut-jiok8 e5 chhin, si2 li2 si2 goa2 si7 chit8-iuN7.” Sio2-ti7 kong2, “Khiok u7 iaN2, m7 ku2 goa2 chin i3-ai3.” HiaN khoaN3 sio2-ti7 chin-sim, chiu7 tah-eng3, tai7-ke tui3-oaN7 sin-chheng7, saN-si5 khi2-sin. HiaN to3-lai5 kiN3 pe7-bu2, pe7-bu2 toa7 hoaN-hi2, kam2-kek tit8-a2 hian5-hoe7, chiu7 chhe lang5 theh8 chit8 pah kim-pong7 kau3 kun-iaN5 beh hou7 i choe3 sou2-hui3, tit8-a2 kong2, “Goa2 phe-si2 si7 beh po3-tap chim2-chek e5 un.” M7 siu. Ke3 bo5 loa7-ku2 kau-chian3 si2 ti7 chian3-tiuN5--nih8, chim2-chek put-chi2 pi-siong, khi3 siu-li2 i e5 bong7 soa3 khia7 pai5, pai5 phah “Thoe3 ke3-pak hiaN Ma2-na2-ti2 chhut-tin7 si2, To-na2-ti2 e5 bong7.” Chit chat su7 liu5-thoan5 tak8 sou2-chai7, lang5 thiaN-kiN3 toa7 siu7 kam2-kek. 
  Chu2 Ia5-sou ui7-tioh8 siok8 lan2 e5 choe7 si2, hou7 lan2 bian2 siu7 te7-gek8 e5 heng5-hoat8, thang hiong2-siu7 thian-tong5 e5 hok-khi3, lan2 beh chaiN2-iuN7 tap-sia7 I? Beh chaiN2-iuN7 ki3-liam7 I? 
  Seng3-keng In3 Se3-kan Lang5 e5 Mng7-toe5.
  Goa2 bat lang5 tam5-lun7 to7-li2, chio lang5 hok8-sai7 Siong7-te3, choe7-choe7 gau5 oe-the, taN tiah Seng3-keng lai7 iau3-kin2 e5 oe7 lai5 that-bat8 oe-the--e5 e5 chhui3, ng3-bang7 lang5 chai keng2-seng2, bo5 in-ui7 bak8-cheng5 e5 su7 lai5 chou2-gai7 chiong-lai5 tit-tioh8 eng2-oan2 oah8. Thak8--e5 chhiaN2 soe3-ji7 siuN7, tioh8 chai tit-tioh8 kin-a2-jit8 sin3-than3 e5 jit8 kap cheng5-jit8 oe-the e5 m7-tioh8. 
  U7 lang5 kong2, Goa2 tng siau3-lian5, jit8-chi2 ku2-tng5, mih8-sai2 koaN2-kin2 ke3-bou5 chiong-lai5 leng5-hun5 e5 tai7-chi3? 
  “Kin-a2-jit8 e5 su7 siong7-chhiaN2 m7-chai, bin5-a2-jit8 e5 su7 boh8-tit ka-ki7 khoa-khau2.” (Chim-gian5 2[27]:1.) 
  Lang5 si2 chhin-chhiuN7 teng-he2 hoa, khui3 tng7 chiu7 soah, lai5-se3 ti7 tah-loh8? 
  “Chit8 e5 khit-chiah8 ti7 pu3-lang5 e5 mng5-khau2, kiu5-khit, pu3-lang5 koaN2--i, bo5 loa7-ku2 nng7 lang5 si2, pu3-lang5 ti7 im-kan siu7 tak8 ho7 e5 kan-khou2, khoaN3-kiN3 khit-chiah8 che7 ti7 A-pek-liap8-han2 e5 heng-cheng5, tit-tioh8 tak8-hang7 e5 thiaN3-thang3, tho2 chit8 tih-a2 chui2 lai5 lun7-au5 iah8 tit boe7 tioh8.” (Lou7-ka 16:2[22],3[23].) 
  Lang5 chiuN7 thian-tong5 loh8 te7-gek8, chong2 tioh8 kau3 sim2-phoaN3 e5 jit8 chiah tiaN7-tioh8? 
  “Sin3--e5 boe7 siu7 sim2-phoaN3, m7 sin3--e5, choe7 i2-keng teng7 liau2, in-ui7 m7-sin3 Siong7-te3 tok8-siN seng3 KiaN2 e5 mia5.” (Iok-han7 3:18.) 
  Goa2 choe3 lang5 be7 bat choe3 siaN2 khui-sim su7, kiam2 tioh8 loh8 te7-gek8? 
  “Se3-kan bo5 gi7 lang5, lian5 chit8 e5 iah8 bo5.” (Lo5-ma2 3:10. ) “Ia5-sou kong2, Goa2 sit8-sit8 ka7 li2 kong2, lang5 bo5 teng5-thau5-siN, boe7 jip8 Siong7-te3 kok.” (Iok-han7 3:3.) 
  Goa2 sit8-chai7 u7 choe7, sui-jian5 Siong7-te3 toa7 chu5-pi, bo5 tek-khak chiau3 goa2 sou2 kiu5--e5 siuN2-su3--goa2? 
  “Siong5-siong5 choe3 phaiN2 e5 lang5 bo5 tit-tioh8 sia3-bian2.” (Chhut-ai-kip8 ki3 34:7.) “Goa2 chio lin2, lin2 m7 thiaN, Goa2 kiah8-khi2 chhiu2, lin2 m7 in3. Li2 khi3-sak Goa2 e5 to7-li2, m7 thiaN Goa2 e5 ka3-si7, sou2-i2 chai-e7 i2-keng kau3 lin2 kiaN-hiaN5, Goa2 beh chhin3-chhio3 lin2.” (Chim-gian5 1:24-26.) 
  Goa2 iah8 the3 cheng3-lang5 ki5-to2, chhut-lat8 pang-chan7 kau3-hoe7, Siong7-te3 tek-khak hoaN-hi2 chiah tioh8? 
  “KiN3-na7 chheng-hou Goa2 kong2, Chu2-ah, Chu2-ah, Chu2-ah--e5, bo5 it-chin7 jip8 thian-kok.” (Ma2-thai3 7:21.) “Sim2-phoaN3 e5 jit8 choe7-choe7 lang5 beh ka7 Goa2 kong2, Chu2 ah, Chu2 ah, goan2 kiam2 m7 si7 eng7 Li2 e5 mia5 thoan5 kau3, eng7 Li2 e5 mia5 koaN2-kui2, eng7 Li2 e5 mia5 kiaN5 choe7-choe7 koan5-leng5--mah? siaN2-su7 ku7-choat8 goa2? Goa2 beh si5 kong2, Goa2 long2 m7-bat--lin2, choe3 put-hoat e5 tioh8 li7-khui goa2 khi3.” (Ma2-thai3 7:22, 23.) 
  An2-ni chiu7 khoan2-thai7 goa2 kap phaiN2 lang5 tang5 teng2--mah? 
  “Choe7 tui3 chit8 lang5 lai5 se3-kan, si2 iah8 tui3 choe7, an2-ni si2 pian3-pian3 kau3 ti7 cheng3-lang5, in-ui7 cheng3-lang5 bat hoan7-choe7.” (Lo5-ma2 5:12.) “Lan2 long2 be5-lou7 chhin-chhiuN7 phah m7 kiN3 e5 iuN5, m7 chai tah-loh8 khi3.” (I2-sai3-a 53:6.) 
  Goa2 peng5-sou3 kin2-sin7, Siong7-te3 chiu7 khoan2-thai7 goa2 kap choe3 phaiN2 e5 lang5 piN5, kong-gi7 ti7 tah-loh8? 
  “KiN3-na7 choan5 siu2 lut8-hoat, iah8 tui3 chit8 tiau5 poah8-to2, chiu7-si7 hoan7-tioh8 cheng3 tiau5.” (Nga2-kok 2:10.) 
  An2-ni chi7-chui7 oe7 tit-tioh8 kiu3? 
  “Sin3 Chu2 Ia5-sou, jin7 I choe3 Kiu3 Chu2, chiu7 li2 kap li2 e5 ke long2 tit-tioh8 kiu3.” (Su3-tou5 heng7-toan7 6[16]:31.) 
  Goa2 chiu7 thang an2-ni hiong2-siu7 kiu3-un lah mah? 
  “I kiu3 lan2, m7 si7 in-ui7 lan2 sou2 kiaN5 e5 gi7, si7 chiau3 I e5 lin5-bin2, tui3 thiN teng5-thau5-siN e5 soe2 kap Seng3 Sin5 e5 oaN7-sin.” (The5-to5 3:5.) “Lang5 tit-tioh8 chheng choe3 gi7, m7 si7 tui3 than3 lut8-hoat, tok8-tok8 tui3 sin3 Ia5-sou Ki-tok, lan2 ia7 u7 sin3-kho3 Ia5-sou Ki-tok, hou7 lan2 tui3 sin3 Ki-tok tit-tioh8 chheng choe3 gi7, m7-si7 tui3 than3 lut8-hoat, in-ui7 tui3 than3 lut8-hoat bo5 lang5 oe7 tit-tioh8 chheng choe3 gi7.” (Ka-liap8-thai3 2: 16.) “Lin2 tui3 un-tian2, tit-tioh8 kiu3, si7 tui3 sin3; che iah8 m7 si7 chhut ti7 lin2 pun2-sin, si7 Siong7-te3 sou2 siuN2-su3; m7 si7 chhut ti7 sou2-kiaN5, bian2-tit lang5 khoa-khau2.” (I2-hut-sou2 2:8,9.) 
  Goa2 sin3 Ia5-sou kang3-se3 siok8 choe7, si2 koh oah8, chiu7 thang tit-tioh8 kiu3--mah? 
  “Chhui3 ki3-jian5 jin7 Ia5-sou choe3 Kiu3-Chu2, sim koh sin3 Siong7-te3 hou7 i tui3 si2 koh oah8, chiu7 tit-tioh8 kiu3.” (Lo5-ma2 10:9.) 
  Seng3-keng kong2, lang5 tioh8 kiaN-kiaN hiaN5-hiaN5 choe3 chiaN5 tit kiu3 e5 kang, si7 chaiN2-iuN7? 
  Che si7 tit kiu3 i2-au7 e5 su7, tok8-tok8 ti7 kin-a2-jit8 sin3 chiu7 kau3-giah8, sou2-i2 Lo5-ma2 4 chiuN, 5 chat kong2, “Tok8-tok8 sin3 Kiu3 Chu2 chheng put khian5 e5 lang5 choe3 gi7--e5, i e5 sin3 chiu7 ka7 i sng3 choe3 gi7.” 
  Kiu3 Chu2 thoe3 goa2 sou2 choe3 tai7-khai3 sim2-mih8? 
  Chiau3 lut8-hoat, tak8-hang7 mih8 chha-put-to long2 si7 eng7 huih hou7 i chheng-khi3, na7 bo5 lau5-huih, chiu7 bo5 sia3-bian2.” (Hi-pek-lai5 9:22.) 
  Sin3 chiu7 tit-tioh8 kiu3 kau3 hiah iong5-iN7? 
  “Na7-si7 sian-ti eng7 oh-tit chiaN5 e5 tai7-chi3 kah--li2, li2 kam2 m7 choe3--mah? Ho5-hong3 tok8-tok8 kong2 soe2 sin-khu chiu7 chiaN5-choe3 chheng-khi3.” (II Liat8-ong5 ki3-liok8 5:13.) 
  Goa2 be7 sin3 to7-li2 i2-cheng5, Siong7-te3 kiam2 bo5 chhim-chhim oan3--goa2? 
  “Siong7-te3 lin5-bin2 thiaN3 se3-kan-lang5.” (Iok-han7 3:16.) “Lan2 tng choe3 phaiN2 e5 si5, Ki-tok i2-keng thoe3 lan2 si2, Siong7-te3 e5 thiaN3 tui3 che it-hoat hian2-beng5.” (Lo5-ma2 5:8.) “Chu2 thoe3 lan2 hian3 I e5 siN3-mia7, lan2 tui3 che chai I e5 jin5-ai3, lan2 iah8 tioh8 thoe3 hiaN-ti7 hian3 siN3-mia7.” (I lok-han7 3:16.) 
  Goa2 taN koh-khah chai choe7 tang7, kiaN-liau2 oh tit-tioh8 kiu3? 
  “Ia5-ho5-hoa kong2. Lin2 lai5 goa2 ka7 lin2 kong2, lin2 e5 choe7-ok koan3-boan2, sek-ti7 tang7 chhin-chhiuN7 chhiah, chhim chhin-chhiuN7 ang5; Goa2 beh hou7 i chin7 peh8 chhin-chhiuN7 mi5, chhin-chhiuN7 seh.” (I2-sai3-a 1:18.) 
  Goa2 theng3-hau7 koe2 phaiN2 kiaN5 ho2, chiah lai5 than3 Kiu3 Chu2, oe7 choe3--tit-boe7? 
  Ki-tok kong2, “Goa2 lai5 m7-si7 chio gi7 lang5, chiu7-si7 chio u7 choe7 e5 lang5.” (Ma2-thai3 2:17[9:13].) “Kou2-sit8 e5 lang5 kiam2 oe7 koe2 in e5 bin7, pa3 kiam2 oe7 pian3 in e5 hoe-pan.” (Ia5-li7-bi2 13:23.) 
  ThiaN-kiN3 kong2 te3 Ki-tok--e5 tioh8 hi-seng tak8-hang7, an2-ni beh chaiN2-iuN7? 
  “Lang5 na7 tit-tioh8 choan5 se3-kai3, lai5 song3-sit i e5 leng5-hun5, u7 siaN2 li7-ek? A2-si7 lang5 beh chhut sim2-mih8 lai5 tui3-oaN7 i e5 leng5-hun5.” (Ma2-thai3 16:26.) Ia5-sou kong2, “KiN3-na7 lang5 ui7-tioh8 Goa2 e5 mia5 pang3-sak chhu3-theh8, a2-si7 hiaN-ti7 chi2-be7, pe7-bu2, kiaN2-ji5, a2-si7 chhan5-hng5, beh tit-tioh8 pah pe7, lai5 seng5-chiap eng2-oah8.” (Ma2-thai3 19 :29.) 
  Goa2 chin kiaN chhin lang5 ki-chhio3 beh chaiN2-iuN7? “Chu2 kong2. U7 Goa2 e5 un, li2 chiu7 kau3-giah8, in-ui7 Goa2 e5 khui3-lat8 si7 ti7 lang5 e5 loan2-jiok8 lai5 chiaN5.” (II Ko-lim5-to 12:9.) 
  Kin-a2-jit8 kui-oa2 Ki-tok, chiong-lai5 e7 thang eng2 boe7 tim5-lun5 a2 boe7? 
  Ki-tok kong2, “Goa2 hou7 in u7 eng2-oah8, in koat-toan3 eng2-oan2 boe7 tim5-lun5, bo5 chit8 e5 e7 tui3 Goa2 e5 chhiu2 chhiuN2 in khi3.” (Iok-han7 10:28.) 
  Chit hang7 goa2 siuN7 bo5 kau3 m7-kaN2 siong-sin3. “Siong7-te3 sit8-sit8 bo5 phian3--lan2.” (Hi-pek-lai5 6:18.) 
  “Tiam3 ti7 I lan2 tit-tioh8 siok8-hoe5, chiu7-si7 lan2 e5 choe7 sia3-bian2.” (Ko-lo5-se 1: 14.) “Lin2 kho3 Mou5-se e5 lut8-hoat, sou2 boe7 tit-tioh8 chheng choe3 gi7 e5 su7, kiN3-na7 kho3 Ki-tok chiu7 it-chhe3 tit-tioh8 chheng choe3 gi7.” (Su3-tou5 Heng7-toan7 13 :39.) 
  Boah Po2 Huih A2 Be7. 
  Chhut Ai-kip8-ki3 12 chiuN 
  Cha2 jit8 Iu5-thai3 kok u7 chit8 e5 sim-sek e5 kou3-su7, kau3-giah8 thang choe3 sin3-tou5 e5 ka3-si7. Ki3-tit I2-sek-liat8 lang5 ti7 Ai-kip8 thau5 chit8 pai2 siu2 PoaN5-ke3 choeh, hit mi5 lang5 kiaN-hiaN5, chun-siu2 Siong7-te3 sou2 hoan-hu3 e5 le2-sou3 khi3 kiaN5. Bou2 ke u7 chit8 e5 soe3-han3 cha-bou2 gin2-na2 chha-put-to chap8 he3, lau7-pe7 ni5 lau7 bo5 pat8 e5 kiaN2, chiu7 chit-e5 cha-bou2 gin2-na2 choe3 toa7-kiaN2, an2-ni kang3 chai-e7 e5 thiN-sai3 na7 kau3 in tau, kap i put-chi2 u7 koan-he7. Chit mi5 cha-bou2 gin2-na2 be7 khun3 e5 si5 mng7 i e5 lau7-pe7 kong2, “An2 tia ah, lan2 e5 mng5-bai5 mng5-khia7 boah iuN5-a2 huih a2-be7?” Lau7-pe7 in3, “Boah ho2 lah.” Cha-bou2 gin2-na2 chiu7 khun3--khi3. Bo5 loa7-ku2 cheng-sin5 mng7 kong2, “Boah huih a2-be7?” Lau7-pe7 in3, “Boah--lah.” Koh khun3--khi3. Bo5 loa7-ku2 tah-hiahN cheng-sin5 mng7, “Boah-huih a2-be7?” Kui2-na7 pai2. Chha-put-to khiam3 kui2-na7 hun ku2 poaN3-mi5, cha-bou2 gin2-na2 hut-jian5 tioh8-kiaN cheng-sin5, na2 giau5-gi5 na2 kiaN, kiu5 lau7-pe7 tioh8 pho7 i chhut--khi3, tek-khak tioh8 chhin-bak8 khoaN3-kiN3 u7 boah huih chiah an-sim. Lau7-pe7 than3 i, pho7 i chhut, bo5 phah-sng3 mng5-bai5 mng5-khia7 long2 bo5 boah-huih, cha-bou2 gin2-na2 koh-khah kiaN, chiu7 lau5 bak8-sai2. I e5 lau7-pe7 iah8 toa7-kiaN, koaN2-kin2 chhin-chhiu2 khi3 boah. In siaN2-su7 bo5 boah? Si7 in-ui7 hit e7-pou lau7-pe7 hoan-hu3 lou5-pok8 khi3 boah, bo5 gi5 lou5-pok8 soa3 boe7 ki3--tit. Cha-bou2 gin2-na2 khoaN3-kiN3 huih i2-keng boah ho2, put-chi2 an-sim hoaN-hi2, chai un2-tang3--lah, chiu7 jip8 pang5 koh peng5-an khun3. Phah-si2 toa7 kiaN2 e5 thiN-sai3 lai5, khoaN3-kiN3 u7 huih, chiu7 lang3 ke3--khi3, cha-bou2 gin2-na2 thang bian2 si2. Lan2 lang5 iah8 si7 an2-ni, choe7-jin5 sin3 Ia5-sou choe3 Kiu3 Chu2 chiu7 bian2 siu7 lut8-hoat e5 po3-eng3, lin2 thang hoaN-hi2 kong2, “Ia5-sou thiaN3--goa2, Ia5-sou thoe3 goa2 hi-seng I e5 seng-khu.” Siong7-te3 bat kong2, “Oe7 kiu3 lin2 e5 leng5-hun5--e5 tok8-tok8 huih.” I koh kong2, “Goa2 chit8-e7 khoaN3-kiN3 huih chiu7 pang3--ke3-khi3.” ChhiaN2 thok8-chia2 chhi3-siuN7, chit-e5 huih kong-hau7 loa7 toa7? Loa7 u7 ke3-tat8? Se3-kan lang5 na7 ai3 tit-tioh8 kiu3, tioh8 tai7-seng to3-tng2 ka-ki7 mng7, u7 boah Ia5-sou e5 po2-huih a2 be7? Tioh8 chin-sit8 sin3-kho3 Ia5-sou e5 po2-huih chiah oe7 tit-tioh8 kiu3. 
</CL>
<HL>

放蕩子偷提遺書改變。
美國一個富翁，不止熱心ti7道理，同教--e5逐個欽敬--伊。可惜伊e5大子放蕩，m7肯聽老父e5教示。有一日老父責備伊講，「錢極難趁，開用著準節，m7-thang用銀那掖沙一樣。」子受氣老父刻薄，就偷提銀項去出外，poah8-kiau2、te3娼妓無所不做。有hiah久，錢銀開了，同行e5看伊m7起。放蕩子倒轉想hit厝錢銀富足，啥事流落toa3-chia，koh老父傢夥hiah大個我應該得著一份，設使hou7--我得著過手，亦有thang快樂半世人，不如倒來ka7老父討。Koh想，驚了父m7 hou7--我，m7值著偷提較快。計智想定，就款行李起身，日暗kau3-te3，直入老父e5房，看無人ti7-teh，大歡喜，開櫃，得著銀票幾若千箍，收--起-來，koh提金、銀真濟，嫌金、銀拖thui7，koh chhiau看有幼軟貴氣e5物抑無，忽然摸著一包，扑算是貴氣e5物，一下thau2--開是老父親手寫e5遺書，想老父恨我hiah深，將來傢夥銀項，m7知beh放hou7啥人，罔看bai7亦thang 知一個大概。遺書講，「我半世人勤苦起家，真正無過，所有現銀產業，照某子平分。某所在田園歸大子，某所在厝宅歸第二--e5，獻銀地hou7某mih8機關。」路尾koh講，「大子某某雖然放蕩，總是我永boe7忍tit伊做乞食，伊m7知討趁e5艱苦，所以an2-ni開phun2，別日伊的確會bat想。凡若我e5家內人親戚著將應分e5額分hou7--伊。切切吩咐。」 
子讀到chia目屎流，吐氣講，「我雖然拒絕老父，老父卻無拒絕--我。若無tui3 chit-tiap8改變，服事老父年老，就我boe7算做人。」就關櫃，出去見家內人。無偌久老父倒--來，照實tui3父認m7著。老父大歡喜，liam5-piN請厝邊人客，通暝設筵歡喜。Tui3這時果然反悔前e5 m7著，料理家事不止有法度，到現在伊e5後裔子孫，iau2歡喜提起伊e5代誌。 
當今e5人久久m7知有慈悲e5父ti7天頂，家己想歹命，實在ti7天--nih8 e5父久久積聚業產ti7天--nih8 teh聽候，可惜人m7肯親近來承受。Bat聽見人講，「我啥號人，kaN2想天堂？」實在天堂e5福氣是人本然有--e5，kiam2 m7知天地萬物獨獨人第一尊貴--mah？基督來世間救--人，亦thang做上帝疼人e5干證。聖經講，「上帝e5子疼--我，替我放sak家己。」（加拉太2：20。）基督bat講，「信差我來e5天父，就有永活，免定罪，因為tui3信已經出死入活。」（約翰3[5]：24。）大家啥事m7趁早信福音來得著基督e5救恩，承受天堂無窮盡e5業產？ 
替朋友死。
美洲南部某個城外濟濟義塚，一日我去hia行行看見一個老人手kiah8幾若枝chhiN花，chhe7一個墓，遍遍插ti7墓頂，款式親像極其哀傷e5款。我近倚問，「墓--nih8 e5人是你e5父兄抑m7是？」慘慼應講，「M7是。」問，「抑是你e5某？」應，「M7是。」問，「你e5子抑查某子？」應，「攏m7是，是我e5朋友。」我看見墓已經發草。Koh問伊講，「朋友e5墓怎樣hou7你感激到an2-ni？」應，「這個是非常e5朋友，天地內罕罕有。早咱美國南北戰，政府行抽兵e5法度，凡若男子二十歲以下攏著抽籤入軍營。歹命我tu2 liam--著boe7 thang推辭，m7-ku2一家大細攏teh看我飼，若這時離家，就in的確餓--死。Beh起身，父母啼啼哭哭，某子puih8衫，哭e5聲親像雁teh哮。Hit時有朋友來送--我，看見一家chiah淒慘，家己心酸，ka7我講，『我chit-tiap8當少年，正是我出力e5時。兄，你比我較濟歲，koh家內大細著靠你，設使你不幸，hit-tiap8一家beh怎樣？我看這號情境，甘願替你去，m7知你beh抑m7？』我boe7忍--tit。朋友強強beh，講，『我頂無父母，下無某子，就若死亦爽快。萬一上帝保庇--我，hou7--我有性命to3--來，咱來食thai5贏e5酒。講戰場e5情形hou7你聽，歡喜koh較boe7講--tit。若無，為著國放sak性命，替朋友死，一舉兩得，死亦無恨。兄，你m7肯，試問一家beh 交啥人？我自身尚且不能保，自然boe7顧到你e5家。』Tui3 an2-ni通家感激流目屎，ka7伊款行李，送伊出門。我kap家內人日暝替伊祈禱向望伊thai5贏to3--來，thang設酒拜謝。無疑去無偌久，死ti7 Ki-kah-ma2-kiap e5戰陣，就是墓內這人。我久久beh來拜--伊，路途真遠，又無路費，才tng3 物件koh tui3親戚借淡薄錢，到chia，只有看見一堆塗堆，逐項荒廢。唉ah！我e5好朋友今伊ti7 tah落？伊實在是替我死，我看見an2-ni thai2-tho2無悲傷？」講煞，ih8-ih8 ut8-ut8 boe7出聲。我亦傷心流目屎。花插了，koh開盒提一te3墓牌，「替我死」三字，下底寫某月某日某人，企--e5。 
聽見這節事--e5，無m7替in流目屎，因為這人真正是天地間e5義士，夠額hou7人感激。受恩--e5雖然極散hiong，亦無boe7記tit恩義經過千辛萬苦，亦著親身到墓前來表明感激e5心意。主耶穌基督替咱受死，恩義比這人較大，咱感激主e5心意比hit個散hiong人怎樣？Kiam2-chhai2人扑算基督是上帝e5子，大顯神通，雖然放sak性命，無的確會艱苦，實在m7是an2-ni，看伊ti7客西馬尼園祈禱，淒慘哀傷e5款是話所boe7形容，koh祈禱講，「父ah！你是萬權能，hou7這個杯離開--我，總是m7是趁我e5所ai3，是成你e5旨意」（馬可14：22-26[36]。）。後來吊ti7十字架頂，艱苦haiN-haiN呻，hou7看e5人淩辱、giat8-siat。基督一生擔當艱苦、吞忍淩辱，攏是為著你我，咱放做無要緊，心內無一釐絲受感動，就真正是辜恩負義e5人。 
危急e5時得著救。
有一個ko3船e5人，日--時ti7船內teh睏，忽然大風起，碇索斷--去，船仔hou7風吹到一位危險e5灘口，船仔內e5人hou7 tau5水e5聲撲醒--起-來，看船已經近灘，若流--落-去，船的確破，人定著無命。Liam5-piN心phok8-phok8 chheng2大聲叫救命，亦盡力ko3船。若是水teh流e5力不止thau3，任伊拚命ko3 boe7進。船仔漸漸流到危險e5灘口。岸頂看e5人，真濟，逐個tio5腳tng3蹄大聲喝講，「救人--lo！一個人kap一隻船beh滅無--lah！」Tu2-tu2近灘口，一人提一khun2索來，用索頭hiat ti7船內，船內e5人知離開死地無遠，魂不附體，腳手忙亂m7知beh怎樣，kan-ta會曉拚憨力ko3槳na7-tiaN7。岸頂e5人大聲喝講，「你著放sak船逃命！趕緊用索pak8你e5身軀，阮才救你有法--tit！」船內e5人忽然親像眠夢醒，趁in e5話去行。索pak8好，船tu2流落攤拆到碎sap-sap，佳哉有岸頂e5人ka7 in救起，平安無事。我想這項thang做聖道e5譬喻。人ti7危急e5中間無法度thang家己救。設使m7倚靠外界e5幫贊，憨憨家己倚靠--e5，hit號的確滅無。世間人沈lek8 ti7酒色逐項e5歹代真濟，in離開死地一節節仔na7-tiaN7，就若有半中tng5 醒悟誠心改變，不過修橋造路，ai3 tui3 che 立功德，雖然傢夥開了光光，亦是親像hit個tai7公 代先出力ko3槳，m7 khiN5索求救一樣。道理ti7近近反轉求hit個遠--e5，代誌容易做反轉chhe7 hit 號難--e5，我看世間人e5弊病攏總是an2-ni。我ti7這本冊講幾若擺。人的確著倚靠基督e5恩才會得著救，正正這個意思。有人煞扑算an2-ni kan-ta聽候基督e5救恩賞賜--我，我免做半項，che實在大錯誤。Hit個tai7公會得著救，在ti7本身khiN5 索kap岸頂e5人相連。咱亦著箝索救恩kap救主相連，才會做--tit。所以聖經講，「枝著連ti7樹身。才會結子。」約翰15章就是這個意思。 
替當抽兵。
Ti7 1448年，義大利國起革命，政府行liam-khau 抽兵e5法度，寫通城查甫丁e5名姓ti7櫃內，照百份liam幾個，攏有定著e5數額。一個富人e5子chhau3-tu2-kham2 liam--著，父母真疼--伊，m7甘hou7伊去，因為子是軟chiaN2 e5讀冊人，當兵著擔風擔雨，盤山過嶺，驚了be7到戰場，已經死--去，tui3 an2-ni躊躇boe7決斷。有--e5 ka7富人講，「你e5子去當兵，實在ti7戰事攏無利益，不如出濟濟銀，請勇健有力e5人來替，an2-ni父母免煩惱，又koh備辦合用e5人才幫贊國家，一舉兩得，kiam2無較好？」富人贊成，就ti7國內四界貼廣告，賣報紙，講若有人有氣力，會替我e5子做兵無論甚物條件，要求甚物物，凡若我e5力做會到--e5，攏beh承認，限某月某日來參詳。廣告出月外日久，入營e5期已經到，攏無人來接協，父母大憂悶，暝日啼哭。一日差役來調少年入營報名，父母、姊妹、親戚來送伊到城外，啼哭到無聲。Hit時有一個過腹小弟來送行，這個無父無母，tui3細漢就hou7嬸叔照顧培養。Ti7路--nih8兄弟談論離別e5話，小弟講，「我孤單一身，無所纏絆，願替你入營。前日因為驚嬸叔m7肯才m7-kaN2講，何況嬸叔e5恩真深ti7我兜，che正是我報恩e5時。阿兄，咱e5衫相換穿，hou7--我頂你e5名去，koh我e5年歲面貌kap你差不多，雖是你已經報名上冊，扑算亦無啥要緊。」兄講，「Che m7是小可事，『家己m7 ai3，beh hou7--人』，何況有性命e5關係，kiam2 thang將所驚--e5行ti7兄弟e5中間？Koh咱算是骨肉e5親，死你死我是一樣。」小弟講，「卻有影，m7 ku2我真意愛。」兄看小弟真心，就答應，大家對換身穿，相辭起身。兄倒來見父母，父母大歡喜，感激姪仔賢慧，就差人提一百金磅到軍營beh hou7伊做所費，姪仔講，「我phe死 是beh報答嬸叔e5恩。」M7收。過無偌久交戰死ti7戰場--nih8，嬸叔不止悲傷，去修理伊e5墓續企牌，牌撲「替過腹兄Ma2-na2-ti2出陣死，To-na2-ti2 e5墓。」這節事流傳逐所在，人聽見大受感激。 
主耶穌為著贖咱e5罪死，hou7咱免受地獄e5刑罰，thang享受天堂e5福氣，咱beh怎樣答謝伊？Beh怎樣紀念伊？ 
聖經應世間人e5問題。
我bat人談論道理，招人服事上帝，濟濟gau5 oe推，taN tiah聖經內要緊e5話來塞密oe推--e5 e5嘴，向望人知炯省，無因為目前e5事來阻礙將來得著永遠活。讀--e5請細膩想，著知得著今仔日信趁e5日kap前日oe推e5 m7著。 
有人講，我當少年，日子久長，mih-sai2趕緊計謀將來靈魂e5代誌？
「今仔日e5事尚且m7知，明仔日e5事莫得家己誇口。」（箴言2[27]：1。） 
人死親像燈火hoa，氣斷就煞，來世ti7 tah落？ 
「一個乞食ti7富人e5門口，求乞，富人趕--伊，無偌久兩人死，富人ti7陰間受逐號e5艱苦，看見乞食坐ti7亞伯拉罕e5胸前，得著逐項e5疼痛，討一滴仔水來潤喉亦得boe7著。」（路加16：2[22]、3[23]。） 
人上天堂落地獄，總著到審判e5日才定著？ 
「信--e5 boe7受審判，m7信--e5，罪已經定了，因為m7信上帝獨生聖子e5名。」（約翰3：18。） 
我做人be7 bat做啥虧心事，kiam2著落地獄？ 
「世間無義人，連一個亦無。」（羅馬3：10。）「耶穌講，我實實ka7你講，人無重頭生，boe7入上帝國。」（約翰3：3。） 
我實在有罪，雖然上帝大慈悲，無的確照我所求--e5賞賜--我？
「常常做歹e5人無得著赦免。」（出埃及記34：7。）「我招lin2，lin2 m7聽，我kiah8起手，lin2 m7應。你棄sak我e5道理，m7聽我e5教示，所以災厄已經到lin2驚惶，我beh凊笑lin2。」（箴言1：24-26。） 
我亦替眾人祈禱，出力幫贊教會，上帝的確歡喜才著？ 
「見若稱呼我講，主ah、主ah、主ah--e5，無一盡 入天國。」（馬太7：21。）「審判e5日濟濟人beh ka7 我講，主ah、主ah，阮kiam2 m7是用你e5名傳教，用你e5名趕鬼，用你e5名行濟濟權能--mah？啥事拒絕我？我beh辭講，我攏m7-bat--lin2，做不法e5著離開我去。」（馬太7：22、23。） 
An2-ni就款待我kap歹人同等--mah？ 
「罪tui3一人來世間，死亦tui3罪，an2-ni死遍遍到ti7眾人，因為眾人bat犯罪。」（羅馬5：12。）「咱攏迷路親像撲m7見e5羊，m7知tah落去。」（以賽亞53：6。） 
我平素謹慎，上帝就款待我kap做歹e5人平，公義ti7 tah落？ 
「見若全守律法，亦tui3一條跋倒，就是犯著眾條。」（雅各2：10。） 
An2-ni是誰會得著救？ 
「信主耶穌，認伊做救主，就你kap你e5家攏得著救。」（使徒行傳6[16]：31。） 
我就thang an2-ni享受救恩lah mah？ 
「伊救咱，m7是因為咱所行e5義，是照伊e5憐憫，tui3天重頭生e5洗kap聖神e5換新。」（提多3：5。）「人得著稱做義，m7是tui3趁律法，獨獨tui3信耶穌基督，咱也有信靠耶穌基督，hou7咱tui3信基督得著稱做義，m7是tui3趁律法，因為tui3趁律法無人會得著稱做義。」（加拉太2：16。）「Lin2 tui3恩典，得著救，是tui3信；che亦m7是出ti7 lin2本身，是上帝所賞賜；m7是出ti7所行，免tit人誇口。」（以弗所2：8、9。） 
我信耶穌降世贖罪，死koh活，就thang得著救--mah？ 
「嘴既然認耶穌做救主，心koh信上帝hou7伊tui3死koh活，就得著救。」（羅馬10：9。） 
聖經講，人著驚驚惶惶做成得救e5工，是怎樣？ 
Che是得救以後e5事，獨獨ti7今仔日信就夠額，所以羅馬4章5節講，「獨獨信救主稱不虔e5人做義--e5，伊e5信就ka7伊算做義。」 
救主替我所做大概甚物？ 
照律法，逐項物差不多攏是用血hou7伊清氣，若無流血，就無赦免。」（希伯來9：22。） 
信就得著救到hiah容易？ 
「若是先知用難tit成e5代誌kah--你，你kam2 m7做--mah？何況獨獨講洗身軀就成做清氣。」（II列王記錄5：13。） 
我be7信道理以前，上帝kiam2無深深怨--我？ 
「上帝憐憫疼世間人。」（約翰3：16。）「咱當做歹e5 時，基督已經替咱死，上帝e5疼tui3 che一發顯明。」（羅馬5：8。）「主替咱獻伊e5性命，咱tui3 che知伊e5仁愛，咱亦著替兄弟獻性命。」（I樂翰3：16。） 
我今koh較知罪重，驚了難得著救？ 
「耶和華講。Lin2來我ka7 lin2講，lin2 e5罪惡貫滿，色ti7重親像赤，深親像紅；我beh hou7伊盡白親像綿，親像雪。」（以賽亞1：18。） 
我聽候改歹行好，才來趁救主，會做--tit-boe7？ 
基督講，「我來m7是招義人，就是招有罪e5人。」（馬太2：17[9：13]。）「古實e5人kiam2會改in e5面，豹kiam2會變in e5花斑。」（耶利米13：23。） 
聽見講te3基督--e5著犧牲逐項，an2-ni beh怎樣？ 
「人若得著全世界，來喪失伊e5靈魂，有啥利益？抑是人beh出甚物來對換伊e5靈魂。」（馬太16：26。）耶穌講，「見若人為著我e5名放sak厝宅，抑是兄弟姊妹、父母、子兒、抑是田園，beh得著百倍，來承接永活。」（馬太19 ：29。） 
我真驚親人譏笑beh怎樣？「主講。有我e5恩，你就夠額，因為我e5氣力是ti7人e5軟弱來成。」（II哥林多12 ：9。） 
今仔日歸倚基督，將來會thang永boe7沈淪抑boe7？ 
基督講，「我hou7 in有永活，in決斷永遠boe7沈淪，無一個會tui3我e5手搶in去。」（約翰10：28。） 
這項我想無到m7敢相信。「上帝實實無騙--咱。」（希伯來6 ：18。） 
「Tiam3 ti7伊咱得著贖回，就是咱e5罪赦免。」（歌羅西1：14。）「Lin2靠摩西e5律法，所boe7得著稱做義e5事，見若靠基督就一切得著稱做義。」（使徒行傳13 ：39。） 
抹寶血抑Be7。
出埃及記12章
早日猶太國有一個心適e5故事，夠額thang做信徒e5教示。記tit以色列人ti7埃及頭一擺守盤過節，hit暝人驚惶，遵守上帝所吩咐e5禮數去行。某家有一個細漢查某囡仔差不多十歲，老父年老無別e5子，就這個查某囡仔做大子，an2-ni降災厄e5天使若到in兜，kap伊不止有關係。這暝查某囡仔be7睏e5時問伊e5老父講，「An2爹ah，咱e5門眉門khia7 抹羊仔血抑be7？」老父應，「抹好lah。」查某囡仔就睏--去。無偌久精神問講，「抹血抑be7？」老父應，「抹--lah。」Koh睏--去。無偌久tah-hiahN 精神問，「抹血抑be7？」幾若擺。差不多欠幾若分久半暝，查某囡仔忽然著驚精神，那giau5疑那驚，求老父著抱伊出--去，的確著親目看見有抹血才安心。老父趁伊，抱伊出，無扑算門眉門khia7攏無抹血，查某囡仔koh較驚，就流目屎。伊e5老父亦大驚，趕緊親手去抹。In啥事無抹？是因為hit e7晡老父吩咐奴僕去抹，無疑奴僕續boe7記--tit。查某囡仔看見血已經抹好，不止安心歡喜，知穩當--lah，就入房koh平安睏。撲死大子e5天使來，看見有血，就lang3過--去，查某囡仔thang免死。咱人亦是an2-ni，罪人信耶穌做救主就免受律法e5報應，lin2 thang歡喜講，「耶穌疼--我，耶穌替我犧牲伊e5身軀。」上帝bat講，「會救lin2 e5靈魂--e5獨獨血。」伊koh講，「我一下看見血就放--過-去。」請讀者試想，這個血功效偌大？偌有價值？世間人若ai3得著救，著代先倒轉家己問，有抹耶穌e5寶血抑be7？著真實信靠耶穌e5寶血才會得著救。 
</HL>