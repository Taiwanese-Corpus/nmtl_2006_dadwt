<CL>
  Se3-kan Lang5 M7-thang Bo5--e5. 
  Bo5 ho2 mih8 hah8 chhui3, chhau2-chhai3 iah8 thang chi2 ki. Bo5 sui2 e5 saN thang chheng7, chhou-pou3 iah8 thang jia sin-khu. Bo5 sui2 e5 chhu3-theh8 thang khia7, chhu3-a2 iah8 thang an sin. Tok8-tok8 sim-lai7 bo5 hok-im kiu3 se3 e5 to7-li2--e5, chiu7 chiN5-chai5 be5-hek8 i e5 sim, chiu2-sek theng2 i e5 su-iok8, moa2 sim e5 kan-khou2 kau3 boe7 kong2-tit, sui-bong2 ho2 mih8 iah8 boe7 kah chhui3, sui2-saN bo5 kau3-giah8 thang chheng7, sui2 e5 chhu3-theh8 bo5 kau3-giah8 pai5-chhiang5. Bo5 hoan2-hoe2 koe2 ke3-sit e5 khui3-lat8, bo5 chek-chu7 kong-lo5 kiaN5 ho2 e5 chai5-leng5, kim-se3 bo5 chit8 jit8 e5 chin khoai3-lok8, lai5-se3 u7 ban7 ni5 eng2-oan2 e5 kan-khou2, chhin-chhiuN7 kou-toaN e5 gin2-a2 sit-loh8 pe7-bu2, chhin-chhiuN7 iuN5-a2 kiaN5 bo5 lou7, sit8-chai7 chhiN-chham2 kau3-kek8. Kho2-sioh thiN-e7 u7 choe7-choe7 lang5 m7 chai. 
  Thoe3 Hou7 Phang Teng3. 
  U7 chit8 e5 soe3-han3 Ki-tok-tou5, kong2-oe7 cho3 tai7-chi3 bo5 kap peng5-siong5 e5 gin2-a2 saN-tang5. Chit8 e5 bok8-su mng7 i kong2, “Li2 kin ni5 kui2 he3? U7 chai sia3-choe7 tit-tioh8 un-tian2 e5 to7-li2 a2 bo5?” In3 kong2, “Goa2 chai lah. Bo5 thai2 oe7 kham-tit choe3 Ki-tok-tou5,” Bok8-su ki5-koai3 i e5 oe7. Koh chiong sou2 in3 e5 mng7 khah siong5-se3. Gin2-a2 in3-kong2, “Goa2 bat te3 lau7-pe7 jip8 Seng3-tng5, Kiu3 Chu2 thoe3 lang5 siok8-choe7 e5 tai7-chi3 goa2 thiaN kau3 put-chi2 sek8, put ko3 bo5 siaN2 beng5-pek8, goa2 iah8 pang3 choe3 bo5 iau3-kin2, phah-sng3 toa7-han3 e5 si5 chai bat khah chhim, chiah koh kang2-kiu3 iah8 be7 ti5. chit8 jit8 goa2 ti7 hoe-hng5 thit-tho5, m7 chai tui3 tah-loh8 pe chit8 chiah phang lai5, se3-bin7 put-chi2 hiong5, chhin-chhiuN7 bo5 teng3--tioh8 m7 pang3 goa2 soah. Goa2 chin kiaN, theh8 chhiu2-kun poaN7--i, soa3 ti7 thau5-khak teng2 iaN7-iaN7 pe m7 li7-khui, goa2 koh-khah kiaN. Hit si5 goa2 e5 lau7-bu2 ti7 chhiu7-kha teh ut saN, goa2 chau2 khi3 chhe7--i, lau7-bu2 aN5 goa2 ti7 kun5--nih, phang ia7 jip kau3, hioh lau7-bu2 e5 chhiu2-tou2, chhut lat8 teng3, tok8 chhi3 jip8 bah chin-chhim. Lau7-bu2 pang3 goa2 loh8, kong2, "Bo5 iau3-kin2--lah." Goa2 khoaN3-kiN3 phang iau2 ti7 chhiu2--nih be7 lut. Lau7-bu2 kong2, "Che si7 goa2 thoe3 li2 hou7 i teng3--e5. Chi2 thiaN-kiN3 Ki-tok thoe3 lang5 siu7 khou2, iah8 tu2-tu2 chit ho7 i3-su3." Goa2 khoaN3-kiN3 lau7-bu2 chhiu2-tou2 hoat-hong5. Phang phah si2 liau2, teng3 e5 sou2-chai7 iah8 cheng2. Lau7-bu2 kio3 thiaN3, goa2 chhin bak8 khoaN3--kiN3, put-chi2 boe7 ke3 sim, siuN7 lau7-bu2 thiaN3 sim chiah chhim, goan7 pun2-sin siu7 kan-khou2 m7 kam goa2 hou7 phang teng3. Tui3 an2-ni chiah hiau2-ngou7 thoe3 lang5 si2 siok8 choe7 e5 to7-li2. Seng3-keng kong2, "Ki-tok siu7 piN phah, lan2 long2 tit-tioh8 i-ho2." Cha2 goa2 bo5 beng5-pek8 chit-e5 i3-su3, taN tui3 sit8 su7 khoaN3--kiN3-lah. Goa2 chhim-chhim chai chiong-lai5 eng-kai siu7 e5 po3-eng3, long2 he7 ti7 Kiu3 Chu2 e5 sin-chiuN7, in-ui7 Kiu3 Chu2 i2-keng choe3 goa2 e5 tai7-piau2. Tai7-piau2 ki3-jian5 siu7 hoat8, choe7-jin5 tek-khak bian2 siu7 sim2-phoaN3. Tui3 chit tiap8 sim-lai7 toa7 kng-beng5, chai Siong7-te3 e5 kiu3-un i2-keng jip8 goa2 e5 sim. Bok8-su! Li2 siuN7 kiu3-siok8 e5 i3-su3 kiam2 m7 si7 an2-ni--mah?” ThiaN-kiN3 e5 lang5 toa7 ki5-koai3, o-lo2 lau7-bu2 gau5 ka3-si7. 
  Hian7-chai7 e5 kau3-iu2 u7--e5 phah-sng3 tit-tioh8 kiu3-siok8 si7 tui3 ka-ki7 e5 ho2 phin2-heng7. An2-ni i e5 ti3-sek toa7 m7 tat8 chit-e5 gin2-a2. 
  Hoan7 Choe7 Tit-tioh8 Sia3-bian2. 
  Hoat-lut8. Hok-im. 
  Hoat-lut8, chiau3 kong-li2 chit8-e7 tiaN7-tioh8, boe7 koh khoan-iong5. Hok-im, chiu7-si7 in-ui7 Ki-tok e5 jin5-ai3, eng7 tek8-piat e5 un si hou7--lang5. Che si7 hoat-lut8 kap hok-im e5 toa7 bo5 saN-tang5. Mou5-se, tok8-tok8 chiok-hok siu2 hoat--e5. Ia5-sou, chiu7 sia3-bian2 hoan7-hoat--e5. Che si7 in nng7 e5 e5 toa7 koh-iuN7. 
  Khia7 Tok8-bok8 Kio5 Hng7-hng7 KhoaN3 Khoai3-lok8 Toe7. 
  Chit8 e5 siau3-lian5 choe3 lang5 put-chi2 ho2, kho2-lin5 bo5 pe7 kiaN2, lin5-bin2 song3-hiong lang5, keng3 lau7 thiaN3 soe3, tang5 hiuN--e5 tak8 e5 o-lo2--i, chiu7 i ka-ki7 iah8 phah-sng3 bong sim bo5 kian3-siau3, Au7-lai5 un2-tang3 u7 thang hiong2-siu7 Thian-tong5 e5 hok-khi3. U7 chit8 mi5, i bang7-kiN3 kiaN5 thiN-lou7, poaN3-lou7 u7 chui2 keh--teh, hoaN7-piN u7 chha5-kio5, si7 pun2-sin sou2 tah--e5, chiu7 kiaN5 ti7 kio5 teng2, kau3 kio5 chin7, chui2 na2 khoah boe7 ke3--khi3. Chit tiau5 chui2 kong2 si7 Iok-tan3 e5 ho5. Hng7-hng7 khoaN3 Sin5 siaN5 saN-li7 bo5 loa7 hng7, lai7-bin7 po-le5 tian7 be2-lo2 kiong koaiN5 kau3 tu2 thiN, thiN-sai3 seng3-tou5 tiam3 lai7-bin7 gim5-si chhiuN3-koa, long2-chong2 oe7 thiaN-kiN3, tai7-khai3 si7 hoaN-hi2 oa2-kho3 Ia5-sou Ki-tok e5 kong-lo5 chiah u7 thang hiong2-siu7 hok-khi3. Oat8 thau5 khoaN3 pun2-sin sou2 tah e5 kio5 long2 si7 chioh8-thau5 thiap8--e5, chioh8--nih phah choe7-choe7 ho2 ku3, chhin-chhiuN7 chheng-khi3 sim-koaN, kiam2-chio2 su-iok8, siu-ti7 ka-ki7, thiaN3--lang5, kiaN5 ho2 chiah-e5 tak8 khoan2 siok8 to7-tek e5 ji7-iuN7, chong2-si7 iu5-goan5 boe7 kau3 Thian-tong5, chiah chai chit8-si3-lang5 sou2 choe3 chiaN5 choe3 khang-khang, boe7 kim3-tit toa7 siong-sim, soa3 cheng-sin5. 
  Thang chai tit-tioh8 kiu3 e5 to7-li2, chai7 oa2-kho3 Kiu3 Chu2, m7 si7 oa2-kho3 ka-ki7 e5 kong-lo5. 
  KhoaN3 chheh e5 peng5-iu2! Tioh8 chai se3-kan sou2 kio3 choe3 ho2 lang5--e5, put-ko3 si7 kong2 chit-e5 khah iaN5 hit-e5 na7-tiaN7, chiau3 lang5 saN pi2 thang kong2 si7 ho2, m7-ku2 kap Siong7-te3 saN pi2, khah chaiN2-iuN7 iah8 si7 choe7-jin5, sou2-i2 chek-chu7 kong-tek boe7 kau3-giah8 tit-tioh8 Siong7-te3 e5 un, lai5 hiong2-siu7 Thian-tong5 e5 hok-khi3. Khou2 hai2 bo5 piN, ai3 tah kio5 ke3--khi3, m7 si7 lang5 e5 lat8 sou2 oe7 choe3, tok8-tok8 goan7 se3-kai3 e5 lang5 khoaN3 bo5 ka-ki7, siuN7 chit8-si3-lang5 sou2 choe3 e5 ho2 tek-heng7, si7 pun2-hun7 sou2 eng-kai chin7--e5, bo5 kau3-giah8 thang khoa-khau2, na7 an2-ni kap Siong7-te3 saN pi2 sit8-chai7 cheng-chha kek8 hng7. Sou2-i2 tioh8 chiu7-kun7 Kiu3 Chu2, oa2-kho3 I pang3-sak sin-khu siok8-choe7 e5 kong-lo5, chiah u7 chiuN7 kau3 Thian-kok e5 ng3-bang7. Siat-su2 se3-kan na7 u7 oan5-choan5 e5 lang5, chiu7 Ki-tok bian2 kang3 se3 choe3 lang5 e5 Kiu3 Chu2. Siong7-te3 siuN2-su3 chit-e5 hok-im Seng3-to7, chiu7-si7 ui7-tioh8 se3-kai3 e5 lang5, tui3 cha2 kau3 taN be7 oe7 kiaN5 ho2 thang chhin-chhiuN7 Siong7-te3. Sin-iok Ma2-kho2 te7 chap8 chiuN ki3 chit8 e5 siau3-lian5 lang5 kiN3 Ia5-sou, ka-ki7 chheng it-chhe3 e5 kai3-beng7 tui3 soe3-han3 long2 u7 siu2 kau3 oan5-choan5. Ia5-sou ka7 i kong2, “Li2 iau2 khiam3 chit8 tiau5 iau2-be7 kiaN5.” In-ui7 lang5 tiam3 se3-kan sou2 eng-kai tioh8 chin7 e5 chek-jim7 kek8 bo5 han7-liong7, na7 ka-ki7 oa2-kho3 ho2 phin2-heng7 ho2 kong-tek, chiu7 tioh8 tak8 hang7 kiaN5 kau3 oan5-boan2, khiam3 chit8 hang7 iu5-goan5 boe7 choe3--tit. Sou2-i2 Seng3-keng kong2, “Kan-hoan7 chit8 tiau5 kai3-beng7 kap kan-hoan7 cheng3 tiau5 bo5 koh-iuN7.” Siat-su2 bo5 Ki-tok lim5-kau3 se3-kan kiu3--lang5, chiu7 se3-kan bo5 chit8 e5 u7 oah8 e5 ng3-bang7. Po2-lo5 kong2, “Tok8-tok8 Siong7-te3 e5 KiaN2 Ia5-sou thoe3 goa2 pang3-sak siN3-mia7 siok8-choe7.” Koh kong2, “M7-si7 lang5 thiaN3 Siong7-te3, si7 Siong7-te3 ka-ki7 tai7-seng thiaN3--lang5, sou2-i2 chhe KiaN2 kang3-loh8 se3-kan, choe3 se3-kan lang5 siok8-choe7 e5 ban2-hoe5 che3, chit-e5 si7 siong7-te3 e5 thiaN3 se3-kan lang5 beng5-beng5 e5 kan-cheng3.” (I Iok-han7 4:10.) Seng3-keng koh kong2, “Lan2 chiah-e5 tu2-tu2 ti7 choe7-ok e5 tiong-kan, Ki-tok i2-keng thoe3 goa2 si2--lah.” (Lo5-ma2 5:6. ) 
  Iau2-ku2 Khiam3 “Chit8.” 
  Se3-kai3 u7 chin choe7 lang5, i e5 kiaN5 tai7-chi3 put-chi2 kng-beng5, siu2-ki2 thiaN3--lang5, hou7 lang5 thang o-lo2, sou2 kho2-sioh--e5 iau2-ku2 khiam3 chit8 hang7, chiu7-si7 be7 bat Ki-tok choe3 Kiu3 Chu2. Tai7-khai3 m7-bat Ki-tok choe3 Kiu3 Chu2 e5 lang5, sui-bong2 goa7-phe5 si7 ho2 lang5 e5 khoan2-sit, m7-ku2 lai7-sim bo5 Siong7-te3 e5 to7-li2, goa7-phe5 u7 se3-kan tak8 hang7 e5 hu3-kui3 eng5-hoa5, lai7-sim bo5 thiN-teng2 e5 chun-kui3 khoai3-lok8, goa7-phe5 u7 chhin-chhek peng5-iu2 e5 o-lo2, lai7-sim bo5 Seng3 Sin5 e5 kam2-hoa3, jin5-kan u7 ho2 lang5 e5 mia5-siaN, thiN-teng2 bo5 eng2-oah8 e5 hok-khi3, sou2-i2 kong2 khiam3 chit8 hang7 boe7 choe3--tit. 
  Phi3-ju7 oh8 sng3-siau3--e5 lian5-lian5 sia2 lak8 e5 khoan5 000000, na7 mng7 chiah-e5 siau3-bak8 loa7-choe7, iu5-goan5 si7 bo5, a2-si7 khang-khang, na7 si7 ti7 lak8 khoan5 e5 thau5-cheng5 sia2 chit8 ji7 “chit8”--ji7, chiu7 chiaN5 choe3 chit8 pah ban7, an2-ni chit ji7 “chit8”--ji7, kiam2 bo5 toa7 iau3-kin2--mah? 
  Goa2 Iah8 Chai7 Lai7. 
  Seng3-keng kong2, hoan7-na7 sin3 to7-li2 e5 lang5, siN-cheng5 oe7 hiong2-siu7 peng5-an, si2-au7 u7 eng2-oan2 e5 hok-khi3. Goa2 bat eng7 chit hang7 khoan3 se3-kan lang5, thiaN-kiN3-e5 kong2, Bo5 tek-khak goa2 u7 chai7 lai7. Mng7, si7 chaiN2-iuN7? In3 kong2, Chit ho7 si7 hoan3-hoan3 e5 oe7, na7 si7 goa2 u7 hun7 chaiN2-iuN7 bo5 ki3 goa2 e5 siN3-mia5? Goa2 ka7 i kong2, Se3-kan tang5 siN3 tang5 mia5--e5 m7 chai loa7-choe7. Siat-su2 na7 u7 chu3 mia5, iah8 bo5 tek-khak si7 tu2-tu2 chi2 hit-e5 lang5. Lo5-ma2 saN chiuN chap8 kau2 chat kong2, Thong se3-kan e5 lang5 long2 phak ti7 Siong7-te3 sim2-phoaN3 e5 e7-bin7. Koh kong2, Hoan7-na7 u7 hiat-khi3--e5, bo5 chit8 e5 tui3 chun-siu2 hoat-lut8 oe7 ti7 Siong7-te3 e5 bin7-cheng5 chheng-hou choe3 pe7--e5. Sou2 kong2 “Thong se3-kan.” “Hoan7-na7 u7 hiat-khi3--e5,” kiam2 m7-si7 pau-ham5 thong se3-kai3 lai5 kong2? Li2 kiam2 oe7 tui3 se3-kai3 goa7 siN--lai5? Li2 ka-ki7 phah-sng3 kong2 bo5 tek-khak u7 hun7, put-ko3 the-thok e5 oe7 na7-tiaN7. Eng-kok e5 kui3-chok8, choe7-choe7 ai3 si2-au7 bai5-chong3 ti7 le2-pai3-tng5 lai7, thiap8 chioh8 choe3 bong7, tok gek8 choe3 pi, tiau-khek hoe chiau2 jin5-but8, ai3 hou7 khoaN3--kiN3-e5 o-lo2 kong2, Chit-e5 si7 bou2-bou2 e5 bong7. Hong-siok8 si7 an2-ni, bo5 kau3-giah8 ki5-koai3. 
  Bong7--nih e5 Kan-khou2 Khoai3-lok8. 
  Goa2 chit8 pai2 kau3 bou2 keng toa7 le2-pai3-tng5 kiaN5-kiaN5, khoaN3-kiN3 lai7-bin7 chit8 e5 bong7, khia7 gek8 bong7-pai5, khek Liap8-teng ji7 “Kan-khou2.” I3-su3 si7 kong2 bong7-lai7 e5 lang5 kek8 kan-khou2, tai7-khai3 si7 siu2 to7-li2 bo5 chhim, si2 lim5-chiong e5 si5 sou2 hoan-hu3 e5 oe7. Au7-lai5 goa2 koh khi3 Lo5-ma2 siaN5 thit-tho5, siaN5 kha toe7 lai7 long2 si7 toa7 thou5-ham7 kui2-na7 chheng li2 tng5, che si7 cha2 Ki-tok-tou5 pi7-lan7 e5 sou2-chai7, hian7-kim teh choe3 thiong2-bong7. Tiong-kan chit8 e5 bong7-pai5 phah choe7-choe7 “Khoai3-lok8” e5 ji7-iuN7, i3-su3 si7 bong7-lai7 e5 lang5 kek8 khoai3-lok8. Che kaN2 iah8 si7 si2 lim5-chiong e5 si5 ka-ki7 chai peng5 jit8 sin3 to7-li2 seng5-sim chiah an2-ni kong2. KhoaN3-kiN3 chit nng7 te3 bong7-pai5, boe7 bian2-tit siuN7 tui3 cha2 kau3 taN, tak8 lang5 tioh8 keng-ke3 si2 chit koan. Tok8-tok8 goan7 se3-kai3 e5 lang5 ti7 siN-cheng5 chai3-saN ka-ki7 chhui2-tok8, chiong-lai5 bong7-pai5--nih8 beh phah sim2-mih8 ji7-iuN7. Chit hang7 si7 kin-a2-jit8 sou2 tioh8 siuN7--e5. 
  Chun2 Chit8 Mia5 Choe7-jin5 Jip8-lai7. 
  Bou2 jit8, chit8 e5 pu3-lang5 ka7 i e5 lou5-pok8 TiuN Sam kong2, “ThiaN-kiN3 kong2 li2 i2-keng tit-tioh8 un-tian2 thang jip8 Thian-kok. Goa2 chai li2 teh chhe7 chit-e5 hok-khi3 sit8-chai7 chin ku2--lah. Chhi3 mng7, li2 chaiN2-iuN7 tit-tioh8 an2-ni? ChhiaN2 ka7 goa2 kong2 beng5.” TiuN Sam kong2, “Chit chat si7 chin ki5-koai3. Goa2 tai7-seng liah8 choe3 kek8 oh, chong2-si7 m7 chai si7 hui-siong5 iong5-iN7. Goa2 e5 jip8 tiuN5 koan3 chit8 e7 theh8--chhut, mng5 chiu7 khui, ia7 goa2 thang jip8-lai7. An2-ni beh jip8 Thian-kok na7-sai2 chit8 tiuN jip8 tiuN5 koan3 chiu7 oe7 eng7--tit. Sou2 kho2-sioh si7 chit tiuN jip8 tiuN5 koan3 tui3 goa2 soe3-han3 e5 si5 chiu7 u7, in-ui7 boe7 hiau2 eng7, ti3-kau3 u7 na2 bo5, kau3 chit tiap8 i2-keng choe7-choe7 ni5 bo5 eng7--lah.” Chu2-lang5 thiaN liau2 ki5-koai3 kong2, “Li2 ki3-jian5 u7 chit tiuN jip8 tiuN5 koan3, chaiN2-iuN7 m7 chai-iaN2 thang eng7? Tau3-ti2 hit tiuN jip8 tiuN5 koan3 siaN2 khoan2?” In3-kong2, “Tai7-liok8 kap peng5-siong5 e5 jip8 tiuN5 koan3 saN-tang5, teng2-bin7 sia2, ‘Choe7-jin5’ nng7 ji7, tiong-kan sia2, ‘Jip8 tiuN5 koan3,’ te7 saN-pai5 sia2, ‘Chit8 tiuN chit8 mia5.’ lou7-be2 chu3 ‘Lou7-ka 18 chiuN 13,14 chat’” 
  Chu2-lang5 kong2, “An2-ni na7-tiaN7?” Kong2, “Put-ko3 an2-ni. Goa2 cheng5 boe7 eng7--tit e5 in-toaN, chiu7-si7 chiau3 ka-ki7 e5 i3-su3 thiN kui2-na7 ji7 ti7 choe7-jin5 nng7 ji7 e5 e7-toe2 kong2, pi2 chhu3-piN thau5-be2 e5 lang5 lioh8-lioh8-a2 khah ho2. Koan2-mng5--e5 khoaN3--kiN3 chiu7 kong2, ‘Chit tiuN koan3 boe7 eng7--tit.’ Te7-ji7 pai2 khi3, koh ti7 choe7-jin5 nng7 ji7 e5 e7-toe2 thiN, ‘Chit lang5 chin chhut-lat8 koh chio2-chio2 choe7-koa3.’ Bo5 phah-sng3 iah8 boe7 eng7--tit. Sou2-i2 goa2 chiu7 to3--lai5, lau5 bak8-sai2 ki5-to2 put-chi2 pek-chhiat. Te7 saN pai2 khi3, koh thiN, ‘Chit lang5 thi5-khau3 choe7-ok.’ Chi2 kui2 ji7 ti7 koan3--nih8. 
  Koh-chai3 boe7 eng7--tit. Tok8-tok8 goa2 ka-ki7 siuN7 kan-khou2 thang ng3-bang7 lin5-bin2, kong-lo5 thang lai5 pou2 choe7-koa3. Goa2 kau3 chit chun7, siuN7 choe7-ok chin tang7, boe7 oe7 tit kiu3, chha-put-to beh sit-loh8 tit-tioh8 kiu3 e5 ng3-bang7. Hut-jian5 thiaN-kiN3 Ki-tok ka7 goa2 kong2, ‘Goa2 chiu7-si7 mng5, tui3 goa2 jip8--e5 oe7 tit-tioh8 kiu3.’ (Iok-han7 10:9.) Koh kong2, ‘Chiu7-kun7 goa2 e5 lang5, Goa2 bo5 khi3-sak--i.’ (Iok-han7 6:37.) ‘Na7 si7 lin2 m7 ai3 chiu7-kun7 Goa2 lai5 tit-tioh8 oah8.’ (Iok-han7 5:40.) Au7-lai5 koh kong2 po2-poe3 e5 oe7 kong2, ‘Kam-goan7 e5 lang5 chin sim thang peh8-peh8 tit-tioh8 oah8 e5 chui2.’ (Khe2-si7-liok8 22:27[17].) 
  Chha5-kho2 Seng3-keng Hoat-li7-sai3 lang5 kap thiu-hiong3 e5 lang5 saN-kap chiuN7 tian7 ki5-to2 (Lou7-ka 8[18]:10.) choe7-jin5 hoan2-tng2 tit-tioh8 Siong7-te3 chiap-lap8. Ka-ki7 chheng gi7 e5 lang5 hoan2-tng2 siu7 ku7-choat8, tui3 an2-ni goa2 chai chit-e5 li2, choe7-jin5 tit-tioh8 Chu2 e5 un-tian2, bo5 pat8 hang7 e5 in-toaN. I pun2 si7 choe7-jin5, koh ka-ki7 chai sit8-chai7 si7 choe7-jin5, long2 bo5 kong2 choe7 tang7--e5 chiu7 boe7 tit-tioh8 kiu3, iah8 bo5 kong2 choe7 khin--e5 thang ng3-bang7 teng5-thau5-siN, m7 bian2 kiu5 khoan-iong5, na7 oe7 seng5-sim jin7 ka-ki7 e5 choe7 oa2-kho3 Siong7-te3 sou2 siuN2-su3 e5 un-tian2 chiu7 ho2. Sou2-i2 Chu2 lun7 seng3-tian7 ki5-to2 e5 choe7-jin5 kong2, ‘Chit lang5 to3--khi3 thang tit-tioh8 chheng-gi7.’ Goa2 ki3-tit Ia5-sou e5 oe7 kong2, ‘Goa2 lai5 chit se3-kan si7 chio u7 choe7 e5 lang5 hoan2-hoe2 koe2-piN3.’ Kau3 chit-tiap8 goa2 chiu7 theh8 chhut jip8-tiuN5 koan3, long2 bo5 koh thiN ji7, kau hou7 koan2 mng5 e5 lang5, mng5 i2-keng khui, goa2 chiu7 liam5-piN jip8-khi3.” 
  Chhi3 mng7 lin2 e5 sim-chi3 ai3 jip8 Thian-tong5 a2-bo5? Na7 ai3 jip8 tioh8 oh8 TiuN Sam e5 kou3-su7, ka-ki7 jin7 si7 choe7-jin5, oa2-kho3 Ia5-sou choe3 Kiu3 Chu2, kio3 Siong7-te3 choe3 ThiN-pe7, sou2 kiu5--e5 chiu7 oe7 tit-tioh8. 
  Bi2-sut8 Koan2 e5 Kou3-su7. 
  Tek-kok e5 Tou-su7-to7 siaN5, cha2 si5 u7 chit8 e5 chhut-mia5 e5 ui7-tou5-ka, mia5 kio3 Su7-teng-po2, chit lang5 e5 ui7-tou5, mia5-siaN put-chi2 ho2, bo5 phah-sng3 sou2 boe7 chin chio2. I e5 peng5-iu2 ti7 kiN3--i e5 si5, tang5 siaN o-lo2 kong2, Au7-lai5 tiaN7-tioh8 tit-tioh8 mia5-siaN kap chai5-li7. 
  Keng-ke3 ku2-ku2 long2 bo5 lang5 lai5 mng7, kai-chai3 chit-e5 lang5 e5 ui7-tou5, chhut ti7 siN-seng5 e5 sou2 ai3, bo5 ui7-tioh8 than3 chiN5, sou2-i2 tak8 jit8 ui7-tou5 kau3 be2 be7 siN-khi2 oan3-hun7. Chit8 jit8 u7 chhu3-piN e5 Le2-pai3-tng5 e5 sin5-hu7, chhin-sin khi3 tham3--i, thok-tiong7 i ui7 tai5-teng2 chit8 pak tou5. Sin5-hu7 tai7-seng kong2 chhut ka-ki7 e5 i3-su3, chiu7-si7 chiong Ia5-sou teng3 sip8-ji7-ke3 ui7 ti7 tiong-ng, nng7-peng5 chiah ui7 pat8 hang7 e5 kou3-su7. Ui7-tou5-su thiaN liau2, cheng7-cheng7 siuN7 tiap8-a2-ku2 chiu7 kong2, “Chit-e5 kang m7 si7 khoai3 choe3, in-ui7 Ia5-sou teng3 sip8-ji7-ke3, kap pat8 teng2-ho7 e5 tou5 bo5 tang5, na7 peng5-siong5 e5 hoat-tou7 lai5 ui7, chiu7 long2 bo5 i3-su3, hou7 lang5 bo5 chhu3-bi7, tek-khak tioh8 chin ho2--e5 chiah oe7 hou7 khoaN3 tou5 e5 lang5 chhiN2-bak8 kiaN-sim, chong2-si7 m7 chai li2 oe7 chhut loa7-choe7 kang-chiN5, na7 kang-chiN5 chha-put-to, goa2 tek-khak chhut-lat8 lai5 choe3, hou7 i pi2 pat8 khoan2 e5 tou5 khah u7 koh-iuN7 e5 khoan2-sit.” Sin5-hu7 kong2, “Li2 m7 bian2 tai7-seng chhui-chhiau5 ke3-chiN5, chhiaN2 thiaN goa2 kong2 beng5 hit-e5 in-toaN, u7 chit8 e5 pu3-lang5, ti7 pun2 Le2-pai3-tng5 thiaN to7-li2 siu7 kam2-kek, tui3 an2-ni hoan2-hoe2 choe7-koa3, tit-tioh8 Siong7-te3 kiu3-siok8 e5 un-tian2, chiu7 ki5-to2 he7-goan7 beh choe3 chit-e5 tou5 lai5 sang3 pun2 Le2-pai3-tng5 choe3 ki3-liam7, hit lang5 e5 i3-su3, bo5 iau3-kin2 kang-chiN5 loa7 choe7, chi2-u7 na7 tit-tioh8 kek8 ho2 e5 tou5. I chiu7 oe7 chhut choe7-choe7 kang-chiN5.” Ui7-tou5-su kong2, “Ki3-jian5 an2-ni kong2, goa2 chiu7 tioh8 chhut-lat8 than3 beng7-leng7, li2 au7--jit8 koh lai5, chit-e5 tou5 e5 ko2 tek-khak ho2, hiah-e5 iu3-soe3 e5 sou2-chai7, chiah koh chim-chiok koe2-oaN7.” Sin5-hu7 un2-chun2--i, saN-si5 chiu7 khi3. Ui7-tou5-su sui5-si5 choan5-kang ui7 pin5-hong e5 tou5 lai5 kiu5 mia5-siaN. 
  Ti7 chit-e5 Tou-su7-to7 siaN5 e5 Iu5-thai3 kok e5 seng-li2 lang5 khia7-khi2 put-chi2 choe7. Ui7-tou5-su siuN7 Ia5-sou teng3 ti7 sip8-ji7-ke3 teng2, si3-ui5 khoaN3--i e5 lang5, long2 si7 Iu5-thai3 lang5, goa2 ia7 tioh8 ui7 Iu5-thai3 lang5 e5 bin7-heng5, sou2-i2 siong5-siong5 khi3 Iu5-thai3 lang5 chu7-chip8 e5 sou2-chai7, chiong in e5 bin7-heng5 tai7-seng ui7 ti7 soe3-pun2 chheh, to3--lai5 liau2-au7, chiah koh soe3-ji7 ui7 ti7 pin5-hong tou5. Sin5-hu7 siong5-siong5 lai5 khoaN3 siong7, chiu7 chai ui7-tou5-su sit8-chai7 u7 chhut-lat8 teh ui7, chiu7 put-chi2 hoaN-hi2, phah-sng3 chit-e5 tou5 na7 ui7 ho2, tek-khak oe7 ke-thiN le2-pai3-tng5 e5 eng5-kng. 
  Hit si5 tu2-tu2 si7 chhun-thiN, ui7-tou5-su siong5-siong5 khi3 hiuN-sia7 kiaN5-iu5 khoaN3-kiN3 tak8 hang7 e5 kong-keng2, chiu7 sun7 pit lai5 ui7--khi2-lai5, chit-e5 si7 i seng-seng5 e5 sou2 ai3. Chit8 jit8 keng-ke3 chhiu7-na5, khoaN3-kiN3 chit8 tin7 siN-hun7 e5 peh-siN3 lai5 khui-tiam3, ia7 bo5 hioh kheh-tiam3. In bo5 chhin-chhiuN7 peng5-siong5 e5 khoan2, siong5-siong5 toa3 in e5 pou3-piN5,jit8--si5 si3-koe3 kiaN5 choe3 seng-li2, mi5--si5 chiu7 tah pou3-piN5 lai5 hioh. HiuN-sia7 lang5 ia7 chin choe7 khoaN3-khin hit ho7 lang5 kong2, “In mia5 choe3 seng-li2 lang5, sit8-chai7 chiu7-si7 chhat8.” Ui7-tou5-su khoaN3-kiN3 hiah-e5 peh-siN3 e5 tiong-kan, u7 chit8 e5 chap8 goa7 he3 e5 cha-bou2 gin2-a2, thau5-mng5 ou-kim chhin-chhiuN7 kiaN3, sui2 giang-giang, sui-jian5 i-chiuN5 phoa3-phoa3, ia7 boe7 phah bo5 i e5 sui2. Ui7-tou5-su khoaN3--kiN3, phah-sng3 na7 ui7 i e5 bin7-heng5, tek-khak si7 chin sui2. Koh siuN7 Se-pan-ga5 kok e5 chhiuN3-khek e5 cha-bou2-lang5, ti7 hit si5 si7 put-chi2 chhut-mia5, na7 ui7 choe3 lu2-gak8 tui7 si7 hap8-gi5, chiu7 kah i thiau3-bu2, chng choe3 tak8 khoan2 e5 se3-bin7, hut-jian5 kah i tioh8 tiaN7-tiaN7 khia7 bo5 tin2-tang7. Lang5 siong5-siong5 o-lo2 kong2 ui7-tou5-su, ui7-tou5 chin kin2, chong2-si7 ia7 boe7 liam5-piN ui7 ho2, chit-e5 soe3-han3 e5 cha-bou2 gin2-a2 chin ku2 bo5 tin2-tang7, chiu7 put-chi2 ia3-sian7. Kau3 siong7 ui7 liau2, chiah khoaN3-kiN3 i e5 bin7-sek chhin-chhiuN7 thou5. Ui7-tou5-su khoaN3-kiN3 hit-e5 cha-bou2 gin2-na2 chiah sun7-than3, chiu7 o-lo2--i. Koh kap i e5 pe7-bu2 iok beh hou7 i tam7-poh8 chiN5, chiu7 hoan-hu3 i tioh8 tak8 le2-pai3 saN pai2 khi3 ui7-tou5-su e5 ke hou7 i ui7, kau3 tou5-ui7 ho2 chiah soah. 
  Chit e5 cha-bou2 gin2-a2 jip8-siaN5 kau3 ui7-tou5-su e5 ke khoaN3-kiN3 sou2 be7-bat khoaN3--kiN3-e5, chiu7 put-chi2 ki5-koai3, hoan7 sou2 u7 e5 ke-si, tak8-hang7 tioh8 mng7 khoaN3 u7 sim2-mih8 lou7-eng7. Hut-jian5 khoaN3-kiN3 ui7 iau2-be7 ho2 e5 pin5-hong tou5 chiu7 koh-khah gong5-ngiah8, tit8-tit8 khoaN3 bo5 nih, khoaN3-kiN3 tou5-tiong sou2 ui7, u7 saN lang5 teng3 ti7 sip8-ji7 ke3, si3-bin7 u7 choe7-choe7 lang5 teh khoaN3 lai5 thi2-chhio3, chiu7 boe7 kou3-tit tiaN7-tiaN7, eng7 chhiu2 ki2 tou5-tiong e5 sip8-ji7-ke3, mng7 ui7-tou5-su kong2, “Chit-e5 si7 sim2-mih8 lang5!” Ui7-tou5-su in3 kong2, “Chit-e5 si7 Ki-tok.” I koh mng7 kong2, “Chiah choe7 lang5 si7 teh choe3 sim2-mih8?” In3 kong2, “Chiu7-si7 beh teng3 I ti7 sip8-ji7-ke3.” Koh mng7 kong2, “Si3-bin7 teh khoaN3 e5 lang5 bin7-bak8 hiong5-ok si7 sim2-mih8 lang5?” Hit-si5 ui7-tou5-su chu3-i3 ti7 ui7-tou5, cha-bou2 gin2-a2 jip8 ui7-tou5 e5 pang5, liam5-piN beng7-leng7 i chiau3 sou2 choe3 hoan-hu3--e5 long2 m7-thang sio2-khoa2 tin2-tang7. Chong2-si7 cha-bou2 gin2-a2 ai3 khoaN3 pin5-hong e5 tou5, koh mng7 choe7-choe7 oe7, ti3-kau3 phah-bo5 chng-choe3 e5 khoan2-sit, ui7-tou5-su chiu7 chek-pi7 i kong2, “Goa2 hou7 li2 kang-chiN5, beng7-leng7 li2 chiau3 hit-e5 khoan2-sit, tiaN7-tiaN7 khia7 m7-thang tin2-tang7, li2 chaiN2-iuN7 chhui3 tit8-tit8 kong2 ia7 chhiu2 ki2 tou5, khoaN3 lai5 khoaN3 khi3, beh hou7 goa2 chaiN2-iuN7 ui7?” Cha-bou2 gin2-a2 siu7 chek-pi7 liau2-au7, m7-kaN2 koh-chai3 khui-chhui3, koh chng chhin-chhiuN7 cheng5 e5 se3-bin7, chong2-si7 sim phok8-phok8 thiau3, siong5-siong5 thau-khoaN3 pin5-hong e5 tou5, soa3 boe7 ki3-tit tai7-seng ui7-tou5-su sou2 hoan-hu3 i e5 oe7, koh mng7 ui7-tou5-su kong2, “Chit-e5 lang5 chaiN2-iuN7 siu7 teng3 ti7 sip8-ji7-ke3? Si7 chin phaiN2 e5 lang5--mah?” Ui7-tou5-su tong3 boe7-tiau5, bin7 u7 hian2-chhut siu7-khi3 e5 khoan2 kong2, “M7-si7, m7-si7, I si7 chin ho2 e5 lang5.” Cha-bou2 gin2-a2 khoaN3-kiN3 ui7-tou5-su siu7-khi3, chiu7 m7-kaN2 koh mng7, chi2-u7 ti7 sim-lai7 teh siuN7 kong2, “Na7 sit8-chai7 si7 ho2 lang5, kiam2 oe7 tu2-tioh8 chiah chhiN-chham2--mah?” SiuN7 lai5 siuN7 khi3 long2 m7 chai hit-e5 ian5-kou3. Tok8-tok8 theng3-hau7 ui7 liau2, chiah cheng7-cheng7 to3--khi3 na7-tiaN7. Au7-pai2 koh lai5, ui7-tou5-su eng7 hoaN-hi2 e5 bin7-sek kap i kong2-oe7, “Siu7 teng3--e5 ki3-jian5 si7 ho2 lang5 chaiN2-iuN7 oe7 siu7 teng3, teng3 chit8-pai2 chiu7 beh pang3--I a2-si7 beh koh pan7--I?” Ui7-tou5-su khoaN3-kiN3 cha-bou2 gin2-a2 tauh8-tauh8 mng7 bo5 soah, na7 bo5 ka7 i kong2 chit-e5 tou5 sou2 ui7 e5 lai5-lek8, i tek-khak koh-chai3 kiau2-jiau2--goa2, boe7-oe7 chu3-sin5 ku2-ku2 chng se3-bin7, chiu7 ka7 i kong2, “Li2 chhiaN2 theng3-hau7 goa2 chiong sou2 ui7-e5 e5 lai5-lek8 long2-chong2 ka7 li2 kong2, Au7-lai5 m7-thang koh kiau2-jiau2.” 
  Sui5-si5 chiong Siong7-te3 thiaN3 se3-kan lang5, Ia5-sou kang3-seng i-piN7 kiu3-lang5, kau3 lou7-be2 siu7 loa7-choe7 e5 sun2-hai7 teng3-si2 ti7 sip8-ji7-ke3 chiah-e5 cheng5-heng5 long2 kong2 hou7 i chai. Ui7-tou5-su lun7 chit-e5 tai7-chi3 ti7 i long2 bo5 kan-siap8, chi2 u7 chhin-chhiuN7 chhui3 kong2 kou3-su7 chit8 iuN7, tok8-tok8 chit-e5 choe3 seng-li2 lang5 e5 cha-bou2 gin2-a2, khi2-thau5 thiaN-kiN3 kong2 Ia5-sou e5 tai7-chi3, sim-lai7 liam5-piN siu7 kam2-tong7 kau3 beh lau5 bak8-sai2, chhim-chhim lin5-bin2 Siong7-te3 tok8-siN e5 KiaN2 loh8-lai5 se3-kan siu7 po7-giok8 e5 heng5-hoat8, chong2-si7 in-ui7 ti7 cheng3-lang5 e5 bin7-cheng5, m7-ai3 chhut-siaN thi5-khau3, chi2-u7 sim-koaN iu-bun7. Au7-lai5 na7 kau3 ui7-tou5 e5 pang5, siang bak8 chu3-sin5 khoaN3 pin5-hong e5 tou5, chong2-si7 in-ui7 sun7-than3 ui7-tou5-su sou2 hoan-hu3 chiah m7-kaN2 koh mng7. Keng-ke3 ku2-ku2, chit-e5 tou5 ui7 ho2, ui7-tou5-su chiu7 chiau3 cheng5 sou2 gi7-lun7 e5 chiN5 hou7--i, koh leng7-goa7 eng7 chiN5 siuN2--i kong2, “Goa2 ui7 chit-e5 tou5 chin kai-chai3, i2-keng u7 lang5 eng7 choe7-choe7 chiN5 boe2--khi3-lah. Li2 e5 bin7 chin sui2, kap kou2-cha2 chhut-mia5 e5 cha-bou2 gin2-a2 chhin-chhiuN7, goa2 taN beh ui7 pat8 khoan2 e5 tou5 theng3-hau7 goa2 hit-e5 tou5 e5 ko2 phah ho2, na7 tioh8 koh eng7 li2 chiah kio3 li2 lai5.” Cha-bou2 gin2-a2 chiu7 theh8 chiN5 ia7 kong2 to-sia7. 
  Ui7-tou5-su long2 bo5 chu3-i3 ti7--i, i chiu7 kiaN5 oa2 pin5 hong e5 tou5 cheng5 ti3-i3 khoaN3, cheng7-cheng7 siuN7 tiap8-a2-ku2, hut-jian5 ka7 ui7-tou5-su kong2, “Chit-e5 Kiu3 Chu2 an2-ni thoe3 li2 siu7-khou2, phah-sng3 sian-siN tek-khak ti3-i3 thiaN3--I-mah?” Ui7-tou5-su bo5 in3--i, cha-bou2 gin2-a2 chiu7 hoan5-lo2 kong2-oe7 bo5 hah8 i e5 i3-su3, kian3-siau3 e5 khoan2-sit chhut-hian7 ti7 chhui3-phoe2, koaN2-kin2 chiu7 saN-si5 to3--khi3. Cha-bou2 gin2-a2 to3--khi3 liau2-au7, ui7-tou5-su siuN7 cha-bou2 gin2-a2 sou2 kong2 e5 oe7 sim phok8-phok8 thiau3, jit8-mi5 boe7 peng5-an, chek-si5 tiaN7-tioh8 beh khi3 le2-pai3-tng5, ka7 sin5-hu7 kong2, kiam2-chhai2 thang tit-tioh8 peng5-an, sin5-hu7 mng7 i khoaN3 chai kau3-lai7 e5 kui-ku2 a2 m7 chai, seng3-to7 thang sin3--mah? Koh ka7 i kong2, “Liau2-au7 sim-lai7 m7 bian2 koh iu-bun7,” chiu7 thoe3 i ki5-to2 sia3-choe7, kah i an-sim to3--khi3. Au7-lai5 ui7-tou5-su chiong pin5-hong e5 tou5 kau i, ke3-chiN5 siu i khah siok8, phah-sng3 kong2 goa2 chin7 gi7-bu7 khek-ki2, tek-khak oe7 hou7 Siong7-te3 hoaN-hi2, sim-koaN chiu7 chiam7-chiam7 peng5-an. 
  Au7-lai5 na7 ka-ki7 chit8 lang5 ti7 cheng7-cheng7 e5 sou2-chai7 teh ui7-tou5 tauh8-tauh8 siuN7 hit-e5 cha-bou2 gin2-a2 sou2 kong2, “Kiu3 Chu2 an2-ni thoe3 li2 siu7 heng5-hoat8 li2 tek-khak thiaN3--I.” Chit ku3 oe7 koh siuN7 kong2, “Goa2 sit8-chai7 m7-bat keng3-ai3 chi2 nng7 ji7, thai2-tho2 oe7 po3-tap Ia5-sou e5 sin-khu, lai5 ka-ki7 ho7-choe3 hak8-seng?” Tui3 an2-ni koh iu-bun7 boe7 peng5-an, boe7 choan-sim ui7-tou5, long2 bo5 heng3-bi7. KiaN5-iu5 ti7 koe-chhi7 chhin-chhiuN7 teh chhe7 phah-m7-kiN3 e5 mih8. Chit8-jit8 khoaN3-kiN3 choe7-choe7 lang5 kiaN5 jip8 hang7-a2 lai7 chit8 keng chhu3-a2, chiu7 mng7 lang5 kong2, “Chit ui7 si7 sim2-mih8 sou2-chai7?” U7 lang5 ka7 i kong2, “Chit-e5 si7 Hok8-goan5 kau3 e5 le2-pai3-tng5.” Koh kong2, “In si7 chun-than3 Seng3-chheh e5 oe7 choe3 chong-chi2, lan2 hong7 thian-chu2 kau3 e5 lang5, khoaN3 in si7 iN7-toan, put-chi2 m7 ai3 jip8 in e5 le2-pai3-tng5.” Ui7-tou5-su phah-sng3 chit-si5 ti7 koe-lou7 kiaN5-iu5, koh sim-thau5 loan7-loan7, put-ju5 jip8 lai5 thiaN to7-li2, kiam2-chhai2 thang soah iu-bun7, chiu7 te3 cheng3-lang5 jip8--khi3, thiaN-kiN3 bok8-su sou2 kong2 e5 oe7 kap pat8 lang5 bo5 tang5, i2-cheng5 long2 bo5 thiaN-kiN3 chit-ho7 e5 oe7. Thoan5-to7 e5 lang5 chhin-chhiuN7 put-chi2 chai sou2 kong2 e5 oe7 si7 chin--e5. Le2-pai3 soah chiu7 kap bok8-su tam5-lun7, bok8-su chiu7 theh8 ka-ki7 e5 Seng3-chheh chioh i khoaN3, khou2-khng3 i tioh8 ti3-i3 Ia5-sou e5 oe7, tioh8 chhim-sin3 Seng3-chheh long2-chong2 e5 chin-li2, bo5 ku2 chiu7 oe7 siu7 Sin5 e5 kam2-hoa3, tit-tioh8 chin sia3-bian2 choe7 e5 pi3-koat. ThiaN i e5 oe7 put-chi2 u7 chhu3-bi7, iau2-ku2 bo5 choe7-koa3 e5 sou2-chai7, Au7-lai5 i soe3-ji7 thak8 chit pun2 Seng3-keng, hut-jian5 chiu7 beng5-pek8, chai i siu7 Siong7-te3 e5 un-tian2 lai5 sia3-bian2 choe7 tit-tioh8 teng5-thau5-siN, choe3 Ia5-sou sin3-sit8 e5 hak8-seng. Cha2-si5 m7 chai beh chaiN2-iuN7 lai5 thiaN3 Ia5-sou, hian7-si5 chiu7 i2-keng beng5-pek8, sim-koaN chiu7 siN-khi2 po3-tap e5 i3-su3, m7-chai beh chaiN2-iuN7 po3-tap. 
  Chit-si5 Tek-kok iau2-be7 u7 chong-kau3 chu7-iu5 e5 hoat-lut8, Hok8-goan5 kau3 e5 bok8-su siong5-siong5 siu7 pun2-toe7 e5 Kau3-hoe7 khun2-pek, tui3 an2-ni chiu7 li7-khui Tou-su7-to7 siaN5. Ui7-tou5-su chin ai3 thoe3 Ia5-sou choe3 kan-cheng3, kho2-sioh bo5 khau2-chai5, boe7 oe7 tng cheng3-lang5 e5 bin7-cheng5 ho2-taN2 tam5-lun7, put-chi2 boe7 koat-toan3, teh siuN7 e5 si5, chhiu2 theh8 ian5-pit bo5 i3-tiong sun7 chhiu2 ui7 Ia5-sou e5 thau5-khak ti3 chhi3-a2 bian2-liu5 e5 tou5, ui7 ho2, soa3 ka-ki7 tioh8 kiaN, hut-jian5 siuN7 kau3 lang5 tak8 e5 long2 u7 kian3-tiong5, Siong7-te3 iau2-be7 siuN2-su3 goa2 khau2-chai5, kiam2 boe7 eng7 goa2 ui7-tou5 e5 pit lai5 piau2-beng5 Ki-tok e5 thiaN3-sim--mah? Koh siuN7 cheng5 sou2 ui7 e5 pin5-hong tou5 sui-jian5 tit-tioh8 cheng3-lang5 o-lo2, sit8-chai7 u7 bo5 oan5-choan5 ho2 e5 sou2-chai7, in-ui7 hit-si5 ui7 chit-e5 tou5, chi2 u7 hian2-beng5 Kiu3 Chu2 bin7-heng5 e5 kan-khou2, na7 beh koh ui7, tek-khak ti7 iu-bun7 kan-khou2 e5 tiong-kan, oe7 hian2-chhut chin toa7 e5 thiaN3 sim chiah si7 oan5-choan5, tui3 an2-ni chiu7 ki5-to2, kiu5 Siong7-te3 chi2-si7 tioh8 chaiN2-iuN7 lai5 ui7 chit-e5 tou5, lai5 hian2-beng5 Siong7-te3 e5 lin5-bin2, Ia5-sou e5 un-tian2, hou7 hoan7-na7 khoaN3-kiN3 tou5 e5 lang5 long2 u7 hoan2-hoe2 tau5-hang5 I e5 sim. 
  Ui7 e5 si5 chhiu2 bo5 chiau3 ka-ki7 e5 i3-su3 lai5 ui7, siong5-siong5 chhut ti7 bo5 phah-sng3 chiu7-si7 ka-ki7 khoaN3 tou5 ia7 put-chi2 ki5-koai3, ui7 ho2, kiN3-na7 khoaN3-kiN3 tou5 e5 lang5 bo5 m7 o-lo2--i, u7 lang5 beh eng7 choe7-choe7 chiN5 ka7 i boe2, ui7-tou5-su m7 boe7--i, sui5-si5 sang3 hou7 pun2 siaN5 e5 kong-sou2 khi3 tiau3, hou7 peng5-siong5 e5 lang5 long2 khoaN3 oe7 kiN3. Tou5 e7 u7 sia2 nng7 ku3 si kong2, “Goa2 bat thoe3 li2 siu7-khou2, li2 beh the3 Goa2 chaiN2-iuN7?” SiaN5-lai7 khoaN3 tou5 e5 lang5 put-chi2 choe7, siong5-siong5 thiaN-kiN3 kiau-ngou7 e5 lang5 liam7 chit nng7 ku3 si, ui7-tou5-su ia7 siong5-siong5 kau3 kong-tng5 chhu3-au7 an-cheng7 e5 sou2-chai7 am3-chiN7 ki5-to2 Siong7-te3 hou7 chit pak tou5 u7 kam2-hoa3--lang5 e5 kong-hau7. Chit8-jit8 cheng3-lang5 si3-soaN3 liau2-au7 u7 chit8 e5 song3-hiong e5 hu7-jin5-lang5 tiaN7-tiaN7 khia7 ti7 tou5 cheng5, bin7 u7 bak8-sai2, chhin-chhiuN7 sit8-chai7 u7 siu7 kam2-tong7, siong5-se3 khoaN3 chiah chai chiu7 si7 cheng5 hit-e5 choe3 seng-li2 lang5 e5 cha-bou2 gin2-na2. Cha-bou2 gin2-na2 kong2, “Sian-siN--ah, Kiu3 Chu2 thiaN3--li2 thoe3 li2 pang3-sak sin-khu, li2 ui7 chit pak tou5 lai5 po3-tap--I, goa2 si7 seng-li2 lang5 e5 cha-bou2 gin2-a2, boe7-oe7 u7 hun7 ti7 I e5 thiaN3-sim, beh chaiN2-iuN7?” Ui7-tou5-su chiu7 chiong seng3-to7 kong2 hou7 i chai kong2, “Ia5-sou sit8-chai7 thoe3 li2 si2.” Koh chiong pun2-sin tit-tioh8 kiu3 e5 li2-iu5, chiu7-si7 tui3 i cha2-cheng5 sou2 mng7--e5, “Chu2 thoe3 li2 si2 li2 tek-khak ti3-i3 thiaN3--I.” Chit-si5 ui7-tou5-su bo5 liah8 cha-bou2 gin2-a2 tauh8-tauh8 mng7 choe3 kiau2-jiau2 chiu7 chiong Ia5-sou si2 au7 chiuN7-thiN kap koh lai5 se3-kan e5 to7-li2 kong2 hou7 i thiaN, cha-bou2 gin2-a2 sim siu7 kam2-tong7, tit-tioh8 Kiu3 Chu2 sia3-choe7 e5 un, kek8-ki5 hoaN-hi2, ia7 kam-goan7 choe3 Ki-tok e5 hak8-seng, ui7 Chu2 choe3 kan-cheng3. 
  Teng2-bin7 sou2 kong2, si7 Tek-kok kui2-na7 pah ni5 cheng5 e5 tai7-chi3, Au7-lai5 kui2 chap8 ni5 u7 siau3-lian5 choe3 koaN e5 kiaN2-ji5, che7 be2-chhia kiaN5-iu5 ti7 Tou-su7-to7 siaN5, chhi7-be2 e5 si5 kiaN5-iu5 ti7 kong-tng5, khoaN3-kiN3 chit pak tou5, toa7-toa7 siu7 kam2-tong7, keng2-jian5 chu3-sin5 teh khoaN3, ian5-chhian5 si5-kan, jit8 am3 beh koaiN-mng5, kou3-mng5 e5 lang5 tah i e5 keng-thau5, chiah tioh8-kiaN chhut-mng5 to3--khi3. Chit lang5 mia5 kio3 Sim Seng2-to7 (chhut-si3 ti7 chit8 chheng chhit pah ni5, si2 ti7 chit8-chheng chhit-pah lak8-chap8 ni5) si7 hu3-kui3 e5 kiaN2-ji5, to3-khi3 kau3 kheh-tiam3, jip8 pang5, kui7-loh8 ti7 thou5-kha, chiong hu3-kui3 kong-lo5 mia5-siaN long2 hian3 hou7 Kiu3 Chu2, koh chit8-si3-lang5 lip8-chi3 beh choe3 Siong7-te3 e5 kang, siat-lip8 Tek-kok chit8 e5 chhut-mia5 chin jiat8-sim khek-ki2 e5 Kau3-hoe7. In lak8-chap8 lang5 e5 tiong-kan, chiu7 tioh8 chhe chit8 lang5 khi3 kek8 hng7 e5 sou2-chai7, thoan5-to7 ti7 pai3-put8 e5 lang5 e5 tiong-kan. Sit8-chai7 si7 pat8 e5 Kau3-hoe7 sou2 boe7 pi2--tit-e5. Beh khoaN3 Su7-teng-po2 e5 tou5 hian7-kim boe7 khoaN3--kiN3, in-ui7 kui2 na7 chap8 ni5 cheng5, kong-tng5 tioh8 he2-sio, chit tiuN tou5 ia7 sio--khi3. Ui7-tou5-su ui7 ho2 liau2-au7, chit-e5 tou5 bat hou7 choe7 choe7 lang5 ka-ki7 mng7 kong2, Ki-tok bat thoe3 goa2 si2, goa2 tioh8 chaiN2-iuN7 tioh8-boa5 lai5 po3-tap? Thak8 e5 lang5--ah! ChhiaN2 siuN7 chit-e5 tou5 sui-jian5 boe7-oe7 khoaN3--kiN3, m7-ku2 tou5 tiong sia2 e5 si long2 boe7 biat8-bo5. Ia7 ng3-bang7 li2 oe7 eng7 chit-ku3 oe7 ka-ki7 mng7. 
</CL>
<HL>

世間人m7-thang無--e5。
無好物合嘴，草菜亦thang止飢。無sui2 e5衫thang穿，粗布亦thang jia身軀。無sui2 e5厝宅thang企，厝仔亦thang安身。獨獨心內無福音救世e5道理--e5，就錢財迷惑伊e5心，酒色逞伊e5私慾，滿心e5艱苦到boe7講tit，雖罔好物亦boe7 kah嘴，sui2衫無夠額thang穿，sui2 e5厝宅無夠額排場。無反悔改過失e5氣力，無積聚功勞行好e5才能，今世無一日e5真快樂，來世有萬年永遠e5艱苦，親像孤單e5囡仔失落父母，親像羊仔行無路，實在淒慘到極。可惜天下有濟濟人m7知。 
替Hou7蜂釘。
有一個細漢基督徒，講話做代誌無kap平常e5囡仔相同。一個牧師問伊講，「你今年幾歲？有知赦罪得著恩典e5道理抑無？」應講，「我知lah。無thai2會堪得做基督徒，」牧師奇怪伊e5話。Koh將所應e5問較詳細。囡仔應講，「我bat te3老父入聖堂，救主替人贖罪e5代誌我聽到不止熟，不過無啥明白，我亦放做無要緊，扑算大漢e5時知bat較深，才koh講究亦be7遲。一日我ti7花園thit-tho5，m7知tui3 tah落飛一隻蜂來，勢面不止雄，親像無釘--著m7放我煞。我真驚，提手巾poaN7--伊，續ti7頭殼頂iaN7-iaN7飛m7離開，我koh較驚。Hit時我e5老母ti7樹腳teh熨衫，我走去chhe7--伊，老母aN5 我ti7裙--nih，蜂也jip 到，hioh老母e5手肚，出力釘，毒刺入肉真深。老母放我落，講，『無要緊--lah。』我看見蜂iau2 ti7手--nih be7 lut 。老母講，『Che是我替你hou7伊釘--e5。只聽見基督替人受苦，亦tu2-tu2這號意思。』我看見老母手tou2 發hong5 。蜂扑死了，釘e5所在亦腫。老母叫疼，我親目看--見，不止boe7過心，想老母疼心chiah深，願本身受艱苦m7甘我hou7蜂釘。Tui3 an2-ni才曉悟替人死贖罪e5道理。聖經講，『基督受鞭扑，咱攏得著醫好。』早我無明白這個意思，今tui3實事看--見-lah。我深深知將來應該受e5報應，攏下ti7救主e5身上，因為救主已經做我e5代表。代表既然受罰，罪人的確免受審判。Tui3 chit tiap8 心內大光明，知上帝e5救恩已經入我e5心。牧師！你想救贖e5意思kiam2 m7是an2-ni--mah？」聽--見e5人大奇怪，o-lo2老母gau5教示。 
現在e5教友有--e5扑算得著救贖是tui3家己e5好品行。An2-ni伊e5智識大m7值這個囡仔。 
犯罪得著赦免。
法律。福音。
法律，照公理一下定著，boe7 koh寬容。福音，就是因為基督e5仁愛，用特別e5恩施hou7--人。Che是法律kap福音e5大無相同。摩西，獨獨祝福守法--e5。耶穌，就赦免犯法--e5。Che是in兩個e5大各樣。 
企獨木橋遠遠看快樂地。
一個少年做人不止好，可憐無父子，憐憫散hiong人，敬老疼細，同鄉--e5逐個o-lo2--伊，就伊家己亦扑算摸心無見笑，後來穩當有thang享受天堂e5福氣。有一暝，伊夢見行天路，半路有水隔--teh，岸邊有柴橋，是本身所tah--e5，就行ti7橋頂，到橋盡，水那闊boe7過--去。這條水講是約旦e5河。遠遠看神城相離無偌遠，內面玻璃殿瑪瑙宮懸到tu2天，天使聖徒tiam3內面吟詩唱歌，攏總會聽見，大概是歡喜倚靠耶穌基督e5功勞才有thang享受福氣。越頭看本身所tah e5橋攏是石頭疊--e5，石--nih扑濟濟好句，親像清氣心肝、減少私慾、修治家己、疼--人、行好chiah-e5逐款屬道德e5字樣，總是猶原boe7到天堂，才知一世人所做成做空空，boe7禁tit大傷心，續精神。 
Thang知得著救e5道理，在倚靠救主，m7是倚靠家己e5功勞。 
看冊e5朋友！著知世間所叫做好人--e5，不過是講這個 較贏hit個na7-tiaN7，照人相比thang 講是好，m7-ku2 kap上帝相比，較怎樣亦是罪人，所以積聚功德boe7夠額得著上帝e5恩，來享受天堂e5福氣。苦海無邊，ai3 tah橋過--去，m7是人e5力所會做，獨獨願世界e5人看無家己，想一世人所做e5好德行，是本份所應該盡--e5，無夠額thang誇口，若an2-ni kap上帝相比實在精差極遠。所以著就近救主，倚靠伊放sak身軀贖罪e5功勞，才有上到天國e5向望。設使世間若有完全e5人，就基督免降世做人e5救主。上帝賞賜這個福音聖道，就是為著世界e5人，tui3 早到今be7會行好thang親像上帝。新約馬可第十章記一個少年人見耶穌，家己稱一切e5誡命tui3細漢攏有守到完全。耶穌ka7伊講，「你iau2欠一條iau2-be7行。」因為人tiam3世間所應該著盡e5責任極無限量，若家己倚靠好品行好功德，就著逐項行到圓滿，欠一項猶原boe7做--tit。所以聖經講，「干犯一條誡命kap干犯眾條無各樣。」設使無基督臨到世間救--人，就世間無一個有活e5向望。保羅講，「獨獨上帝e5子耶穌替我放sak性命贖罪。」Koh講，「M7是人疼上帝，是上帝家己代先疼--人，所以差子降落世間，做世間人贖罪e5挽回祭，這個是上帝e5疼世間人明明e5干證。」（I約翰4：10。）聖經koh講，「咱chiah-e5 tu2-tu2 ti7罪惡e5中間，基督已經替我死--lah。」（羅馬5：6。） 
Iau2-ku2欠「一」。
世界有真濟人，伊e5行代誌不止光明，守己疼--人，hou7人thang o-lo2，所可惜--e5 iau2-ku2欠一項，就是be7 bat基督做救主。大概m7-bat基督做救主e5人，雖罔外皮是好人e5款式，m7-ku2內心無上帝e5道理，外皮有世間逐項e5富貴榮華，內心無天頂e5尊貴快樂，外皮有親戚朋友e5 o-lo2，內心無聖神e5感化，人間有好人e5名聲，天頂無永活e5福氣，所以講欠一項 boe7做--tit。 
譬喻學算數--e5連連寫六個環000000，若問chiah-e5數目偌濟，猶原是無，抑是空空，若是ti7六環e5頭前寫一字「一」--字，就成做一百萬，an2-ni這字「一」--字，kiam2無大要緊--mah？ 
我亦在內。
聖經講，凡若信道理e5人，生前會享受平安，死後有永遠e5福氣。我bat用這項勸世間人，聽--見-e5講，無的確我有在內。問，是怎樣？應講，這號是泛泛e5話，若是我有份怎樣無記我e5姓名？我ka7伊講，世間同姓同名--e5 m7知偌濟。設使若有注名，亦無的確是tu2-tu2指hit個人。羅馬三章十九節講，通世間e5人攏仆ti7上帝審判e5下面。Koh講，凡若有血氣--e5，無一個 tui3遵守法律會ti7上帝e5面前稱呼做父--e5。所講「通世間。」「凡若有血氣--e5」，kiam2 m7是包含通世界來講？你kiam2會tui3世界外生--來？你家己扑算講無的確有份，不過推託e5話na7-tiaN7。英國e5貴族，濟濟ai3死後埋葬ti7禮拜堂內，疊石做墓，tok 玉做碑，雕刻花鳥人物，ai3 hou7看--見-e5 o-lo2講，這個是某某e5墓。風俗是an2-ni，無夠額奇怪。 
墓--nih e5艱苦快樂。
我一擺到某間大禮拜堂行行，看見內面一個墓，企玉墓牌，刻拉丁字「艱苦」。意思是講墓內e5人極艱苦，大概是守道理無深，死臨終e5時所吩咐e5話。後來我koh去羅馬城thit-tho5，城腳地內攏是大塗陷 幾若千哩長，che是早基督徒避難e5所在，現今teh做塚墓。中間一個墓牌扑濟濟「快樂」e5字樣，意思是墓內e5人極快樂。Che kaN2亦是死臨終e5時家己知平日信道理誠心才an2-ni講。看見這兩te3墓牌，boe7免tit想tui3早到今，逐人著經過死這關。獨獨願世界e5人ti7生前再三家己chhui2-tok8，將來墓牌--nih8 beh扑甚物字樣。這項是今仔日所著想--e5。 
准一名罪人入內。
某日，一個富人ka7伊e5奴僕張三講，「聽見講你已經得著恩典 thang入天國。我知你teh chhe7這個福氣實在真久--lah。試問，你怎樣得著an2-ni？請ka7我講明。」張三講，「這節是真奇怪。我代先掠做極難，總是m7知是非常容易。我e5入場券一下提--出，門就開，也我thang入內。An2-ni beh入天國na7-sai2 一張入場券就會用--tit。所可惜是這張入場券tui3我細漢e5時就有，因為boe7曉用，致到有那無，到這tiap8已經濟濟年無用--lah。」主人聽了奇怪講，「你既然有這張入場券，怎樣m7知影thang用？到底hit張入場券啥款？」應講，「大略kap平常e5入場券相同，頂面寫，『罪人』兩字，中間寫，『入場券』，第三排寫，『一張一名』。路尾註『路加18章13、14節』」
主人講，「An2-ni na7-tiaN7？」講，「不過an2-ni。我前boe7用--tit e5因端，就是照家己e5意思添幾若字ti7罪人兩字e5下底講，比厝邊頭尾e5人略略仔較好。管門--e5看--見就講，『這張券boe7用--tit。』第二擺去，koh ti7罪人兩字e5下底添，『這人真出力koh少少坐掛。』無扑算亦boe7用--tit。所以我就倒--來，流目屎祈禱不止迫切。第三擺去，koh添，『這人啼哭罪惡。』這幾字ti7券--nih8。 
Koh再boe7用--tit。獨獨我家己想艱苦thang向望憐憫，功勞thang來補坐掛。我到這陣，想罪惡真重，boe7會得救，差不多beh失落得著救e5向望。忽然聽見基督ka7我講，『我就是門，tui3我入--e5會得著救。』（約翰10：9。）Koh講，『就近我e5人，我無棄sak--伊。』（約翰6：37。）『若是lin2 m7 ai3就近我來得著活。』（約翰5：40。）後來koh講寶貝e5話講，『甘願e5人真心thang白白得著活e5水。』（啟示錄22：27[17]。） 
查考聖經法利賽人kap抽hiong3 e5人相kap上殿祈禱（路加8[18]：10。）罪人反轉得著上帝接納。家己稱義e5人反轉受拒絕，tui3 an2-ni我知這個理，罪人得著主e5恩典，無別項e5因端。伊本是罪人，koh家己知實在是罪人，攏無講罪重--e5就boe7得著救，亦無講罪輕--e5 thang向望重頭生，m7免求寬容，若會誠心認家己e5罪倚靠上帝所賞賜e5恩典就好。所以主論聖殿祈禱e5罪人講，『這人倒--去thang得著稱義。』我記tit耶穌e5話講，『我來這世間是招有罪e5人反悔改變。』到chit-tiap8我就提出入場券，攏無koh添字，交hou7管門e5人，門已經開，我就liam5-piN入去。」 
試問lin2 e5心志ai3入天堂抑無？若ai3入著學張三e5故事，家己認是罪人，倚靠耶穌做救主，叫上帝做天父，所求--e5就會得著。 
美術館e5故事。
德國e5 Tou-su7-to7城，早時有一個出名e5畫圖家，名叫Su7-teng-po2，這人e5畫圖，名聲不止好，無扑算所賣真少。伊e5朋友ti7見--伊e5時，同聲o-lo2 講，後來定著得著名聲kap財利。
經過久久攏無人來問，佳哉這個人e5畫圖，出ti7生成e5所愛，無為著趁錢，所以逐日畫圖到尾be7生起怨恨。一日有厝邊e5禮拜堂e5神父，親身去探--伊，託重伊畫台頂一pak圖。神父代先講出家己e5意思，就是將耶穌釘十字架畫ti7中央，兩爿才畫別項e5故事。畫圖師聽了，靜靜想tiap8仔久就講，「這個工m7是快做，因為耶穌釘十字架，kap別等號e5圖無同，若平常e5法度來畫，就攏無意思，hou7人無趣味，的確著真好--e5才會hou7看圖e5人醒目驚心，總是m7知你會出偌濟工錢，若工錢差不多，我的確出力來做，hou7伊比別款e5圖較有各樣e5款式。」神父講，「你m7免代先推chhiau5價錢，請聽我講明hit個因端，有一個富人，ti7本禮拜堂聽道理受感激，tui3 an2-ni反悔坐掛，得著上帝救贖e5恩典，就祈禱下願beh做這個圖來送本禮拜堂做紀念，hit人e5意思，無要緊工錢偌濟，只有若得著極好e5圖。伊就會出濟濟工錢。」畫圖師講，「既然an2-ni講，我就著出力趁命令，你後--日koh來，這個圖e5稿的確好，hiah-e5幼細e5所在，才koh斟酌改換。」神父允准--伊，相辭就去。畫圖師隨時全工畫屏風e5圖來求名聲。 
Ti7這個Tou-su7-to7城e5猶太國e5生理人企起不止濟。畫圖師想耶穌釘ti7十字架頂，四圍看--伊e5人，攏是猶太人，我也著畫猶太人e5面形，所以常常去猶太人聚集e5所在，將in e5面形代先畫ti7細本冊，倒--來了後，才koh細膩畫ti7屏風圖。神父常常來看像，就知畫圖師實在有出力teh畫，就不止歡喜，扑算這個圖若畫好，的確會加添禮拜堂e5榮光。 
Hit時tu2-tu2是春天，畫圖師常常去鄉社行遊看見逐項e5光景，就順筆來畫--起-來，這個是伊生成e5所愛。一日經過樹林，看見一陣生份e5百姓來開店，也無歇客店。In無親像平常e5款，常常toa3 in e5布棚，日--時四界行做生理，暝--時就搭布棚來歇。鄉社人也真濟看輕hit號人講，「In名做生理人，實在就是賊。」畫圖師看見hiah-e5百姓e5中間，有一個十外歲e5查某囡仔，頭毛烏金親像鏡，sui2 giang-giang，雖然衣裳破破，也boe7扑無伊e5 sui2。畫圖師看--見，扑算若畫伊e5面形，的確是真sui2。Koh想西班牙國e5唱曲e5查某人，ti7 hit時是不止出名，若畫做女樂隊是合宜，就kah伊跳舞，裝做逐款e5勢面，忽然kah伊著定定企無振動。人常常o-lo2講畫圖師，畫圖真緊，總是也boe7 liam5-piN畫好，這個細漢e5查某囡仔真久無振動，就不止厭sian7。到像畫了，才看見伊e5面色親像塗。畫圖師看見hit個查某囡仔chiah順趁，就o-lo2--伊。Koh kap伊e5父母約beh hou7伊淡薄錢，就吩咐伊著逐禮拜三擺去畫圖師e5家hou7伊畫，到圖畫好才煞。 
這個查某囡仔入城到畫圖師e5家看見所be7-bat看--見-e5，就不止奇怪，凡所有 e5 ke-si，逐項著問看有甚物路用。忽然看見畫iau2-be7好e5屏風圖就koh較gong5-ngiah8，直直看無nih，看見圖中所畫，有三人釘ti7十字架，四面有濟濟人teh看來恥笑，就boe7顧tit定定，用手ki2圖中e5十字架，問畫圖師講，「這個是甚物人！」畫圖師應講，「這個是基督。」伊koh問講，「Chiah濟人是teh做甚物？」應講，「就是beh釘伊ti7十字架。」Koh問講，「四面teh看e5人面目雄惡是甚物人？」Hit時畫圖師注意ti7畫圖，查某囡仔入畫圖e5房，liam5-piN命令伊照所做吩咐--e5攏m7-thang小可振動。總是查某囡仔ai3看屏風e5圖，koh問濟濟話，致到扑無裝做e5款式，畫圖師就責備伊講，「我 hou7你工錢，命令你照hit個款式，定定企m7-thang振動，你怎樣嘴直直講也手ki2圖，看來看去，beh hou7我怎樣畫？」查某囡仔受責備了後，m7-kaN2 koh再開嘴，koh裝親像前e5勢面，總是心phok8-phok8跳，常常偷看屏風e5圖，續boe7記tit代先畫圖師所吩咐伊e5話，koh問畫圖師講，「這個人怎樣受釘ti7十字架？是真歹e5人--mah？」畫圖師擋boe7-tiau5，面有顯出受氣e5款講，「M7是，m7是，伊是真好e5人。」查某囡仔看見畫圖師受氣，就m7-kaN2 koh 問，只有ti7心內teh想講，「若實在是好人，kiam2會tu2著chiah淒慘--mah？」想來想去攏m7知hit個緣故。獨獨聽候畫了，才靜靜to3--去na7-tiaN7。後擺koh來，畫圖師用歡喜e5面色kap伊講話，「受釘--e5既然是好人怎樣會受釘，釘一擺就beh放--伊抑是beh koh辦--伊？」畫圖師看見查某囡仔tauh8-tauh8問無煞，若無ka7伊講這個圖所畫e5來歷，伊的確koh再攪擾我，boe7會注神久久裝勢面，就ka7伊講，「你請聽候我將所畫e5 e5 來歷攏總ka7你講，後來m7-thang koh攪擾。」 
隨時將上帝疼世間人，耶穌降生醫病救人，到路尾受偌濟e5損害釘死ti7十字架chiah-e5情形攏講hou7伊知。畫圖師論這個代誌ti7伊攏無干涉，只有親像嘴講故事一樣，獨獨這個做生理人e5查某囡仔，起頭聽見講耶穌e5代誌，心內liam5-piN受感動到beh流目屎，深深憐憫上帝獨生e5子落來世間受暴虐e5刑罰，總是因為ti7眾人e5面前，m7-ai3出聲啼哭，只有心肝憂悶。後來若到畫圖e5房，雙目注神看屏風e5圖，總是因為順趁畫圖師所吩咐才m7-kaN2 koh問。經過久久，這個圖畫好，畫圖師就照前所議論e5錢hou7--伊，koh另外用錢賞--伊講，「我畫這個圖真佳哉，已經有人用濟濟錢買--去-lah。你e5面真sui2，kap古早出名e5查某囡仔親像，我今beh畫別款e5圖聽候我hit個圖e5稿扑好，若著koh用你才叫你來。」查某囡仔就提錢也講多謝。 
畫圖師攏無注意ti7--伊，伊就行倚屏風e5圖前致意看，靜靜想tiap8仔久，忽然ka7畫圖師講，「這個救主an2-ni替你受苦，扑算先生的確致意疼--伊-mah？」畫圖師無應--伊，查某囡仔就煩惱講話無合伊e5意思，見笑e5款式出現ti7嘴phoe2，趕緊就相辭to3--去。查某囡仔to3--去了後，畫圖師想查某囡仔所講 e5話心phok8-phok8跳，日暝boe7平安，即時定著beh去禮拜堂，ka7神父講，kiam2-chhai2 thang得著平安，神父問伊看知教內e5規矩抑m7知，聖道thang信--mah？Koh ka7伊講，「了後心內m7免koh憂悶，」就替伊祈禱赦罪，kah伊安心to3--去。後來畫圖師將屏風e5圖交伊，價錢收伊較俗，扑算講我盡義務克己，的確會hou7上帝歡喜，心肝就漸漸平安。 
後來若家己一人ti7靜靜e5所在teh畫圖tauh8-tauh8想hit個查某囡仔所講，「救主an2-ni替你受刑罰你的確疼--伊。」這句話koh想講，「我實在m7-bat敬愛這兩字，thai2-tho2會報答耶穌e5身軀，來家己號做學生？」Tui3 an2-ni koh憂悶boe7平安，boe7專心畫圖，攏無興味。行遊ti7街市親像teh chhe7扑m7見e5物。一日看見濟濟人行入巷仔內一間厝仔，就問人講，「這位是甚物所在？」有人ka7伊講，「這個是復原教e5禮拜堂。」Koh講，「In是尊趁聖冊e5話做宗旨，咱奉天主教e5人，看in是異端，不止m7 ai3入in e5禮拜堂。」畫圖師扑算這時ti7街路行遊，koh心頭亂亂，不如入來聽道理， kiam2-chhai2 thang煞憂悶，就te3眾人入去，聽見牧師所講e5話kap別人無同，以前攏無聽見這號e5話。傳道e5人親像不止知所講e5話是真--e5。禮拜煞就kap牧師談論，牧師就提家己e5聖冊借伊看，苦勸伊著致意耶穌e5話，著深信聖冊攏總e5真理，無久就會受神e5感化，得著真赦免罪e5祕訣。聽伊e5話不止有趣味，iau2-ku2無坐掛e5所在，後來伊細膩讀這本聖經，忽然就明白，知伊受上帝e5恩典來赦免罪得著重頭生，做耶穌信實e5學生。早時m7知beh怎樣來疼耶穌，現時就已經明白，心肝就生起報答e5意思，m7知beh怎樣報答。 
這時德國iau2-be7有宗教自由e5法律，復原教e5牧師常常受本地e5教會窘迫，tui3 an2-ni就離開Tou-su7-to7城。畫圖師真ai3替耶穌做干證，可惜無口才，boe7會當眾人e5面前好膽談論，不止boe7決斷，teh想e5時，手提鉛筆無意中順手畫耶穌e5頭殼戴刺仔冕旒e5圖，畫好，煞家己著驚，忽然想到人逐個攏有見長，上帝iau2-be7賞賜我口才，kiam2 boe7 用我畫圖e5筆來表明基督e5痛心--mah？Koh想前所畫e5屏風圖雖然得著眾人o-lo2，實在有無完全好e5所在，因為hit時畫這個圖，只有顯明救主面形e5艱苦，若beh koh畫，的確ti7憂悶艱苦e5中間，會顯出真大e5疼心才是完全，tui3 an2-ni就祈禱，求上帝指示著怎樣來畫這個圖，來顯明上帝e5憐憫、耶穌e5恩典，hou7凡若看見圖e5人攏有反悔投降伊e5心。 
畫e5時手無照家己e5意思來畫，常常出ti7無扑算就是家己看圖也不止奇怪，畫好，見若看見圖e5人無m7 o-lo2--伊，有人beh用濟濟錢ka7伊買，畫圖師m7賣--伊，隨時送hou7本城e5公所去吊，hou7平常e5人攏看會見。圖下有寫兩句詩講，「我bat替你受苦，你beh替我怎樣？」城內看圖e5人不止濟，常常聽見驕傲e5人念這兩句詩，畫圖師也常常到公堂厝後安靜e5所在暗靜 祈禱上帝hou7這pak圖有感化--人e5功效。一日眾人四散了後有一個散hiong e5婦人人定定企ti7圖前，面有目屎，親像實在有受感動，詳細看才知就是前hit個做生理人e5查某囡仔。查某囡仔講，「先生--ah，救主疼--你替你放sak身軀，你畫這pak圖來報答--伊，我是生理人e5查某囡仔，boe7會有份ti7伊e5痛心，beh怎樣？」畫圖師就將聖道講 hou7伊知講，「耶穌實在替你死。」Koh將本身得著救e5理由，就是tui3伊早前所問--e5，「主替你死你的確致意疼--伊。」這時畫圖師無掠查某囡仔tauh8-tauh8問做攪擾就將耶穌死後上天kap koh來世間e5道理講hou7伊聽，查某囡仔心受感動，得著救主赦罪e5恩，極其歡喜，也甘願做基督e5學生，為主做干證。 
頂面所講，是德國幾若百年前e5代誌，後來幾十年有少年做官e5子兒，坐馬車行遊ti7 Tou-su7-to7城，飼馬e5時行遊ti7公堂，看見這pak圖，大大受感動，竟然注神teh看，延chhian5時間，日暗beh關門，顧門e5人tah伊e5肩頭，才著驚出門倒--去。這人名叫Sim Seng2-to7(出世ti7一千七百年，死ti7一千七百六十年）是富貴e5子兒，倒去到客店，入房，跪落ti7塗腳，將富貴功勞名聲攏獻hou7救主，koh一世人立志beh做上帝e5工，設立德國一個出名真熱心克己e5教會。In六十人e5中間，就著差一人去極遠e5所在，傳道ti7拜佛e5人e5中間。實在是別e5教會所boe7比--得-e5。Beh看Su7-teng-po2 e5圖現今boe7看--見，因為幾若十年前，公堂著火燒，這張圖也燒--去。畫圖師畫好了後，這個圖bat hou7濟濟人家己問講，基督bat替我死，我著怎樣著磨來報答？讀e5人--ah！請想這個圖雖然boe7會看--見，m7-ku2圖中寫e5 詩攏boe7滅無。也向望你會用這句話家己問。 
</HL>