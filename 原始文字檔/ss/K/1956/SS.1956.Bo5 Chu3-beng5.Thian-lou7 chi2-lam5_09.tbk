<CL>
  Bo5 Kun-toe2 e5 Kai2-liong5. 
  Lang5 na7 bo5 teng5-thau5-siN, sui-bong2 sim toan-chiaN3, i3 khian5-seng5, sin-khu siu-ti7, ke-teng5 choe5-chaN2, goa7-phe5 chhin-chhiuN7 u7 kai2-liong5 e5 khoan2-sit, kau3 ti7 Siong7-te3 e5 bin7-cheng5 iu5-goan5 bo5 lou7-eng7, chhin-chhiuN7 boe7 hoe--e5, chiong bo5 kun e5 hoe chhah ti7 phun5--nih8 boe7--lang5, siat-su2 thang tou5-bou5 chit8 si5 e5 ho2-khoaN3, chong2-si7 bo5 ku2 chiu7 ta--khi3. 
  Chhut-lat8 SaN-chiN Eng2-oah8. 
  Seng3-keng lun7 lut8-hoat kong2, lang5 oa2-kho3 lut8-hoat kiu5 eng2-oah8, siat-su2 chit8-si3-lang5 bo5 lat8 bo5 sim, bo5 chit8 si5 hioh-khun3, chong2-si7 boe7 tit-tioh8 eng2-oah8. Lun7 un-tian2 chiu7 m7 si7 an2-ni, si7 kong2 lang5 tok8-tok8 sin3-kho3 Ia5-sou i2-keng chiaN5 e5 kong-hun, seng5-siu7 Siong7-te3 peh8-peh8 hou7 lang5 e5 un-tian2, chiu7 u7 eng2-oah8. 
  Che3 Heng5 Chheng Sim Eng2-oan2 Peng5-an. 
  Lang5 khiam3 che3 bo5 thang heng5, siat-su2 peng5-iu2 thoe3 heng5, hit lang5 tek-khak hoaN-hi2 kam2-sia7 kong2, “Ka7 goa2 sia3 tang7-taN3, in-ui7 cheng5 jit8 hou7 che3 thoa-lui7, jit8 boe7 chiah8 mi5 boe7 khun3, taN li2 ka7 goa2 thoe3 heng5, goa2 e5 taN3 sia3--lah, thang un2 chiah8 un2 khun3 bian2 hoan5-lo2.” Lang5 che3 heng5 chheng, si7 te7-it khoai3-lok8 e5 tai7-chi3, bian2 hou7 lang5 cheng-mng5 tah8-hou7 lai5 tho2, koh bian2 tang-siam2 sai-bih, an2-ni thoe3 heng5--e5 sit8-chai7 si7 chit8 e5 kek8-ho2 e5 peng5-iu2, chiu7 hit-e5 hou7 peng5-iu2 thoe3 heng5--e5 beh chaiN2-iuN7 tap-sia7 ho2 peng5-iu2 e5 cheng5-i3, kiam2 m7 eng-kai thiaN3--i keng3-hong7--i-mah? 
  Kiu3 Chu2 Ia5-sou ka7 lan2 heng5 choe7-che3, tok8-tok8 chit8-pai2 chiu7 chiong lan2 sou2 u7 e5 choe7-che3 it-chin7 heng5-chheng, hou7 lan2 thang ku2-tng5 peng5-an, chit ho7 peng5-iu2 li2 beh chaiN2-iuN7 tui3-tiong7--I? Ia5-sou si7 lan2 te7-it ho2 e5 peng5-iu2, se3-kan bo5 chit8 e5 kap I oe7 pi2--tit. KiN3-na7 taN tang7 choe7-taN3--e5 kau3 Ia5-sou e5 bin7-cheng5, choe7-taN3 chiu7 thang sia3, goa2 kaN2 thoe3 Ia5-sou choe3 cheng3 kong2, “Ia5-sou i2-keng thoe3 goa2 chheng-heng5 choe7-che3, iah8 hoaN-hi2 thoe3 li2 heng5, Ia5-sou i2-keng thoe3 in chheng pah ban7 e5 lang5 heng5 che3.” Ka7 lang5 chheng-heng5 choe7-che3, te7-it iau3-kin2 e5 bun7-toe5, m7-si7 che3 loa7 tang7? Che3 chaiN2-iuN7 khiam3? Che3 chaiN2-iuN7 chheng? Iau3-kin2 e5 bun7-toe5 chiu7-si7, “Li2 kam-goan7 hou7 Ia5-sou thoe3 li2 chheng-heng5 choe7-che3 a2-bo5?” 
  Koe2 ChiaN3 Ui5-su. 
  Goa7 kok ho2-giah8 lang5 e5 le7, ti7 be7 si2 e5 tai7-seng long2 tioh8 sia2 chit8 tiuN ui5-su, siong5-se3 kong2 i e5 ke-he2 chiN5-gun5 beh chaiN2-iuN7 pun, kap si2-au7 tak8 hang7 beh chaiN2-iuN7 pan7-li2. Chit8 jit8, chit8 e5 chhit-chap8 goa7 he3 lau7-lang5 chhiaN2 goa2 hu3-ian5, chit-e5 sin3-than3 Ia5-sou i2-keng kui2-na7 chap8-ni5, i e5 phin2-heng7 put-chi2 ho2, seng3-cheng5 khiam-sun3, bo5 lun7 siaN2-su7 m7-kaN2 chu7-choan, tui3 chit hang7 iah8 soa3 m7-kaN2 ka-ki7 sin3 oe7 tit-tioh8 kiu3 a2 boe7. Lun7 i khek-ki2 thiaN3 lang5 e5 phin2-heng7, bo5 chit8 hang7 bo5 oh8 Ia5-sou e5 bou5-iuN7, u7 koa2 chin-sit8 e5 Ki-tok-tou5 kap bok8-su tiuN2-lo2, iah8 te3 i boe7 tioh8. Goan2 chiah8 soah, lau7-lang5 kap goa2 su-niu5 kong2, “Goa2 lau7--lah, siN3-mia7 m7 chai e7-hng a2 cha2-khi2, sou2-i2 sia2 chit8 tiuN ui5-su, pun-thiah goa2 e5 san2-giap8, ai3 chhiaN2 li2 kham3 in3 choe3 cheng3-jin5.” I chiu7 thak8 ui5-su hou7 goa2 thiaN, tak8 hang7 put-chi2 piN5-chiaN3, ji7-ku3 iah8 chin chim-chiok, hoan7-na7 tioh8 the5-gi7 iau3-kin2 e5 sou2-chai7, long2-chong2 hun-beng5 chheng-chho2, bo5 si-ho5 phah-ka-lauh8, iah8 bo5 loan7 e5 sou2-chai7. Goa2 thiaN liau2, ki5-koai3 i eng7 sim chiau5-kau3, lou7-be2 sia2 chit ku3 kong2, “Goa2 ai3 cheng3-beng5 si2 e5 si5, goa2 si7 chhim-chhim oa2-kho3 Ia5-sou Ki-tok e5 toa7 kong-lo5, goa2 thang hou7 I chih-chiap chiuN7 ThiN,” chiu7 pok i kong2, “Li2 e5 ui5-su tak8 hang7 put-chi2 chheng-chho2, tok8-tok8 lou7-be2 ku3 kong2, ‘Goa2 tok8-tok8 ng3-bang7 tui3 Ia5-sou e5 toa7 kong-lo5, goa2 thang hou7 I chih-chiap chiuN7 ThiN.’ Li2 siaN2-su7 kong2, ‘Ng3-bang7’? Seng3-keng kong2, ‘ Siong7-te3 in-ui7 Ia5-sou Ki-tok i2-keng siu-liu5 lan2.’ An2-ni mih8-sai2 tioh8 eng7 ‘Ng3-bang7’? II Ko-lim5-to gou7 chiuN, it chat kong2, ‘Goa2 chhim-chhim chai goan2 ti7 toe7--nih8 pou3-piN5 e5 chhu3 na7 hui2-hoai7, chiu7 u7 tui3 Siong7-te3 sou2 khi2-cho7, m7 si7 lang5 e5 chhiu2 sou2 cho7 e5 chhu3, si7 eng2-oan2 ti7 ThiN--nih8-e5.’ Ti7 chia bo5 kong2 ‘Ng3-bang7’ nng7 ji7.” Lau7-lang5 kong2, “Chit ku3 tok8-tok8 Po2-lo5 chiah oe7 an2-ni kong2, goa2 pi2 Po2-lo5 thai2 oe7 tioh8, kaN2 kong2 chit ho7 oe7? Goa2 oe7 kham-tit kong2 ‘ng3-bang7’ na7-tiaN7. 
  Se3-kan sui-bong2 u7 loa7-choe7 chu7-choan e5 lang5, ka-ki7 khoa-khau2 chun2-chun2 tit-tioh8 kiu3, goa2 khiok m7-kaN2 an2-ni, tit-tioh8 kiu3 a2 boe7, si7 au7-lai5 e5 tai7-chi3. M7-kaN2 ke-kiam2 kong2 tek-khak tit-tioh8 kiu3-un, beh thai2 kaN2 kho3 ka-ki7 kong2 tit-tioh8 kiu3? Hit ho7 chu7-choan--e5 tek-khak bo5 siaN2 khiam-pi e5 sim, iah8 si7 chin kiau-ngou7, li2 siuN7 an2-ni m7 si7?” Goa2 in3 kong2, “Li2 na7 liah8 chun2-chun2 tit-tioh8 kiu3 choe3 chu7-choan, si7 bo5 tho3-tong3. Chit ho7 sim si7 Siong7-te3 sou2 ai3, iah8 si7 Siong7-te3 sou2 un2-chun2--e5. Ia5-sou kong2, ‘Goa2 sit8-sit8 ka7 lin2 kong2, ThiaN Goa2 e5 oe7, iah8 sin3 chhe Goa2--e5, chiu7 u7 eng2-oah8, boe7 kau3 siu7 sim2-phoaN3, si7 i2-keng chhut-si2 jip8 oah8--lah.’ (Iok-han7 5:24.) Li2 kong2, li2 chhim-chhim oa2-kho3 Ia5-sou ui7 li2 sou2 choe3--e5, li2 tok8-tok8 sin3-kho3 Ia5-sou na7-tiaN7?” Lau7-lang5 in3 kong2, “Si7, goa2 tok8-tok8 sin3-kho3 Ia5-sou, goa2 put-chi2 sin3 Kiu3 Chu2 e5 toa7 kong-lo5, Chu2 sou2 choe3 tak8 hang7 oan5-choan5 kau3-giah8, boe7 koh ke--tit-lah.” Goa2 chiu7 mng7 kong2, “Li2 chhim sin3 Ia5-sou sou2 choe3 e5 kong-lo5 i2-keng oan5-choan5 ho2, lan2 se3-kan lang5 boe7 ka7 I ke-thiN, chhi3 mng7, li2 koh ke e5 tui3-thai7 si7 chaiN2-iuN7? Ia5-sou e5 kong-lo5, tau3-ti2 lan2 oe7 ka7 I kiam2-chio2 a2 boe7? An2-ni tioh8 a2 m7 tioh8?” Lau7-lang5 kong2, “Li2 sou2 mng7, goa2 bo5 beng5 siaN2 i3-su3, li2 m7 sin3 seng3-tou5 tioh8 choe3 kau3 be2 chiah un2-tang3 oe7 tit-tioh8 kiu3--mah?” Goa2 in3, “Te7-it bo5 chu2-chhai5 e5 lang5 sim-lai7 bo5 tiaN7 bo5 tioh8, tok8-tok8 Siong7-te3 e5 chi2-i3 eng2 boe7 koe2-oaN7. Sou2-i2 Chu2 po2-hou7 I keng2-soan2 e5 peh-siN3 ku2-tng5 bo5 soah. Na7 si7 te7-it seng3 chheng-khi3 e5 lang5, kan-ta oa2-kho3 ka-ki7 tiaN7 tioh8 e5 sim lai5 po2 sin khu, kiaN-liau2 chit si5 iah8 po2 boe7-tiau5, tek-khak tioh8 si2. Choe7-jin5 tit-tioh8 kiu3, tit-tioh8 pi3-iu7, si7 Siong7-te3 in2-chhoa7 in kau3 Ia5-sou e5 bin7-cheng5, u7 Ia5-sou kap Seng3-Sin5 e5 tiaN7-tioh8 e5 sim kou3-siu2--in, hou7 in boe7 hou7 Mou5-kui2 chhiuN2--khi3, che chiu7-si7 te7-it kian-kou3 e5 toe7-ki, si7 te7-it kau3-giah8 thang oa2-kho3--e5, li2 siuN7 si7 an2-ni m7 si7?” Lau7-lang5 hoaN-hi2 kong2, “Che chin-chiaN3 si7 te7-it un2-tang3 e5 toe7-ki. Goa2 chho3--lah, chho3--lah, giau5-gi5 Siong7-te3 pi2 sin3-kho3 Siong7-te3 e5 oe7 khah chu7-choan. Siong7-te3 e5 oe7 goa2 bo5 chhim-sin3, an2-ni kiam2 m7-si7 ka-ki7 liah8 choe3 ti3-hui7?” Chek-si5 kiah8 pit chiong “Ng3-bang7” koe2 choe3 chhim-sin3 Ia5-sou Ki-tok e5 toa7 kong-lo5, goa2 thang hou7 I chih-chiap chiuN7 thiN.” ChhiaN2 thok8-chia2 ti3-i3 thak8 Iok-han7 chap8-gou7 chiuN47 chap8 chat kau3 chap8-saN chat Soa3 kang2-kiu3 e7-phiN sou2 sia2 e5 si-ku3. 
  Chu2 Thoe3 Goa2 Si2. 
  Goa2 khoaN3 Ia5-sou teng3 sip8-ji7-ke3, <BR>ThiaN I siaN-im ai-khou2, <BR>Siang-chhiu2 siang-kha tui3 I hiap8-e7, <BR>Po2-huih lau5 chhut moa2 sin. <BR>Kiu3 Chu2 thoe3 goa2 siu7-khou2 kau3-kek8, <BR>Bo5 ui7 ho2 lang5 siu7 si2, <BR>Kho2-lin5 goa2 choe7, kap Chu2 tui3-tek8, <BR>Che un pi2 hai2 khah chhim. <BR>Ia5-sou e5 Chu-keh. 
  Ia5-sou si7 ban7 ong5 e5 Ong5, ban7 Chu2 e5 Chu2, kang3-ke7 kap lan2 choe3 peng5-iu2, na2 hiaN-ti7, che kiam2 m7 si7 kek8 chun-kui3 eng5-kng? Se3-kan iau2 u7 chun-kui3 eng5-kng khah-iaN5 che--mah? Lan2 si7 choe7-jin5, si7 te7-it san3-chhiah bo5 te3 thang kong2 e5 lang5, Ia5-sou chiong I hu3-ju7 e5 un-tian2 siuN2-su3--lan2, chit ho7 un-tian2 se3-chiuN7 te7-it hu3-kui3--e5 iah8 bo5 te3 thang tit--tioh8, lan2 tit-tioh8 che kek8 po2-poe3 e5 un-tian2, sit8-chai7 pi2 se3-chiuN7 kek8 hu3-kui3--e5 khah hu3-kui3. Choe3 hong5-te3 e5 chhe-eng7 thang kong2 chin chun-kui3 eng5-kng, lang5-lang5 keng3--i, lan2 choe3 ban7 ong5 e5 Ong5 e5 chhe-eng7, kiam2 bo5 koh-khah chun-kui3? Sou2-i2 Seng3-keng kong2, “Thoan5 hok-im--e5, in e5 kha-pou7 siaN ho2 thiaN kau3 chaiN2-iuN7.” Ia5-sou chhut-si3 ti7 be2-cho5, si2 ti7 sip8-ji7-ke3, li2 m7-thang siuN7 I siN pi-bi5, si2 kian3-siau3, na7 an2-ni phah-sng3, thai2 oe7 tit-tioh8 kiu3? Li2 m7-thang kan-ta siuN7 Ia5-sou pi-bi5 e5 si5, tioh8 beng5-beng5 chai Ia5-sou te7-it chun-kui3 eng5-kng e5 si5, chiaN5-choe3 lang5 e5 sin-the2, te7-it pi-bi5 e5 si5, iah8 u7 Siong7-te3 e5 seng3-chit, chit-tiap8 tiam3 ti7 thiN--nih8 che7 Siong7-te3 e5 toa7-peng5, I iu5-goan5 teh the2-thiap lang5 e5 loan2-jiok8. Ia5-sou e5 oe7 si7 thiN-teng2 e5 lut8-hoat, I e5 ku2-tong7 si7 sin5-jiah, I e5 kiaN5-choe3 si7 lan2 oan5-choan5 e5 bou5-iuN7, I si2, chiu7-si7 hi-seng choe3 che3-mih8, koh-oah8, si7 thai5-iaN5 kui2-ong5, koh lim5-kau3, thiN-teng2 e5 thian-kun tek-khak choe3 I e5 chhe-eng7, te7-gek8 e5 Mou5-kui2 iah8 long2 kiaN-hiaN5, kiN3-na7 siu7 siok8 e5 seng3-tou5 long2 hou7 I kiu3, tim5-lun5 e5 lang5 long2 tioh8 hou7 I sim2-phoaN3. 
  Na2 Chui2 Hiah Chheng, Na2 Seh Hiah Peh8. 
  Chit8 jit8 u7 siN3 TiuN kap siN3 Li2--e5 nng7 lang5 teh tam5-lun7 to7-li2, siN3 TiuN--e5 kong2, “Lan2 oa2-kho3 Ki-tok e5 huih, eng2-oan2 sia3-bian2 choe7-ok, I sui si7 chit8 pai2 sia3-bian2, lan2 chiu7-si7 tiaN7-tiaN7 bo5 choe7.” SiN3 Li2 e5 kong2, “Lang5 kiam2 oe7 chai choe7-ok u7 tit-tioh8 sia3-bian2? Goa2 siuN7 siN-cheng5 kaN2 m7-chai. Siat-su2 lang5 bo5 choe7, chiu7 thang na2 chui2 hiah chheng, na2 seh hiah peh8, se3-kan lang5 thai2 oe7 an2-ni? Goa2 khoaN3 lang5 ka-ki7 kong2 i choe7 tit-tioh8 sia3--e5, chin toa7 chho3-gou7, iah8 si7 phin2-phong2 e5 oe7.” Lang5 mi5--si5 cheng7-cheng7 to2 ti7 bin5-chhng5, kiam2 oe7 chai i e5 choe7-ok i2-keng tit-tioh8 sia3-bian2? Siat-su2 ti7 kim-mi5 ke3-si3, thai2 oe7 chai i e5 choe7-ok tek-khak bian2 siu7 chek-hoat8, bian2 loh8 te7-gek8? Lang5 beh thai3 oe7 chai? ChhiaN2 khoaN3 Siong7-te3 e5 chheh, khoaN3 I e5 oe7 kong2 chaiN2-iuN7. 
  “Sou2-i2 hiah-e5 tiam3 ti7 Ki-tok Ia5-sou--e5, taN long2 bo5 teng7 choe7.” (Lo5-ma2 8: 1.) “Goa2 sia3-bian2 lin2 e5 choe7.” (Sat-ka-li7-a 3:4.) “Goa2 sit8-sit8 ka7 lin2 kong2, thiaN Goa2 e5 oe7, bian2 siu7 sim2-phoaN3, chiu7-si7 i2-keng chhut si2 jip8 oah8.” (Iok-han7 5:24.) “Goa2 koat-toan3 bo5 koh ki3-liam7 in e5 choe7-ok kap in e5 put-hoat.” (Hi-pek-lai5 10:17.) “Phi3-ju7 tang li7-khui sai, tu5 goa2 e5 choe7-ok, bo5 ka7 goa2 chek-hoat8.” (Si-phian 105[103]:12.) “Goa2 chhat-siau li2 e5 choe7, na2 koaN2 bat8-hun5.” (I2-sai3-a 44:22.) KhoaN3 sou2 in2 e5 Seng3-keng sui si7 kui2-chat na7-tiaN7, iah8 kau3-giah8 thang cheng3-beng5 lan2 sou2 sin3--e5, m7 si7 lam7-sam2 ka-ki7 phin2-phong2, Seng3-keng lai7 u7 Siong7-te3 sou2 kong2 kui2-ku3 e5 oe7, kau3-giah8 thang in2-cheng3. Lan2 tioh8 chai lan2 sou2 sin3--e5 si7 chi7-chui7, chiu7-si7 chai lan2 bo5 ka-ki7 phin2-phong2, sit8-chai7 u7 chin e5 pin5-ku3, lan2 ti7 sim2-phoaN3 e5 si5, chhim-sin3 Ia5-sou sou2 choe3 e5 kang, oe7 ti7 Siong7-te3 e5 cho7-ui7 cheng5, cho7-chiu7 lan2, chhat-biat8 choe7-ok, bo5 li5-si-a2 ha5-chhu5. Lang5 kan-ta kong2, goa2 ng3-bang7 oe7 tit-tioh8 kiu3, lan2 si7 kiaN5 chiaN3-lou7--e5, m7-ku2 in sim-lai7 bo5 pa2-ak, chu7-jian5 Siong7-te3 boe7 ko-seng--i, hou7 i khia7-khi2 ti7 I e5 sou2-chai7. 
  Tit-tioh8 Kiu3 u7 Beng5 e5 Cheng3-kiN3. 
  “Chu2 kong2, chiah-e5 jit8 i2-au7, Goa2 kap in sou2 beh lip8 e5 iok si7 chit-e5, Goa2 beh chiong Goa2 e5 lut8-hoat he7 ti7 in e5 sim, khek ti7 in e5 thau5-nau2, au7--lai5 chiu7 kong2, In e5 choe7-ok, in e5 put-hoat, koat-toan3 bo5 koh ki3-liam7.” Chiah-e5 ki3-jian5 sia3-bian2, chiu7 bo5 koh ui7-tioh8 choe7 hian3-che3. Sou2-i2 hiaN-ti7--ah, lan2 ti7 Ia5-sou e5 huih ki3-jian5 tit-tioh8 ho2-taN2 jip8 seng3-sou2, tui3 I sou2 ka7 lan2 khui sin koh oah8 e5 lou7, an3 tiuN3-li5 keng-ke3--e5, chit-e5 tiuN3-li5 chiu7-si7 I e5 sin-the2, koh ki3-jian5 u7 toa7 che3-si ti7-li2 Siong7-te3 e5 ke, lan2 tioh8 eng7 chin-sit8 e5 sim, chhiong-moa2 e5 sin3, sim i2-keng siu7 hiu3, bian2 hou7 liong5-sim chek-pi7, seng-khu iah8 i2-keng siu7 chheng-chui2 soe2, lai5 chhin-kun7 Siong7-te3. Lan2 sou2 ng3-bang7--e5, i2-keng u7 seng5-jin7, taN tioh8 kian-kou3 chit-e5 seng5-jin7 bo5 io5-tang7, in-ui7 hit-e5 eng3-un2 lan2--e5 si7 chin-sit8.” (Hi-pek-lai5 10:16-23.) “In-ui7 lang5 si7 ki2 khah toa7--e5 lai5 chiu3-choa7, iah8 eng7 chiu3-choa7 choe3 saN-chiN e5 kiat-be2, lai5 koat-tiaN7 i. An2-ni, Siong7-te3 ai3 beh kek-goa7 hian2-beng5 I e5 chi2-i3 boe7 i5-ek8, hou7 hiah-e5 seng5-chiap eng3-un2 e5 lang5 chai, chiah eng7 chiu3-choa7 lai5 choe3 cheng3-kiN3, beh tui3 nng7 hang7 boe7 i5-ek8 e5 su7, Siong7-te3 sou2 boe7-oe7 peh8-chhat8--e5, hou7 lan2 u7 toa7-toa7 e5 an-ui3, chiu7-si7 lan2 i2-keng to5-pi7 lai5 khiN5 sou2 he7 ti7 thau5-cheng5 e5 ng3-bang7. Lan2 u7 chit-e5 ng3-bang7, chhin-chhiuN7 leng5-hun5 e5 tiaN3, pha ti7 tiuN3-li5 lai7, kian-kou3 bo5 i5-soa2, Ia5-sou choe3 sian-hong, i2-keng ui7-tioh8 lan2 jip8-khi3 hia, chiaN5-choe3 eng2-oan2 e5 Che3-si-tiuN2, chiau3 Bek8-ki-se2-tek e5 pan-liat8.” (Hi-pek-lai5 6:16-20.) “Goa2 sia2 chiah-e5 hou7 lin2 sin3 Siong7-te3 e5 KiaN2 e5 mia5--e5, beh hou7 lin2 chai lin2 u7 eng2-oah8.” ( Iok-han7 5 :13.) 
  Ma2-teng Lou7-tek Kap Sat-tan3 Pian7-lun7 Choe7-ok. 
  Ma2-teng Lou7-tek si7 Kai2-cheng3-kau3 e5 thau5 chit8 lang5, i chit mi5 bang7-kiN3 khoaN3-kiN3 Sat-tan3 theh8 chit8 kng2 chin tng5 e5 chheh, khui hou7 i khoaN3, Lou7-tek khoaN3 ji7 put-chi2 soe3, choa7 put-chi2 bat8, chiu7 soe3-ji7 thak8, thak8 liau2, to si7 ki3 i e5 choe7-ok--liau2-liau2, lian5 chit8 hang7 bo5 hoan7-tioh8--e5 iah8 bo5, tui3 cha2 i2-keng boe7 ki3--tit e5 choe7-ok iah8 ki3--teh, bo5 chit8 pai2 phah-ka-lauh8. Lou7-tek chiong sou2 ki3 e5 choe7-ok, chit8-tiau5 chit8-tiau5 siong5-se3 chha5-kho2--i, mng7 Sat-tan3 kong2, “Che tak8-tiau5 long2 si7 goa2 sou2 hoan7 e5 choe7 m7 si7?” Sat-tan3 kong2, “Li2 bat hoan7--bo5?” Lou7-tek kong2, “Goa2 na7 bat hoan7--tioh8, tioh8 chiong goa2 it-chhe3 sou2 hoan7 e5 choe7-ok kau goa2 khoaN3.” Sat-tan3 chek-si5 khi3 theh8 koh chit8 kng2 kap tu2-chiah siang7-khoan2 e5 lai5, lai7-bin7 iah8 sia2 put-chi2 chat8, kap hit kng2 bo5 li5-a2 cheng-chha. Lou7-tek koh tak8 tiau5 seng2-chhat, sou2 ki3 long2 si7 sit8, mng7 Sat-tan3 kong2, “Che long2 si7 goa2 hoan7 e5 choe7--mah?” Sat-tan3 in3, “Si7. Li2 sou2 hoan7--e5 chim-chiok siuN7 khoaN3, li2 ho7 choe3 Kai2-cheng3-kau3 e5 thau5-lang5, li2 e5 choe7-ok kau3 chiah choe7 tiau5, li2 u7 siaN2 bin7-bak8 kiN3 Siong7-te3, thoe3 Siong7-te3 choe3 kang?” Lou7-tek kong2, “Ho2. Li2 kiah8 pit hou7--goa2.” Eng7 ang5-bak8-chui2 hoaiN5 sia2 ti7 kng3--nih8, kong2, “Siong7-te3 e5 KiaN2 Ia5-sou Ki-tok e5 huih soe2-chheng goa2 it-chhe3 e5 choe7.” KhoaN3 chheh--e5, chhi3 siuN7, Li2 oe7 kam2-sia7 Siong7-te3 eng7 Chu2 e5 huih, chiong li2 e5 choe7 soe2 kau3 chheng-chheng khi3-khi3 a2-boe7? 
  Khek-liu5-pa-thoat-liap8 e5 Ki3-liam7 Pi. 
  Khek-liu5-pa-thoat-liap8 si7 kou2-cha2 e5 Ai-kip8 ong5 O2-liu5-tek e5 cha-bou2-kiaN2. Lang5 sui2 koh gau5, chap8-poeh he3 e5 si5 lau7-pe7 si2, siu7 beng7-leng7 soa3-chiap choe3 ong5, tng choe3 ong5 e5 si5 u7 khia7 chit8 ki ki3-liam7 pun2-sin e5 chioh8-pi, chap8-goa7 tng7 koaiN5, cho7 tng7 goa7 khoah. Pi--nih8 phah ji7 kong2-khi2 lu2-ong5 e5 chun-kui3 eng5-kng ti7 hit teng2-bin7. 1877 ni5 Ai-kip8 cheng3-hu2 chiong hit ki pi sang3 Eng-kok, Eng-kok tiau5-ti5 pi7-pan7 chun5 chai3 kau3 Lun5-tun. Chit ki pi cha2 khia7 ti7 Ai-kip8 Ni5-lo5 ho5 piN. Eng-kok khia7 chit ki pi e5 si5, tai7-seng pi7-pan7 chit8 te3 toa7 chioh8-bo7, tiong-ng chhak8-khang he7 kui2-na7 hang7 mih8 kap si3 kok bun5-ji7 e5 Seng3-chheh si3 pun2, koh u7 hoan-ek8 choe3 115 kok khiuN-khau2 e5 Seng3-keng chit8 chat he7 ti7 lai7-bin7. SiaN2-su7 he7 hiah-e5 mih8? In-ui7 lang5 siuN7 te7-it ki5-koai3 e5 chioh8-pi, nng7 chheng ni5 cheng5 khia7 ti7 Ai-kip8, taN soa2 chit8 ban7 li2 kau3 Eng-kok. Pi-nih8 sou2 phah e5 Ai-kip8 ji7, hian7-si5 bo5 lang5 bat. Chi7-chui7 bo5 siuN7 kou2-cha2 lang5 sou2 choe3 e5 ki5-iN7, chhim-chhim kiaN-liau2 nng7 chheng ni5 au7 chit ki pi to2, au7-tai7 e5 lang5 tek-khak beh liah8 sou2 he7 e5 mih8 choe3 po2-poe3. Chhi3 mng7 hoan-ek8 choe3 115 kok oe7 e5 Seng3-keng chat si7 ta2-loh8 chit8 chat? Chiu7-si7 Iok-han7 saN chiuN 16 chat. Cha2-jit8 Lou7-tek bat kong2, “Seng3-keng choan5 pun2 e5 i3-gi7 long2 pau-ham5 ti7 chit chat e5 lai7-bin7.” Chiu7-si7 sia2 kong2:
  In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit tioh8 eng2-oah8, I thiaN3 se3-kan kau3 an2-ni. 
  Chit toe5 tai7-seng kong2 e5 ji7 si7 “Siong7-te3.” Iau3-kin2 e5 sou2-chai7 si7 “Siong7-te3 e5 thiaN3.” Sou2 siuN2-su3 se3-kan lang5--e5, chiu7-si7 “Ia5-sou Ki-tok.” Sou2 eng3-un2--e5, “eng2-oah8,” sou2 pau-ham5--e5 chiu7-si7 “Thong se3-kai3 e5 lang5.” Che kiam2 m7-si7 te7-it ki5-biau7--e5-mah? 
  Chui3-han3 e5 Kiu3-ioh8. 
  Bi2-kok bou2 siaN5 chit8 e5 chui3-han3, kiN3-tioh8 chiu2 chiu7 lim, lim tioh8 kau3 chui3, chui3 au7 tek-khak khi2 kong5, lam7-sam2 kiaN5, lam7-sam2 choe3, chhin-chhiuN7 an2-ni 31 ni5 ku2--lah. Chiu2-chui3--e5 ki3-jian5 bo5 chu7-tiong7, chiu7 lang5 iah8 bo5 chun-tiong7--i, i poaN3-si3-lang5 choe3 chiu2-lou5, put-ko3 tak8 jit8 chai to2 ti7 chiu2-ang3 kha khun3, bo5 siuN7 beh chaiN2-iuN7 choe3 lang5, u7 chiN5 tioh8 lai5 lim, bo5 chiah sia khiam3, it-bi7 siuN7 chiu2, ki5-u5 e5 tai7-chi3 m7 chai liau2-liau2, ke-lai7 e5 pe7-bu2, bou2-kiaN2 pang3 choe3 bo5 iau3-kin2. I e5 pe7-bu2 in-ui7 hau7-siN ai3 chiah8 chiu2, jit8-mi5 koah tng5 kho3 tou7, sin-khu pun2-jian5 iong2-kiaN7 u7 lat8, chong2-si7 be7 lau7 chiu7 si2. I e5 bou2 in-ui7 tiong7-hu tak8 jit8 chiu2-chui3, khou2-khng3 bo5 chhai2 kang, ang-bou2 ki3-jian5 boe7 ho5-hai5, iu7 koh sit-loh8 chiong-sin sou2 ng3-bang7, sim chin-chiaN3 sng, khoaN3-kiN3 lang5 e5 kiaN2-ji5 hiah chiaN5-iuN7, boe7 kim3 tit kam2-chhiok ka-ki7 m7 chhin-chhiuN7 lang5, toa7 kiaN2 hau2 iau, soe3 kiaN2 hau2 koaN5, bo5 lat8 thang iuN2-chhi7, an2-ni iu-bun7 ti3 piN7, 35 he3 chiu7 si2. I e5 kiaN2 cha-bou2-kiaN2 in-ui7 bo5 te3 oa2-toa3, iah8 siu7 khou2 tiong e5 kan-khou2. Au7--lai5 chit-e5 chui3-han3 thiaN-kiN3 sip8-ji7-ke3 e5 to7-li2, chai Ia5-sou thiaN3--i, teh theng3-hau7 i koe2-piN3, i chiu7 chai pun2-sin u7 choe7, hoan2-hoe2 kai2 chiu2, chit8 tih iah8 m7 jip8 chhui3, beh chit8 sim oa2-kho3 Ia5-sou e5 po2-huih, lai5 chin2-kiu3 I e5 sin-khu leng5-hun5. Ia5-sou e5 po2-huih chiu7-si7 chui3-han3 e5 toa7 kiu3-ioh8, oa2-kho3 Ia5-sou e5 huih, bo5 lun7 toa7 phaiN2 e5 lang5, long2 oe7 tit-tioh8 kiu3, sui-bong2 choe7-choe7 ni5 hou7 choe7-ok pe2-pak8, Ia5-sou oe7 pang3--i, in-ui7 Ia5-sou koan5-lek8 bo5 han7, kau3-giah8 chin2-kiu3 se3-kan kek8 phaiN2 e5 choe7-jin5. 
  Lam5-pak Bi2-chiu Chian3-tin7 e5 Seng5-chek. 
  (TIAM2-MIA5) 
  1860 ni5 kau3 1865 ni5, chi2 gou7 ni5 ku2 e5 tiong-kan, Lam5-Pak Bi2-chiu kau-chian3 chin siong-tiong7, tak8 pai2 kau-chian3 si2 ti7 chian3-tin7--nih8-e5 chin choe7. Chit8 jit8 kau-chian3 ke3-sin, si2--e5, tioh8-siong--e5 boe7 sng3--tit, hit si5 u7 nng7 ui7 bok8-su khi3 chian3-tin7 tham3-khoaN3 chiah-e5 lang5, hoan7-na7 khoaN3-kiN3 beh si2 be7 si2 e5 lang5, chiu7 aN3-loh8 soe3 siaN khou2-khng3 i tioh8 oa2-kho3 Chu2, kong2 “Peng5-iu2--ah, Ia5-sou e5 po2-huih oe7 soe2 chheng se3-kan lang5 e5 choe7, hou7 lan2 keng-ke3 ou-am3 e5 se3-kai3, leng5-hun5 kau3 kng-beng5 e5 sou2-chai7, hiong2-siu7 thian-tong5 ku2-tng5 e5 khoai3-lok8.” Chhin-chhiuN7 an2-ni sun5 kau3 hia kong2 kau3 hia. Lou7-be2 hng7-hng7 khoaN3-kiN3 chit8 e5 to2-teh khun3, tioh8-siong put-chi2 tang7, khoaN3 i e5 sin-the2 si3-chiaN3, chai si7 chit8 e5 iong2-kam2 e5 lang5, i e5 bin7-sek chhiN-peh8, phah-sng3 kaN2 i2-keng ke3-khui3, kun7-oa2 khoaN3-kiN3 sin-khu lioh8-a2 tin2-tang7, bok8-su chiu7 aN3-loh8 ng3 i e5 hi7-khang kong2, “HiaN-ti7--ah, Li2 tioh8 oa2-kho3 Chu2 Ia5-sou e5 po2-huih oe7 soe2-chheng li2 tak8-ho7 e5 choe7.” Tioh8-siong--e5 io5-thau5 kah in boh8-tit choe3 siaN, bok8-su phah-sng3 i boe7 beng5 sou2 kong2 e5 oe7, sou2-i2 koh teng5-chai3 ka7 i kong2-beng5, siu7-siong--e5 bian2-kiong2 in3 kong2, “ChhiaN2 boh8-tit choe3 siaN, goa2 khoaN3-kiN3 loa7-choe7 kau-chian3 e5 lang5, tiap8-a2-ku2 pai5-liat8 ti7 kiong-chhong, thiN-sai3 theh8 oah8-mia7 chheh teh tiam2 mia5, goa2 tu2-tu2 teh tiuN-ti5 thiaN kio3 goa2 e5 mia5.” Chhui-chhek siu7-siong--e5 e5 i3-su3, liah8 choe3 kio3 mia5-ji7 chiu7 thang chiuN7 thian-tong5, siat-su2 oah8-mia7 chheh--nih8 bo5 mia5--e5 chiu7 boe7 chiuN7 thian-tong5. I kong2 soah, bak8-chiu khoeh-khoeh khun3--khi3, giam2-jian5 teh chu3-i3 thiaN chit8-iuN7. U7 tiap8-a2-ku2, i hoaN-hoaN hi2-hi2 toa7-siaN in3 “Chai7,” in3 liau2 chiu7 ke3-khui3. KhoaN3 chheh--e5, li2 beh siuN7 chit lang5 ke3-ong2, chin thang kho2-lin5, na7-si7 tui3 goan2 khoaN3 sit8-chai7 m7-si7 an2-ni, in-ui7 i e5 mia5 cha2-cha2 ki3 ti7 oah8-mia7 chheh, sou2-i2 si2 e5 si5 chit8 e7 kau3, chiu7 thiaN kiN3 thiN-sai3 kio3 i e5 mia5, siat-su2 i na7 choe3 lang5 bu5 ok put-chok, thiN-sai3 thai2 beh kio3--i. Lang5 oah8 ti7 se3-kan, chhin-chhiuN7 bin5-bang7, siN3-mia7 cha2-khi2 boe7 po2 kau3 e7-hng, lan2 e5 si2-ki5 m7-chai siaN2 si5 beh kau3, lan2 boe7 tai7-seng chai, sou2-i2 tioh8 koaN2-kin2 chiong lan2 e5 mia5 ki3 ti7 oah8-mia7 chheh, kau3 si2 e5 si5 kau3, thiN-sai3 chiu7 thang kio3 lan2 e5 mia5. Lan2 na7 siuN7 mia5 i2-keng sia2 chiuN7 oah8-mia7 chheh, koh-khah tioh8 si5-si5 kam2-sia7 Siong7-te3, khian5-seng5 hok8-sai7 Chu2, chiong seng-khu leng5-hun5 hian3 hou7 Chu2 Ia5-sou, hou7 lan2 bo5 chit8 hang7 bo5 piau2-beng5 Chu2 e5 chun-kui3 eng5-kng. 
  Si3-liap8 Beng5-chu. 
  Beng5-chu si7 te7-it po2-poe3 e5 mih8, se3-kan lang5-lang5 ai3, chong2-si7 beng5-chu u7 si5 oe7 phah-phaiN2, u7 si5 oe7 sit-loh8, iah8 u7 si5 sou2 tit-tioh8 m7-si7 chin--e5, a2-si7 bo5 ho2--e5, in-ui7 si7 u7 heng5 e5 but8-chit, sou2-i2 sui-jian5 po2-poe3, iu5-goan5 bo5 kau3-giah8 liah8 choe3 kui3-khi3. Hok-im chin-li2 si7 bo5 heng5 e5 beng5-chu, i e5 po2-poe3 bo5 mih8 thang pi2, se3-kan lang5 tak8 e5 liah8 beng5-chu choe3 po2-poe3, sou2-i2 chioh che lai5 pi2-pheng7, sit8-chai7 iu5-goan5 pi2 boe7 tioh8. 
  Kiu3 lang5 e5 to7-li2 sui-bong2 m7-si7 beng5-chu sou2 oe7 pi2--tit, chong2-si7 iah8 u7 pau-ham5 beng5-chu e5 i3-su3 ti7 lai7-bin7. Pun choe3 si3-hang7 lai5 kong2. Te7 it liap8 beng5-chu chiu7-si7 “OAN5-BOAN2 sia3-bian2.” Siong7-te3 chiong lan2 lang5 e5 choe7-ok, oan5-boan2 sia3-bian2, bo5 lun7 choe7-ok loa7 chhim-tang7, I long2 it-lut8 sia3-bian2, hou7 lan2 bo5 si-ho5 khiam3-kheh. Ti7 I Iok-han7 1:7 kong2, “Eng7 I e5 KiaN2 Ia5-sou e5 huih soe2-chheng lan2 long2-chong2 e5 choe7.” Siong7-te3 sia3-bian2 lang5 it-chhe3 e5 put-hoat, put-gi7, che kiam2 boe7 thang kong2, Oan5-boan2 sia3-bian2--mah? 
  Te7 ji7 liap8 beng5-chu chiu7-si7 “PEH8-PEH8 TIT-TIOH8 e5 sia3-bian2.” Seng3-keng kong2, “Goa2 tu5 lin2 e5 choe7, m7-si7 in-ui7 lin2 chiah an2-ni, sit8-chai7 Goa2 e5 i3-su3 beh sia3-bian2--lin2, bo5 koh-iuN7 eng7 mih8 peh8-peh8 siuN2-su3--lin2, sou2-i2 Goa2 sia3-bian2--lang5, si7 Goa2 ka-ki7 e5 sim-goan7.” Thang chai Siong7-te3 sia3-bian2 choe7-jin5, m7-si7 in-ui7 choe7-jin5 siu tek-heng7, kam2-tong7 Siong7-te3 lai5 tit-tioh8 sia3-bian2, si7 oan5-choan5 chhut ti7 Siong7-te3 e5 i3-su3, si7 I ka-ki7 e5 sim-goan7. I sou2 kong2 “ka-ki7” si7 sim2-mih8 i3-su3? Chiu7-si7 Siong7-te3 e5 thiaN3-sim. Sou2-i2 Au-chiu tak8 kok e5 ji7 koe2-seh “Sia3-bian2” choe3 “peh8-peh8 tit--tioh8” e5 i3-su3. 
  Te7 saN liap8 beng5-chu chiu7-si7 “OAN5-CHOAN5 sia3-bian2.” Che m7 si7 ti7 chit si5 sia3-bian2 chiah ke-thiN hit si5 e5 i3-su3, koh m7-si7 kin-a2-jit8 sia3-bian2 lang5 e5 choe7, chiah koh ti7 bin5-a2-jit8 ki3 ti7 phou7-nih8. Seng3-chheh kong2, “KiN3-na7 seng3-tou5 e5 choe7-ok, na7 tit-tioh8 Chu2 lin5-bin2, tu5-biat8 che7-koa3, si7 na2 chiong it-chhe3 e5 choe7-ok hiat ti7 chhim-ian.” 
  Te7 si3 liap8 beng5-chu chiu7-si7 “HIAN7-CHAI7 sia3-bian2.” Che si7 siok8 ti7 hian7-chai7 e5 hok-khi3, m7 si7 siok8 ti7 chiong-lai5 e5 ng3-bang7, si7 be7 hian2-beng5 e5 li7-ek. Phi3-ju7 kin-a2-jit8 tit-tioh8 san2-giap8, chu7-jian5 bian2 theng3-hau7 si2 e5 si5 chiah tit-tioh8 chit-e5 sia3-bian2. 
  Hiah-e5 m7 sin3 to7-li2--e5, long2 m7 chai sia3-bian2 e5 li2, in phah-sng3 kiam2-chhai2 beh si2 e5 si5 oe7 hiau-heng7 tit-tioh8 un-tian2, long2 m7 chai se3-kan lang5 thang ti7 siN-cheng5, khak-sit8 chai choe7 i2-keng tit-tioh8 sia3-bian2. Koh in kan-ta ng3-bang7 kau3 si2 e5 si5, kiam2-chhai2 thang tit-tioh8 Siong7-te3 e5 un-tian2, long2 m7 chai bo5 lun7 oah8 si2, long2 thang hiong2-siu7 Siong7-te3 e5 un-tian2, chiong it-chhe3 sou2 hoan7 e5 choe7, choe3 chit8-e7 i2-keng sia3-bian2 lah. 
  Kiu3 lang5 e5 to7-li2 chhin-chhiuN7 bo7, u7 si3-liap8 po2-poe3 sia3-bian2 e5 beng5-chu tio3 ti7 cheng5-au7, i e5 sui2 kau3 chaiN2-iuN7? KhoaN3 chheh e5 peng5-iu2, lan2 long2 si7 u7 choe7, choe7-ok chhim tang7, siat-su2 bo5 tit-tioh8 Siong7-te3 sia3-bian2, chiu7 chin thang hoan5-lo2, sou2-i2 sia3-bian2 kap lan2 lang5 u7 toa7 koan-he7. TaN lan2 tioh8 chaiN2-iuN7 chiah oe7 tit-tioh8 chit-e5 kiu3-un? Chiu7-si7 tioh8 oa2-kho3 Ia5-sou chiah oe7 tit-tioh8 sia3-bian2. 
  Lek8-su2 Kap Chhim-sin3 e5 Hun-piat.
  U7 chit8 e5 chhou-chhou sin3 to7-li2 e5 lang5 kong2: Li2 na7 sin3 Ia5-sou si2 ti7 sip8-ji7-ke3, put-ko3 si7 lek8-su2 chit8 hang7 sit8-su7, chiu7 ti7 bo5 phah bo5 sng3 e5 tiong-kan u7 tit-tioh8 kiu3 lang5 e5 hau7-giam7. Li2 oe7 sin3 Ia5-sou thoe3 li2 si2 ti7 sip8-ji7-ke3, che chiu7-si7 chhim-sin3 e5 kang-hu, chiu7-si7 toa7-toa7 u7 kiu3 lang5 e5 leng5-lek8, bo5 lun7 siaN2 lang5, u7 chit ho7 chhim-sin3, long2 thang tit-tioh8 kiu3. KhoaN3 chit lang5 khi2-thau5 sin3 to7-li2, oe7 kong2 chit ho7 oe7, thang chai i i2-keng beng5-pek8 kiu3 lang5 e5 hong-hoat--lah, sui si7 Po2-lo5 sian-siN iah8 bo5 kong2 kau3 chiah beng5 e5 to7-li2. 
  An2-ni lan2 beh chaiN2-iuN7 kong2, Siong7-te3 e5 thiaN3 iaN5-ke3 lan2 sou2 oe7 chai. “In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3--I e5 lang5, bian2 tim5-lun5 oe7 tit-tioh8 eng2-oah8, I thiaN3 se3-kan kau3 an2-ni. (Iok-han7 3:16.)” In-ui7 lan2 iau2 loan2-jiok8 e5 si5, Ki-tok chiau3 ki5 thoe3 put-khian5--e5 si2. Lun7 thoe3 gi7-lang5 si2--e5, he iah8 kaN2, tok8-tok8 lan2 iau2 choe3 choe7-jin5 e5 si5, Ki-tok thoe3 lan2 si2, Siong7-te3 e5 thiaN3 tui3 che lai5 hian2-beng5.” (Lo5-ma2 5:8[6-8].) “An2-ni beh chaiN2-iuN7 kong2, na7 Siong7-te3 pi3-iu7 lan2, chi7-chui7 oe7 kap lan2 choe3 tui3-tek8, I bo5 sioh I e5 KiaN2, ui7-tioh8 lan2 cheng3 lang5 pang3-sak--I, kiam2 bo5 soa3 eng7 ban7-mih8 siuN2-su3--lan2-mah? Chi7-chui7 ko3 Siong7-te3 sou2 keng2-soan2--e5-ah? Siong7-te3 chheng i choe3 gi7, chi7-chui7 oe7 teng7 i e5 choe7? Ki-tok Ia5-sou i2-keng si2--lah, koh tui3 si2 khi2--lai5, ti7 Siong7-te3 e5 toa7 peng5, thoe3 lan2 ki5-to2, chi7-chui7 oe7 keh-li7 lan2 ti7 Ki-tok e5 thiaN3? Kiam2-chhai2 hoan7-lan7, kan-khou2, khun2-tiok8, iau-go7, thng3-pak-theh, gui5-hiam2, lai7-to? Tok8-tok8 lan2 ti7 chiah-e5 su7, oa2-kho3 thiaN3 lan2 e5 Chu2 tek-seng3 kau3 u7 chhun.” (Lo5-ma2 8:31-37.) 
</CL>
<HL>

無根底e5改良。 
人若無重頭生，雖罔心端正、意虔誠、身軀修治、家庭齊chaN2，外皮親像有改良e5款式，到ti7上帝e5面前猶原無路用，親像賣花--e5，將無根e5花插ti7盆--nih8賣--人，設使thang圖謀一時e5好看，總是無久就礁--去。 
出力相chiN永活。
聖經論律法講，人倚靠律法求永活，設使一世人無力無心，無一時歇睏，總是boe7得著永活。論恩典就m7是an2-ni，是講人獨獨信靠耶穌已經成e5功勳，承受上帝白白hou7人e5恩典，就有永活。 
債還清心永遠平安。 
人欠債無thang還，設使朋友替還，hit人的確歡喜感謝講，「Ka7我赦重擔，因為前日hou7債拖累，日boe7食暝boe7睏，今你ka7我替還，我e5擔赦--lah，thang穩食穩睏免煩惱。」人債還清，是第一快樂e5代誌，免hou7人cheng門踏戶來討，koh免東閃西bih，an2-ni替還--e5實在是一個極好e5朋友，就hit個hou7朋友替還--e5 beh怎樣答謝好朋友e5情意，kiam2 m7應該疼--伊敬奉--伊-mah？ 
救主耶穌ka7咱還罪債，獨獨一擺就將咱所有e5罪債一盡還清，hou7咱thang久長平安，這號朋友你beh怎樣tui3重--伊？耶穌是咱第一好e5朋友，世間無一個kap伊會比--tit。見若擔重罪擔--e5到耶穌e5面前，罪擔就thang赦，我kaN2替耶穌做証講，「耶穌已經替我清還罪債，亦歡喜替你還，耶穌已經替in千百萬e5人還債。」Ka7人清還罪債，第一要緊e5問題，m7是債偌重？債怎樣欠？債怎樣清？要緊e5問題就是，「你甘願hou7耶穌替你清還罪債抑無？」 
改正遺書。 
外國好額人e5例，ti7 be7死e5代先攏著寫一張遺書，詳細講伊e5傢夥錢銀beh怎樣分，kap死後逐項beh怎樣辦理。一日，一個七十外歲老人請我赴筵，這個信趁耶穌已經幾若十年，伊e5品行不止好，性情謙遜，無論啥事m7-kaN2自choan，tui3這項亦續m7敢家己信會得著救抑boe7。論伊克己疼人e5品行，無一項無學耶穌e5模樣，有寡真實e5基督徒kap牧師長老，亦te3伊boe7著。阮食煞，老人kap我思量講，「我老--lah，性命m7知e7昏抑早起，所以寫一張遺書，分拆我e5產業，ai3請你kham3印做証人。」伊就讀遺書hou7我聽，逐項不止平正，字句亦真斟酌，凡若著提議要緊e5所在，攏總分明清楚，無絲毫扑ka落，亦無亂e5所在。我聽了，奇怪伊用心齊到，路尾寫這句講，「我ai3證明死e5時，我是深深倚靠耶穌基督e5大功勞，我thang hou7伊chih接上天，」就駁伊講，「你e5遺書逐項不止清楚，獨獨路尾句講，『我獨獨向望tui3耶穌e5大功勞，我thang hou7伊chih接上天。』你啥事講，『向望』？聖經講，『上帝因為耶穌基督已經收留咱。』An2-ni mih-sai2著用『向望』？II哥林多五章，一節講，『我深深知阮ti7地--nih8布棚e5厝若毀壞，就有tui3上帝所起造，m7是人e5手所造e5厝，是永遠ti7天--nih8-e5。』Ti7 chia無講『向望』兩字。」老人講，「這句獨獨保羅才會an2-ni講，我比保羅thai2會著，kaN2講這號話？我會堪tit講『向望』na7-tiaN7。 
世間雖罔有偌濟自choan e5人，家己誇口準準得著救，我卻m7-kaN2 an2-ni，得著救抑boe7，是後來e5代誌。M7-kaN2加減講的確得著救恩，beh thai2 kaN2靠家己講得著救？Hit號自choan--e5的確無啥謙卑e5心，亦是真驕傲，你想an2-ni m7是？」我應講，「你若掠準準得著救做自專，是無妥當。這號心是上帝所ai3，亦是上帝所允准--e5。耶穌講，『我實實ka7 lin2講，聽我e5話，亦信差我--e5，就有永活，boe7到受審判，是已經出死入活--lah。』（約翰5：24。）你講，你深深倚靠耶穌為你所做--e5，你獨獨信靠耶穌na7-tiaN7？」老人應講，「是，我獨獨信靠耶穌，我不止信救主e5大功勞，主所做逐項完全夠額，boe7 koh加--tit-lah。」我就問講，「你深信耶穌所做e5功勞已經完全好，咱世間人boe7 ka7伊加添，試問，你koh 加e5對待是怎樣？耶穌e5功勞，到底咱會ka7伊減少抑boe7？An2-ni著抑m7著？」老人講，「你所問，我無明啥意思，你m7信聖徒著做到尾才穩當會得著救--mah？」我應，「第一無主裁e5人心內無定無著，獨獨上帝e5旨意永boe7改換。所以主保護伊揀選e5百姓久長無煞。若是第一性清氣e5人，kan-ta倚靠家己定著e5心來保身軀，驚了這時亦保boe7-tiau5，的確著死。罪人得著救，得著庇佑，是上帝引chhoa7 in到耶穌e5面前，有耶穌kap聖神e5定著e5心顧守--in，hou7 in boe7 hou7魔鬼搶--去，che就是第一堅固e5地基，是第一夠額thang倚靠--e5，你想是an2-ni m7是？」老人歡喜講，「Che真正是第一穩當e5地基。我錯--lah，錯--lah，Giau5疑上帝比信靠上帝e5話較自choan。上帝e5話我無深信，an2-ni kiam2 m7是家己掠做智慧？」即時kiah8筆將「向望」改做深信耶穌基督e5大功勞，我thang hou7伊chih接上天。」請讀者致意讀約翰十五章十節到十三節續講究下篇所寫e5詩句。 
主替我死。 
我看耶穌釘十字架，<BR>聽伊聲音哀苦，<BR>雙手雙腳tui3伊挾下，<BR>寶血流出滿身。 <BR>救主替我受苦到極，<BR>無為好人受死，<BR>可憐我罪，kap主對敵，<BR>Che恩比海較深。 <BR>耶穌e5資格。
耶穌是萬王e5王，萬主e5主，降低kap咱做朋友，那兄弟，che kiam2 m7是極尊貴榮光？世間iau2有尊貴榮光較贏che--mah？咱是罪人，是第一散赤無地thang講e5人，耶穌將伊富裕e5恩典賞賜--咱，這號恩典世上第一富貴--e5亦無地thang得--著，咱得著che極寶貝e5恩典，實在比世上極富貴--e5較富貴。做皇帝e5差用thang講真尊貴榮光，人人敬--伊，咱做萬王e5王e5差用，kiam2無koh較尊貴？所以聖經講，「傳福音--e5，in e5腳步聲好聽到怎樣。」耶穌出世ti7馬槽，死ti7十字架，你m7-thang想伊生卑微，死見笑，若an2-ni扑算，thai2會得著救？你m7-thang kan-ta想耶穌卑微e5 時，著明明知耶穌第一尊貴榮光e5時，成做人e5身體，第一卑微e5時，亦有上帝e5聖職，chit-tiap8 tiam3 ti7天--nih8坐上帝e5大爿，伊猶原teh體貼人e5軟弱。耶穌e5話是天頂e5律法，伊e5舉動是神蹟，伊e5行做是咱完全e5模樣，伊死，就是犧牲做祭物，koh活，是thai5贏鬼王，koh臨到，天頂e5天軍的確做伊e5差用，地獄e5魔鬼亦攏驚惶，見若受贖e5聖徒攏hou7伊救，沈淪e5人攏著hou7伊審判。 
那水Hiah清，那雪Hiah白。 
一日有姓張kap姓李--e5兩人teh談論道理，姓張--e5講，「咱倚靠基督e5血，永遠赦免罪惡，伊雖是一擺赦免，咱就是定定無罪。」姓李e5講，「人kiam2會知罪惡有得著赦免？我想生前kaN2 m7知。設使人無罪，就thang那水hiah清，那雪hiah白，世間人thai2會an2-ni？我看人家己講伊罪得著赦--e5，真大錯誤，亦是品phong2 e5話。」人暝--時靜靜倒ti7眠床，kiam2會知伊e5罪惡已經得著赦免？設使ti7今暝過世，thai2會知伊e5罪惡的確免受責罰，免落地獄？人beh thai3會知？請看上帝e5冊，看伊e5話講怎樣。 
「所以hiah-e5 tiam3 ti7基督耶穌--e5，今攏無定罪。」（羅馬8：1。）「我赦免lin2 e5罪。」（撒迦利亞 3：4。）「我實實ka7 lin2講，聽我e5話，免受審判，就是已經出死入活。」（約翰5：24。）「我決斷無koh記念in e5罪惡kap in e5不法。」（希伯來10：17。）「譬喻東離開西，除我e5罪惡，無ka7我責罰。」（詩篇105[103]：12。）「我擦消你e5罪，那趕密雲。」（以賽亞44：22。）看所引e5聖經雖是幾節na7-tiaN7，亦夠額thang證明咱所信--e5，m7是lam7-sam2家己品phong2，聖經內有上帝所講幾句e5話，夠額thang引証。咱著知咱所信--e5是是誰，就是知咱無家己品phong2，實在有真e5憑據，咱ti7審判e5時，深信耶穌所做 e5工，會ti7上帝e5座位前，造就咱，擦滅罪惡，無釐絲仔ha5-chhu5。人kan-ta講，我向望會得著救，咱是行正路--e5，m7-ku2 in心內無把握，自然上帝boe7高升--伊，hou7伊企起ti7伊e5所在。 
得著救有明e5證見。 
「主講，chiah-e5日以後，我kap in所beh立e5約是這個，我beh將我e5律法下ti7 in e5心，刻ti7 in e5頭腦，後來就講，in e5罪惡，in e5不法，決斷無koh記念。」Chiah-e5既然赦免，就無koh為著罪獻祭。所以兄弟--ah，咱ti7耶穌e5血既然得著好膽入聖所，tui3伊所ka7咱開新koh活e5路，an3帳籬經過--e5，這個帳籬就是伊e5身體，koh既然有大祭司治理上帝e5家，咱著用真實e5心，充滿e5信，心已經受hiu3，免hou7良心責備，身軀亦已經受清水洗，來親近上帝。咱所向望--e5，已經有承認，今著堅固這個承認無搖動，因為hit個應允咱--e5是真實。」（希伯來10：16-23。）「因為人是ki2較大--e5來咒choa7，亦用咒choa7做相chiN e5結尾，來決定伊。An2-ni，上帝ai3 beh格外顯明伊e5旨意boe7移易，hou7 hiah-e5承接應允e5人知，才用咒choa7來做證見，beh tui3兩項boe7移易e5事，上帝所boe7會白賊--e5，hou7咱有大大e5安慰，就是咱已經逃避來khiN5所下ti7頭前e5向望。咱有這個向望，親像靈魂e5碇，pha ti7帳籬內，堅固無移徙，耶穌做先鋒，已經為著咱入去hia，成做永遠e5祭司長，照麥基洗德e5班列。」（希伯來6：16-20。）「我寫chiah-e5 hou7 lin2信上帝e5子e5名--e5，beh hou7 lin2知lin2有永活。」（約翰5 ：13。） 
馬丁路得Kap撒旦辯論罪惡。 
馬丁路得是改正教e5頭一人，伊一暝夢見看見撒旦提一捲真長e5冊，開hou7伊看，路得看字不止細，choa7不止密，就細膩讀，讀了，都是記伊e5罪惡--了-了，連一項無犯著--e5亦無，tui3早已經boe7記--tit e5罪惡亦記--teh，無一擺扑ka落。路得將所記e5罪惡，一條一條詳細查考--伊，問撒旦講，「Che逐條攏是我所犯e5罪m7是？」撒旦講，「你bat犯--無？」路得講，「我若bat犯--著，著將我一切所犯e5罪惡交我看。」撒旦即時去提koh一捲kap tu2才相款e5來，內面亦寫不止chat8，kap hit捲無釐仔精差。路得koh逐條省察，所記攏是實，問撒旦講，「Che攏是我犯e5罪--mah？」撒旦應，「是。你所犯--e5斟酌想看，你號做改正教e5頭人，你e5罪惡到chiah濟條，你有啥面目見上帝，替上帝做工？」路得講，「好。你kiah8筆hou7--我。」用紅墨水橫寫ti7卷--nih8，講，「上帝e5子耶穌基督e5血洗清我一切e5罪。」看冊--e5，試想，你會感謝上帝用主e5血，將你e5罪洗到清清氣氣抑boe7？ 
Khek-liu5-pa-thoat-liap8 e5紀念碑。 
Khek-liu5-pa-thoat-liap8是古早e5埃及王O2-liu5-tek e5查某子。人sui2 koh gau5，十八歲e5時老父死，受命令續接做王，當做王e5時有企一支紀念本身e5石碑，十外丈懸，座丈外闊。碑nih8扑字講起女王e5尊貴榮光ti7 hit頂面。1877年埃及政府將hit支碑送英國，英國刁持備辦船載到倫敦。這支碑早企ti7埃及尼羅河邊。英國企這支碑e5時，代先備辦一te3大石磨，中央chhak8空下幾若項物kap四國文字e5聖冊四本，koh有翻譯做115 國腔口e5聖經一節下ti7內面。啥事下hiah-e5物？因為人想第一奇怪e5石碑，兩千年前企ti7埃及，今徙一萬哩到英國。碑nih8所扑e5埃及字，現時無人bat。是誰無想古早人所做e5奇異，深深驚了兩千年後這支碑倒，後代e5人的確beh掠所下e5物做寶貝。試問翻譯做115國話e5聖經節是ta2-loh8一節？就是約翰三章16節。早日路得bat講，「聖經全本e5意義攏包含ti7這節e5內面。」就是寫講： 
因為上帝將獨生e5子賞賜世間，hou7見若信伊e5人boe7沈淪，會得著永活，伊疼世間到an2-ni。
這題代先講e5字是「上帝」。要緊e5所在是「上帝e5疼」。所賞賜世間人--e5，就是「耶穌基督」。所應允--e5，「永活」，所包含--e5就是「通世界e5人」。Che kiam2 m7是第一奇妙--e5-mah？ 
醉漢e5救藥。 
美國某城一個醉漢，見著酒就lim，lim著到醉，醉後的確起狂，lam7-sam2行，lam7-sam2做，親像an2-ni 31年久--lah。酒醉--e5既然無自重，就人亦無尊重--伊，伊半世人做酒奴，不過逐日知倒ti7酒甕腳睏，無想beh怎樣做人，有錢著來lim，無才賒欠，一味想酒，其餘e5代誌m7知了了，家內e5父母、某子放做無要緊。伊e5父母因為後生ai3食酒，日暝割腸kho3肚，身軀本然勇健有力，總是be7老就死。伊e5某因為丈夫逐日酒醉，苦勸無采工，翁某既然boe7和諧，又koh失落終身所向望，心真正酸，看見人e5子兒hiah成樣，boe7禁tit感觸家己m7親像人，大子哮枵、細子哮寒，無力thang養飼，an2-ni憂悶致病，35歲就死。伊e5子查某子因為無地倚toa3，亦受苦中e5艱苦。後來這個醉漢聽見十字架e5道理，知耶穌疼--伊，teh聽候伊改變，伊就知本身有罪，反悔改酒，一滴亦m7入嘴，beh一心倚靠耶穌e5寶血，來拯救伊e5身軀靈魂。耶穌e5寶血就是醉漢e5大救藥，倚靠耶穌e5血，無論大歹e5人，攏會得著救，雖罔濟濟年hou7罪惡pe2-pak8，耶穌會放--伊，因為耶穌權力無限，夠額拯救世間極歹e5罪人。 
南北美洲戰陣e5成績。 
（點名） 
1860年到1865年，這五年久e5中間，南北美洲交戰真siong重，逐擺交戰死ti7戰陣--nih8-e5真濟。一日交戰過身、死--e5、著傷--e5 boe7算--tit，hit時有兩位牧師去戰陣探看chiah-e5人，凡若看見beh死be7死e5人，就aN3落細聲苦勸伊著倚靠主，講「朋友--ah，耶穌e5寶血會洗清世間人e5罪，hou7咱經過烏暗e5世界，靈魂到光明e5所在，享受天堂久長e5快樂。」親像an2-ni巡到hia講到hia。路尾遠遠看見一個倒teh睏，著傷不止重，看伊e5身體四正，知是一個勇敢e5人，伊e5面色青白，扑算kaN2已經過氣，近倚看見身軀略仔振重，牧師就aN3落向伊e5耳空講，「兄弟--ah，你著倚靠主耶穌e5寶血會洗清你逐號e5罪。」著傷--e5搖頭kah in莫得做聲，牧師扑算伊boe7明所講e5話，所以koh重再ka7伊講明，受傷--e5勉強應講，「請莫得做聲，我看見偌濟交戰e5人，tiap8仔久排列ti7 kiong-chhong，天使提活命冊teh點名，我 tu2-tu2 teh張持 聽叫我e5名。」推測受傷--e5 e5意思，掠做叫名字就thang上天堂，設使活命冊--nih8無名--e5就boe7上天堂。伊講煞，目珠khoeh-khoeh睏--去，giam2然teh注意聽一樣。有tiap8仔久，伊歡歡喜喜大聲應「在」，應了就過氣。看冊--e5，你beh想這人過往，真thang可憐，若是tui3阮看實在m7是an2-ni，因為伊 e5名早早記ti7活命冊，所以死e5時一下到，就聽見天使叫伊e5名，設使伊若做人無惡不作，天使thai2 beh叫--伊。人活ti7世間，親像眠夢，性命早起boe7保到e7昏，咱e5死期m7知啥時beh到，咱boe7代先知，所以著趕緊將咱e5名記ti7活命冊，到死e5時到，天使就thang叫咱e5名。咱若想名已經寫上活命冊，koh較著時時感謝上帝，虔誠服事主，將身軀靈魂獻hou7主耶穌，hou7咱無一項無表明主e5尊貴榮光。 
四粒明珠。 
明珠是第一寶貝e5物，世間人人ai3，總是明珠有時會扑歹，有時會失落，亦有時所得著m7是真--e5，抑是無好--e5，因為是有形e5物質，所以雖然寶貝，猶原無夠額掠做貴氣。福音真理是無形e5明珠，伊e5寶貝無物thang比，世間人逐個掠明珠做寶貝，所以借che來比並，實在猶原比boe7著。 
救人e5道理雖罔m7是明珠所會比--tit，總是亦有包含明珠e5意思ti7內面。分做四項來講。第一粒明珠就是「圓滿赦免」。上帝將咱人e5罪惡，圓滿赦免，無論罪惡偌深重，伊攏一律赦免，hou7咱無絲毫欠缺。Ti7 I約翰1：7講，「用伊e5子耶穌e5血洗清咱攏總e5罪。」上帝赦免人一切e5不法、不義，che kiam2 boe7 thang講，圓滿赦免--mah？ 
第二粒明珠就是「白白得著e5赦免。」聖經講，「我除lin2 e5罪，m7是因為lin2才an2-ni，實在我e5意思beh赦免--lin2，無各樣用物白白賞賜--lin2，所以我赦免--人，是我家己e5心願。」Thang知上帝赦免罪人，m7是因為罪人修德行，感動上帝來得著赦免，是完全出ti7上帝e5意思，是伊家己e5心願。伊所講「家己」是甚物意思？就是上帝e5疼心。所以歐洲逐國e5字解說「赦免」做「白白得--著」e5意思。 
第三粒明珠就是「完全赦免。」Che m7是ti7這時赦免才加添hit時e5意思，koh m7是今仔日赦免人e5罪，才koh ti7明仔日記ti7簿nih8。聖冊講，「見若聖徒e5罪惡，若得著主憐憫，除滅坐掛，是那將一切e5罪惡hiat ti7深淵。」 
第四粒明珠就是「現在赦免。」Che是屬ti7現在e5福氣，m7是屬ti7將來e5向望，是be7顯明e5利益。譬喻今仔日得著產業，自然免聽候死e5時才得著這個赦免。 
Hiah-e5 m7信道理--e5，攏m7知赦免e5理，in扑算kiam2-chhai2 beh死e5時會僥倖得著恩典，攏m7知世間人thang ti7生前，確實知罪已經得著赦免。Koh in kan-ta向望到死e5時，kiam2-chhai2 thang得著上帝e5恩典，攏m7知無論活死，攏thang享受上帝e5恩典，將一切所犯e5罪，做一下已經赦免lah。 
救人e5道理親像帽，有四粒寶貝赦免e5明珠釣ti7前後，伊e5 sui2到怎樣？看冊e5 朋友，咱攏是有罪，罪惡深重，設使無得著上帝赦免，就真thang煩惱，所以赦免kap咱人有大關係。今咱著怎樣才會得著這個救恩？就是著倚靠耶穌才會得著赦免。 
歷史Kap深信e5分別。 
有一個初初信道理e5人講：你若信耶穌死ti7十字架，不過是歷史一項實事，就ti7無扑無算e5中間有得著救人e5效驗。你會信耶穌替你死ti7十字架，che就是深信e5功夫，就是大大有救人e5能力，無論啥人，有這號深信，攏thang得著救。看這人起頭信道理，會講這號話，thang知伊已經明白救人e5方法--lah，雖是保羅先生亦無講到chiah明e5道理。 
An2-ni咱beh怎樣講，上帝e5疼贏過咱所會知。「因為上帝將獨生e5子賞賜世間，hou7見若信--伊e5人，免沈淪會得著永活，伊疼世間到an2-ni。（約翰3：16。）」因為咱iau2軟弱e5時，基督照期替不虔--e5死。論替義人死--e5，he亦kaN2，獨獨咱iau2做罪人e5時，基督替咱死，上帝e5疼tui3 che 來顯明。」（羅馬5：8[6-8]。）「An2-ni beh怎樣講，若上帝庇佑咱，是誰會kap咱做對敵，伊無惜伊e5子，為著咱眾人放sak--伊，kiam2無續用萬物賞賜--咱-mah？是誰告上帝所揀選--e5-ah？上帝稱伊做義，是誰會定伊e5罪？基督耶穌已經死--lah，koh tui3死起--來，ti7上帝e5大爿，替咱祈禱，是誰會隔離咱ti7基督e5疼？Kiam2-chhai2患難、艱苦、khun2-tiok8、枵餓、thng3腹theh、危險、利刀？獨獨咱ti7 chiah-e5事，倚靠疼咱e5主得勝到有chhun。」（羅馬8 ：31-37。） 
</HL>