<CL>
  9 Tui3 ThiN-teng2 Lai5 E5 SiaN-im 
  Tui3 Pak-tau5, Tam7-chui2 choan2-seh8 kau3 Tang-pou7 iok-liok8 u7 nng7-geh8-jit8 ku2, kau3 ti7 lak8-geh8 chhe, he7-thiN pek-kin7, lang5-lang5 long2 lou7-chhut peh8-sek e5 kan2-i chhiu2 giah8 jit8-soaN3 e5 si5, hit-e5 lau5-teng2 bo5-liau5 e5 hu7-jin5-lang5, u7 chit8-jit8 hut-jian5 koh khoaN3-kiN3 Pek-jim2 kap A-hoa koh chhut-hian7 ti7 Ki-lun5, goan5-lai5 hit-e5 teng-kha teh cho3-kang. 
  A-hoa u7 pian3 chin ho2-khoaN3, chin kou2-chui e5 lak8-hoe3 gin2-na2 lah. I e5 bin7, bak8-chiu long2 u7 hi2-lok8 e5 kng-chhai2 hoat-chhut. I e5 sin-the2 ia7 hian2-beng5 iu-siu3 e5 hoat-iok8. I u7 chheng7 chit8-nia2 lek8-sek bo5 chhiu2-ng2 e5 kan2-i. Ou-kim-kim e5 thau5-mng5 chin-tng5, soe5 kau3 ti7 keng-thau5. Na7-si7 Pek-jim2 ia7 u7 chin-toa7 e5 pian3-oaN7 lah. Ku2-ku2 sou2 tiN5-tiau5 ti7 i e5 sin-chiuN7 hit-e5 kou-toaN, iu-chhiu5 e5 iaN2, taN long2 bo5 khi3 lah. I choan5-sin long2 si7 peh8-sek. Chhau2-bo7-a2, hun-saN, e7-hok8, oe5 long2 hou7 lang5 oe7 kam2-kak to2-kok he7-thiN e5 hong-cheng5. I e5 bin7 u7 ng3-bang7 kap hoaN-hi2 chin-toa7. 
  U7 khoaN3-kiN3 in e5 lang5 e5 sim beh chit-e5 sio-siang5 e5 in3-siong7, chiu7-si7, “Heng7-hok, khoai3-lok8 e5 pe7-kiaN2!” 
  Pek-jim2 kiat-kiok8 u7 chhoa7 A-hoa koh tng2-lai5 Ki-lun5, in cha2 sou2-toa3 e5 sou2-chai7. Ti7 Pek-jim2 e5 sim-lai7 hit-e5 put-an ia7 chiam7-chiam7 siau-bo5 khi3 lah. In ke3-siok8 ti7 hit-e5 toe7-tiam2 cho3-kang. 
  U7 chit8-jit8 in cho3-kang liau2, ti7 ke-lou7 teh kiaN5-iu5 e5 si5, u7 tu2-tioh8 chit8-tai5 Ki-tok-kau3 pou3-to7-hoe7 e5 soan-thoan5 chhia. Hit tiuN chhia e5 kong2-seng-ki bo5-si5-theng5 teh chio-hou chhi7-bin5 tioh8 khi3 hu3 pou3-to7-hoe7. Pek-jim2 chiu7 theng5-kha lai5 beh thiaN hit-e5 siong5-se3. 
  “Chhin-ai3 e5 kok-ui7 hiaN-che2, goan2 si7 pun2-chhi7 × × Ki-tok kau3-hoe7 pou3-to7-hoe7 e5 soan-thoan5-tui7, ai3 beh hiong3 kok-ui7 po3 chit8 e5 ho2 siau-sit. Chiu7-si7 tui3 kim-mi5 peh tiam2 khi2 u7 Bi2-kok chhut-mia5 e5 pou3-to7-ka × × bok8-su beh ti7 pun2 kau3-hoe7 pou3-to7 saN-mi5. ChhiaN2 kok-ui7 m7-thang sit-loh8 chit-e5 ho2 e5 ki-hoe7 lai5 khi3 chham-ka. Ia5-sou kong2, kiN3-na7 lo5-khou2 tioh8-boa5 poe7 tang7-taN3 e5 tioh8 lai5 chiu7-kun7 goa2, goa2 beh hou7 li2 tit-tioh8 an-hioh. Koh kong2, Goa2 si7 lou7, si7 chin-li2, si7 oah8-mia7, sou2-i2 kiN3-na7 sim-lai7 bo5 peng5-an e5 lang5, chhoe7 bo5 oah8-mia7 kap chin-li2 e5 lang5, chhiaN2 lin2 long2 tioh8 lai5 thiaN, Ia5-sou beh hou7 lin2 peng5-an, oah8-mia7, chin-li2.” Soan-thoan5 chhia chiam7-chiam7 hng7-khi3, i e5 siaN ia7 bo5 thiaN-kiN3 lah. 
  Hiah-e5 oe7 khak-sit8 liah8-tioh8 Pek-jim2 e5 sim. 
  “Li7-li7, lan2 kim-me5-hng lai5 khi3 thiaN to7-li2, li2 u7 ai3 khi3 bo5?” I na2 liam7 e5 khoan2 lai5 mng7 an2-ni. “Pa-pa, goa2 chin ai3!” Na7-si7 A-hoa toa7 hoaN-hi2. 
  Chiah8 am3-tng3 liau2-au7, pun2-lai5 in saN-chhoa7 beh khi3 le2-pai3-tng5, chong2-si7 ti7 poaN3-lou7 Pek-jim2 hut-jian5 koh choan2 hong-hiong3, chhoa7 A-hoa koh tng2-lai5 lu2-koan2. A-hoa e5 sim u7 tam7-poh8 ki5-koai3. 
  Chong2-si7 kau3 ti7 pang5-keng Pek-jim2 u7 ka7 A-hoa soe2 kha-chhiu2, soa3 oaN7-saN, hit-si5 A-hoa e5 hoaN-hi2 koh to3-tng2 lai5. Pek-jim2 ia7 jip8 ek8-keng, koh soa3 oaN7 saN-khou3, liau2-au7 in chiah koh khai-si2 chhut-hoat. 
  Kau3 pai3-tng5 e5 si5 chu7-hoe7 i2-keng teh khai-si2 lah. U7 chin chong3-giam5 e5 si-koa tui3 lai7-bin7 teh lau5 chhut-lai5, ti3-kau3 hou7 Pek-jim2 thiaN-tioh8 e5 si5 soa3 m7-kaN2 jip8-khi3. I thoat i e5 bo7-a2, aN3-thau5 lai5 khia7 ti7 hng7-hng7 e5 mng5-khau2. Ti7 i e5 sim u7 chin-choe7 kong2 boe7 chhut-lai5 e5 toa7-khui3. 
  Chong2-si7 sui5-si5 u7 an3-lai7 e5 lang5 chhut-lai5 kau3 in e5 bin7-cheng5 beh chhoa7 in jip8 lai7-bin7 khi3. 
  “Goan2 tiam3 chia tioh8 ho2!” Pek-jim2 kheh-khi3 khiok hit-ui7 sin3-tou5 u7 jiat8-khun2 lai5 chhiaN2 in tioh8 jip8-khi3. Pek-jim2 toe3 i tah8-jip8 pai3-tng5-lai7 e5 si5 gim5-si e5 siaN it-hoat hiang2-liang7 lai5 pau-ui5 in. I kam2-kak si7 jip8 ti7 thian-kai3 e5 keng2-lai7. A-hoa u7 khiN5-oa2 ti7 Pek-jim2, lai5 chin3-cheng5 kau3 ti7 thau5-cheng5-bin7 e5 ui7 khi3. Hiah-e5 gim5-si e5 siaN-im chhin-chhiuN7 hai2-eng2, hoa-hoa hau2. I kiong-kiong keng3-keng3 kau3 ti7 lai5 khia7 ti7 cheng3-lang5 e5 tiong-kan, tu2-tu2 chhin-chhiuN7 khia7 ti7 po2-cho7 kap cheng3 thiN-sai3, seng3-tou5 e5 bin7-cheng5 chit8-iuN7. 
  I long2 m7-kaN2 tin2-tang7, chhiu2 ia7 m7-kaN2 bong tioh8 i2. In-ui7 i kam2-kak lai7-bin7 e5 it-chhe3 long2 si7 seng3-kiat, chun-kui3. 
  Gim5-si liau2 bok8-su u7 kong2 beh saN-kap ki5-to2, Pek-jim2 thiaN-tioh8 chit-ku3 oe7, siuN7 kong2 i tioh8 kui7 loh8-khi3, i beh kui7 loh8-khi3 e5 si5 piN-thau5 e5 chit8-ui7 hiaN-ti7 u7 tui3 i kong2 m7-bian2 an2-ni choe3. Ti7 ki5-to2 e5 tiong-kan i kam2-kak chin ngong5-gniah, chin bo5 chu7-jian5. Ki5-to2 liau2, che7 ho2-se3 e5 si5, ke3-siok8 u7 thak8 Seng3-keng Iok-han7 saN-chiuN chap8-lak8 chat. Liau2-au7 u7 gim5-si-pan e5 hian3-si, u7 koh ki5-to2, jian5-au7 chiu7 u7 chit8-ui7 leng7-goa7 e5 bok8-su khi2-lai5 khai-si2 kang2-to7. 
  A-hoa tit8-tit8 khiN5 ti7 Pek-jim2 e5 sin-khu, m7-kaN2 pang3-li7 i. I e5 bak8-chiu chu3-sin5 khoaN3 tai5-teng2 e5 lang5, au7-lai5 chiah khoaN3 si3-ui5 e5 cheng3-lang5 koh chiam7-chiam7 soa2-bak8 lai5 khoaN3 hiah-e5 teh chau2-chong5 e5 hu7-chek-jin5. Na7-si7 Pek-jim2, chi2-u7 aN3-thau5 lai5 tui3 siaN-im teh chhat-giam7 lai7-bin7 e5 chong7-hong2. 
  Bok8-su khui-siaN kang2-to7 e5 si5, lang5-lang5 e5 sim long2 chu3-sin5 ti7 i e5 oe7. I chhou-toa7 e5 siaN-im chin-beng5, ku3-ku3 long2 jip8 ti7 Pek-jim2 e5 sim. 
  “In-ui7 Siong7-te3 chiong tok8-siN e5 KiaN2 siuN2-su3 se3-kan, hou7 kiN3-na7 sin3 I e5 lang5 boe7 tim5-lun5, oe7 tit-tioh8 eng2-oah8; I thiaN3 se3-kan kau3 an2-ni.” 
  “Goa2 beh tai7-seng tui3 chit-chat e5 lai7-bin7 e5 oe7 ‘Siong7-te3’ lai5 soat-beng5.” 
  “Siong7-te3 chiu7-si7 chhong3-cho7 e5 chu2-chaiN2. Se3-kan e5 ban7-mih8 long2 si7 tui3 I lai5 cho7-chiaN5 e5. I si7 choan5 u2-tiu7 e5 i5-it chu2-lang5, ban7-mih8 long2 si7 siok8 ti7 I e5 sou2-iu2. I eng7 toa7 koan5-leng5 e5 khui3-lat8 lai5 tui3 bo5 chhong3-cho7 ban7-u7, koh tui3 I e5 ti3-hui7 lai5 cho3-chiaN5 long2-chong2 e5 tiat8-su5 kui-lut8. Siong7-te3 chhong3-cho7 e5 kiat-chok chiu7-si7 ‘lang5’. Lang5 si7 chiau3 Siong7-te3 e5 siong7 lai5 chhong3-cho7 e5. In-ui7 chhong3-cho7 long2-chong2 e5 bok8-tek si7 ti7 lang5, chhong3-cho7 e5 tiong-sim si7 ti7 lang5. In-ui7 lang5 si7 beh lai5 tai7-piau2 Siong7-te3, si7 beh lai5 eng5-iau7 Siong7-te3. Siong7-te3 chiong ban7-mih8 su3 hou7 lang5, ui7-tioh8 lang5 Siong7-te3 chhong3-cho7 ban7-mih8. In-ui7 Siong7-te3 ai3 lang5 kap I kau-poe5, keng3-pai3 I, o-lo2 I, kam2-sia7 I, eng5-iau7 I. Ti7 ban7-mih8 e5 tiong-kan bo5 u7 pat8 e5 pi7-cho7-mih8 kap lang5 sio-siang5, u7 Siong7-te3 long2-chong2 e5 tek-seng3 kap u7 chit8-chiong2 tui3 Siong7-te3 e5 heng5-thong. Tu5-khi3 lang5 bo5 pat8-mih8 oe7-hiau2 o-lo2, keng3-pai3, kam2-sia7.” 
  “Lang5 e5 li2-ti3, to7-tek-seng3, ge7-sut8-seng3 long2 si7 tui3 Siong7-te3 e5 heng5-siong7 sou2 seng5-chiap lai5 e5....” 
  “Koe3-khi3 beh kong2 ‘se3-kan’” 
  “Chit-e5 se3-kan goan5-lai5 si7 chit8 e5 lok8-hng5. Ti7 chit-e5 se3-kan tak8-hang7 long2 si7 chin bi2-moa2, khoai3-lok8. U7 un2-chong5 Siong7-te3 e5 toa7 koan5-leng5 kap ban7 pu3-u7. Lang5-lang5 long2 oe7 thang ti7 chit-e5 se3-kan lai5 hiong2-siu7 Siong7-te3 chhong3-cho7 e5 bi2-biau7. Khiok choe7-ok chin3-jip8 se3-kan i2-lai5, chit-e5 khoai3-lok8, peng5-an e5 lok8-hng5 soa3 chiaN5-choe3 ou-am3, thong3-khou2 e5 toe7-gak8, Chhu2-chhu2 u7 pai7-hoai7, si2-hiat e5 siong-jiah. Ti7 chit se3-kan bo5 koh u7 oah8-mia7 e5 ng3-bang7, ia7 bo5 u7 chin-li2 e5 kng, si7 in-ui7 chit-e5 se3-kan tui3 poe7-gek8 Siong7-te3 liau2-au7 chiu7 li7-khui Siong7-te3 e5 koan2-kai3 lah. Se3-kan bo5-khi3 Siong7-te3, chiu7 ka-ki7 cho3-seng5 i e5 siong7-te3, liah8 ban7-mih8 cho3 i e5 siong7-te3, lai5 ke-thiN i e5 choe7-ok kap gu5-gong7. 
  Bo5-khi3 Siong7-te3 liau2, chit-e5 se3-kan long2 chhiong-moa2 put-heng7 kap pi-chham2. Ti7 chit-e5 choe7-ok pai7-hoai7 e5 se3-kan sou2 u7 e5 mia7-un7, chiu7-si7 si2-hiat na7-tiaN7.” 
  “Goa2 beh koh kong2 ‘Lang5’.” 
  “Lang5 si7 Siong7-te3 chhong3-cho7 ban7-mih8 e5 tiong-sim bok8-tek. Lang5 u7 toa3 tioh8 Siong7-te3 eng5-iau7 e5 siong7. Sou2-i2 lang5 u7 tek8-piat e5 chek-jim7. 
  Lang5 tioh8 keng3-pai3, o-lo2, eng5-kng Siong7-te3. 
  In-ui7 Siong7-te3 chhong3-cho7 lang5 si7 beh tai7-piau2 I. Koh Siong7-te3 ai3 lang5 kap I tang5-sim, chhin-chhiuN7 I e5 khoan2-sit, soa3 hok8-chiong5 I. 
  Khiok lang5 chiong Siong7-te3 chiah-e5 un-su3, lai5 pian3-oaN7 choe3 ka-ki7 e5 eng5-iau7, soa3 poe7-poan7 Siong7-te3 e5 i3-su3. Lang5 chhin-chhiuN7 iuN5 kiaN5 be5-lou7, tak8-lang5 kiaN5 ka-ki7 e5 phian-lou7, ki3-jian5 song3-sit liong5-sim, chiu7 hong3-chhiong3 su-iok8 ti7 tak8-iuN7 e5 phaiN2-tai7, seng-seng si7 ka-ki7 chhu2 sun2-phoaN3 ti7 biat8-bong5 e5 sou2-chai7.” 
  “Choe7-jin5, che si7 lang5 tui3 tui7-loh8 liau2-au7 e5 leng7-goa7 chit8-e5 beng5-chheng. 
  Siong7-te3 bo5 teng7 pat8 e5 pi7-chhong3-cho7 mih8 e5 choe7, in-ui7 in m7-bat poe7-poan7, ia7 bo5 u7 toa3-tioh8 Siong7-te3 tek8-piat e5 su2-beng7. 
  Chi2-u7 lang5 si7 choe7-jin5, in-ui7 lang5 u7 phoa3-hai7 Siong7-te3 long2-chong2 e5 ke3-ek8, u7 pai7-hoai7 chit-e5 lok8-hng5. Choe7-ok e5 kang-chiN5 chiu7-si7 si2. Lang5 e5 kiat-kiok8 chiu7 si7 biat8-bong5, si2-sit. (Chham-kho2 Lo5-ma2 jin5-su, 1 chiuN kau3 3 chiuN.)” 
  “Lang5 ti7 chit-e5 si2 e5 mia7-un7 e5 e7-bin7 chhoe7 bo5 oah8-mia7, chin-li2, lai5 put-an, choat8-bang7.” 
  “Goa2 beh koh lai5 kong2 ‘tok8-siN KiaN2’.” 
  “Sui-jian5 Siong7-te3 chhong3-cho7 e5 tai7-ke3 u7 tu2-tioh8 chiat8-chih8, I e5 chi2-i3 u7 siu7 poe7-poan7, lang5 kap se3-kai3 u7 ka-ki7 chhu2 biat8-bong5, pai7-hoai7 e5 lou7, khiok Siong7-te3 m7-kam I e5 sou2 thiaN3 e5 lang5 tim5-lun5, a2-si7 I sou2 chhong3-cho7 e5 se3-kan lai5 biat8-bong5.” 
  I iau2 ng3-bang7 u7 sim2-mih8 pan7-hoat thang ban2-hoe5, thang kiu3-siok8, hou7 I e5 chhong3-cho7 m7-bian2 tu2-tioh8 leng5-jiok8, phoa3-hai7. Sou2-i2 I u7 chiong sim-hoai5 tiong e5 tok8-siN KiaN2 chhe-khian2 kau3 se3-kan, lai5 khui chit tiau5 kiu3-siok8 e5 lou7. Chiu7-si7 hou7 kiN3-na7 sin3 I e5 lang5, oe7-thang thoat-li7 chit-e5 biat8-bong5 lai5 koh seng5-chiap eng2-oah8 e5 kok. Ui7-tioh8 an2-ni tok8-siN KiaN2 Ia5-sou u7 ng3 tak8-lang5 teh au5-kio3, lin2 tioh8 hoan2-hoe2 to3-tng2 lai5 kui-ng3 Siong7-te3. Siong7-te3 ti7 I e5 kok u7 koh siat-hoat, kian3-ti3 chit8 e5 kok-tou7 beh hou7 kiN3-na7 sin3 KiaN2 e5 lang5 thang ti7 hia ke3-siok8 hiong2-siu7 chhong3-cho7 e5 khoai3-lok8, lai5 oan5-seng5 chhong3-cho7 e5 tai7-ke3. Chi2-u7 sin3 KiaN2 e5 lang5 oe7-thang thoat-li7 chit se3-tai7 e5 biat8-bong5 lai5 jip8 hit-e5 sou2-chai7. Beh jip8 hit-e5 sin kok-tou7 e5 hoat-tou7 chin kan2-tan, chiu7-si7 sin3 tok8-siN KiaN2 kap I sou2 kong2 long2-chong2 e5 oe7, sou2 kian3-cheng3 long2-chong2 e5 su7, sou2 eng3-un2 long2-chong2 e5 tai7-chi3. Siong7-te3 bo5 beh koh tui3 lang5 iau-kiu5 sim2-mih8 tek-heng7, a2-si7 u7 sim2-mih8 kui-lut8, chi2-u7 na7 sin3 I, chiu7 peh8-peh8 thang tit-tioh8 hun-piat, kap kiu3-siok8 e5 un-tian2. Chit-e5 sin3 ia7 si7 li2 hian7-chai7 sui5-si5 oe7-thang ti7 li2 e5 sim-lai7 lai5 koat-teng7 e5....” 
  “Koh lai5 goa2 beh kong2, ‘I thiaN3 se3-kan kau3 an2-ni’.” 
  “Siong7-te3 eng2-oan2 e5 chi2-i3 ti7 chit e5 se3-kan u7 sit-pai7, khiok ti7 hit-e5 sin-thiN sin-toe7 beh tit-tioh8 tat8-seng5. Kiu3-siok8 e5 lang5 beh ti7 hia, in-ui7 hiong2-siu7 e5 khoai3-lok8 lai5 toa7 chheng-chan3 tok8-it cho7-hoa3 e5 Chu2-chaiN2. Hit-e5 ong5-kok beh kio3-cho3 thiaN3. 
  In-ui7 Siong7-te3 si7 thiaN3, koh chhiat-chhiat su-iau3 thiaN3 e5.... Tui3 thiaN3, Siong7-te3 chhong3-cho7 ban7-mih8, tui3 thiaN3 koh chhong3-cho7 lang5, si7 ai3 lang5 ti7 I e5 lai7-bin7 lai5 hiong2-siu7 ui2-tai7 e5 thiaN3, koh ai3 lang5 soa3 chiap-siu7 chit ho7 thiaN3 e5 oah8-mia7. In-ui7 chi2-u7 ti7 chit-e5 thiaN3 e5 lai7-bin7 chiah u7 chin-sit8 e5 heng7-hok kap khoai3-lok8.” 
  “Hit-e5 thiaN3 e5 ong5-kok si7 lan2 se3-kan lang5 tioh8 chhiat-chhiat him-bou7 e5..., in-ui7 chit-e5 se3-kan i2-keng bo5 u7 chin-sit8 e5 oah8-mia7, moa2-moa2 si7 toa3 tioh8 si2-hiat, pai7-hoai7 e5 siong-hun5. Ti7 chia u7 put-heng7 khou2-thang3 pi-chham2. Siat-su2 na7 u7 thang kio3-choe3 heng7-hok, hit-e5 si7 hu-ke2 koh si7 chiam7-si5, ngou2-jian5 e5 na7-tiaN7.” 
  “Se3-kan lang5 ah, lin2 tioh8 ng3-bang7, tioh8 lai5 sin3 tok8-siN KiaN2 Ia5-sou!” 
  “Sin3 Ia5-sou si7 beh kau3 hit-e5 ong5-kok i5-it e5 lou7.” Bok8-su u7 ke3-siok8 eng7 chin jiat8-cheng5 teh kong2, khiok Pek-jim2 i2-keng chin beng5-pek8 lah. Hiah-e5 oe7 tu2-tu2 si7 chit8-ki so2-si5 lai5 khui ti7 i sin-chiuN7 sou2 tu2-tioh8 hiah-e5 put-heng7 e5 keng2-gu7. 
  Hiah-e5 oe7 chhin-chhiuN7 kng2-le5 hong, tit8-tit8 kng2 seh8 ti7 i e5 sim-lai7, hou7 i ti3-kau3 long2 bo5 koh thiaN-kiN3 i2-au7 e5 oe7. I chhin-chhiuN7 ka-ki7 chin3-jip8 ti7 hit-e5 eng5-kng e5 ong5-kok lai5 the2-giam7 tioh8 hit-e5 thiaN3 sou2 u7 long2-chong2 ki5-biau7 e5 heng7-hok chit8-iuN7. I e5 chhiu2 u7 khan-oa2 A-hoa ti7 i e5 sin-piN, u7-si5 eng7 i e5 e7-hoai5 lai5 so-seh8 A-hoa e5 thau5-mng5. I kam2-kak chin boan2-chiok, chin heng7-hok. Khiok hut-jian5 bok8-su u7 eng7 chin kiong5-toa7 e5 siaN, ng3 tui3 Pek-jim2 e5 hong-hiong3 lai5. 
  “Se3-kan lang5 ah, lin2 e5 heng7-hok, lin2 e5 khoai3-lok8 long2 si7 hu-ki2, hit-e5 si7 chiam7-si5, ngou2-jian5 e5 chho3-kak na7-tiaN7, lin2 e5 heng7-hok, lin2 e5 khoai3-lok8 tek-khak oe7 cham2-tng7. Lin2 tham-loan5 chit-e5 biat8-bong5 e5 se3-kan beh kau3 sim2-mih8 si5?! Tui3 se3-kan toa3-tioh8 si2-hiat e5 mia7-un7 i2-lai5, kiN3-na7 khi2-cho7 heng7-hok e5 toe7-ki ti7 i e5 teng2-bin7 e5, bo5 lang5 oe7 thang thoat-li7 i e5 oah8-tauh, chiu7-si7 choat8-bang7, oan3-than3 e5 oah8-tauh! “Lin2 e5 heng7-hok, lin2 e5 khoai3-lok8 tek-khak oe7 cham2-tng7!”
  Chiah-e5 oe7 u7 chhiok-tong7 Pek-jim2 chin-toa7. 
  I e5 bin7 khai-si2 hian2-chhut toa7 io5-tang7 kap chhiN-chhin3. 
  “Lin2 e5 heng7-hok, lin2 e5 khoai3-lok8 tek-khak oe7 cham2-tng7!” Chit ku3 oe7 si7 chin-li2, khiok chit-e5 chin-li2 si7 hou7 Pek-jim2 sou2 jim2-siu7 boe7-tiau5 e5, in-ui7 i beng5-pek8 i e5 oah8-mia7 oa2-kho3 ti7 i e5 heng7-hok. I chhin-chhiuN7 koh ham7-loh8 ti7 ou-am3 sit-bang7 e5 chhim-khiN lai5 iu-bun7 kat-bak8. 
  Bok8-su u7 ke3-siok8 teh tui-pek lang5 tioh8 hoan2-hoe2 lai5 sin3 Ia5-sou, koh u7 chhiaN2 hiah-e5 hoaN-hi2 chiap-siu7 e5 lang5 kiaN5 kau3 tai5-cheng5 lai5. 
  Hoe7-tiuN5 chiu7 khai-si2 nau7-tong7 lah. U7 lang5 teh kiaN5-kau3 tai5-cheng5, u7 Seng3-koa-tui7 teh gim5-si, u7 hiah-e5 hu7-chek e5 hiaN-che2 teh pang-chan7 lang5 ho2-taN2 chhut-lai5. 
  Tai5-teng2 e5 Bok8-su long2 kau3 tai5-cheng5 teh ke3-siok8 kio3 lang5. Ia7 u7 lang5 khai-si2 the3-sek8 tng2-khi3 lah. Pek-jim2 e5 sim-su chin tim5-bun7, hun-loan7. Kau3-boe2 soa3 kam2-kak gong5-ngiah8 seh8-sin5. I chiu7 toe3 hiah-e5 khi2-sin beh thoe3-tiuN5 e5 lang5 lai5 kin2-kin2 li7-khui hit-e5 sou2-chai7, chhut-lai5 goa7-bin7. 
  I e5 sim kam2-kak chin bo5 peng5-an. 
  “Pa-pa, lan2 an2-choaN2 bo5 kau3 ti7 tai5-cheng5 khi3, lan2 kiam2 m7-si7 sin3 Ia5-sou e5 lang5 mah?” Hit chit8-mi5 tng2-lai5 ti7 lu2-koan2, beh to2-chhng5 e5 si5 A-hoa chiah khui-chhui3 lai5 an2-ni mng7 i. 
  Pek-jim2 long2 bo5 in3-tap sim2-mih8, chi2-u7 theng5-chi2 i e5 tong7-chok lai5 che7-tiam7 ti7 chhng5-teng2. 
  “Li7-li7, chhiaN2 li2 kin2-khun3, bin5-na2-jit8 chiah lai5 kong2, an-bin5!” Pek-jim2 kong2 an2-ni lai5 beh to5-chau2 A-hoa e5 chit-mng7. 
  “Goa2 si7 chit8-e5 eng2-oan2 e5 lok8-ngou2-chia2 mah?” I pho7 i e5 thau5-khak lai5 ka-ki7 hoan2-bun7. 
  Pek-jim2 kau3 chin-am3 long2 khun3 boe7 loh8-bin5. U7 chit8-e5 ap-pek e5 khui3-lat8 ta3-oa2 ti7 i e5 sim. Bok8-su e5 oe7, A-hoa e5 bin7, i2-kip8 koe3-khi3 long2-chong2 e5 cheng5-heng5 long2 koh khai-si2 chio3-iaN2 ti7 i e5 sim-lai7. Kin2-kin2 li7-choat8 e5 au2-nau2 koh tng2-lai5, hou7 i thong-mi5 long2 bo5 u7 peng5-an. 
  “Pa-pa! Pa-pa!” Hut-jian5 ti7 poaN3-mi5-koe3 e5 si5, Pek-jim2 u7 thiaN-tioh8 A-hoa e5 siaN teh jiong2. 
  I kin2-kin2 chau2-kau3 A-hoa e5 chhng5-piN khi3. 
  “Li7-li7, goa2 ti7-chia, li2 an2-choaN2?” Chong2-si7 A-hoa goan5-lai5 si7 teh cho3-bang7. 
  Pek-jim2 u7 khan A-hoa e5 chhiu2, chiam7-si5 che7 ti7 i e5 chhng5. Sim-sin5 iu5-goan5 kam2-kak chin ut-chut, ou-am3. 
  Keh cha2-khi2, in saN-kap chiah8 moe5 e5 si5, A-hoa hut-jian5 siuN7-tioh8 i cha7-mi5 e5 bang7. 
  “Pa-pa, goa2 cha7-mi5 u7 bang7-kiN3 chit8-e5 chin ki5-biau7 e5 bang7!” Tui3 A-hoa e5 chhui3 sou2 kong2 chhut-lai5 e5 bang7 si7 chhin-chhiuN7 e7-bin7. 
  Pek-jim2 u7 chhoa7 A-hoa che7 ti7 pai3-tng5 e5 lai7-bin7 teh thiaN kang2-to7. U7 chin-choe7 lang5 khoeh-moa2 pai3-tng5. Lian5 tai5-teng2 kap thang-a2 goa7 ia7 si7 long2 moa2-moa2 e5 jin5-kun5. Bok8-su kang2-to7 liau2 u7 kio3 lang5 lai5 kau3 tai5-cheng5, khiok long2 bo5 lang5 beh khi3. Bok8-su kap cheng3-lang5 e5 bak8-chiu long2 teh chhoe7, teh tan2-hau7, u7 lang5 thang chhut-lai5. A-hoa chiu7 khan Pek-jim2 e5 chhiu2 kong2, chiah-e5 lang5 long2 teh tan2-hau7 lan2 chhut-khi3. A-hoa chiu7 kiong5-kiong5 thoa Pek-jim2 chhut-lai5. Pai3-tng5 lai7 e5 cheng3-lang5 khoaN3-tioh8 in nng7-lang5 chhut-lai5 e5 si5 chiu7 toa7 hoaN-hi2 lai5 phah-chhiu2. In chiu7 saN-kap kiaN5 hit tiau5 thang3 tai5-cheng5 e5 lou7 khi3, jin5-kun5 long2 ng3 in khui siaN gim5-si o-lo2, in ti7 hit-e5 tiong-kan chhin-chhiuN7 khai2-soan5 e5 chiong-kun chit8-iuN7. A-hoa u7 khan Pek-jim2 lai5 chin3-cheng5. Chong2-si7 hit tiau5 tai5-cheng5 e5 lou7 na2 kiaN5 na2 piN3 chin hng7. Pai3-tng5 ia7 long2 piN3 cho3 si7 chit8-e5 toa7 khong-tiong, hiah-e5 jin5-kun5 long2 si7 thiN-sai3. Tai5-cheng5 pian3-choe3 chit8-e5 kek8-ki5 eng5-kng, chhan3-lan7 e5 po2-cho7. U7 chheng-chheng ban7-ban7 e5 thiN-sai3 teh hoan-hou, o-lo2. 
  A-hoa chiu7 toa7 hoaN-hi2 lai5 khan Pek-jim2 poaN3-kiaN5, poaN3-poe lai5 tit8-tit8 ng3 hit-e5 po2-cho7 chin3-cheng5. Ti7 po2-cho7 cheng5 u7 chit8-e5 toa7 chui2-ti5. 
  Bok8-su u7 kio3 Pek-jim2 tioh8 thng3-saN loh8 ti7 chui2-ti5 lai7, khiok Pek-jim2 long2 chin tiu5-tu5, A-hoa u7 pang-chan7 i thng3-saN, au7-lai5 chhoa7 i loh8 hit-e5 chheN-lek8-lek8 e5 chui2-lai7. Pek-jim2 tui3 chui2-lai7 khi2-lai5 e5 si5, thiN-sai3 thian-kun e5 siaN na2-toa7, chhin-chhiuN7 hai2-eng2 hang2-hoah long2 bo5 soah. 
  U7 thiN-sai3 eng7 chit8-nia2 peh8-saN theh8-kau3 Pek-jim2 e5 bin7-cheng5. A-hoa u7 pang-chan7 i chheng7. 
  Hiah-e5 thiN-sai3 koh teh khai-si2 gim5-si, hit te3 si7 tak8-lang5 long2 chin-sek8 e5, chiu7-si7 “Siu7-siong e5 iuN5-ko.” 
  Au7-lai5 thiN-sai3 chin bo5-eng5 lai5 teh chun2-pi7 ian5-siah. A-hoa u7 khan-tiau5 Pek-jim2 e5 chhiu2. 
  “Pa-pa, pa-pa, li2 khoaN3 hiah-e5 thiN-sai3 sou2 pi7-pan7 e5 chiah8-mih8 long2 gia5 ti7 thau5-khak teng2, tui3 thiN-teng2 pai5-liat8 poe loh8-lai5!” 
  Hit-e5 cheng5-keng2 toa7 kam2-tong7 A-hoa. Kau3 ti7 keh cha2-khi2 A-hoa teh kong2 e5 si5 hit-e5 kam2-hun3 iau2-ku2 ti7 i e5 sim-lai7. 
  Khiok Pek-jim2 thou3 chit8-e5 toa7-khui3, lai5 pang3-he7 i e5 cha2-tng3, khi2-lai5 kiaN5-kau3 teng5-a2-khau2 khi3 beh suh goa7-bin7 e5 khong-khi3. 
  In-ui7 i cha7-mi5 ia7 u7 bang7-kiN3 chit8-e5 bang7. Hit-hang7 si7 tu2-tu2 kap A-hoa e5 bang7 siong-hoan2 e5. 
  Pek-jim2 bang7-kiN3 i u7 kiaN5-kau3 chit8-keng chin-toa7 e5 bio7-u2 jip8-khi3. Long2 bo5 khoaN3-tioh8 lang5 ti7 bio7-u2 e5 lai7-goa7. Lai7-bin7 u7 chin ki5-koai3 e5 an-cheng7, khiok Pek-jim2 tah8-jip8 hit-e5 chong3-toa7 e5 mng5 e5 si5, hoat-kian3 ti7 hit-e5 mng5-au7 u7 khia7 chit8-e5 lau7-lang5. Hit-e5 lau7-lang5 chin choat8-bang7 iu-chhiu5 e5 khoan2-sit. Pek-jim2 na2 jip8-khi3, chiu7 hoat-kak ti7 hiah-e5 mng5-au7, piah-kak, am3-sam3 bo5 lang5 khoaN3 e5 sou2-chai7 long2 u7 khia7 lang5 ti7 hia, in e5 iuN7-siuN3 hui-siong5 chiau-chui, lo2-soe, in e5 piau2-cheng5 long2 chin pi-siong, choat8-bang7. Hiah-e5 lang5 e5 khoan2-sit tu2-tu2 si7 kap the3-sin siang7-khoan2. 
  Hit-e5 bio7-u2 na2 jip8-khi3 na2 toa7, chhin-chhiuN7 chit8-e5 kou-lip8 e5 se3-kai3. Lai7-bin7 chin am3-ut chhiN-chhin3, ia7 u7 sio-hiuN e5 hun-bi7 moa2-moa2. 
  Tui3 lai7-bin7 e5 sou2-chai7 chhin-chhiuN7 kui-lut8-tek u7 cheng-siaN teh tan5 e5 khoan2. Hit-e5 siaN na2-beng5, khiok kam2-kak hit-e5 siaN-im u7 toa3-tioh8 pi-chham2 choat8-bang7 teh hiang2. Pek-jim2 in-ui7 chhiN-chhin3 lai5 io5 i e5 sin-khu. Pek-jim2 u7 chit8-keng chit8-keng lai5 jip8-khi3, chiam7-chiam7 u7 thiaN-tioh8 bi5-jiok8 e5 siaN teh lau5 chhut-lai5. 
  Au7-lai5 beng5-pek8 hit-e5 siaN chiu7-si7 choat8-bang7 thou2-khui3 e5 ai-siaN. Pek-jim2 ti7 hit-e5 siaN-im e5 lai7-bin7 kui-sin tang7-koaN7, kha-chhiu2 phi7-phi7-chhoah. I ka-ki7 pun2-sin ia7 beh hau2 chhut-lai5 lah. I kin2-kin2 lai5 kiaN5, khoaN3 oe7-thang thoat-chhut hit-e5 sou2-chai7 a2-boe7, khiok na2 kiaN5 na2 chhim, hiah-e5 pi-chham2 au5-kio3 e5 siaN-im na2 oa2 lai5 ti7 i e5 sin-chiuN7. Au7-lai5 Pek-jim2 chiu7 chau2-chong5 hit-e5 be5-kiong. 
  I na2 kiaN5 na2 bo5-lou7, u7 ou-am3 e5 hun5-bu7 tui3 lai7-bin7 teh chheng3 chhut-lai5. Au7-lai5 hun5-bu7 chiu7 pau-bat8 Pek-jim2, koh hiah-e5 thang-kiaN pi-chham2 e5 siaN-im i2-keng ki-ki-hau2 ti7 i e5 hiN7-khang cheng5. Pek-jim2 kin2-kin2 eng7 i e5 chhiu2 lai5 that-bat8 i e5 hiN7-khang. Iau2-ku2 hiah-e5 pi-chham2 au5-kio3 e5 siaN tit8-tit8 pek-oa2 lai5. 
  Pek-jim2 kiaN-kau3 phi-phi-chhoah lai5 khia7 tiam3 hia. I kau3-boe2 soa3 toa7-jiong2 chhut-lai5, “kiu3 goa2! kiu3 goa2!”, chiu7 hun7-to2 ti7 hit lai7-bin7. 
  Hit chit8-mi5 Pek-jim2 iu5-goan5 toa3 A-hoa khi3 hu3 chu7-hoe7. Bok8-su kang2-to7 liau2-au7 u7 chiau3-siong5 kou2-bu2 lang5 chiap-siu7 Ia5-sou soa3 kiaN5-kau3 tai5-cheng5. 
  Pek-jim2 e5 sim phok-phok-chheng2, bok8-su ke3-siok8 teh kio3 lang5, A-hoa tit8-tit8 khoaN3 bok8-su e5 bin7 kap Pek-jim2 e5 bin7. Au7-lai5 Pek-jim2 chiu7 khan A-hoa cho3-cheng5 lai5 kiaN5-chhut in e5 ui7. U7 hu7-chek e5 hiaN-ti7 sui5-si5 hoat-kian3 tioh8 in, chau2-oa2 lai5 beh an3-nai7 in kau3 tai5-cheng5. Cheng3-lang5 i2-keng khai-si2 teh gim5-si lah, chong3-giam5, heng-hun3 e5 khong-khi3 moa2-moa2 ti7 hoe7-tiuN5-lai7. 
  Pek-jim2 chiu7 kap Pat8-e5 lang5 saN-kap pai5-liat8 ti7 tai5-cheng5. Bok8-su u7 chit8-e5 chit8-e5 teh kap in ak-chhiu2, soa3 kong2 kam2-sia7 Chu2. Koh u7 hu7-chek e5 hiaN-ti7 lai5 toe3 ti7 tak8-lang5 e5 au7-bin7. 
  “HiaN-ti7 ah, li2 si7 toa3 ti7 to2-ui7?” Hu7-chek Pek-jim2 e5 tam5-to7 hiaN-ti7 u7 an2-ni mng7. Pek-jim2 chiu7 chiong chu7-chi2 po3 i chai. 
  “Ia5-sou oe7 kiu3 lan2 thoat-li7 choe7-ok long2-chong2 e5 thong3-khou2 kap khu-sok. I beh eng7 I e5 po2-huih lai5 soe2-tu5 lan2 e5 choe7, hou7 lan2 u7 sin e5 oah8-mia7, si7 beh chiap-siu7 I e5 kok e5 oah8-mia7. I ia7 beh taN lan2 e5 tang7-taN3, beh i-ti7 lan2 it-chhe3 e5 piN7-cheng3.” Hu7-chek e5 lang5 kong2 kau3 chia chiah chai-iaN2 Pek-jim2 si7 chhiN-mi5 lang5. “Lan2 ti7 se3-kan u7 khou2-lan7, chong2-si7 Ia5-sou beh hou7 lan2 u7 peng5-an, in-ui7 lan2 sou2 tu2-tioh8 e5 khou2-lan7 ti7 I e5 kok long2 beh beng5-pek8, si7 chhut ti7 Siong7-te3 e5 ho2 i3-su3, koh hiah-e5 khou2-lan7 beh piN3-chiaN5 kek8-toa7 e5 eng5-kng, kek8-toa7 e5 bian2-liu5. Sou2-i2 lan2 bo5 liah8 sip8-ji7-ke3 cho3 tang7-taN3, si7 hoan2-tng2 khoaN3 bo5 ka-ki7 lai5 gia5 sip8-ji7-ke3. In-ui7 hian7-se3 e5 sip8-ji7-ke3 si7 piau2-beng5 lai5-se3 e5 eng5-kng bian2-liu5. Ti7 hit-jit8 lan2 beh in-ui7 hoaN-hi2 kap khoai3-lok8 lai5 boe7 ki3-tit it-chhe3 siok8-se3 e5 kan-khou2.” 
  Gim5-si e5 siaN u7 pau-moa2 lai5 tin2-tang7 pai3-tng5-lai7. Pek-jim2 hut-jian5 siuN7-tioh8 A-hoa cha7-mi5 sou2 bang7-kiN3 e5 bang7. I ti7 hit-e5 si-koa e5 lai7-bin7, ti7 hiah-e5 sin3-tou5 e5 bin7-cheng5 kam2-kak chin-toa7 e5 giam5-siok. U7 chit8-chiong2 boe7-thang piau2-beng5 sin5-seng3 e5 lek8-liong7 tit8-tit8 phah i e5 sim. Lian5 A-hoa e5 chun5-chai7 ti7 hit-si5 ia7 oan5-choan5 li7-khui i e5 sim. 
  Koe3-khi3 hiah-e5 put-heng7 e5 jit8-chi2 koh chit8-pai2 chio3-iaN2 ti7 i e5 sim-lai7. Siu7-khou2 e5 lau7-bu2 e5 bin7, i2-kip8 ti7 i hoai5-lai7 long2-chong2 bak8-sai2 e5 jit8. Ti7 A-ku7 e5 ka-teng5 sou2 keng-koe3 hiah-e5 leng5-jiok8 siu7 khou2-chhou2 e5 jit8, kau3 ti7 Tai5-lam5, khou2-tan3 phoe-mia7 lou2-lek8 thak8-chheh e5 si5-tai7. I3-khi3 iong5-iong5 chin3-kau3 Tai5-pak ko-teng2 hak8-hau7 e5 si5, hut-jian5 tu2-tioh8 phoa3-piN7, Tai5-pak toa7 kio5-teng2 e5 kong-keng2. Hoa5 i-seng, i-seng niu5, Tai5-lam5 tu2-tioh8 pok8-kek, chham2-tam7 khou2-bun7 e5 am3-mi5, lou7-piN kiu5-seng e5 choat8-keng2, kong-hok8 au7 chiaN5-cho3 thian-gai5 phiau-liu5 e5 lou7-piN gak8-jin5, koh kau3 Tai5-pak, A-hoa e5 chhut-hian7!!! 
  Chiah-e5 su7 chhin-chhiuN7 chau2-be2-teng lai5 chau2-koe3 i e5 sim-lai7. I io5-thau5 lai5 io5-chau2 hiah-e5 iaN2-siong7. U7 bak8-sai2 chhut-lai7 ti7 i e5 bak8-chiu. 
  “Siong7-te3 ah, kiu5 Li2 lin5-bin2 goa2! Kiu5 Li2 in2-chhoa7 goa2 e5 lou7!” Pek-jim2 ti7 sim-lai7 ki5-to2, bak8-sai2 u7 lau5 chhut-lai5. 
  Chong2-si7 bo5 loa7-ku2 i chiu7 sui5-si5 kam2-kak u7 chin-toa7 e5 peng5-an kap khoai3-lok8 ti7 sim-lai7. 
  Gim5-si e5 siaN tiam7-khi3, bok8-su u7 khai-si2 ui7-tioh8 chiah-e5 hoaN-hi2 chhut-lai5 chiap-siu7 Ia5-sou e5 hiaN-che2 ki5-to2. “Siong7-te3 ah, goa2 kam2-sia7 Li2, in-ui7 Li2 kim-mi5 u7 kam2-tong7 chiah-e5 lang5 lai5 khia7 ti7 Li2 e5 bin7-cheng5 beh chiap-siu7 Li2 e5 kiu3-un. 
  Kiu5 Li2 eng7 Li2 e5 Seng3 Sin5 toa3-nia2, po2-siu2 in, hou7 in oe7 ku2-tng5 ti7 Li2 e5 lai7-bin7 tiong2-chin3, tit8-kau3 Li2 koh lai5 e5 jit8, thang chin3-jip8 ti7 Li2 e5 kok, chiu7-si7 tui3 chhong3-cho7 e5 tai7-seng sou2 ke3-ek8 beh siuN2-su3 hou7 Li2 e5 chu2-bin5 e5...” 
  Bok8-su e5 oe7 chin koaiN5, tak8-ku3 oe7 chin beng5-pek8. Au7-lai5 hit-ui7 hiaN-ti7 u7 ku3-ku3 tang5-sim lai5 hoat-chhut A-men e5 siaN. 
  Pek-jim2 e5 sim u7 chhiong-moa2 peng5-an e5 hoaN-hi2. I hoat-kian3 tioh8 Ki-tok e5 chin-li2 si7 lang5 eng3-kai tioh8 tui-chhoe7 e5..., chit-e5 chin-li2 sit8-chai7 thau3-thiat ti7 i long2-chong2 sim-lai7 e5 bun7-te5, lai5 pau-moa2, lai5 chheng-sng3 hiah-e5 khun3-lan5. 
  I chhin-chhiuN7 chit8-e5 toa7 bun7-te5 tit-tioh8 kai2-koat chit8-iuN7 chin hoaN-hi2. 
  “Li7-li7 chiah-e5 lang5 si7 m7-si7 chhin-chhiuN7 li2 cha7-mi5 sou2 bang7-kiN3 e5 thiN-sai3 e5 khoan2-sit!?” 
  Pek-jim2 u7 lam2-oa2 A-hoa, soa3 aN3-sin soe3-siaN lai5 mng7 i, chong2-si7 A-hoa ng3 i bi5-chhio3 chit8-e5.... “Pa-pa, thiN-teng2 e5 Chu2 Ia5-sou kap long2-chong2 e5 thiN-sai3 chit-si5 ia7 ti7 thiN-nih8 ui7-tioh8 lan2 teh toa7 hoaN-hi2 gim5-si!” 
  “Phah-sng3 si7 an2-ni, hiah-e5 gim5-si e5 siaN chiah oe7 hiah-nih8 ko3-iuN7 e5 ho2-thiaN.” 
  Seng3-si-pan khai-si2 teh gim5-si lah. A-hoa e5 sim ia7 chin hoaN-hi2, chin khoai3-lok8, i e5 sin-khu kheh-oa2 ti7 Pek-jim2 e5 kha-thui2 lai5 lam2-oa2 i. 
</CL>
<HL>

9 Tui3天頂來e5聲音 
Tui3北投、淡水轉seh8到東部約略有兩月日久，到ti7六月初，夏天逼近人人攏露出白色e5簡衣，手giah8日傘e5時，hit個樓頂無聊e5婦人人，有一日忽然koh看見百忍kap阿花koh出現ti7基崙，原來hit個燈腳teh做工。 
阿花有變真好看，真古錐e5六歲囡仔lah。伊e5面、目珠攏有喜樂e5光采發出。伊e5身體也顯明優秀e5發育。伊有穿一領綠色無手ng2 e5簡衣。烏金金e5頭毛真長，垂到ti7肩頭。若是百忍也有真大e5變換lah。久久所纏tiau5 ti7伊e5身上hit個孤單、憂愁e5影，今攏無去lah。伊全身攏是白色。草帽仔、婚衫、下服、鞋攏hou7人會感覺島國夏天e5風情。伊e5面有向望kap歡喜真大。 
有看見in e5人e5心beh這個相像e5印象，就是，「幸福，快樂e5父子！」 
百忍結局有chhoa7阿花koh轉來基崙，in早所toa3 e5所在。Ti7百忍e5心內hit個不安也漸漸消無去lah。In繼續ti7 hit個地點做工。 
有一日in做工了，ti7街路teh行遊e5時，有tu2著一台基督教佈道會e5宣傳車。Hit張車e5講聲機無時停teh招呼市民著去赴佈道會。百忍就停腳來beh聽hit個詳細。 
「親愛e5各位兄姐，阮是本市 × × 基督教會佈道會e5宣傳隊，ai3 beh向各位報一個好消息。就是tui3今暝8點起有美國出名e5佈道家 × × 牧師beh ti7本教會佈道三暝。請各位m7-thang失落這個好e5機會來去參加。耶穌講，見若勞苦著磨背重擔e5著來就近我，我beh hou7你得著安歇。Koh講，我是路、是真理、是活命，所以見若心內無平安e5人，chhoe7無活命kap真理e5人，請lin2攏著來聽，耶穌beh hou7 lin2平安、活命、真理。」宣傳車漸漸遠去，伊e5聲也無聽見lah。 
Hiah-e5話確實掠著百忍e5心。 
「Li7-li7，咱今暝昏來去聽道理，你有愛去無？」伊那唸e5款來問an2-ni。「爸爸，我真ai3！」若是阿花大歡喜。 
食暗頓了後，本來in 相chhoa7 beh去禮拜堂，總是ti7半路百忍忽然koh轉方向，chhoa7阿花koh轉來旅館。阿花e5心有淡薄奇怪。 
總是到ti7房間百忍有ka7阿花洗腳手、續換衫，hit時阿花e5歡喜koh倒轉來。百忍也入浴間，koh續換衫褲，了後in chiah koh開始出發。 
到拜堂e5時聚會已經teh開始lah。有真壯嚴 e5詩歌tui3內面teh流出來，致到hou7百忍聽著e5時煞m7敢入去。伊脫伊e5帽仔，ann3頭來企ti7遠遠e5門口。Ti7伊e5心有真濟講boe7出來e5大氣。 
總是隨時有按內 e5人出來到in e5面前beh chhoa7 in入內面去。 
「阮tiam3 chia著好！」百忍客氣卻hit位信徒有熱懇來請in著入去。百忍toe3伊踏入拜堂內e5時吟詩e5聲一發響亮來包圍in。伊感覺是入ti7天界e5境內。阿花有khinn5倚ti7百忍，來進前到ti7頭前面e5位去。Hiah-e5吟詩e5聲音親像海湧，hoa-hoa哮。伊恭恭敬敬到ti7來企ti7眾人e5中間，tu2-tu2親像企ti7寶座kap眾天使、聖徒e5面前一樣。 
伊攏m7敢振動，手也m7敢摸著椅。因為伊感覺內面e5一切攏是聖 潔、尊貴。 
吟詩了牧師有講beh相kap祈禱，百忍聽著這句話，想講伊著跪落去，伊beh跪落去e5時邊頭e5一位兄弟有tui3伊講m7免an2-ni做。Ti7祈禱e5中間伊感覺真ngong5-ngiah，真無自然。祈禱了，坐好勢e5時，繼續有讀聖經約翰3章十六節。了後有吟詩班e5獻詩，有koh祈禱，然後就有一位另外e5牧師起來開始講道。 
阿花直直khinn5 ti7百忍e5身軀，m7敢放離伊。伊e5目珠注神看台頂e5人，後來才看四圍e5眾人koh漸漸徙目來看hiah-e5 teh走chong5 e5負責人。但是百忍，只有ann3頭來tui3聲音teh察驗內面e5狀況。 
牧師開聲講道e5時，人人e5心攏注神ti7伊e5話。伊粗大e5聲音真明，句句攏入ti7百忍e5心。 
「因為上帝將獨生e5子賞賜世間，hou7見若信伊e5人boe7沈淪，會得著永活；伊疼世間到an2-ni。」 
「我beh代先tui3這節e5內面e5話『上帝』來說明。」 
「上帝就是創造e5主宰。世間e5萬物攏是tui3伊來造成e5。伊是全宇宙e5唯一主人，萬物攏是屬ti7伊e5所有。伊用大權能e5氣力來tui3無創造萬有，koh tui3伊e5智慧來做成攏總e5秩序規律。上帝創造e5傑作就是『人』。人是照上帝e5像來創造e5。因為創造攏總e5目的是ti7人，創造e5中心是ti7人。因為人是beh來代表上帝，是beh來榮耀上帝。上帝將萬物賜hou7人，為著人上帝創造萬物。因為上帝ai3人kap伊交陪、敬拜伊、o-lo2伊、感謝伊、榮耀伊。Ti7萬物e5中間無有別個被造物kap人相像，有上帝攏總e5德性kap有一種tui3上帝e5恆通。除去人無別物會曉o-lo2、敬拜、感謝。」 
「人e5理智、道德性、藝術性攏是tui3上帝e5形象所承接來e5...」 
「過去beh講『世間』」 
「這個世間原來是一個樂園。Ti7這個世間逐項攏是真美滿、快樂。有隱藏上帝e5大權能kap萬富有。人人攏會thang ti7這個世間來享受上帝創造e5美妙。卻罪惡進入世間以來，這個快樂，平安e5樂園續成做烏暗，痛苦e5地獄，處處有敗壞，死穴e5傷跡。Ti7這世間無koh有活命e5向望，也無有真理e5光，是因為這個世間tui3背逆上帝了後就離開上帝e5管戒lah。世間無去上帝，就家己做成伊e5上帝，掠萬物做伊e5上帝，來加添伊e5罪惡kap愚憨。 
無去上帝了，這個世間攏充滿不幸kap悲慘。Ti7這個罪惡敗壞e5世間所有e5命運，就是死穴na7-tiann7。」 
「我beh koh講『人』。」 
「人是上帝創造萬物e5中心目的。人有toa3著上帝榮耀e5像。所以人有特別e5責任。 
人著敬拜、o-lo2、榮光上帝。 
因為上帝創造人是beh代表伊。Koh上帝ai3人kap伊同心，親像伊e5款式，續服從伊。 
卻人將上帝chiah-e5恩賜，來變換做家己e5榮耀，續背叛上帝e5意思。人親像羊行迷路，逐人行家己e5偏路，既然喪失良心，就放縱私慾ti7逐樣e5歹代，生生是家己取損判ti7滅亡e5所在。」 
「罪人，che是人tui3墜落了後e5另外一個名稱。 
上帝無定別e5被創造物e5罪，因為in m7-bat背叛，也無有toa3著上帝特別e5使命。 
只有人是罪人，因為人有破害上帝攏總e5計劃，有敗壞這個樂園。罪惡e5工錢就是死。人e5結局就是滅亡、死失。（參考羅馬人書，1章到3章。）」 
「人ti7這個死e5命運e5下面chhoe7無活命、真理、來不安、絕望。」 
「我beh koh來講『獨生子』。」 
「雖然上帝創造e5代價有tu2著截折，伊e5旨意有受背叛，人kap世界有家己取滅亡，敗壞e5路，卻上帝m7甘伊e5所疼e5人沈淪，抑是伊所創造e5世間來滅亡。」 
伊iau2向望有甚物辦法thang挽回，thang救贖，hou7伊e5創造m7免tu2著凌辱、破害。所以伊有將心懷中e5獨生子差遣到世間，來開這條救贖e5路。就是hou7見若信伊e5人，會thang脫離這個滅亡來koh承接永活e5國。為著an2-ni獨生子耶穌有向逐人teh 喉叫，lin2著反悔倒轉來歸向上帝。上帝ti7伊e5 國有koh設法，建置一個國度beh hou7見若信子e5人thang ti7 hia繼續享受創造e5快樂，來完成創造e5代價。只有信子e5人會thang脫離這世代e5滅亡來入hit-e5所在。Beh入hit個新國度e5法度真簡單，就是信獨生子kap伊所講攏總e5話，所見證攏總e5事，所應允攏總e5代誌。上帝無beh koh tui3人要求甚物德行，抑是有甚物規律，只有若信伊，就白白thang得著分別，kap救贖e5恩典。這個信也是你現在隨時會thang ti7你e5心內來決定e5…」 
「Koh來我beh講，『伊疼世間到an2-ni』。」 
「上帝永遠e5旨意ti7這個世間有失敗，卻ti7 hit個新天新地beh得著達成。救贖e5人beh ti7 hia，因為享受e5快樂來大稱讚獨一造化e5主宰。Hit-e5王國beh叫做疼。 
因為上帝是疼，koh切切需要疼e5…Tui3疼，上帝創造萬物，tui3疼koh創造人，是ai3人ti7伊e5內面來享受偉大e5疼，koh ai3人續接受這號疼e5活命。因為只有ti7這個疼e5內面chiah有真實e5幸福kap快樂。」 
「Hit個疼e5王國是咱世間人著切切欣慕e5…，因為這個世間已經無有真實e5活命，滿滿是toa3著死穴，敗壞e5傷痕。Ti7 chia有不幸苦痛悲慘。設使若有thang叫做幸福，hit-e5是虛假koh是暫時、偶然e5 na7-tiann7。」 
「世間人ah，lin2著向望，著來信獨生子耶穌！」 
「信耶穌是beh到hit個王國唯一e5路。」牧師有繼續用真熱情teh講，卻百忍已經真明白lah。Hiah-e5話tu2-tu2是一支鎖匙來開ti7伊身上所tu2著hiah-e5不幸e5境遇。 
Hiah-e5話親像捲螺風，直直捲seh8 ti7伊e5心內，hou7伊致到攏無koh聽見以後e5話。伊親像家己進入ti7 hit個榮光e5王國來體驗著hit個疼所有攏總奇妙e5幸福一樣。伊e5手有牽倚阿花ti7伊e5身邊，有時用伊e5下頦來挲seh8阿花e5頭毛。伊感覺真滿足、真幸福。卻忽然牧師有用真強大e5聲，向tui3百忍e5方向來。 
「世間人ah，lin2 e5幸福，lin2 e5快樂攏是虛假，hit個是暫時，偶然e5錯覺na7-tiann7，lin2 e5幸福，lin2 e5快樂的確會斬斷。Lin2貪戀這個滅亡e5世間beh到甚物時？！Tui3世間toa3著死穴e5 命運以來，見若起造幸福e5地基ti7伊e5頂面--e5，無人會thang脫離伊e5活tauh，就是絕望、怨嘆e5活tauh！「Lin2 e5幸福，lin2 e5快樂的確會斬斷！」 
Chiah-e5話有觸動百忍真大。 
伊e5面開始顯出大搖動kap chhinn凊。 
「Lin2 e5幸福，lin2 e5快樂的確會斬斷！」這句話是真理，卻這個真理是hou7百忍所忍受boe7-tiau5 e5，因為伊明白伊e5活命倚靠ti7伊e5幸福。伊親像koh陷落ti7烏暗失望e5深坑來憂悶結目。 
牧師有繼續teh追逼人著反悔來信耶穌，koh有請hiah-e5歡喜接受e5人行到台前來。 
會場就開始鬧動lah。有人teh行到台前，有聖歌隊teh吟詩，有hiah-e5負責e5兄姐teh幫贊人好膽出來。 
台頂e5牧師攏到台前teh 繼續叫人。也有人開始退席轉去lah。百忍e5心思真沈悶、紛亂。到尾續感覺gong5-ngiah8 seh8神。伊就toe3 hiah-e5起身beh退場e5人來緊緊離開hit個所在，出來外面。 
伊e5心感覺真無平安。 
「爸爸，咱an2-choann2無到ti7台前去，咱kiam2 m7是信耶穌e5人mah？」Hit一暝轉來ti7旅館，beh倒床e5時阿花才開嘴來an2-ni問伊。 
百忍攏無應答甚物，只有停止伊e5動作來坐tiam7 ti7床頂。 
「Li7-li7，請你緊睏，明仔日才來講，安眠！」百忍講an2-ni來beh逃走阿花e5質問。 
「我是一個永遠e5落伍者mah？」伊抱伊e5頭殼來家己反問。 
百忍到真暗攏睏boe7落眠。有一個壓迫e5氣力罩倚 ti7伊e5心。牧師e5話，阿花e5面，以及過去攏總e5情形攏koh開始照影ti7伊e5心內。緊緊離絕e5嘔惱koh轉來，hou7伊通暝攏無有平安。 
「爸爸！爸爸！」忽然ti7半暝過e5時，百忍有聽著阿花e5聲teh嚷。 
伊緊緊走到阿花e5床邊去。 
「Li7-li7，我ti7-chia，你an2-choann2？」總是阿花原來是teh做夢。 
百忍有牽阿花e5手，暫時坐ti7伊e5床。心神猶原感覺真鬱卒、烏暗。 
隔早起，in相kap食糜e5時，阿花忽然想著伊昨暝e5夢。 
「爸爸，我昨暝有夢見一個真奇妙e5夢！」Tui3阿花e5嘴所講出來e5夢是親像下面。 
百忍有chhoa7阿花坐ti7拜堂e5內面teh聽講道。有真濟人khoeh滿拜堂。連台頂kap窗仔外也是攏滿滿e5人群。牧師講道了有叫人來到台前，卻攏無人beh去。牧師kap眾人e5目珠攏teh chhoe7，teh等候，有人thang出來。阿花就牽百忍e5手講，Chiah-e5人攏teh等候咱出去。阿花就強強拖百忍出來。拜堂內e5眾人看著in兩人出來e5時就大歡喜來扑手。In就相kap行hit條thang3台前e5路去，人群攏向 in開聲吟詩o-lo2，in ti7 hit個中間親像凱旋e5將軍一樣。阿花有牽百忍來進前。總是hit條台前e5路那行那變真遠。拜堂也攏變做是一個大空中，hiah-e5人群攏是天使。台前變做一個極其榮光、燦爛e5寶座。有千千萬萬e5天使teh歡呼、o-lo2。 
阿花就大歡喜來牽百忍半行、半飛來直直向 hit個寶座進前。Ti7寶座前有一個大水池。 
牧師有叫百忍著褪衫落ti7水池內，卻百忍攏真躊躇，阿花有幫贊伊褪衫，後來chhoa7伊落hit個青綠綠e5水內。百忍tui3水內起來e5時，天使天君e5聲那大，親像海湧哄喝攏無煞。 
有天使用一領白衫提到百忍e5面前。阿花有幫贊伊穿。 
Hiah-e5天使koh teh開始吟詩，hit te3是逐人攏真熟e5，就是「受傷e5羊羔。」 
後來天使真無閒來teh準備筵席。阿花有牽tiau5百忍e5手。 
「爸爸，爸爸，你看hiah-e5天使所備辦e5食物攏gia5 ti7頭殼頂，tui3 天頂排列飛落來！」 
Hit個情境大感動阿花。到ti7隔早起阿花teh講e5時hit個感奮iau2-ku2 ti7伊e5心內。 
卻百忍吐一個大氣，來放下伊e5早頓，起來行到亭仔口去beh suh外面e5空氣。 
因為伊昨暝也有夢見一個夢。Hit項是tu2-tu2 kap阿花e5夢相反e5。 
百忍夢見伊有行到一間真大e5廟宇入去。攏無看著人ti7廟宇e5內外。內面有真奇怪e5安靜，卻百忍踏入hit個壯大e5門e5時，發見ti7 hit-e5門後有企一個老人。Hit-e5老人真絕望憂愁e5款式。百忍那入去，就發覺ti7 hiah-e5門後、壁角，暗sam3無人看e5所在攏有企人ti7 hia，in e5樣相非常chiau-chui、老衰，in e5表情攏真悲傷、絕望。Hiah-e5人e5款式tu2-tu2是kap替身像款。 
Hit個廟宇那入去那大，親像一個孤立e5世界。內面真暗鬱chhinn凊，也有燒香e5薰味滿滿。 
Tui3內面e5所在親像規律的有鐘聲teh tan5 e5款。Hit-e5聲那明，卻感覺hit-e5聲音有toa3著悲慘絕望teh響。百忍因為chhinn凊來搖伊e5身軀。百忍有一間一間來入去，漸漸有聽著微弱e5聲teh流出來。 
後來明白hit個聲就是絕望吐氣e5哀聲。百忍ti7 hit-e5聲音e5內面歸身重汗，腳手phi7-phi7-chhoah。伊家己本身也beh哮出來lah。伊緊緊來行，看會thang脫出hit-e5所在抑boe7，卻那行那深，hiah-e5悲慘喉叫e5聲音那倚來ti7伊e5身上。後來百忍就走chong5 hit-e5迷宮。 
伊那行那無路，有烏暗e5雲霧tui3內面teh chheng3出來。後來雲霧就包密百忍，koh hiah-e5 thang驚悲慘e5聲音已經ki-ki吼ti7伊e5耳空前。百忍緊緊用伊e5手來塞密伊e5耳空。Iau2-ku2 hiah-e5悲慘喉叫e5聲直直逼倚來。 
百忍驚到phi7-phi7-chhoah來企tiam3 hia。伊到尾續大嚷出來，「救我！救我！」，就暈倒ti7 hit內面。 
Hit一暝百忍猶原toa3阿花去赴聚會。牧師講道了後有照常鼓舞人接受耶穌續行到台前。 
百忍e5心phok-phok-chheng2，牧師繼續teh叫人，阿花直直看牧師e5面kap百忍e5面。後來百忍就牽阿花做前來行出in e5位。有負責e5兄弟隨時發見著in，走倚來beh an3-nai7 in到台前。眾人已經開始teh吟詩lah，崇嚴興奮e5空氣滿滿ti7會場內。 
百忍就kap別個人相kap排列ti7台前。牧師有一個一個teh kap in握手，續講感謝主。Koh有負責e5兄弟來toe3 ti7逐人e5後面。 
「兄弟ah，你是toa3 ti7 to2位？」負責百忍e5談道兄弟有an2-ni問。百忍就將住址報伊知。 
「耶穌會救咱脫離罪惡攏總e5痛苦kap拘束。伊beh用伊e5寶血來洗除咱e5罪，hou7 咱有新e5活命，是beh接受伊e5國e5活命。伊也beh擔咱e5重擔，beh醫治咱一切e5病症。」負責e5人講到chia 才知影百忍是青瞑人。「咱 ti7世間有苦難，總是耶穌beh hou7咱有平安，因為咱所tu2著e5苦難ti7伊e5國攏beh明白，是出ti7上帝e5好意思，koh hiah-e5苦難beh變成極大e5榮光，極大e5冕旒。所以咱無掠十字架做重擔，是反轉看無家己來gia5十字架。因為現世e5十字架是表明來世e5榮光冕旒。Ti7 hit日咱beh因為歡喜kap快樂來boe7記得一切俗世e5艱苦。」 
吟詩e5聲有包滿來振動拜堂內。百忍忽然想著阿花昨暝所夢見e5夢。伊ti7 hit-e5詩歌e5內面，ti7 hiah-e5信徒e5面前感覺真大e5嚴肅。有一種boe7-thang表明神聖e5力量直直扑伊e5心。連阿花e5存在ti7 hit時也完全離開伊e5心。 
過去hiah-e5不幸e5日子koh一擺照影ti7伊e5心內。受苦e5老母e5面，以及ti7伊懷內攏總目屎e5日。Ti7阿舅e5家庭所經過hiah-e5凌辱受苦楚e5日，到ti7台南，苦旦phoe命努力讀冊e5時代。意氣洋洋進到台北高等學校e5時，忽然tu2著破病，台北大橋頂e5光景。華醫生、醫生娘，台南tu2著暴擊，慘澹苦悶e5暗暝，路邊求生e5絕境，光復後成做天涯漂流e5路邊樂人，koh到台北，阿花e5出現！！！ 
Chiah-e5事親像走馬燈來走過伊e5心內。伊搖頭來搖走hiah-e5影像。有目屎出來ti7伊e5目珠。 
「上帝ah，求你憐憫我！求你引chhoa7我e5路！」百忍ti7心內祈禱，目屎有流出來。 
總是無偌久伊就隨時感覺有真大e5平安kap快樂ti7心內。 
吟詩e5聲恬去，牧師有開始為著chiah-e5 歡喜出來接受耶穌e5兄姐祈禱。「上帝ah，我感謝你，因為你今暝有感動chiah-e5人來企ti7你e5面前beh接受你e5救恩。 
求你用你e5聖神帶領，保守in，hou7 in會久長ti7你e5內面長進，直到你koh來e5日，thang進入ti7你e5國，就是tui3創造e5代先所計劃beh賞賜hou7你e5子民e5…」 
牧師e5話真懸，逐句會真明白。後來hit位兄弟有句句同心來發出阿們e5聲。 
百忍e5心有充滿平安e5歡喜。伊發見著基督e5真理是人應該著追chhoe7 e5…，這個真理實在透徹ti7伊攏總心內e5問題，來包滿、來清算hiah-e5困難。 
伊親像一個大問題得著解決一樣真歡喜。 
「Li7-li7 chiah-e5人是m7是親像你昨暝所夢見e5天使e5款式！？」 
百忍有攬倚阿花，續ann3身細聲來問伊，總是阿花向伊微笑一個…「爸爸，天頂e5主耶穌kap攏總e5天使這時也ti7天nih8為著咱teh大歡喜吟詩！」 
「扑算是an2-ni，hiah-e5吟詩e5聲chiah會hiah-nih8各樣e5好聽。」 
聖詩班開始teh吟詩lah。阿花e5心也真歡喜、真快樂，伊e5身軀kheh倚ti7百忍e5腳腿來攬倚伊。 
</HL>