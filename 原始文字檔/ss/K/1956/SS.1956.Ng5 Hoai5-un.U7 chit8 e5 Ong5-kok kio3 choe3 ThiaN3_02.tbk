<CL>
  2 A-hoa Thoat-chhut Chhim-ian 
  Tiam phoe5-oe5 e5 A-peh si7 toa3 ti7 chit8-e5 hang7-lou7 e5 piN-kak. Tui3 toa7-lou7 jip8 chit8 e5 sio2 hang7-lou7, kiaN5 kau3 hang7-boe2, u7 chit8-keng ku7-ku7 la5-sam5 e5 chhu3, chit-keng chiu7-si7 in e5 chhu3. U7 A-peh cho3 kang e5 sou2-chai7, ia7 cho3 chiah8-png7 thiaN kiam kheh-thiaN, koh u7 chit8-keng pang5-keng, ia7 u7 chit8-keng chau3-kha. A-hoa e5 chhng5 si7 siat ti7 A-peh teh cho3 kang e5 piN-kak e5 sou2-chai7, ti7 hia u7 ke7-ke7 e5 chha5-siuN, teng2-bin7 u7 chhu chhau2-chhioh8. 
  Lai7-bin7 e5 mih8-kiaN7 long2 bo5 cheng2-che5, chin hok8-chap8 loan7-soaN3 chit8-tiuN5. U7 ke-kak thiau3 chiuN7 toh-teng2 teh chiah8-mih8, u7 la5-sam5 iau2 ti7 pang5-keng. Chiah-e5 kong-keng2 teh cheng3-beng5 hu7-jin5-lang5 e5 jin5-but8. I jip8 mng5 chiu7 khai-si2 me7 ke, theng5 bo5 ku2 niau-a2 tioh8 koh thau chiah8 i e5 hi5, i chiu7 phah niau-a2, koh toa7 me7 hit-chiah niau-a2. I e5 chhui3 long2 bo5 hioh-khun3 teh me7. Khiok A-peh chhin-chhiuN7 long2 bo5 khoaN3 tioh8 bo5 thiaN tioh8 sim2-mih8 e5 khoan2, ti7 i e5 sou2-chai7 teh cho3 kang. I e5 bin7 long2 m7-kaN2 khoaN3 pat8-ui7, i e5 sim u7 teh tiuN-ti5, kiaN-liau2 hit-e5 thang-kiaN e5 loe2-me7 oe7 choan2-kau3 i e5 sin-chiuN7. Ko2-jian5 u7-iaN2, chu2-hu7 chiu7 hiong3 A-peh lai5 toa7-me7 i, kong2 i bo5 siu chiah8-mih8 hou7 ho2-se3, koh bo5 koaN2 niau-a2 chau2. A-hoa chi2-u7 che7 ti7 i e5 chhng5-ui7 lai5 teh kam3-chhat chiah-e5 cheng5-heng5. I e5 sim chin kin2-tiuN, chhin-chhiuN7 chhoan2-khui3 ia7 khun3-lan5. Kau3 ti7 chu2-hu7 kio3 A-hoa e5 mia5 e5 si5, A-hoa chiu7 sim-cheng5 chin kip lai5 in3 i. “Ma-ma goa2 ti7 chia.” “An2-ni tioh8! Li2 tioh8 kio3 goa2 ma-ma, chong2-si7 goa2 siuN7 kio3 goa2 A-bu2 khah ho2.” Chu2-hu7 e5 sim u7 tam7-poh8 hoaN-hi2 si7 in-ui7 u7 lang5 kio3 i ma-ma. 
  “A-hoa li2 m7-thang thit-tho5 ang5-a2, ti7 chia tioh8 cho3 kang.” Chu2-hu7 kin7-oa2 A-hoa lai5, tui3 i e5 chhiu2 chhiuN2 ang5-a2 khi2-lai5. “Chia u7 sau3-chhiu2, hia u7 toh-pou3, tioh8 ai3 cho3 kang.” A-bu2 chiu7 giah8 sau3-chhiu2 hou7 A-hoa, koh soah chi2-si7 i tioh8 cho3 e5 kang. 
  A-hoa chiu7 khai-si2 lai5 sau3-te3. I tu2-tu2 si7 moa2 gou7-hoe3 e5 gin2-na2, chong2-si7 chiau3-khoaN3 si7 si3-hoe3 na7-tiaN7, iau2-ku2 chin soe3-han3. A-hoa chin chhong-beng5 pun2-su7, sou2-i2 chiah oe7-thang eng3-hu3 chit-e5 bo5-li2 e5 hu7-jin5-lang5. 
  Keng-koe3 lak8 ge8-jit8 au7, lin2 na7 siat-su2 koh khoaN3-tioh8 A-hoa, lan2 beh tioh8-kiaN koh ui7-tioh8 i lai5 siong-sim. Ti7 chhu3-lai7 it-chhe3 iu5-goan5 si7 chin loan7-chap8, la5-sam5. Hu7-jin5-lang5 na7 m7-si7 teh khun3 chiu7-si7 ti7 chhu3-piN teh kong2 eng5-oe7, na7 bo5 chiu7 ti7 chhu3-lai7 teh jiang2-loan7. A-peh tak8-si5 long2 tiam7-tiam7 bo5 kong2-oe7 teh cho3 kang. I chit8-poaN3 khah-ke e5 si5-kan long2 taN taN3 chhut-khi3 goa7-bin7 teh cho3 kang. Khiok A-hoa lan2 hiam2-hiam2 tioh8 boe7 jin7-tit i, in-ui7 i piN3-chiaN5 chit8-e5 chin la5-sam5 phaiN2-khoaN3 e5 gin2-na2, i e5 bin7 chin chiau-chui7, i e5 kha-chhiu2 kap sin-khu long2 u7 siu7 phah e5 siong-hun5. 
  I goan5-lai5 si7 chit8-e5 beng5-long2 oah8-phoat e5 gin2-na2, iau2-ku2 ti7 chit-e5 khoan5-keng2 hou7 i u7 chin toa7 e5 khoa3-sim, kiaN-liau2 u7 sim2-mih8 kang-chok cho3 bo5 ho2-se3 koh hou7 lau7-bu2 phah me7. Sou2-i2 lau7-bu2 na7 ti7 chhu3-lai7 e5 si5, ti7 i e5 sin-chiuN7 long2 bo5 u7 chit8 si5-khek e5 peng5-an. A-hoa e5 kha-chhiu2 long2 bo5 si5-theng5 teh cho3 kang, in-ui7 chai-iaN2 na7 an2-ni cho3 oe7-thang tam7-poh8 kiam2-chio2 lau7-bu2 e5 hoat-seng3. Sou2-i2 sui-jian5 long2 bo5 sim2-mih8 thang cho3, iau2-ku2 A-hoa e5 kha-chhiu2 tioh8 ke3-siok8 tong7-chok. Ti3-kau3 A-hoa e5 sim tit8-tit8 ng3-bang7 A-bu2 bo5 ti7 chhu3-lai7 a2-si7 khi3 khun3, thang tit-tioh8 tam7-poh8 e5 pang3-sim kap chu7-iu5. Na7 khoaN3-kiN3 A-bu2 chhut mng5-khau2, i chiu7 pang3 i e5 sau3-chhiu2 a2-si7 toh-pou3, thou3 chit8-e5 khui3, lai5 che7 ti7 thou5-kha, eng7 sui5-pian7 e5 mih8-kiaN7 lai5 cho3 ang5-a2, kap niau-a2 kong2-oe7, cho3 hi3 hou7 niau-a2 khoaN3, chiong2-chiong2 thian-chin e5 iu5-hi3. Niau-a2 Li7-li7 si7 i ho2 e5 peng5-iu2, i siong5-siong5 kap niau-a2 cho3-hoe2 kong2-oe7. “Si2 niau-a2, li2 chin bo5 lou7-eng7, li2 tak8-jit8 long2 teh thit-tho5, long2 m7 cho3 kang. Ho2! E7-am3 tek-khak m7 hou7 li2 chiah8-png7!” 
  A-hoa oh8 A-bu2 e5 khau2-khi3 lai5 me7 niau-a2, u7 si5 tioh8 ke2-iaN2 phah niau-a2. Khiok chit chiah niau-a2 si7 A-hoa ti7 hoan7-lan7 tiong e5 ho2 tang5-phoaN7. I ia7 kap niau-a2 saN-kap thiau3-bu2, ia7 ka3 niau-a2 gim5-si. 
  “Li2 chin-chiaN3 long2 bo5 lou7-eng7! Ka7 li2 ka3 hiah-nih8 choe7-pai2 li2 long2 boe7-hiau2-tit! Tioh8 an2-ni pi2 lah, siang-chhiu2 khui-khui, thau5-khak oai-oai, kha tioh8 khut-khut, ai3-ah, li2 chit-e5 si2-mih8 long2 boe7-hiau2-tit, li2 si7 to2-ui7 e5 iam3-chian7 mih8, chiah-nih8 gong7, chiah-nih8 khiap-si3!” 
  “Chit teng2 si7 goa2 e5 bo7-a2, goa2 cho3 sin-niu5 e5 si5 goa2 e5 lau7-pe7 sang3 goa2 e5, chit-teng2 si7 goa2 e5 po2-poe3, in-ui7 chit-si5 long2 bo5 thang boe2 chit-khoan2 e5 mih8.” 
  “U7 chin ho2-khoaN3 bo5? Tek-khak u7! Kho2-sioh goa2 long2 bo5 eN-a2, na7-u7 goa2 e5 eN-a2 toa7-han3 e5 si5, goa2 beh sang3 goa2 e5 bo7-a2 hou7 i, i tek-khak chin-sui2!” 
  “An2-ni tioh8, an2-ni tioh8! M7-thang thng3 khi2-lai5, ai3-ah, li2 chit-e5 phaiN2-mih8 sit8-chai7 chin gong7!” 
  A-hoa u7 thian-seng3 e5 chhong-beng5 kap ki3-ek, lai5 teng5-sut8 A-bu2 ti7 tam7-oe7 tiong sou2 kong2 e5 oe7. 
  “Chit-e5 gin2-a2 koh kap niau-a2 teh cho3 sng2 thit-tho5!” Hut-jian5 A-bu2 e5 siaN hou7 A-hoa tioh8-kiaN. “Li2 khoaN3, ke-kak koh thiau3-khi3 toh-teng2 teh chiah8-png7 lah!” Ko2-jian5 u7-iaN2 toh-teng2 e5 png7 hou7 ke chheng2 kau3 moa2 si3-koe3. A-bu2 chin toa7 siu7-khi3 lai5 giah8 tiau3 ti7 piah-teng2 e5 chhoe5 khi2-lai5 phah A-hoa. 
  “A-bu2 m7-kaN2 lah, A-bu2 m7-kaN2 lah!” Chai-lan7 ti7 bo5 gi5-gou7 e5 tiong-kan koh lim5-kau3 lai5 kio3-hoe5 A-hoa kau3 ti7 chit-e5 pi-chham2 put-heng7 e5 hian7-sit8. 
  “Si2-kui2, li2 i2-au7 m7-thang kio3 goa2 a-bu2!” Tui3 an2-ni A-hoa chiu7 bo5 kio3 i a-bu2, si7 chiau3 boe7-chhai3 e5 lang5 kio3 chit-e5 hu7-jin5-lang5, “Thau5-ke-niu5.” 
  TaN chit-e5 thau5-ke-niu5 mi5-jit8 su-liam7, ai3 siN chit8-e5 eN-a2. “Goa2 liam-piN beh u7 gin2-na2 lah!” Thau5-ke-niu5 ka7 i chhin-bit8 e5 chhu3-piN kong2. I ia7 siong-sin3 i beh u7 gin2-na2. Chiu7 mi5-jit8 to2 chhng5. “Lan2 e5 siu-jip8 siuN-chio2, gin2-na2 na7 chhut-si3 beh an2-choaN2 seng-oah8!” Thau5-ke niu5 tioh8 tui3 A-peh an2-ni kong2, m7-si7 kong2, si7 an2-ni jiong2 lai5 ui-hat i. Chong2-si7 A-peh e5 sim-lai7 teh chhio3, “Hi, hi, li2 beh siN chit8-e5 kui2 lah!” 
  Thau5-ke niu5 tak8-jit8 teh khoaN3 u7 sim2-mih8 pian3-hoa3 a2-bo5, u7-si5 ti7 mi5-si5 khoaN3 chhin-chhiuN7 u7, kau3 cha2-khi2 si5 koh tioh8 pian3 bo5. Iau2-ku2 i tak8-jit8 siuN7 kong2 i u7 gin2-na2 lai5 teh tan2-hau7. 
  “Goa2 teh beh u7 gin2-na2 lah, sou2-i2 A-hoa i2-au7 tioh8 hu7-tam chu2-png7, gin2-na2 na7 chhut-si3 tioh8 hu7-tam aiN7 gin2-na2.” A-hoa e5 tang7-taN3 tit8-tit8 ke-thiN, i e5 siu7-khou2 ia7 na2 chhim. 
  Chong2-si7 koh keng-koe3 poaN3-ni5,thau5-ke niu5 long2 bo5 u7 gin2-na2, i chin choat8-bang7, chin oan3-chheh, chiu7 koh-khah ke-thiN hoat-seng3 lai5 khou2-chhou2 kiau2-jiau2 chhu3-lai7. In-ui7 an2-ni A-peh chiu7 chha-put-to long2 chhut-khi3 ti7 goa7-bin7, cha2-cha2 chhut, am3-am3 chiah jip8-mng5, si7 beh to5-siam2 chit-e5 hiong5-ok ia2-ban5 e5 hu7-jin5 lang5. 
  Khiok A-hoa bo5 hoat-tou7 thang to5-siam2, chiu7 it-chhe3 e5 chai-hai7 long2 lim5-kau3 ti7 i loan2-jiok8 e5 sin-chiuN7. 
  Kho2-lin5 e5 A-hoa, i e5 bin7 soah piN3 chhin-chhiuN7 lau7-lang5 e5 bin7, i e5 iuN7-siuN3 chin la5-sam5 thang-kiaN. Thau5-ke niu5 tak8-jit8 long2 u7 li2-iu5 lai5 phah i, sou2-i2 i ia7 ba5-phoe5 ba5-phoe5, hou7 i phah a2-si7 liam3, u7 thang chiah8 a2-si7 bo5 thang chiah8 long2 bo5 liah8-cho3 sim2-mih8 lai5 kan-khou2, ui7-tioh8 thit-tho5 hou7 lang5 phah, chong2-si7 phah-liau2 i iu5-goan5 koh thit-tho5. Chhoe5-kau3 ti7 i e5 sin-chiuN7 e5 si5 ia7 chhin-chhiuN7 long2 bo5 kam2-kak oe7 thiaN3 e5 khoan2. Thau5-ke-niu5 na7 ti7 chhu3-lai7, i chiu7 ke2 choe3 kang lai5 tin2-tang7 kha-chhiu2, na7 bo5 chiu7 khai-si2 thit-tho5. 
  “Niau-bi5, li2 chin bai2, Li2 long2 boe7 cho3 sim2-mih8, Goa2 beh liah8 li2 khi3 pang3-seN, Kau3 ti7 chhim-soaN khong3-ia2, Hou7 li2 kou-toaN bo5-lou7, Am3-mi5 u7 phaiN2-mih8 e5 sou2-chai7. 
  Li2 beh hau2, goa2 e5 chhu3, Goa2 e5 chhu3 ti7 to2-ui7, Chhiu7-na5 lai7 e5 am3-kong-chiau2 beh kong2, PhaiN2-khoaN3 bo5 chhu3 e5 sio2-niau, Li2 e5 chhu3 ti7 thiN-chhiN e5 teng2-koan5, Chhai2-kheng7 e5 boe2-liu, Hng7-hng7 poaN5-koe3 lang5 e5 bak8-chiu.” 
  A-hoa e5 keh-piah u7 chit8-e5 eN-a2 kio3-cho3 A-gi7. I e5 ma-ma tak8-jit8 tioh8 liam7 chin-choe7 io5-na5 si lai5 io5 A-gi7 khun3. 
  U7 chit8-pai2 A-gi7 e5 a-pa ti7 me5-si5 jip8-mng5 e5 si5, i chiu7 tui3 ma-ma kong2. 
  “Goa2 tu2-chiah beh tng2-lai5 e5 si5, ti7 hit-e5 hang7-lou7 u7 tu2-tioh8 chit8-chiah kau2-a2, hit-chiah kau2-a2 hou7 goa2 chin ki5-koai3, in-ui7 chhin-chhiuN7 lang5 teh gim5-si e5 khoan2, chau2 tui3 goa2 e5 sin-piN koe3-khi3.” A-pa chin put-kho2 su-gi5 e5 bin7. Chong2-si7 ma-ma sui5-si5 lai5 kai2-tap chit-e5 su7. 
  “Hit-e5 m7-si7 kau2-a2 lah, si7 keh-piah e5 gin2-na2 A-hoa lah!” 
  “Chong2-si7 goa2 u7 thiaN-kiN3 chau2 kau3 hang7-thau5 e5 si5 u7 kaiN chit8-siaN.” “M7-si7 lah, hit-e5 si7 A-hoa in-ui7 kiaN teh hau2 e5 siaN lah, hit cham7 lou7 chin am3-sam3, A-hoa na7 chau2 kau3 hit sou2-chai7 tek-khak tioh8 hau2 chit8-siaN lah.” 
  “Chong2-si7 hiah-nih8 soe3-han3 chiah am3 beh khi3 to2-ui7?” A-pa e5 bin7 iau2 khah put-kho2 su-gi5. “Thau5-ke-niu5 kio3 i tioh8 khi3 boe2 tiam2-sim”, ma-ma an2-ni kong2. A-pa ti7 i e5 chhui3-lai7 an2-ni liam7, “Hiah-nih8 soe3-han3 kiam2 oe7-thang cho3 hit khoan2 e5 su7.” 
  A-gi7 in pe7-bu2 long2 to2-chhng5 khi3 khun3 e5 si5, hut-jian5 u7 thiaN-tioh8 chit8 e5 iN7-siong5 e5 siaN. 
  “Sim2-mih8 lang5 ti7 toa7-lou7 teh sio-phah!” A-pa kin2-kin2 khi2-sin beh khi2-lai5, chong2-si7 ma-ma chhun-chhiu2 chou2-tong3 i kong2, “Hit-e5 m7-si7 teh sio-phah, si7 keh-piah e5 hu7-jin5 lang5 teh phah-me7 A-hoa lah!” “Ui7 sim2-mih8 chiah am3 teh phah-me7 hiah-nih8 soe3-han3 e5 gin2-na2?” A-pa e5 bin7 chin kat. “Phah-sng3 si7 boe2 m7-tioh8 mih8 tng2-lai5, na7 bo5 chiu7-si7 chhia-to2 mih8 lah!” “Chin kho2-lin5, hiah-nih8 soe3-han3 beh kio3 i cho3 sim2-mih8!” A-pa thou3 chit8-e5 khui3, koh to2 loh8-khi3. 
  “Sou2-i2 tak8-jit8 tek-khak tui3 cha2-khi2 phah kau3 poaN3-me5. Goa2 i2-keng chin koan3-si3 lah!” In nng7-lang5 long2 tiam7-tiam7, chong2-si7 in e5 sim-lai7 iau2-ku2 ui7-tioh8 A-hoa kap thau5-ke niu5, chit nng7-e5 jin5-but8 lai5 teh kan-khou2 sim. 
  Ko2-jian5 keh cha2-khi2 chin cha2 A-hoa chiu7 siu7 kio3 khi2-lai5 chu2-png7. I2-keng si7 chin-koaN5 e5 ji7-geh8 thiN lah! A-hoa siuN7 beh thau-eng7 lai7-bin7 e5 chui2, chong2-si7 sui5-si5 siu7 hoat-kak, chiu7 chhut-khi3 goa7-bin7 chhiuN7-chui2, jip8-lai5 soe2-bi2 chu2-moe5. Liau2-au7 i chiam7-si5 khut-sin lai5 bih-koaN5, niau-a2 ia7 thiau3-jip8 ti7 i e5 hoai5-tiong. 
  I sou2 tu2-tioh8 e5 i2-keng koe3-thau5 ti7 i sou2 oe7-thang tam-tng, koaN5-leng2 kap ia3-sian7 kau-pek ti7 i loan2-jiok8 e5 sin-the2, hou7 i kho2-ai3 e5 thian-seng3 long2 siau-biat8 khi3. 
  I ia7 u7 khoaN3-tioh8 pat8 e5 cha-bou2 gin2-na2 e5 ka-teng5, heng7-hok khoai3-lok8 e5 seng-oah8, lau7-bu2 thiaN3 kiaN2, ka-teng5 thoan5-lok8 e5 cheng5-heng5 lai5 mou7-hong2 in e5 kong2-oe7, khiok i e5 sim m7-chai sim2-mih8 si7 him-soan7, oan3-than3. 
  It-chhe3 e5 put-heng7 ti7 i put-ko3 si7 chu7-jian5 e5 su7. “Si2-mih8, moe5 phu7 chhut-lai5 iau2 m7-chai!” A-hoa ti7 poaN3 tu3-bin5 e5 tiong-kan u7 koh thiaN-tioh8 thau5-ke niu5 hiong5-ok e5 siaN teh jiong2, i chiah chai-iaN2 chit-e5 sio-lo7 e5 hoe2-lou5 hou7 i khun3-khi3. Thau5-ke niu5 tui3 pang5-keng chau2 chhut-lai5, thau5-mng5 sam3-sam3 hiong5-ok e5 bak8-chiu, thang-kiaN e5 heng5-chong7 lai5 kau3 A-hoa e5 bin7-cheng5 chiu7 chiong A-hoa hiong5-hiong5 thoa tui3 au7-bin7 khi3. A-hoa chiu7 poah8-to2 ti7 thou5-kha. “Thau5-ke niu5 ah, m7-kaN2 lah!” “M7-kaN2 khi3 si2!” Thau5-ke niu5 an2-ni toa7 siaN jiong2 soa3 eng7 moe5-siah lai5 phah seN-oe hou7 i piak chit8 e7 lai5 chan7 i e5 hiong5-se3. 
  “Si2-kui2, long2 boe7-choe3 sim2-mih8, cha2-khi2 tek-khak m7 hou7 li2 chiah8, koh beh hou7 li2 kui7, tek-khak beh hou7 li2 kio3 khou2!” Thau5-ke niu5 ke3-siok8 jiong2-me7 phah-loan7 bo5 soah. A-hoa tiam7-tiam7 khia7 teh, eng7 kha-chng-thau5-a2 lai5 ngeh niau-bi5 e5 boe2. A-peh ia7 khi2-lai5 lah, chiu7 teh khoan2 taN3 beh chhut mng5, si7 in-ui7 kiaN liau2 loe2-me7 oe7 kau3 ti7 i e5 sin-chiuN7, chiu7 ti7 thau5-ke niu5 bo5 khoaN3-kiN3 e5 si5 beh siam2 chhut-khi3, khiok kau3 mng5-khau2 e5 si5 siu7 hoat-kian3 tioh8. 
  “Li2 hiah-nih8 cha2 beh khi3 to2-ui7 si2!” Thau5-ke niu5 chiu7 toa7-siaN lai5 me7 i. A-peh m7-kaN2 tin2-tang7. “Jip8 lai5 chiah8 moe5!” A-peh chiu7 koh taN taN3 jip8 lai5, koh che7 ti7 i2 lai5 tan2-hau7 chiah8 moe5. Hit-e5 cheng5-heng5 tu2-tu2 si7 sio2-hak8 e5 gin2-na2 hoan7-choe7 teh kiaN lau7-bu2 chit8-iuN7, ti3-kau3 hou7 A-hoa ia7 kam2-kak ho2 chhio3. 
  Thau5-ke-niu5 e5 chhui3 ke3-siok8 teh me7, kau3 chiah8-png7 e5 si5 iau2-ku2 bo5 soah, chiah8 chit8-chhui3 me7 chit8-chhui3, long2 bo5 leng2-cheng7. 
  A-hoa ti7 hit-e5 si5-kan chiu7 che7 ti7 thou5-kha lai5 kap niau-a2 thit-tho5. Ko2-lin5 bo5 chhu3 e5 sio2-niau, Li2 si7 tui3 to2-ui7 chit8-kok lai5, ChhiN-sin5 e5 teng2-koan5 chhai2-kheng7 e5 boe2-liu, Hng7-hng7 poaN5-koe3 lang5 e5 bak8-chiu. 
  Li2 siang-kha tah8 ti7 ou-am3 e5 tin5-se3, Li2 e5 sim khiok bang7-siong2 bo5 soah, Sun5-chin si7 li2 e5 mia5, Chin-sit8 si7 li2 un2-bat8 e5 sit-giau2. 
  Thau5-ke-niu5 chiah8-pa2 e5 si5 ko2-jian5 chiu7 kio3 A-hoa khi3 kui7. “Khi3 kui7! Goa2 siuN7 long2 bo5 hoat-tou7 thang hou7 li2 kio3 khou2, goa2 m7 sin3 goa2 long2 bo5 hoat-tou7!” A-hoa chiu7 kiaN5-kau3 sou2 chi2-teng7 e5 sou2-chai7 lai5 kui7 ti7 thou5-kha. Thau5-ke-niu5 ke3-siok8 chau7-chau7 me7. A-peh kin2-kin2 liam kha-chhiu2 lai5 liu chhut-khi3. 
  “Ki5-to2 e5 si5 chhiu2 tioh8 hap8-hap8, bak8-chiu tioh8 ng3 thiN-teng2, ti7 hia u7 Ia5-sou, u7 thiN-sai3, u7 Siong7-te3 e5 po2-cho7 teh thiaN lan2 e5 ki5-to2.” 
  Niau-a2 oa2 lai5 e5 si5 A-hoa chiu7 an2-ni soat-beng5. 
  “Goa2 m7-sin3 goa2 long2 bo5 hoat-tou7 lah! Goa2 tek-khak beh hou7 li2 kio3-khou2!” Thau5-ke-niu5 khoaN3-lai5 khoaN3-khi3, chhoe7-khoaN3 u7 sim2-mih8 thang lai5 khou2-chhou2 A-hoa a2-bo5, si7 khoaN3 i put-chi2 thai3-jian5 chu7-jiok8 bo5 kiaN-sim. Thau5-ke-niu5 khoaN3-tioh8 chau3-kha e5 bin7-thang2 chiu7 siuN7 chit8-e5 ho2 e5 hoat-hou7. “Iam3-chian7 mih8! Li2 chit-e5 bin7-thang2 tioh8 gia5 ti7 thau5-khak-teng2, na7 phah ka-lauh8 lai5 kong3-phoa3, li2 chiu7 kai-si2! Hit-si5 goa2 tek-khak tiau3 li2 ti7 chhu3-teng2!” A-hoa e5 chhiu2 chiu7 sit-loh8 chu7-iu5 lah. I eng7 siang-chhiu2 lai5 gia5 hit-e5 peng2-khap e5 bin7-thang2. 
  “Na7 ka7 goa2 phah ka-lauh8, hit-si5 li2 tioh8 si2! Goa2 m7-sin3 goa2 long2 bo5 hoat-tou7 thang tui3-hu3 li2!” Thau5-ke-niu5 kam2-kak i siuN7-chhut chit-e5 hoat-tou7 chin ho2, i chin boan2-chiok, chin pang3-sim khi3 cheng2-li2 i e5 thau5-mng5. “Na7 ka7 goa2 ka-lauh8 li2 tioh8 kai-si2! Kau3 goa2 khi3 boe2 chhai3 tng2-lai5 long2 m7-thang tin2-tang7!” Thau5-ke-niu5 e5 chhui3 long2 bo5 hioh-khun3. 
  “Ti7 ke-a2 kui3-khi3 e5 hu7-jin5-lang5 long2 tioh8 ti3 bo7-a2, u7 lang5 ti3 oaN2 bo7-a2 ti7 thau5-khak sim, u7 lang5 ti3 bin7-thang2 bo7-a2, tu2-tu2 chhin-chhiuN7 goa2 an2-ni. Chit-e5 bin7-thang2 bo7-a2 si7 kui3-khi3 e5 hu7-jin5-lang5 chhut-goa7 e5 si5 teh ti3 e5.” A-hoa chiu7 koh tui3 niau-a2 soat-beng5 i e5 cheng5-heng5. Thau5-ke-niu5 beh chhut-mng5 e5 si5 u7 khoaN3-tioh8 A-hoa peng3-bo5 liah8 hit-e5 cho3 kan-khou2, hoan2-tng2 eng7 bin7-thang2 ti3 ti7 thau5-khak, chit8-chhiu2 hoaN7, chit8-chhiu2 teh cho3 pa2-hi3, i chiu7 chin toa7 siu7-khi3. 
  “Goa2 m7-sin3 long2 bo5 hoat-tou7 lah!” I chiu7 koh tui3 tu5-teng2 giah8 chit8-ki hoe-kan loh8-lai5, lai5 he7 ti7 bin7-thang2-teng2. “Li2 koh tin2-tang7 khoaN3, li2 na7 ka7 goa2 phah-phoa3 chit-ki hoe-kan, li2 chiu7 bo5 mia7, goa2 tek-khak tiau3 li2 ti7 chhu3-teng2 lai5 phah hou7 li2 si2.” 
  Chit-e5 su7 hou7 A-hoa chin kin2-tiuN, i long2 m7-kaN2 tin2-tang7, si7 chai-iaN2 chit-e5 si7 chin toa7 e5 mou7-hiam2, koh i ia7 sin3 thau5-ke-niu5 tek-khak oe7 chiau3 i e5 oe7 phah si2 i, sou2-i2 chit-si5 i chiu7 oan5-choan5 sit-loh8 chu7-iu5 lah. Thau5-ke-niu5 chai3-saN chai3-si3 pang3-tiau chiu7 so2 mng5 chhut-khi3. I e5 sim kam2-kak chin boan2-chiok, in-ui7 taN hou7 A-hoa bo5 chu7-iu5 lah, chit-e5 pan7-hoat put-chi2 hian2-beng5. 
  Bo5 loa7-ku2 e5 kin2-tiuN, A-hoa e5 chhiu2 chiu7 khai-si2 khu-khu-chhoah sit-leng5, i e5 the2-liok8 ia7 put-chi2 bo5, sim7-chi3 cha2-khi2 ia7 bo5 chiah8 sim2-mih8. A-hoa sit8-chai7 u7 kam2-kak kan-lan5. 
  I long2 bo5 koh kap niau-a2 cho3 sim2-mih8 sng2, i e5 sim chi2-u7 teh khoa3-lu7 kin2-sin7. Put-ko3 i tioh8 chap8-hun e5 theng5-cheng7. Iau2-ku2 chit8-chiong2 e5 kin2-tiuN ti7 hian7-si5 e5 A-hoa si7 put-kho2-leng5 e5 su7, i e5 chhiu2 long2 bo5 leng5-lat8 lah, i e5 sin-khu ia7 sit-loh8 chi2-lat8, i e5 thau5-nau2 ia7 chiam7-chiam7 jip8 ti7 tu3-bin5 e5 lai7-bin7, i khiok u7 kam2-kak kui2-na7-pai2 hiam2-hiam2 tioh8 ka-lauh8 hoe-kan, iau2-ku2 i e5 i3-sek chiam7-chiam7 bo5-khi3, hou7 i bo5 hoat-tou7 thang ti2-khong3. 
  “Ph-siap!” Chit8-e5 thang-kiaN e5 siaN kio3-chheN2 A-hoa e5 it-chhe3. I khoaN3-kiN3 hit-e5 mia7-un7 e5 hoe-kan i2-keng ti7 sit-sin5 e5 tiong-kan ka-lauh8 phoa3-chhui3 ti7 thou5-kha. 
  “Goa2 e5 hoe-kan! A-hoa toa7 tioh8-kiaN lai5 lam2-oa2 hit-e5 phoa3-chhui3 e5 hoe-kan ti7 i e5 heng-cheng5. I giah8-bak8 beh chhoe7 khoaN3 u7 sim2-mih8 chin2-kiu3 a2-bo5, chong2-si7 i sou2 khoaN3-tioh8 e5 si7 chit8-tiau5 soh tui3 chhu3-teng2 tui7-loh8 teh tan2-hau7 A-hoa, chit-tiau5 soh si7 thau5-ke-niu5 i2-cheng5 tioh8 chun2-pi7 khi2-lai5 khng3, iau2-boe7 sit8-heng5 e5 soh. A-hoa khoaN3-liau2 chiu7 chin toa7-kiaN, lai5 ka-leng2-sun2. “Goa2 e5 thiN-sai3 ah, pang-chan7 goa2!” Iau2-ku2 A-hoa u7 khoa3-kiN3 chit8-e5 poaN3-khui e5 thang-a2, oe7-thang to5-chau2 chhut-khi3. A-hoa chiu7 long2 bo5 kho2-lu7 sim2-mih8, kin2-kin2 peh-chiuN7 thang-a2 lai5 thiau3 chhut goa7-bin7 khi3. 
  A-hoa chiu7 kin2-kin2 chau2-kau3 hit-e5 hang7-khau2 khi3, jian5-au7 chiu7 chau2-jip8 khi3 toa7-lou7, ti7 hiah-e5 koe3-lou7 e5 lang5 e5 lai7-bin7 lai5 sit-loh8 i e5 iaN2. 
</CL>
<HL>

2 阿花脫出深淵 
砧皮鞋e5阿伯是toa3 ti7一個巷路e5邊角。對大路入一個小巷路，行到巷尾，有一間舊舊la5-sam5 e5厝，這間就是in e5厝。有阿伯做工e5所在，也做食飯廳兼客廳，koh有一間房間，也有一間灶腳。阿花e5床是設ti7 阿伯teh做工e5邊角e5所在，ti7 hia有低低e5柴箱，頂面有chhu草蓆。 
內面e5物件攏無整齊，真複雜亂散一場。有雞角跳上桌頂teh食物，有la5-sam5 iau2 ti7房間。Chiah-e5光景teh證明婦人人e5人物。伊入門就開始罵雞，停無久貓仔著koh偷食伊e5 魚，伊就扑貓仔，koh大罵hit隻貓仔。伊e5 嘴攏無歇睏teh罵。卻阿伯親像攏無看著無聽著甚物 e5款，ti7 伊e5 所在teh做工。伊e5 面攏m7 敢看別位，伊e5心有teh張持，驚了hit-e5 thang驚e5 loe2罵會轉到伊e5 身上。果然有影，主婦就向阿伯來大罵伊，講伊無收食物hou7 好勢，koh無趕貓仔走。阿花只有坐ti7 伊e5 床位來teh鑑察chiah-e5情形。伊e5 心真緊張，親像喘氣也困難。到ti7 主婦叫阿花e5名e5 時，阿花就心情真急來應伊。「媽媽我ti7 chia。」「An2-ni 著！你著叫我媽媽，總是我想叫我阿母較好。」主婦e5心有淡薄歡喜是因為有人叫伊媽媽。 
「阿花你m7-thang thit-tho5 尪仔，ti7 chia 著做工。」主婦近倚阿花來，tui3伊e5 手搶尪仔起來。「Chia有掃帚，hia 有桌布，著ai3做工。」阿母就giah8掃帚hou7阿花，koh 煞指示伊著做e5工。 
阿花就開始來掃地。伊tu2-tu2是滿五歲e5囡仔，總是照看是四歲na7-tiann7，iau2-ku2 真細漢。阿花真聰明本事，所以才會thang應付這個無理e5婦人人。 
經過六月日後，lin2 na7設使koh看著阿花，咱beh著驚koh為著伊來傷心。Ti7 厝內一切猶原是真亂雜，la5-sam5。婦人人若m7 是teh睏就是ti7 厝邊teh講閒話，若無就ti7厝內teh嚷亂。阿伯逐時攏恬恬無講話teh做工。伊一半較加e5時間攏擔tann3 出去外面teh做工。卻阿花咱險險著boe7認得伊，因為伊變成一個真la5-sam5歹看e5囡仔，伊e5 面真憔悴，伊e5 腳手kap身軀攏有受扑e5傷痕。 
伊原來是一個明朗活潑e5囡仔，iau2-ku2 ti7 這個環境hou7 伊有真大e5掛心，驚了有甚物工作做無好勢koh hou7 老母扑罵。所以老母若ti7 厝內e5 時，ti7伊e5 身上攏無有一時刻e5平安。阿花e5腳手攏無時停teh做工，因為知影若an2-ni做會thang淡薄減少老母e5發性。所以雖然攏無甚物 thang做，iau2-ku2阿花e5腳手著繼續動作。致到阿花e5心直直向望阿母無ti7 厝內抑是去睏，thang得著淡薄e5放心kap自由。若看見阿母出門口，伊就放伊e5 掃帚抑是桌布，吐一個氣，來坐ti7塗腳，用隨便e5物件來做尪仔，kap貓仔講話，做戲hou7 貓仔看，種種天真e5遊戲。貓仔Li7-li7是伊好e5朋友，伊常常kap貓仔做伙講話。「死貓仔，你真無路用，你逐日攏teh thit-tho5，攏m7 做工。好！E7暗的確m7 hou7 你食飯！」 
阿花學阿母e5口氣來罵貓仔，有時著假影扑貓仔。卻這隻貓仔是阿花ti7 患難中e5好同伴。伊也kap貓仔相kap跳舞，也教貓仔吟詩。 
「你真正攏無路用！Ka7你教hiah-nih8濟擺你攏boe7 曉得！著an2-ni比lah，雙手開開，頭殼歪歪，腳著屈屈，ai3-ah，你這個死物攏boe7 曉tit，你是to2位e5厭賤物，chiah-nih8憨，chiah-nih8 khiap-si3！」 
「這頂是我e5 帽仔，我做新娘e5 時我e5老父送我e5，這頂是我e5 寶貝，因為這時攏無thang買這款e5物。」 
「有真好看無？的確有！可惜我攏無嬰仔，若有我e5 嬰仔大漢e5 時，我beh送我e5 帽仔hou7 伊，伊的確真sui2！」 
「An2-ni著，an2-ni著！M7-thang褪起來，ai3-ah，你這個歹物實在真憨！」 
阿花有天性e5聰明kap記憶，來重述阿母ti7 談話中所講e5話。 
「這個囡仔koh kap貓仔teh做sng2 thit-tho5！」忽然阿母e5聲hou7阿花著驚。「你看，雞角koh跳去桌頂teh食飯lah ！」果然有影桌頂e5飯hou7 雞chheng2到滿四界。阿母真大受氣來giah8吊ti7 壁頂e5箠起來扑阿花。 
「阿母m7 敢lah，阿母m7 敢lah！」災難ti7無疑悟e5中間koh臨到來叫回阿花到ti7 這個悲慘不幸e5現實。 
「死鬼，你以後m7-thang叫我阿母！」Tui3 an2-ni阿花就無叫伊阿母，是照賣菜e5人叫這個婦人人，「頭家娘。」 
今這個頭家娘暝日思念，ai3生一個嬰仔。「我liam-pinn beh有囡仔lah！」頭家娘ka7伊親密e5厝邊講。伊也相信伊beh有囡仔。就暝日倒床。「咱e5 收入siunn 少，囡仔若出世beh an2-choann2生活！」頭家娘著tui3阿伯an2-ni講，m7 是講，是an2-ni嚷來威嚇伊。總是阿伯e5心內teh笑，「Hi，hi，你beh生一個鬼lah ！」 
頭家娘逐日teh看有甚物變化抑無，有時ti7 暝時看親像有，到早起時koh著變無。Iau2-ku2伊逐日想講伊有囡仔來teh等候。 
「我teh beh有囡仔lah，所以阿花以後著負擔煮飯，囡仔若出世著負擔ainn7囡仔。」阿花e5重擔直直加添，伊e5 受苦也那深。 
總是koh經過半年，頭家娘攏無有囡仔，伊真絕望，真怨慼，就koh較加添發性來苦楚攪擾厝內。因為an2-ni阿伯就差不多攏出去ti7 外面，早早出，暗暗才入門，是beh逃閃這個兇惡野蠻e5婦人人。 
卻阿花無法度thang逃閃，就一切e5災害攏臨到ti7 伊軟弱e5身上。 
可憐e5阿花，伊e5 面煞變親像老人e5面，伊e5 樣相真la5-sam5 thang驚。頭家娘逐日攏有理由來扑伊，所以伊也痲皮痲皮，hou7 伊扑抑是捻，有thang食抑是無thang食攏無掠做甚物來艱苦，為著thit-tho5 hou7 人扑，總是扑了伊猶原koh thit-tho5。箠到ti7 伊e5 身上e5時也親像攏無感覺會疼e5款。頭家娘若ti7 厝內，伊就假做工來振動腳手，若無就開始thit-tho5。 
「貓bi5，你真bai2，你攏boe7做甚物，我beh掠你去放生，到ti7 深山曠野，hou7 你孤單無路，暗暝有歹物e5所在。 
你beh哮，我e5厝，我e5厝ti7 to2位，樹林內e5暗光鳥beh講，歹看無厝e5小貓，你e5 厝ti7 天星e5頂懸，彩虹e5尾溜，遠遠盤過人e5目珠。」 
阿花e5隔壁有一個嬰仔叫做阿義。伊e5媽媽逐日著唸真濟搖籃詩來搖阿義睏。 
有一擺阿義e5阿爸ti7 暝時入門e5 時，伊就對媽媽講。
「我tu2才beh轉來e5 時，ti7 hit-e5巷路有tu2著一隻狗仔，hit隻狗仔hou7 我真奇怪，因為親像人teh吟詩e5款，走tui3我e5 身邊過去。」阿爸真不可思疑e5面。總是媽媽隨時來解答這個事。 
「Hit-e5 m7 是狗仔lah，是隔壁e5囡仔阿花lah！」 
「總是我有聽見走到巷頭e5 時有kainn一聲。」「M7是lah，hit-e5是阿花因為驚teh哮e5聲lah，hit站路真暗sam3，阿花若走到hit所在的確著哮一聲lah。」 
「總是hiah-nih8細漢chiah暗beh去to2位？」阿爸e5面iau2較不可思疑。「頭家娘叫伊著去買點心」，媽媽an2-ni講。阿爸ti7 伊e5 嘴內an2-ni唸，「Hiah-nih8細漢kiam2會thang做hit款e5事。」 
阿義in父母攏倒床去睏e5 時，忽然有聽著一個異常e5聲。 
「甚物人ti7 大路teh相扑！」阿爸緊緊起身beh起來，總是媽媽chhun手阻擋伊講，「Hit-e5 m7 是teh相扑，是隔壁e5婦人人teh扑罵阿花lah！」「為甚物 chiah暗teh扑罵hiah-nih8細漢e5囡仔？」阿爸e5面真結。「扑算是買m7著物轉來，若無就是chhia倒物--lah ！」「真可憐，hiah-nih8細漢beh叫伊做甚物！」阿爸吐一個氣，koh倒落去。 
「所以逐日的確tui3早起扑到半暝。我已經真慣勢lah！」In兩人攏恬恬，總是in e5心內iau2-ku2為著阿花kap頭家娘，這兩個人物來teh艱苦心。 
果然隔早起真早阿花就受叫起來煮飯。已經是真寒e5二月天lah！阿花想beh偷用內面e5水，總是隨時受發覺，就出去外面chhiunn7水，入來洗米煮糜。了後伊暫時屈身來bih寒，貓仔也跳入ti7 伊e5懷中。 
伊所tu2著e5已經過頭ti7伊所會thang擔當，寒冷kap厭sian7交迫ti7 伊軟弱e5身體，hou7 伊可愛e5天性攏消滅去。 
伊也有看著別e5查某囡仔e5家庭，幸福快樂e5生活，老母疼子，家庭團樂e5情形來摹仿in e5講話，卻伊e5 心m7 知甚物是欣羨，怨嘆。 
一切e5不幸ti7 伊不過是自然e5事。「死物，糜phu7出來iau2 m7 知！」阿花ti7 半tu3眠e5中間有koh聽著頭家娘兇惡e5聲teh嚷，伊才知影這個燒lo7 e5火爐hou7 伊睏去。頭家娘tui3房間走出來，頭毛sam3-sam3兇惡e5目珠，thang驚e5形狀來到阿花e5面前就將阿花雄雄拖對後面去。阿花就跋倒ti7 塗腳。「頭家娘ah，m7 敢lah ！」「M7 敢去死！」頭家娘an2-ni大聲嚷續用糜siah來扑senn-oe hou7 伊piak 一下來贊伊e5雄勢。 
「死鬼，攏boe7做甚物，早起的確m7 hou7 你食，koh beh hou7 你跪，的確beh hou7 你叫苦！」頭家娘繼續嚷罵扑亂無煞。阿花恬恬企teh，用腳chng頭仔來挾貓bi5 e5尾。阿伯也起來lah，就teh款tann3 beh出門，是因為驚了loe2罵會到ti7 伊e5 身上，就ti7頭家娘無看見e5時beh閃出去，卻到門口e5 時受發見著。 
「你hiah-nih8早beh去to2位死！」 頭家娘就大聲來罵伊。阿伯m7 敢振動。「入來食糜！」阿伯就koh擔tann3入來，koh坐ti7 椅來等候食糜。Hit-e5情形tu2-tu2是小學e5囡仔犯罪teh驚老母一樣，致到hou7 阿花也感覺好笑。 
頭家娘e5嘴繼續teh罵，到食飯e5 時iau2-ku2無煞，食一嘴罵一嘴，攏無冷靜。 
阿花ti7 hit-e5時間就坐ti7塗腳來kap貓仔thit-tho5。可憐無厝e5小貓，你是tui3 to2位一國來，星辰e5頂懸彩虹e5尾溜，遠遠盤過人e5目珠。 
你雙腳踏ti7 烏暗e5塵世，你e5 心卻夢想無煞，純真是你e5名，真實是你隱密e5 翼爪。 
頭家娘食飽e5 時果然就叫阿花去跪。「去跪！我想攏無法度thang hou7 你叫苦，我m7 信我攏無法度！」阿花就行到所指定e5所在來跪ti7 塗腳。頭家娘繼續chau7-chau7罵。阿伯緊緊拈腳手來溜出去。 
「祈禱e5 時手著合合，目珠著向天頂，ti7 hia有耶穌，有天使，有上帝e5寶座teh聽咱e5祈禱。」 
貓仔倚來e5 時阿花就an2-ni說明。 
「我m7 信我攏無法度lah！我的確beh hou7 你叫苦！」頭家娘看來看去，chhoe7看有甚物 thang來苦楚阿花抑無，是看伊不止泰然自若無驚心。頭家娘看著灶腳e5面桶就想一個好e5法度。「厭賤物！你這個面桶著gia5 ti7頭殼頂，若扑ka落來摃破，你就該死！Hit時我的確吊你ti7 厝頂！」阿花e5手就失落自由lah。伊用雙手來gia5 hit-e5反khap e5面桶。 
「若ka7我扑ka落，hit 時你著死！我m7 信我攏無法度thang對付你！」頭家娘感覺伊想出這個法度真好，伊真滿足，真放心去整理伊e5 頭毛。「若ka7我ka落你著該死！到我去買菜轉來攏m7-thang振動！」頭家娘e5嘴攏無歇睏。 
「Ti7 街仔貴氣e5婦人人攏著戴帽仔，有人戴碗帽仔ti7 頭殼心，有人戴面桶帽仔，tu2-tu2親像我an2-ni。這個面桶帽仔是貴氣e5婦人人出外e5 時teh戴e5。」阿花就koh tui3貓仔說明伊e5 情形。頭家娘beh出門e5 時有看著阿花並無掠hit-e5做艱苦，反轉用面桶戴ti7 頭殼，一手hoann7，一手teh做把戲，伊就真大受氣。 
「我m7 信攏無法度lah ！」伊就koh tui3櫥頂giah8一枝花矸落來，來he7 ti7 面桶頂。「你koh振動看，你若ka7我扑破這枝花矸，你就無命，我的確吊你ti7 厝頂來扑hou7 你死。」 
這個事hou7 阿花真緊張，伊攏m7 敢振動，是知影這個是真大e5冒險，koh伊也信頭家娘的確會照伊e5 話扑死伊，所以這時伊就完全失落自由lah。頭家娘再三再四放刁就鎖門出去。伊e5 心感覺真滿足，因為今hou7 阿花無自由lah，這個辦法不止顯明。 
無偌久e5緊張，阿花e5手就開始khu-khu-chhoah 失靈，伊e5 體肉也不止無，甚至早起也無食甚物。阿花實在有感覺艱難。 
伊攏無koh kap貓仔做甚物 sng2，伊e5 心只有teh掛慮謹慎。不過伊著十分e5停靜。Iau2-ku2一種e5緊張ti7 現時e5阿花是不可能e5事，伊e5 手攏無能力lah，伊e5 身軀也失落chi2力，伊e5 頭腦也漸漸入ti7 tu3眠e5內面，伊卻有感覺幾若擺險險著ka落花矸，iau2-ku2 伊e5 意識漸漸無去，hou7伊無法度thang抵抗。 
「Ph-siap ！」一個thang驚e5聲叫醒阿花e5一切。伊看見hit-e5命運e5花矸已經ti7 失神e5中間ka落破碎ti7 塗腳。 
「我e5 花矸！阿花大著驚來攬倚hit-e5破碎e5花矸ti7 伊e5 胸前。伊giah8目beh chhoe7看有甚物拯救抑無，總是伊所看著e5 是一條索tui3厝頂墜落teh等候阿花，這條索是頭家娘以前著準備起來囥，iau2-boe7實行e5索。阿花看了就真大驚，來ka冷sun2。「我e5 天使ah，幫贊我！」Iau2-ku2 阿花有看見一個半開e5窗仔，會thang逃走出去。阿花就攏無考慮甚物，緊緊peh上窗仔來跳出外面去。 
阿花就緊緊走到hit-e5巷口去，然後就走入去大路，ti7 hiah-e5 過路e5人e5內面來失落伊e5 影。 
</HL>