<CL>
  6 Choe7-ok E5 Kang-chiN5 Chiu7-si7 Si2 
  Pek-jim2 bek8-kiu3 liau2-au7 koh keng-koe3 3 ni5 goa7-ku2 e5 jit8-chi2 lah! Hit si5 e5 si5-kiok8 i2-keng chin3-jip8 ti7 chong2-tong7-oan5 e5 si5. Chian3-cheng e5 ou-hun5 koaN2-kip ta3-oa2 ti7 cheng2-ko5 e5 Tai5-oan5. Jit8-pun2 e5 chian3-su7 i2-keng kau3 ti7 the3-pai7 e5 si5-cham7 lah. Seng-san2 long2 theng5-chi2, but8-chit toa7-toa7 khiam3-khoeh, seng-oah8 ham7-loh8 ti7 khun3-khou2 kiaN-hiaN5 ou-am3 e5 lai7-bin7. 
  Tui3-tek8 e5 hui-ki tak8-jit8 kui-lut8-tek e5 si5-kan poe lai5 pok8-cha3 kun-su7 iau3-sai3-toe7. Tui3 Ko-hiong5 khai-si2 chiam7-chiam7 i5-pak e5 tong7-se3 lai5 hui2-hoai7 kok toe7-khu e5 siaN5-chhi7, kau-thong ki-koan kap kun-pi7 si-siat. 
  Ou3-chiu kap Sai-phang2 e5 ham7-loh8 i2-lai5 beng5-kun chhin-chhiuN7 phoa3-tek e5 se3-lek8, chiam7-chiam7 koaN2-pek Jit8-kun the3-au7, kong-phoa3 i e5 tin7-soaN3. Ma-ni-lah e5 chian3-kiok8 ia7 ke3-siok8 sit-pai7, koh lai5 si7 beh koat-teng7 Tai5-oan5 e5 mia7-un7 e5 si5 lah. Tai5-oan5 i2-keng bin7-lim5 ti7 choe3-toa7 e5 gui5-kiok8, teh khiong2-hong5, io5-chhoah. Hit-si5 e5 seng-oah8 ti7 hui-siong5 e5 kin2-tiuN kap put-an e5 lai7-bin7. 
  Kau3 ti7 × geh8 × jit8, si7 Tai5-lam5 chhi7-bin5 eng3-kai tioh8 ki3-liam7 e5 jit8. 
  “Khong-sip8 keng2-po3!!” Chit-e5 hoah-siaN chiau3-siong5 ti7 siong7-ngou2 10 tiam2 chiu7 thoan5-tat8 kau3 ti7 cheng3 chhi7-bin5 e5 hi7-khang. 
  Bo5 ku2 chiu7 u7 thiaN-tioh8 hui-ki teh poe bi5-jiok8 e5 siaN-im. 
  “Thoe3-pi7!!” Ke3-siok8 ti7 ke-lou7 thau5 ke-lou7 boe2 u7 hong5-khong-thoan5-oan5 e5 siaN saN chiap-soa3 teh thoan5-tat8. 
  Khiok chiah-e5 siaN chhin-chhiuN7 u7 khah koan3-si3 ti7 lang5 e5 hi7-khang lah. In-ui7 koe3-khi3 2,3 geh8 jit8 e5 keng-giam7, hou7 Tai5-lam5 chhi7-bin5 sit-loh8 chin-toa7 e5 keng2-seng2. 
  “Koh teh khong-sip8 lah, sit8-chai7 chin ma5-hoan5 e5 su7.” Lang5 chi2-u7 an2-ni liam7 lai5 ke3-siok8 in e5 kang-chok, u7 chiah8-mih8 e5 lang5 ke3-siok8 in e5 chiah8-mih8, u7 tam5-oe7 e5 lang5 ke3-siok8 in e5 tam5-oe7, u7 thit-tho5 pai5-a2 e5 ke3-siok8 thit-tho5 in e5 pai5-a2. 
  In-ui7 chiau3 koe3-khi3 long2 si7 chit8 e5 khang-khang e5 hang2-hoah na7-tiaN7. Hiah-e5 keng2-pi7-thoan5, hong5-khong-thoan5 ia7 si7 long2 siang5 chit8-iuN7 e5 sim-su, put-ko3 piau2-bin7 chiu7 teh koan2-li2 lang5 tioh8 “thoe3-pi7!” Khi3 hong5-khong-ho5 na7-tiaN7. 
  Chong2-si7 kau3 ti7 chit-jit8 khong-sip8 keng2-po3 e5 siau-sit thoan5-tat8 bo5 joa7 ku2, chiaN5-tiam2 cheng liau2-au7 hut-jian5 u7 thiaN-tioh8 chit8-e5 iN7-siong5 kim-siok8 seng3 e5 lai7-siaN, chhi3-chhak8 ti7 hi7-khang. Lang5-lang5 kin2-kip chau2-jip8 hong5-khong-ho5 lai7, u7 beng5-ki B-29 heng5 kap B-38 heng5 e5 cha3-ki, chhin-chhiuN7 siam2-tian7 e5 sok-tou7 lai5 kang3-loh8, sun3-bak8 e5 tiong-kan i2-keng bo5 khoaN3-kiN3 lah. Chong2-si7 chhi7-lai7 i2-keng piN3-chiaN5 hong-hoe2, phoa3-siong chham2-tam7 e5 khong3-ia2. 
  Chhin-chhiuN7 phoa3-hai7 e5 ok-mou5 chau2-koe3 Tai5-lam5 chit8-iuN7, Tai5-lam5 e5 mui2 chit8-e5 kak-loh8 long2 u7 siu7-hai7 pi-chham2 kiaN-hiaN5, thi5-khau3 e5 siaN. KiaN-hiaN5 tin2-tang7 choan5-chhi7 e5 peh-siN3. 
  Beng5-ki te7-ji7 pai2 cha3-loh8 lai5 e5 si5 chiu7 ti7 chit-e5 phoa3-hai7 e5 hoe3-hu teng2 pang3 siau-i5-tan5. Bo5-ku2 Tai5-lam5 chiu7 piN3-chiaN5 hun-hoe2 e5 toa7-hai2. Chit-e5 thang kong2 si7 chit8-e5 bi7-cheng5-iu2 e5 toa7 chai-lan7. Khiong2-hong5 e5 sek hian2-chhut ti7 choan5 chhi7-bin7. To5-chau2, sou-khai e5 chhia-be2, jin5-kun5 ti7 hit-e5 toa7-hoe2 e5 e7-bin7 han2-hoah, au-kio3, thi5-khau3, chiaN5-cho3 chit8-tiuN5 pi-chham2, hun7-loan7 e5 oah8-kek8. 
  Hit-e5 toa7-hoe2 kau3 ti7 hit chit8-me5 iau2-ku2 chin iam7 teh sio-toh8. ThiN-khong it-phian3 piN3-chiaN5 chu-ang5 e5 hoe2-keng2. Chhi7-bin5 toa7 pou7-hun7 long2 sou-san3 liau2 lah. Sou2 lau5 e5 si7 hiah-e5 hong5-oe7-thoan5, kiu3-hou7 jin5-oan5 kap tam7-poh8 chhi7-bin5 na7-tiaN7. Na7-si7 toa7-ke-bin7 i2-keng chin-chio2 u7 lang5-iaN2 ti7 hia teh kiaN5 lah, sit8-chai7 piN3-chiaN5 lang5-khi3 sek-khong e5 leng2-cheng7, chham2-tam7. U7 hoe2 teh sio-toh8 piak8-piak8 kio3 e5 siaN-im, u7 chhiuN5 teh to2-hoai7 e5 siaN, u7 tam7-poh8 lang5 ti7 ke-lou7 teh chau2 koh hoah-jiong2 e5 siaN i2-goa7 chi2-u7 si7 hun-hoe2 pau-ui5 ti7 chhi7-lai7. Tang-to2 sai-oai e5 chhi7-bin7 bo5 u7 chit8-e5 sou2-chai7 si7 an-choan5, long2 si7 loan7-chap8 hong-hoe2 e5 hoe2-keng2. 
  Ti7 hit chit8-me5 e5 poaN3-ia7, hoe2-se3 i2-keng khah leng2-loh8 e5 si5, tui3 hoe2-chhia tiam3 thang3 kau3 Tai7-cheng3 kong-hng5 e5 lou7-cham7, u7 chit8-e5 koh-iuN7, chheng7 phoa3-noa7 e5 saN e5 ta-pou lang5, na2-pe5 na2-kiaN5 teh kiaN5 bo5 lou7 thang chhut-lai5. Iam7-jiat8 e5 hoe2 pek-ti7 hit lang5 e5 sin-chiuN7, hou7 i moa2-sin tang7-koaN7. Hit lang5 e5 khoan2-sit chhin-chhiuN7 si7 chhiN-mi5 lang5, in-ui7 i sin-khu khut-khut, eng7 chhiu2 teh bong-tang bong-sai. I e5 kha-chhiu2 phi7-phi7-chhoah, chhui3-lai7 ha7-ha7 chhoan2, u7 koaN7 chit8-tih chit8-tih tih-loh8 i e5 bin7. I thong sin-khu long2 si7 thou5-hun2. I pe5 kau3 u7 hoe2-kng e5 sou2-chai7, hou7 i e5 bin7 hian2-chhut chin beng5-pek8. Goan5-lai5 chit-e5 lang5 chiu7-si7 hit-e5 kho2-lin5 e5 chheng-lian5 Pek-jim2! 
  I tui3 bek8-kiu3 liau2-au7 chiam7-si5 toa3 ti7 Hoa5 i-seng e5 piN7-iN7. Hoa5 i-seng, i-seng niu5 u7 khou2-khng3 i ku2-tng5 toa3 ti7 in e5 piN7-iN7 kau3 sin-the2 oan5-choan5 hoe5-hok8. Khiok sin-the2 u7 khah ho2, chong2-si7 bak8-chiu soa3 sit-beng5 khi3. Pek-jim2 ti7 chit-e5 si5 chiu7 thau-chau2 chhut Hoa5 i-iN7. I kau3 Tai5-lam5 lai5 jip8 ti7 Bong5-a hak8-hau7, chong2-si7 bo5-ku2 si5-kiok8 e5 ian5-kou3 hak8-hau7 chiu7 sou-soaN3 lai5 hun-li7. 
  Pek-jim2 tui3 an2-ni chiu7 khai-si2 ti7 lou7-piN kiu5-khit-e5 seng-oah8. I e5 iuN7-siuN3 i2-keng hui-siong5 e5 soe-pai7 lah, koh tong-si5 e5 seng-oah8 chin khun3-lan5, ti3-kau3 i oan5-choan5 chiaN5-cho3 chit8-e5 lou7-piN khit-chiah8. I long2 li7-eng7 hong5-khong-ho5 lai5 cho3 i chiam7-si5 e5 ke, pian3-kiaN5 Tai5-lam5 chhi7-lai7 lai5 kiu5-khit chhoe7-chiah8. 
  Hit cha2-khi2 tu2-tioh8 i3-goa7 e5 chai-lan7 e5 si5, i tu2-tu2 si7 ti7 chhia-thau5 teh kiu5-khit. Khong-sip8 keng2-po3 siau-sit chhut-lai5 e5 si5, i chiu7 toe3 jin5-kun5 siam2-bih ti7 chhia-cham7 au7-bin7 e5 khang-toe7. Kau3 ti7 khong-sip8 liau2-au7 chhi7-lai7 hoat-seng toa7-hoe2 e5 si5 lang5-lang5 long2 chau2-soaN3 lah. 
  Chi2-u7 Pek-jim2 chit8-lang5 bih ti7 hit sou2-chai7 lai5 tham3-thiaN cheng5-heng5. Keng-koe3 chit8-cham7 e5 han2-hoah nau7-tong7, kau3 ti7 hit chit8 me5, ti7 chit-e5 sou2-chai7 chha-put-to long2 bo5 u7 lang5 teh kiaN5 ia7 bo5 u7 sim2-mih8 tong7-cheng7 e5 si5 Pek-jim2 chiu7 kam2-kak hui-siong5 kou-tok8 pe2-pak. Kau3 poaN3-mi5 i long2 bo5 hioh-khun3, i chhin-chhiuN7 jim2-siu7 boe7-tiau5 i e5 kou-toaN, kap kiaN-hiaN5, chiu7 siuN7 ai3 beh chau2-jip8 chhi7-lai7, khoaN3 ti7 hia u7 sim2-mih8 thang an-ui3 i e5 sim a2-bo5? Khiok kui-tiau5 ke-lou7 long2 bo5 u7 lang5, na7 u7, ia7 sui5-si5 koh bo5-khi3. I kiaN5 tui3 Tai7-cheng3 lou7 loh8 lai5, kau3 Tai7-cheng3 kio5 e5 si5, lou7 i2-keng chin phaiN2 kiaN5 lah. Siang-piN e5 lau5 long2 to2-loh8 ti7 lou7-chiuN7 lai5 thun7-bat8 lou7-cham7, u7 sou2-chai7 u7 chin-iam7 e5 hoe2 teh toh8. I chiu7 sio2-sim lai5 poaN5-koe3 hiah-e5 that-gai7 hoaiN5-to2 e5 mih8. I e5 chhiu2 i2-keng lau5-huih lah, kha ia7 siu7-sio, poah8-to2 chiu7 koh peh khi2-lai5 na2-kiaN5 na2 bo5 lou7, ti7 hit-e5 hoe2-hun, loan7-chap8 e5 lou7-chiuN7 tng2-tng2 seh8-seh8 teh chin3-heng5 boe7-chhut. I e5 sim ti7 chit8 e5 chham2-tam7, hong-hoe2 e5 khoan5-keng2, it-hoat kam2-kak chhiN-chhin3 pi-chham2. Lou7 sui-jian5 gui5-hiam2 khun3-lan5, i long2 bo5 iau3-kin2 hit-e5, ti7 i e5 sim-lai7 u7 chin-toa7 e5 kiaN-hiaN5 kap kou-toaN, chhin-chhiuN7 ou-hun5 tit8-tit8 chheng3-chhut lai5 pau-bat8 i e5 it-chhe3. I ia7 kam2-kak i e5 sim oan5-choan5 khang-hi, bo5 u7 chit8-sut-a2 lek8-liong7 hou7 i thang ti2-khong3 chit-e5 kiaN-hiaN5. I e5 bin7-iong5 long2 in-ui7 an2-ni oai-chhoah8 khi3 lah, ti7 i e5 hiah8-teng2 u7 chin-toa7 khou2-nau2, hoan5-hun7 e5 sek hian2-chhut. I e5 bin7 u7 tang7-koaN7 teh sui5-loh8. I e5 sin-khu phi7-phi7 chhoah. I na2 kiaN5 na2 pe5 lai5 teh chhoe7 chhut-lou7. 
  Hut-jian5 i kam2-kak tioh8 u7 lang5 to2 ti7 i e5 kha-piN, chiu7 khut-sin beh khan i khi2-lai5. 
  “Sim2-mih8 lang5 to2 ti7 chia, kin2 khi2-lai5!” 
  I lam2 hit-e5 lang5 khi2-lai5 e5 si5, chai-iaN2 hit-e5 i2-keng si2-khi3 lah. I e5 sim in-ui7 tioh8-kiaN lai5 “chhiak” chit8-e7, chiu7 kin2-kin2 chiong hit-e5 si2-lang5 pang3-loh8-khi3, lai5 the3 chau2 au7-bin7. I e5 chhiu2 u7 moa2-moa2 e5 huih bak-tioh8. I ka-leng2-sun2 chit8-e7, sui5-si5 ti7 i e5 saN-khou3 lai5 chhit-khi3 chhiu2 e5 huih. Chong2-si7 hoat-kak i e5 saN ia7 long2 u7 bak-tioh8 huih. 
  I toa7-kiaN lai5 ngiauh8-ngiauh8 chhoah, kin2-kin2 phoe-mia7, pe5-chau2 hit-e5 sou2-chai7. 
  “Kho2-phaN3 e5 si2!” I ti7 sim-lai7 an2-ni liam7 lai5 tit8-tit8 pe5 chau2 khui khi3. I e5 bin7 chhiN sun2-sun2, in-ui7 kiaN sim-thau5 phok8-phok8 chheng2. I long2 bo5 koan2 u7 sim2-mih8 gui5-hiam2 ti7 i e5 bin7-cheng5 lai5 u7-si5 eng7 kha-chhiu2 pe5, u7-si5 peh khi2-lai5 chau2. 
  “Kho2-phaN3 e5 si2!” I lian5-lian5 ti7 chhui3-lai7 an2-ni liam7. I kam2-kak i e5 sim-chi3 i2-keng chin loan2-jiok8 bo5-pi2 lah. I koe3-khi3 e5 cho7-gu7 kap i chham2-tam7 e5 hian7-sit8 hou7 i e5 sim sit-loh8 long2-chong2 e5 chi3-lat8. I kam2-kak hian7-chai7 chi2-u7 kou-toaN e5 pi-ai kap kiaN-hiaN5 choe3 chu2 lai5 chiam3-moa2 i khang-hi soe-pai7 e5 sim. 
  “Goa2 si7 choe3 chhiN-chham2 e5 lang5! Koe3-khi3 hit-e5 ia2-bong7, hun3-tou3 e5 Pek-jim2 ti7 ta2-loh8?!” 
  I lau5 bak8-sai2 lai5 an2-ni liam7. I e5 kiaN-hiaN5 hou7 i toa7 io5-chhoah, chiu7 lam7-sam2 chau2. U7 hoaiN5-to2 e5 mih8-kiaN7 lai5 keh8 i e5 kha hou7 i koh siak-to2, i peh khi2-lai5 chiu7 koh chau2. I chhim-chhim ng3-bang7 u7 sim2-mih8 lang5 thang keng-koe3 chit-e5 sou2-chai7. Khiok hng7-hng7 u7-si5 u7 thiaN-kiN3 kun-chhia teh chau2 i2-goa7, it-tai3 long2 si7 chhiong-moa2 im-tim5 e5 leng2-cheng7. I ng3-bang7 choe3 chio2 u7 thiaN-kiN3 lang5 e5 siaN ia7 ho2, khiok long2 si7 ti7 chin hng7, han2-han2 thiaN-kiN3, sui5-si5 chiu7 koh thiam-cheng7. 
  Koh chit8-pai2 siak-to2 e5 si5, i soa3 long2 bo5 khui3-lat8 thang peh khi2-lai5, i kha-chhiu2 long2 bo5 lat8 lah. I e5 sin-khu ngiauh8-ngiauh8 chhoah. Chong2-si7 i kam2-kak u7 sim2-mih8 koh-iuN7 e5 mih8 ti7 i e5 sin-khu-e7??? 
  “Si2-lang5! Si2-lang5!” Pek-jim2 hut-jian5 toa7-siaN jiong2 lai5 peh khi2-lai5 chau2. 
  “Si2-lang5! Si2-lang5!” I jiat8-kong5 e5 siaN hiang2-chiuN7 hit-e5 hun-sio chhiN-chhin3 e5 thiN-khong tiong khi3. 
  “Sim2-mih8 si7 si2!” I kam2-kak u7 si2 e5 kiaN-hiaN5, chhin-chhiuN7 ok-mou5 e5 se3-lek8 pek-oa2 lai5 beh thun-biat8 i. I e5 kiaN-hiaN5 i2-keng kau3 ti7 choat8-tiam2 lah. 
  “Si2 ah, sim2-mih8 su7 ka3-tit8 li2 e5 thun-biat8!? Long2-si7 pi-chham2! Se3-kan lang5 e5 heng7-hok ti7 ta2-loh8! U7 sim2-mih8 khoai3-lok8, kiam2 m7-si7 long2 hou7 si2 chhiuN2-toat8 khi3 mah!” 
  “Si2, li2 si7 jin5-lui7 e5 tai7-tek8, li2 lai5 pai7-hoai7 it-chhe3 e5 lo5-khou2 tioh8 boa5, li2 lai5 hou7 ban7-su7 long2 koh kui ti7 khang-hi. Se3-kan lang5 ti7 li2 e5 e7-bin7 u7 sim2-mih8 chun5-chai7 e5 ka3-tit8.” 
  “Choe3 chan5-jim2 e5 tui3-tek8, si2 ah, li2 hou7 lang5 e5 sim tian-to3, be5-sit.” 
  Pek-jim2 lam2-oa2 i e5 sim lai5 chau2-jip8 Tai7-cheng3 kong-hng5 khi3. I u7 pong7-tioh8 chit8-chang5 toa7-chhiu7, chiu7 chiong i bo5-lat8 e5 sin-the2 lai5 the-oa2 ti7 hit-e5 chhiu7-sin. I lam2 hit-e5 chhiu7-sin lai5 kui7-loh8 ti7 hit-e5 chhiu7-thau5. 
  “Kou-tok8, li2 hou7 goa2 kiaN-hiaN5! Tek8-piat goa2 chai goa2 e5 put-heng7 chham2-chheh e5 si5 goa2 beh an2-choaN2 lai5 jim2-siu7 goa2 e5 kou-tok8!” Pek-jim2 e5 sin5-hun5 chhin-chhiuN7 beh siau-soaN3 khi3 e5 khoan2-sit, i e5 sin-khu kap bin7 long2 an5-an5 pek-oa2 ti7 hit-e5 chhiu7, i e5 bak8-chiu u7 bak8-sai2 teh lau5. 
  “Sim2-mih8 si7 si2?” I e5 chhui3 an2-ni ke3-siok8 liam7. Bak8-sai2 chhin-chhiuN7 khoe-chui2 tit8-tit8 chheng3-chhut. I pi-chham2 e5 bak8-sai2 kek-tong7 i e5 choan5 sin-khu long2 tin2-tang7. 
  “Lang5 ah, li2 e5 kong-keng2 si7 ho5-teng2 e5 put-heng7 choat8-bang7, pi-chham2!!” 
  Pek-jim2 khai-si2 khau3 chhut-siaN khi2-lai5. 
  “Sim2-mih8 si7 si2!” I koh ti7 chhui3-lai7 an2-ni kong2. 
  “Choe7-ok e5 kang-chiN5 chiu7-si7 si2!” Hut-jian5 3 ni5 cheng5 Hoa5 sian-siN niu5 tui3 i kong2 e5 oe7 hok8-oah8 ti7 i e5 hi7-khang piN. 
  Pek-jim2 chhin-chhiuN7 hou7 tian7 tian7-tioh8 chit8-poaN sin-khu bin7-mau7 long2 nge7-tit8-khi3, i bo5 khoaN3-kiN3 e5 bak8-chiu thi2 chin toa7-lui2, chhui3 ia7 toa7-khui, tu2-tu2 si7 lang5 hoat-kak tioh8 sim2-mih8 po2-poe3 chit8-iuN7. 
  “Choe7-ok e5 kang-chiN5 chiu7-si7 si2!” I ti7 chhui3-lai7 an2-ni liam7. “Choe7-ok e5 kang-chiN5 chiu7-si7 si2!” I toa7-siaN lai5 jiang2 chhut-lai5. Hit-e5 ki5-koai3 e5 siaN-im u7 hiang2-eng3 ti7 chit-e5 chham2-tam7 tou-chhi7 e5 khong-tiong khi2-khi3. 
  “Choe7-ok e5 kang-chiN5 chiu7-si7 si2!” 
  Hiah-e5 kong-hng5 lai7 e5 chhiu7-bak8 long2 chhut-siaN teh tui3 i jiang2 chit ku3 oe7, it-chhe3 e5 hian7-siong7 long2 saN kio3-in3 lai5 teh chhut-siaN e5 khoan2. 
  Pek-jim2 kin2-kin2 eng7 siang-chhiu2 lai5 am-bat8 i e5 hi7-khang, i e5 bin7 chhin-chhiuN7 gin2-na2 beh hau2, hau2 boe7 chhut-lai5 e5 bin7, ti7 kek8-ki5 khun3-lan5 thong3-khou2 e5 si5 sou2 hoat-chhut e5 piau2-cheng5. I chiu7 phak-to2 ti7 hit-e5 thou5-teng2. 
  “Lang5 chi2-u7 u7 chit8-e5 tong5-it e5 mia7-un7, hit-e5 mia7-un7 kio3-cho3 si2! Ti7 hit-e5 si2 e5 lai7-bin7 bo5 u7 sim2-mih8 heng7-hok a2-si7 put-heng7, sun7-keng2 a2-si7 gek8-keng2, long2 si7 piN5-piN5 siu7 thun-biat8, kau3 ti7 long2 bo5 u7 sim2-mih8 chha-piat!” 
  Hoa5 i-seng niu5 e5 oe7 chit8-ku3 chit8-ku3 koh hian2-chhut ti7 i e5 sim-lai7, i thau5 giah8 khi2-lai5, chhin-chhiuN7 lang5 teh thiaN sim2-mih8 oe7 e5 khoan2. 
  “Lan2 lang5 long2 si7 chit8-e5 choat8-bang7 bo5 chin2-kiu3 e5 choe7-jin5. Choe7-ok pai7-hoai7 chit-e5 se3-kan i2-lai5, lang5 bo5 u7 chin-sit8 e5 peng5-an, bo5 u7 oah8-mia7 e5 ng3-bang7, bo5 u7 chin-li2 e5 lou7. Goan5-lai5 e5 lok8-hng5 hian7-si5 si7 chiaN5-cho3 pai7-hoai7, si2-hiat8 e5 se3-kai3!” I chhin-chhiuN7 tui3 chiah-e5 oe7 lai5 tit-tioh8 chin-toa7 e5 kai2-tap chit8-iuN7. 
  “Siong7-te3 chin su-iau3 li2, I tek8-piat koan-sim ti7 li2, in-ui7 li2 si7 chit8-e5 gek8-keng2, siu7-khou2 e5 lang5, li2 eng3-kai tioh8 jin7-bat hit-e5 koan-sim li2 e5 Siong7-te3!” 
  “Siong7-te3 e5 chhiu2 put-si5 tioh8 chhun tng5-tng5 teh tan2-hau7 lan2, kong2 u7-choe7 e5 lang5 ah, tng2-lai5 ouh. Chi2-u7 lan2 na7 hoaN-hi2 chhun lan2 e5 chhiu2 lai5 chiap-lap8 I e5 chhiu2, lan2 chiu7 u7 oah8-mia7 e5 ng3-bang7.” 
  “Lang5 tioh8 khoaN3 bo5 it-chhe3 lai5 tui-kiu5 Ia5-sou kap sou2 eng3-un2 e5 kok, chiu7-si7 chin-sit8 peng5-an, khoai3-lok8 e5 kok. In-ui7 ti7 hit-e5 kok chi2-u7 thiaN3 si7 in e5 tiong-sim.” 
  “Tu5-khi3 chit-e5 su7, ti7 se3-kan lang5, long2 tioh8 piN5-piN5 hiong2-siu7 choe7-ok e5 koe2-chi2, chiu7-si7 choat8-bang7, thong3-khou2, si2-sit!” 
  “Sou2 thiaN3 e5 hiaN-ti7 ah, li2 tioh8 sin3 Ia5-sou kap i e5 chin2-kiu3! In-ui7 li2 tek8-piat su-iau3 kiu3-un, Siong7-te3 ia7 tek8-piat su-iau3 li2, li2 tioh8 chiap-siu7 Ia5-sou cho3 li2 e5 Kiu3-chu2 lai5 kai2-pian3 li2 it-chhe3 e5 sim-su liam7-thau5.”  
  Hoa5 i-seng niu5 e5 bin7 ia7 hian2-chhut ti7 i e5 bak8-cheng5, siang-chhiu2 khui-khui, eng7 khun2-chhiat e5 siaN lai5 koh teh khou2-khng3 i tioh8 sin3 Ia5-sou. 
  Pek-jim2 e5 bin7 phak-loh8 ti7 toe7-bin7 lai5 pang3-siaN toa7-khau3. 
</CL>
<HL>

6 罪惡e5工錢就是死 
百忍bek8救了後koh經過3年外久e5日子lah！Hit時e5時局已經進入ti7 總動員e5 時。戰爭e5烏雲趕急罩倚ti7整個e5台灣。日本e5戰事已經到ti7退敗e5 時站lah。生產攏停止，物質大大欠缺，生活陷落ti7 困苦驚惶烏暗e5內面。 
對敵e5飛機逐日規律的e5時間飛來爆炸軍事要塞地。Tui3高雄開始漸漸移北e5動勢來毀壞各地區e5城市、交通機關kap軍備施設。 
澳州kap西貢e5陷落以來盟軍親像破竹e5勢力，漸漸趕逼日軍退後，攻破伊e5 陣線。馬尼拉e5戰局也繼續失敗，koh來是beh決定台灣e5命運e5 時lah。台灣已經面臨ti7 最大e5危局，teh恐惶，搖chhoah。Hit時e5生活ti7 非常e5緊張kap不安e5內面。 
到ti7 ×月 ×日，是台南市民應該著紀念e5日。 
「空襲警報！！」這個喝聲照常ti7 上午10點就傳達到ti7 眾市民e5耳空。 
無久就有聽著飛機teh飛微弱e5聲音。 
「退避！！」繼續ti7 街路頭街路尾有防空團員e5聲相接續teh傳達。 
卻chiah-e5 聲親像有較慣勢ti7人e5耳空lah。因為過去兩，三月日e5經驗，hou7 台南市民失落真大e5警醒。 
「Koh teh空襲lah，實在真麻煩e5事。」人只有an2-ni唸來繼續in e5工作，有食物e5人繼續in e5食物，有談話e5人繼續in e5談話，有thit-tho5牌仔e5繼續thit-tho5 in e5牌仔。 
因為照過去攏是一個空空e5 hang2喝na7-tiann7。Hiah-e5警備團，防空團也是攏像一樣e5心思，不過表面就teh管理人著「退避！」去防空壕na7-tiann7。 
總是到ti7 這日空襲警報e5消息傳達無偌久，誠點鐘了後忽然有聽著一個異常金屬性e5利聲，刺鑿ti7 耳空。人人緊急走入防空壕內，有盟機B-29型kap B-38型e5炸機，親像閃電e5速度來降落，瞬目e5中間已經無看見lah。總是市內已經變成荒廢，破傷慘澹e5曠野。 
親像破害e5惡魔走過台南一樣，台南e5每一個角落攏有受害悲慘驚惶、啼哭e5聲。驚惶振動全市e5百姓。 
盟機第二擺炸落來e5 時就ti7 這個破害e5廢墟頂放燒夷彈。無久台南就變成薰火e5大海。這個thang講是一個未曾有e5大災難。恐惶e5色顯出ti7 全市民。逃走、疏開e5車馬，人群ti7 hit-e5大火e5下面喊喝、au叫、啼哭，成做一場悲慘、混亂e5活劇。 
Hit-e5大火到ti7 hit一暝iau2-ku2真焰teh燒toh8。天空一片變成朱紅e5火景。市民大部份攏疏散了lah。所留e5是hiah-e5防衛團，救護人員kap淡薄市民na7-tiann7。若是大街面已經真少有人影ti7 hia teh行lah，實在變成人去室空e5冷靜、慘澹。有火teh燒toh8 piak8-piak8 叫e5聲音，有牆teh倒壞e5聲，有淡薄人ti7街路teh走koh喝嚷e5聲以外只有是薰火包圍ti7市內。東倒西歪e5市面無有一個所在是安全，攏是亂雜荒廢e5火景。 
Ti7 hit一暝e5半夜，火勢已經較冷落e5 時，tui3火車店thang3到大正公園e5路站，有一個各樣、穿破爛e5衫e5查甫人，那爬那行teh行無路thang出來。焰熱e5火迫ti7 hit人e5身上，hou7 伊滿身重汗。Hit人e5款式親像是青瞑人，因為伊身軀屈屈，用手teh摸東摸西。伊e5 腳手phi7-phi7-chhoah，嘴內ha7-ha7喘，有汗一滴一滴滴落伊e5 面。伊通身軀攏是塗粉。伊爬到有火光e5所在，hou7 伊e5 面顯出真明白。原來這個人就是hit-e5可憐e5青年百忍！ 
伊tui3 bek8救了後暫時toa3 ti7 華醫生e5 病院。華醫生，醫生娘有苦勸伊久長toa3 ti7 in e5病院到身體完全回復。卻身體有較好，總是目珠續失明去。百忍ti7 這個時就偷走出華醫院。伊到台南來入ti7 盲啞學校，總是無久時局e5緣故學校就疏散來分離。 
百忍tui3 an2-ni就開始ti7路邊求乞e5生活。伊e5 樣相已經非常e5衰敗lah，koh當時e5生活真困難，致到伊完全成做一個路邊乞食。伊攏利用防空壕來做伊暫時e5家，遍行台南市內來求乞chhoe7食。 
Hit早起tu2著意外e5災難e5 時，伊tu2-tu2是ti7 車頭teh求乞。空襲警報消息出來e5 時，伊就toe3人群閃bih ti7 車站後面e5空地。到ti7空襲了後市內發生大火e5 時人人攏走散lah。 
只有百忍一人bih ti7 hit所在來探聽情形。經過一cham7 e5喊喝鬧動，到ti7 hit一暝，ti7這個所在差不多攏無有人teh行也無有甚物動靜e5 時百忍就感覺非常孤獨把縛。到半暝伊攏無歇睏，伊親像忍受boe7-tiau5 伊e5 孤單，kap驚惶，就想ai3 beh走入市內，看ti7 hia有甚物 thang安慰伊e5 心抑無？卻歸條街路攏無有人，若有，也隨時koh無去。伊行對大正路落來，到大正橋e5 時，路已經真歹行--lah。雙邊e5樓攏倒落ti7 路上來thun7密路站，有所在有真焰e5火teh toh8。伊就小心來盤過hiah-e5塞礙橫倒e5物。伊e5 手已經流血lah，腳也受燒，跋倒就koh peh起來那行那無路，ti7 hit-e5火薰，亂雜e5路上轉轉seh8-seh8 teh進行boe7出。伊e5 心ti7 一個慘澹、烽火e5環境，一發感覺chhinn凊悲慘。路雖然危險困難，伊攏無要緊hit-e5，ti7 伊e5 心內有真大e5驚惶kap孤單，親像烏雲直直chheng3出來包密伊e5 一切。伊也感覺伊e5 心完全空虛，無有一屑仔力量hou7 伊thang抵抗這個驚惶。伊e5 面容攏因為an2-ni歪 chhoah8 去lah，ti7 伊e5額頂有真大苦惱，煩恨e5色顯出。伊e5 面有重汗teh垂落。伊e5 身軀phi7-phi7 chhoah。伊那行那爬來teh chhoe7出路。 
忽然伊感覺著有人倒ti7 伊e5 腳邊，就屈身beh牽伊起來。 
「甚物人倒ti7 chia，緊起--來！」 
伊攬hit-e5人起--來e5 時，知影hit-e5 已經死去lah。伊e5 心因為著驚來「chhiak」一下，就緊緊將hit-e5死人放落去，來退走後面。伊e5 手有滿滿e5血bak著。伊ka冷snu2一下，隨時ti7 伊e5 衫褲來拭去手e5血。總是發覺伊e5 衫也攏有bak著血。 
伊大驚來ngiauh8-ngiauh8 chhoah，緊緊phoe命，爬走hit-e5所在。 
「可怕e5死！」伊ti7 心內an2-ni唸來直直爬走開去。伊e5 面青sun2-sun2，因為驚心頭phok8-phok8 chheng2 。伊攏無管有甚物危險ti7 伊e5 面前來有時用腳手爬，有時peh起來走。 
「可怕e5死！」伊連連ti7嘴內an2-ni唸。伊感覺伊e5 心志已經真軟弱無比lah。伊過去e5遭遇kap伊慘澹e5現實hou7 伊e5心失落攏總e5志力。伊感覺現在只有孤單e5悲哀kap驚惶做主來佔滿伊空虛衰敗e5心。 
「我是最悽慘e5人！過去hit-e5野夢，奮鬥e5百忍ti7 ta2落 ？ ！」 
伊流目屎來an2-ni唸。伊e5 驚惶hou7 伊大搖chhoah，就lam7-sam2走。有橫倒e5 物件來keh8 伊e5 腳hou7 伊koh摔倒，伊peh起來就koh走。伊深深向望有甚物人thang經過這個所在。卻遠遠有時有聽見軍車teh走以外，一帶攏是充滿陰沉e5冷靜。伊向望最少有聽見人e5聲也好，卻攏是ti7 真遠，罕罕聽見，隨時就koh恬靜。 
Koh一擺摔倒e5 時，伊續攏無氣力thang peh起來，伊腳手攏無力lah。伊e5 身軀ngiauh8-ngiauh8 chhoah。總是伊感覺有甚物各樣e5物ti7 伊e5 身軀下？？？ 
「死人！死人！」百忍忽然大聲嚷來peh起來走。 
「死人！死人！」伊熱狂e5聲響上hit-e5薰燒chhinn凊e5天空中去。 
「甚物是死！」伊感覺有死e5驚惶，親像惡魔e5勢力迫倚來beh吞滅伊。伊e5 驚惶已經到ti7絕點lah。 
「死ah，甚物事價值你e5 吞滅！？攏是悲慘！世間人e5幸福ti7 ta2落！有甚物快樂，kiam2 m7 是攏hou7 死搶奪去mah ！」 
「死，你是人類e5大敵，你來敗壞一切e5勞苦著磨，你來hou7 萬事攏koh歸ti7空虛。世間人ti7 你e5 下面有甚物存在e5價值？」 
「最殘忍e5對敵，死ah，你hou7 人e5心顛倒，迷失。」 
百忍攬倚伊e5 心來走入大正公園去。伊有碰著一欉大樹，就將伊無力e5身體來撐倚ti7 hit-e5樹身。伊攬hit-e5樹身來跪落ti7 hit-e5樹頭。 
「孤獨，你hou7 我驚惶！特別我知我e5 不幸慘慼e5 時我beh an2-choann2 來忍受我e5 孤獨！」百忍e5神魂親像beh消散去e5款式，伊e5 身軀kap面攏an5-an5 逼倚ti7 hit-e5樹，伊e5 目珠有目屎teh流。 
「甚物是死？」伊e5 嘴an2-ni繼續唸。目屎親像溪水直直chheng3出。伊悲慘e5目屎激動伊e5 全身軀攏振動。 
「人ah，你e5 光景是何等e5不幸絕望，悲慘！！」 
百忍開始哭出聲起來。 
「甚物是死！」伊koh ti7嘴內an2-ni講。 
「罪惡e5工錢就是死！」忽然3年前華先生娘對伊講e5話復活ti7 伊e5 耳空邊。 
百忍親像hou7 電電著一般身軀面貌攏硬直去，伊無看見e5目珠thi2真大蕊，嘴也大開，tu2-tu2 是人發覺著甚物寶貝一樣。 
「罪惡e5工錢就是死！」伊ti7 嘴內an2-ni唸。「罪惡e5工錢就是死！」伊大聲來嚷出來。Hit-e5奇怪e5聲音有響應ti7 這個慘澹都市e5空中起去。 
「罪惡e5工錢就是死！」 
Hiah-e5公園內e5樹木攏出聲teh 對伊嚷這句話，一切e5現象攏相叫應來teh出聲e5款。 
百忍緊緊用雙手來掩密伊e5 耳空，伊e5 面親像囡仔beh哮，哮boe7出來e5面，ti7 極其困難痛苦e5時所發出e5表情。伊就仆倒ti7 hit-e5塗頂。 
「人只有有一個同一e5命運，hit-e5命運叫做死！Ti7 hit-e5死e5內面無有甚物幸福抑是不幸，順境抑是逆境，攏是平平受吞滅，到ti7 攏無有甚物差別！」 
華醫生娘e5話一句一句koh顯出ti7 伊e5 心內，伊頭giah8起來，親像人teh聽甚物話e5款。 
「咱人攏是一個絕望無拯救e5罪人。罪惡敗壞這個世間以來，人無有真實e5平安，無有活命e5向望，無有真理e5路。原來e5樂園現時是成做敗壞，死穴e5世界！」伊親像對chiah-e5話來得著真大e5解答一樣。 
「上帝真須要你，伊特別關心ti7你，因為你是一個逆境，受苦e5人，你應該著認bat hit-e5關心你e5上帝！」 
「上帝e5手不時著chhun長長teh等候咱，講有罪e5人ah，轉來ouh。只有咱若歡喜chhun咱e5 手來接納伊e5 手，咱就有活命e5向望。」 
「人著看無一切來追求耶穌kap所應允e5國，就是真實平安，快樂e5國。因為ti7 hit-e5國只有疼是in e5中心。」 
「除去這個事，ti7 世間人，攏著平平享受罪惡e5果子，就是絕望，痛苦，死失！」 
「所疼e5兄弟ah，你著信耶穌kap伊e5 拯救！因為你特別須要救恩，上帝也特別須要你，你著接受耶穌做你e5 救主來改變你一切e5心思念頭。」 
華醫生娘e5面也顯出ti7 伊e5 目前，雙手開開，用懇切e5聲來koh teh苦勸伊著信耶穌。 
百忍e5面仆落ti7 地面來放聲大哭。 
</HL>