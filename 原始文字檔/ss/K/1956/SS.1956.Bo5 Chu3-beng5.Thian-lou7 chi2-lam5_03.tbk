<CL>
  Chin To7-li2 e5 Tiong-kan Chiah u7 Khoai3-lok8. 
  Bat khoaN3-kiN3 lang5 hi chhio3, kong2 lang5 phah-sng3 i e5 sim-lai7 tek-khak u7 kek8 toa7 e5 khoai3-lok8, ki5-sit8 se3-kai3 si7 hoan5-kan e5 sou2-chai7, tu5 ti7 chin-to7 e5 tiong-kan i2-goa7 bo5 khoai3-lok8. Siat-su2 u7 e5 siat-hoat tak8 hang7 e5 hoat-tou7, lai5 kip8 si5 chhu2 khoai3-lok8, iah8 put-ko3 ti7 bo5 nai7 e5 tiong-kan bian2-kiong2 chng choe3, lai5 ka-ki7 pai5-kai2 an-ui3 na7-tiaN7. 
  U7 chit8 e5 chhut-mia5 e5 i-seng, tak8 jit8 lang5 lai5 kiu5 i-ti7--e5 saN lian5-soa3 bo5 tng7, put lun7 u7 sim2-mih8 ki5 piN7 koai3 cheng3, siong5-siong5 ioh8 kau3 piN7 ho2, tui3 an2-ni mia5 siaN it-hoat po3-iong5 ti7 si3-hng7. Bou2 jit8 chit8 e5 siau3-lian5 lang5 lai5 kiu5 i-seng kong2, “Goa2 mi5 jit8 u7 chit8 tiam2 ut-chut kan-khou2 pe2 ti7 goa2 e5 sim-lai7, jim7 poah poah boe7 khui, siong5-siong5 siuN7 pun2-sin chhin-chhiuN7 chun5-a2 phu5 ti7 toa7 hai2 e5 tiong-kan, m7 chai si7 te7 si7 hoaN7. Thau5 kiah8-khi2 khoaN3 thiN aN3-loh8 khoaN3 toe7, tu5 si2 i2-goa7, se3-kan bo5 chit8 hang7 hou7 goa2 liah8 choe3 u7 chhu3-bi7. ThiaN-kiN3 i-seng chin ko-beng5, chhiaN2 li2 ka7 goa2 i-ho2.” I-seng chiu7 theh8 bun5-cheng3-tang5 siong5-se3 giam7 sin-khu lai7 tak8 sou2-chai7 e5 pou7-ui7, long2-chong2 iong2-kiaN7 bo5 tai7-chi3. Koh soe3-ji7 khoaN3 i e5 phe5-hu ki-bah iah8 kap ho2 lang5 bo5 koh-iuN7. I-seng ka7 i kong2, “Li2 e5 sin-khu peng3 bo5 phoa3-piN7, chong2-si7 sim-lai7 oe7 ut-chut kan-khou2, kaN2 si7 u7 siaN2 tai7-chi3 boe7 chiaN5 li2 e5 sim-goan7, a2-si7 ka-ki7 khia7-khi2 bo5 chhu3-bi7, iah8 bo5 sim2-mih8 hou7 bak8-chiu sim-koaN khoai3-lok8 e5 tai7-chi3 thang an-ui3 pai5-kai2--hoN3?” Siau3-lian5 lang5 kong2, “M7-si7 an2-ni.” I-seng kong2, “Che si7 cheng-sin5 piN7, chiah8 ioh8 kiaN-liau2 oh tit-tioh8 kong-hau7. Lun7 chiah8 ioh8 jip8 ui7, keng-ke3 tng5 thau3 kau3 huih-kng2, chong2-si7 kek8 oh kau3 sim-leng5, chiah8 ioh8 put-ko3 siong siau-hoa3 hai7 chong7-hu2 na7-tiaN7. Chiau3 goa2 ka7 li2 siuN7, tioh8 siong5-siong5 choe3 khoai3-lok8 e5 tai7-chi3 lai5 hou7 sim seng3 hoaN-hi2, siau-tu5 iu-bun7; u7 chhu3-bi7 e5 siau2-soat, lai7-bin7 choe7-choe7 kong2 khi2 khe-hai5 oah8-tang7 e5 su7, khoaN3 liau2 oe7 koe2 sim-bun7, li2 boe2 kui2 pun2 lai5 khoaN3, kiam2-chhai2 u7 li7-ek li2 e5 phoa3-piN7.” Siau3-lian5 lang5 thiaN liau2 chhin-chhiuN7 bo5 sim2-mih8 siong-sin3. I-seng koh kong2, “Li2 m7 ai3 khoaN3 siau2-soat, thang khi3 bou2 keng hi3-hng5 khoaN3 hi3, kun7 jit8 thiaN-kiN3 tui3 kiaN-siaN5 sin kau3 chit8 kioh thiu2, chin gau5 khe-hai5, choe3 cho3 put-chi2 chhut-sin5, lau7 lang5 gin2-a2 tak8 e5 hoaN-hi2 khi3 khoaN3, chit kioh thiu2 e5 mia5-siaN kau3 hiah ho2, tek-khak si7 u7 chin ho2 khoaN3, bong2 khi3 chhi3-khoaN3 bai7.” 
  Siau3-lian5 lang5 chhio3 kong2, “Goa2 e5 seng3 m7 ai3 khoaN3 hi3. Ho5-hong3 goa2 u7 iu-bun7 moa2 sim, thai2 oe7 eng7 pat8 lang5 e5 khoai3-lok8 lai5 koe2 goa2 e5 iu-bun7?” I-seng kong2, “M7 si7 an2-ni, kou2-cha2 lang5 u7 kong2, “Ke3 ti-chau3 e5 mng5-khau2, khui chhui3 chhut-lat8 pou7, sui-jian5 bo5 chiah8 tioh8 bah, sim-lai7 iah8 u7 khoai3-lok8.” Iau3-kin2 li2 tioh8 pian3-oaN7 sim-li2, bong2 chhi3-khoaN3. Koh thiu2-a2 e5 heng5-tong7 ku2-chi2 put-chi2 ho2 khoaN3, hou7 lang5 e5 sim chheng-chhai2, heng3 khoaN3 hi3 e5 lang5, long2 liah8 i choe3 chhin-chhiuN7 siau-tu5 iu-bun7 e5 ioh8-hun2. Li2 bong2 khi3 khoaN3, na7 bo5 kong-hau7 chiah koh lai5 chhe7 goa2 siat-hoat.” Siau3-lian5 lang5 thiaN liau2 na2 bo5 hoaN-hi2, iu-bun7 kong2, “Sou2 kong2 siong7 kioh-siau3 e5 thiu2 chiu7-si7 goa2, goa2 sui-jian5 oe7 ti7 ko-lau5 bu2-koan2 e5 tiong-kan chhio3, khi3, me7, ti7 lang5 e5 bin7-cheng5 choe3 lang5 e5 chhio3-piN3, koe2 lang5 e5 iu-bun7, lai5 tit-tioh8 lang5 e5 po-chiang2, m7-ku2 ka-ki7 sim-lai7 e5 kan-khou2 khiok bo5 li5-a2 koe2.” I-seng thiaN--kiN3 toa7 gong5-ngiah8, ka7 i kong2, “Peng5-iu2 ah, an2-ni goa2 bo5 hoat-tou7 thang i-ti7 li2 e5 phoa3-piN7.” 
  Se3-kan choe7-choe7 lang5 chhin-chhiuN7 chit kioh thiu2, ai3 ti7 chin-to7 e5 goa7-bin7 kiu5 khoai3-lok8, sit8-chai7 boe7 thang sit8-sit8 tit--tioh8. In-ui7 se3-kai3 si7 choe7-ok kan-khou2 e5 sou2-chai7, chhe7 lai5 chhe7 khi3 tou ti7 kan-khou2 ut-chut e5 tiong-kan teh ke3, sui-jian5 goa7-phe5 khoaN3 chhin-chhiuN7 u7 khoai3-lok8, ki5-sit8 sim-lai7 bu5-han7 e5 iu-ut tu5 boe7 chin7. Sou2-i2 put-ju5 tu5-khi3 eng7 chhia-hoa5 ian3-lok8 kiu5 hoaN-hi2 e5 ki-hoe7, boe2 chit8 pun2 Hok-im e5 chheh lai5 khoaN3, chhe7 to7-li2 lai7 e5 chin khoai3-lok8, kau3 le2-pai3-jit8 hioh it-chhe3 e5 tai7-chi3, chhoa7 ke-lai7 e5 lang5 khi3 Seng3-tng5 thiaN to7-li2, koh eng7 ki5-to2 e5 kang-hu hoan2-hoe2 koe2 piN3 e5 sim, siong5-siong5 kap ThiN pe7 saN kau-poe5. Chiu7 sim-lai7 chu7-jian5 oe7 hian2-chhut chin e5 khoai3-lok8, chit ho7 khoai3-lok8 m7 si7 se3-kan tak8 hang7 e5 khoai3-lok8 sou2 oe7 pi2--tit, lang5 na7 sit8-sim kiu5--i, chiu7 oe7 chai hit tiong-kan e5 i3-bi7 chhim kau3 chaiN2-iuN7. 
  Hoan2-hoe2 Ti5--lah. 
  Eng-kok e5 kiaN-siaN5 Lun5-tun, tng toa7 koaN5 e5 si5, sai pak hong khi2, loh8 seh, toe7 bin7 thou5-be5 siuN5-siuN5, ke3 lou7 e5 lang5 kek8 chio2. 
  U7 chit8 jit8 thiN-khi3 chin koaN5, goa2 chhut mng5 khoaN3-kiN3 chit8 lang5 the2-keh chhou toa7, chheng7 mi5-hiu5, am7-kun2 ui5 kau7 jiong5 kui2-na7 lian3, bo7-a2 ti3 kau3 kham3 hi7-a2, thau5-khak teng2 ti3 chit8 kha kheng toe2 pah goa7 be2 hi5, ian5 koe-lou7 si3-koe3 o, toa7 hong tui3 bin7 chhe--lai5, iu5-goan5 chu7-chai7, thang chai chit ho7 keng-ki2 e5 lang5. Boe7 hi5 e5 lang5 kiah8 thau5 khoaN3-kiN3 goa2 chiu7 po3 goa2 khoaN3 i e5 hi5, tak8 be2 chhiN thiau3-thiau3 na2 chhin-chhiuN7 oah8--e5. Mng7, chaiN2-iuN7 boe7? In3 kong2, “Goa2 tui3 hiuN-kan lai5, kiaN5 chap8 goa7 li2 lou7 kau3 chia jit8 beh am3--lah, ng3-bang7 kin2 boe7 oan5, thang to3-lai5 tiah8 chit8 kng2-a2 bi2 chhi7 bou2 kiaN2, long2 bo5 siuN7 beh ho2 than3, li2 na7 beh boe2, chit8 be2 sng3 gou7 chiam chiu7 ho2.” Goa2 kong2, “Chin chiaN3 mih8 ho2, ke3 siok8, tok8-tok8 chi2 kui2 ni5 chhi7-bin7 bo5 siaN2 ho2, khia7-khi2 e5 lang5 khah choe7 khiam7 chiah8, li2 ai3 choe3 chit8 si5 boe7 oan5, kiaN-liau2 oh--tit.” Boe7 hi5--e5 kong2, “Mih8 ho2 koh siok8, Sian-siN m7 boe2--mah? Na7 ian5-chhian5 kau3 bin5-a2-jit8, sui-jian5 boe7 chhau3 chong2 iah8 oe7 khah lau2. Goa2 tu hong tah8 seh, koaN5 chhin3-chhin3 lai5 kau3 chia, bo5 poaN3 lang5 beh boe2, sit8-chai7 kau3-giah8 phaiN2 mia7!” Goa2 thiaN liau2 chin kho2-lin5, chiu7 mng7 kui kheng boe2 liau2 beh loa7-choe7 chiN5? Boe7 hi5--e5 gong7-gong7 ka7 goa2 siong3, ia7 eng7 kui kheng e5 hi5 hou7 goa2 khoaN3. Goa2 ka7 i kong2, “Hi5 chin chhiN.” Boe7 hi5--e5 kong2, “Sian-siN, li2 beh ka7 goa2 boe2 kau3 liau2, sng3 chit8 khou gun5 chiu7 ho2.” Goa2 chiau3 an2-ni hou7--i. Mng7--goa2, “Hi5 beh he7 ta2-loh8?” Goa2 kong2, “ThiN-khi3 chin koaN5, song3-hiong lang5 e7-hng chhe7 bo5 cha2-khi2 tng3--e5 chin choe7, li2 thoe3 goa2 kio3 chhu3-piN thau5-be2 chhut lai5 theh8, chit8 khau2-chau3 hou7 i saN be2.” Goa2 kong2 an2-ni, boe7 hi5--e5 soa3 gong5-ngiah8, koh theh8 hit khou gun5 soe3-ji7 khoaN3-khoaN3. Goa2 mng7, “PhaiN2 gun5 a2 m7 si7?” In3 kong2, “Ho2--e5.” Goa2 mng7, “Li2 koh theh8 gun5 khi2 lai5 khoaN3 mih-tai7? Na7 m7 kam-sim, hi5 iau2 ti7 chia thang koh koaN7--khi3. Boe7 hi5--e5 kong2, “M7-si7, m7-si7, tek-choe7, tek-choe7.” Chiu7 ti3 kheng kau3 koe-lou7 tiong-ng, toa7 siaN kio3 kong2, “U7 chit8 kheng chhiN hi5 beh sang3 lang5 chu2, chit8 khau2-chau3 saN be2, beh e5 lang5 tioh8 koaN2-kin2 lai5 theh8--ah.” Lian5 kio3 kui2-na7 pai2, bo5 poaN3 e5 khui mng5 chhut lai5 theh8. Tu2-tu2 teh ki5-koai3 e5 tiong-kan, u7 chit8 e5 lau7 a-m2 beh to3-lai5 in chhu3. Boe7 hi5--e5 kong2, “U7 saN be2 hi5 beh sang3--li2, li2 beh--m7?” Lau7 a-m2 m7 chhap, mng5 koaiN choe3 i jip8--khi3. Koh chit8 e5 cha-bou2 gin2-a2 lai5, chiu7 koh theh8 hi5 beh sang3--i, ka7 i kong2, “Chit saN be2 theh8 to3-khi3 hou7 li2 e5 lau7-bu2 chu2, m7 siu li2 chiN5.” Gin2-na2 m7 siu choe3 i khi3. Boe7 hi5--e5 ka-ki7 thou2-khui3 kong2, “Goa2 boe7 hi5 bo5 lang5 ka7 goa2 boe2, che iau2 bo5 ki5-koai3, taN beh sang3--lang5, iah8 bo5 lang5 beh lai5 theh8, tioh8 koh hou7 goa2 toa3 chia koaN5, goa2 chin-chiaN3 phaiN2 ji7-un7 kau3-kek8.” 
  Hit si5 goa2 ti7 piN-a2 phian-phiah-e5 sou2-chai7, boe7 hi5--e5 sou2 keng-ke3, goa2 long2 siong5-se3 chai. Boe7 hi5--e5 hut-jian5 khoaN3-kiN3 goa2, ka7 goa2 kong2, “Goa2 tai7-seng phah-sng3 sian-siN li2 si7 u7 tam7-poh8 sit-sim, taN hi5 beh sang3--lang5, bo5 lang5 beh lai5 theh8, chong2 bo5 thong-koe e5 lang5 iah8 long2 sit-sim--mah?” Goa2 ka7 i kong2, “Lang5 m7-bat--li2, phah-sng3 li2 si7 bo5 iaN2, sou2-i2 m7-kaN2 lai5 theh8.” Goa2 chiu7 chiau3 boe7 hi5 e5 lang5 tai7-seng sou2 kio3 e5 oe7, toa7 siaN koh kio3, tai7-ke long2 chhut--lai5, bo5 tiap8-a2-ku2, thong kheng theh8 liau2-liau2. Lou7-be2 kau3--e5 theh8 bo5, u7 e5 ngauh8-ngauh8 liam7, soe3-ji7 ka7 in khoaN3, tiong-kan si7 tai7-seng hit-e5 lau7 a-m2. Lau7 a-m2 kong2, “ChaiN2-iuN7 bo5 hou7--goa2, goa2 u7 cha-bou2-kiaN2, sun-a2, chin-ku2 long2 bo5 hi5 thang chiah8, hiah-e5 lai5 theh8 e5 lang5 kiam2 pi2 goa2 khah song3-hiong--mah?” Boe7 hi5--e5 in3 kong2, “Goa2 khi2-thau5 beh hou7 li2, si7 li2 m7 theh8, lang5 u7 sim2-mih8 m7-tioh8?” Lau7 a-m2 kong2, “Goa2 tai7-seng thai2-tho2 oe7 chai li2 u7 iaN2 beh hou7--lang5?” Boe7 hi5--e5 kong2, “Toa7 hong chin thau3, sng-seh tit8-tit8 loh8, pian3 sin tang3 kau3 beh si2, thai2-tho2 oe7 kou3 tit kap li2 liah8-liang5? Li2 oe7 theh8 bo5 e5 in-toaN, 1. M7 sin3 sou2 gou7. 2. SiuN ban7 sou2 gou7.” Kong2 soah chiu7 khi3. Goa2 iah8 to3--khi3. 
  KhoaN3 chheh e5 peng5-iu2, chit hang7 m7 si7 bo5-iaN2 e5 su7, sit8-sit8 goa2 pun2-sin u7 keng-ke3. Lun7 hit-e5 lau7 a-m2 bo5 tit-tioh8 hi5, koh tioh8 hou7 chhu3-piN chhio3, sui-jian5 u7 the3-hoe2 e5 sim, m7-ku2 i2-keng ti5--lah. Chiah8 hi5 si7 sio2-khoa2 su7, iau2 u7 khah toa7--e5, lan2 m7-thang m7-chai. 
  Siong7-te3 hou7 se3-kan lang5, tui3 bek8-si7 chham3-gu2 m7 na7 chit8 pai2, than3 to7-li2--e5 m7-na7 chit8 lang5, cheng5 u7 sian-ti, au7--lai5 u7 su3-tou5, kau3 taN tak8 kok thoan5-kau3 e5 lang5 tak8 sou2-chai7 u7, long2-chong2 kio3 kau3 au5 ta chih8 khoah, lat8 chin7, siaN bo5, long2-si7 kou-hu7 un-tian2 chin choe7, siu7 un--e5 chin chio2, che long2 si7 chhin-chhiuN7 hit-e5 lau7 a-m2 ngi7-sim kou3-chip, ti3-kau3 sit-loh8 un-tian2. Kai-chai3 iau2-ku2 u7 tam7-poh8 si5 thang hou7 li2 kiaN5, na7 li2 kheng2 koaN2-kin2 chhiN2-gou7, chiu7 thang koh tit--tioh8, siat-su2 ian5-chhian5 saN khoaN3, kiaN-liau2 ki-hoe7 chit8 e7 sit-loh8 boe7 thang koh tit--tioh8, kan-ta ti7 au7 jit8 siong-sim the3-hoe2 iah8 bo5 lou7-eng7. Seng3-keng kong2, “Goa2 chio lin2, lin2 m7 thiaN, goa2 kiah8 chhiu2, lin2 bo5 ti3-i3 pang3-sak goa2 e5 to7-li2, m7 siu7 goa2 e5 ka3-si7, kau3 hoan7-lan7 lai5, chiah chai thang kiaN-hiaN5, kan-ta hou7 lang5 chhio3 na7-tiaN7” (Chim-gian5 1:24-26.) Seng3-keng koh kong2, “Boe2 chiu2 boe2 lin, boe2 chiah8 mih8 m7 bian2 chiN5” (I2-sai3-a 55:1). Koh kong2, “Siong7-te3 lin5-bin2 thiaN3 se3-kan lang5, sim7-chi3 siuN2-su3 I tok8-siN e5 kiaN2, hou7 hoan7-na7 sin3 e5 lang5 bian2 tim5-lun5 u7 eng2-oan2 oah8” (Iok-han7 3:16.) Chiah-e5 long2 si7 beng5-beng5 e5 kan-cheng3, kho2-sioh se3-kan lang5 that hi7-khang m7 thiaN, kiam2 m7 si7 ka-ki7 pang3-sak hok-khi3--mah? 
  KaN2 Kong2 Khah IaN5 Pat8 Lang5. 
  Thoan5 kau3 e5 lang5 bat kong2, “Lang5 long2 u7 choe7, tek-khak tioh8 hoan2-hoe2 koe2-piN3, chiah oe7 bian2 tit chiong-lai5 e5 toa7 chai-e7, hiong2-siu7 lai5-se3 eng2-oan2 e5 peng5-an.” Tok8-tok8 thiaN to7-li2 e5 lang5 choe7-choe7 bo5 hoaN-hi2, thiaN chit ku3 oe7, siong5-siong5 phah-sng3 chiu7 na7 u7 ke3-sit, iah8 tek-khak pi2 pat8 lang5 khah tang7, kiam2 chiu7 oe7 loh8 te7-gek8? Tui3 an2-ni bo5 beh chhe7 tit-tioh8 kiu3 e5 hoat-tou7. 
  Seng3-keng kong2, “Oan5-choan5 siu2 Siong7-te3 e5 to7-li2--e5, se3-kan bo5 hit ho7 lang5. “Goa2 si7 siaN2 ho7 lang5, kaN2 phah sng3 it-seng e5 gian5-heng7 long2 hap8 thiN e5 to7-li2--mah? Ki3-jian5 boe7 it-chin7 hap8 to7-li2, chiu7-si7 Siong7-te3 e5 choe7-jin5, an2-ni bian2 kap lang5 pi2-pheng7 tang7 khin. Kong2 i choe7 tang7 ia7 goa2 choe7 khin, bo5 koh-iuN7 saN-thai5 su--e5 to5-chau2, chau2 gou7-chap8 pou7--e5 chhio3 chit8-pah pou7--e5, ki5-sit8 piN5-piN5 si7 thai5-su to5 chau2, iu5-goan5 boe7 thang the i bo5 choe7. Pi2-pheng7 u7 lang5 thau-theh8 chit8-pah khou gun5, lang5 tui3 koaN-hu2 ko3--i, i in3 kong2, “Iau2 u7 lang5 thau-theh8 chit8 chheng khou gun5, goa2 chiah thau-theh8 chit8 pah na7-tiaN7, cheng5-heng5 pi2 pat8 lang5 khah khin, chhiaN2 m7-thang chek choe7--goa2.” An2-ni u7 thong a2 bo5? 
  Cha2-jit8 u7 chit8 lang5 koaiN ti7 kaN--nih8, khi3 tham3--e5 an-ui3 i kong2, “Li2 choe7 khin, bian2 kiaN.” KaN-lai7 e5 lang5 kong2, “Choe7 khin ma7 si7 an2-ni, kiam2 oe7 thang bian2 koaiN kaN--mah? Thang chai choe7 bo5 lun7 tang7 khin, long2 u7 hap8-gi5 e5 chek-hoat8. Lan2 lang5 ti7 Siong7-te3 e5 bin7-cheng5 iah8 si7 an2-ni, long2 bian2 kap pat8 lang5 lai5 ke3-kau3 tng5-te2. 
  SiN Si2 Mng5. 
  Ia5-sou kong2, “Goa2 ka7 lin2 kong2, siu2 goa2 e5 to7-li2, koh sin3 chhe goa2 lai5 e5 Siong7-te3, chiu7 u7 eng2-oah8 bian2 teng7 choe7.” Chiau3 an2-ni chiu7-si7 i2-keng chhut si2 jip8 oah8. (Iok-han7 5:24) Hou7 lan2 chai siN si2 mng5 e5 kai3-han7 kek8-ki5 iau3-kin2, chai7 ti7 sin3 kap m7 sin3 na7-tiaN7. 
  Peng5-si5 lang5 thiaN to7-li2, sim-lai7 iau2-ku2 giau5-gi5, liah8 choe3 tioh8 sin3 a2 bian2? SiN si2 e5 koan-he7, chiu7-si7 leng5-hun5 tit-tioh8 kiu3 a2 bo5, bu5 heng5 e5 tiong-kan chit si5 i2-keng tiaN7-tioh8. In-ui7 sin3 chiu7 oah8, m7 sin3 chiu7 si2, chit8-si3-lang5 e5 toa7 su7 sit8-chai7 tiaN7-tioh8 ti7 tiap8-a2 ku2 e5 si5-kan, si2-au7 siN-cheng5, tu2-tioh8 chai-e7 tit-tioh8 hok-khi3, choan-choan tui3 chit8 e5 liam7-thau5 u7 sin3 a2 bo5 lai5 koat-toan3, koan-he7 kiam2 bo5 chin toa7--mah? 
  Tok8-tok8 Ki-tok Oe7 Ka7 Goa2 Tam-tng. 
  Kou2-cha2 kau3 taN e5 toa7 seng3-jin5 gau5 lang5, eng7 loa7 choe7 e5 sim-su, sou2 chhut-lat8 kang2-kiu3--e5 tok8-tok8 thian-to7 na7-tiaN7. Thian-to7 chiu7-si7 beh chhoa7 phou2 thiN-e7 e5 lang5 li7-khui se3-siok8, jip8 seng3, chhut si2 jip8 oah8, kong2 khah siong5-se3, si7 hou7 phou2 thiN-e7 e5 lang5 long2 oe7 siam2-pi7 te7-gek8 e5 kan-khou2, lai5 jip8 eng2 oah8 e5 mng5. Chit ho7 mng7-toe5 sit8-chai7 iau3-kin2, tui3 cha2 kau3 taN e5 seng3-hian5, be7 u7 oe7 oan5-choan5 kai2-koat e5 hoat-tou7, put-kou3 si7 peng5-siong5 khou2-khng3 choe3 ho2, keng2-kai3 choe3 phaiN2--e5 chiah-e5 khau2-thau5 sian7 na7-tiaN7. 
  Tok8-tok8 u7 Ia5-sou Ki-tok pang3-sak sin-khu kiu3 se3-kan, m7 na7 thoan5-to7, sit8-chai7 oe7-kiaN5 to7-li2, sou2-i2 Seng3-keng kong2, “Eng2-oan2 hok-khi3 e5 toe7-ki i2-keng khia7-chai7, se3-kan lang5 kui-oa2--i chiu7 ho2.” Koh kong2, “Toe7-ki chiu7-si7 Ia5-sou Ki-tok, si7 Siong7-te3 tek8-piat siat-lip8.” Se3-kan lang5 oe7 kui-oa2 sin3--I, chiu7 sim-lai7 u7 pa2-chhi5, koat-toan3 boe7 chhin-chhiuN7 chun5 phu5 ti7 toa7 hai2 e5 tiong-kan, bong5-bong5 biau2-biau2, m7 chai beh tui3 ta2-loh8 khi3. 
  Chong2-si7 kui-oa2 Ki-tok e5 nng7 ho7 kang-tiaN5 m7-thang m7 chai, (1) Keng3-hok8 Ki-tok. (2) Sun7-than3 Seng3 Sin5. In-ui7 Ki-tok siok8 ti7 goa7-phe5, Seng3 Sin5 siok8 ti7 lai7-sim. Siok8 goa7-poe5 i3-su3 chiu7-si7 kiu3 se3 siok8 choe7 e5 kong-lo5 Ki-tok choe3 chiaN5--i, lan2 seng5-sim kui-oa2 chiu7 thang hiong2-siu7 kiu3 siok8 e5 un-tian2, bian2 chit8 li5-si khiam3-eng7--lan2. Siok8 lai7-sim e5 i3-su3 chiu7-si7 kam2-hoa3 e5 khui3-lat8 Seng3 Sin5 chiang2-koan2--i, chong2-si7 sun7-than3 ui5-keh8 si7 chai7 ti7 lan2 lang5. Sou2-i2 Ki-tok e5 kong-lo5 bo5 in-ui7 lan2 e5 ho2 phaiN2 lai5 ke-thiN kiam2-chio2, na7-si7 Seng3 Sin5 e5 kam2-hoa3 u7 kong-hau7 a2 bo5, si7 khoaN3 hit lang5 e5 sun7-than3 ui5-keh8, ku7-choat8 seng5-siu7 lai5 tiaN7-tioh8. Sou2-i2 te3 Ki-tok e5 lang5 m7-thang kan-ta oa2-kho3 ka-ki7 e5 sim-heng7, ng3-bang7 kau3 kong-tek oan5-boan2 e5 jit8 oe7 phoe3 Ki-tok e5 kiu3 un. In-ui7 kiu3 un si7 tui3 Siong7-te3 e5 jin5-ai3, Ki-tok e5 chu5-pi chhut, m7 si7 se3-kan e5 kim gun5 sou2 oe7 boe2--tit, iah8 m7 si7 oa2-kho3 kong-tek sou2 oe7 choe3 chiaN5. Na7-si7 lang5 ka-ki7 phah-sng3 it-seng choe3 lang5 kiaN5 tai7-chi3 kin2-sin7, ng3-bang7 beh tit-tioh8 Siong7-te3 e5 koan3-kou3, si7 chin toa7 chho3-gou7. In-ui7 Siong7-te3 si7 oan5-choan5 bo5 lang5 oe7 pi2-tit ban7 hun7 e5 chit8 hun7, siat-su2 lang5 kek8 gau5 chiau3-kou3 ka-ki7 e5 sim-heng7 kiaN5 choe3, chiau3 lang5 khoaN3 si7 ho2, chong2-si7 chiau3 ThiN khoaN3 si7 iau2 bo5 kau3-giah8, sou2-i2 kong2 Ki-tok e5 kiu3 un koat-toan3 boe7 tui3 lang5 e5 kong-tek lai5 tit--tioh8, che si7 beng5. Tok8-tok8 se3-kan lang5 tioh8 tu5-khi3 ka-ki7 oa2-kho3 e5 liam7-thau5, piaN3 khang i e5 chhiu2, khiam-hu i e5 sim, phak ti7 Ki-tok e5 bin7-cheng5 kiu5 kong2, “Goa2 bo5 tek-heng7 bo5 chai5-leng5, sim-lai7 moa2-moa2 choe7-koa3, pun2 boe7 kham-tit hiong2-siu7 kiu3 siok8 e5 kong-lo5, chi2 u7 ng3-bang7 oa2-kho3 Ki-tok e5 chu5-pi lai5 choe3 goa2 leng5-hun5 e5 po2-hou7, kau3 si2 bo5 soah na7-tiaN7.” 
  SiuN7 TiaN7 I2-keng Bo5 Mia7. 
  Cha2 jit8 u7 chit8 chiah toa7 chun5 ho7 choe3 Lim5-tun, tui3 Eng-kok khi3 o3-kok, keng-ke3 Hoat-kok Pit-su7-kai hai2-oan tu2-tioh8 po3-thau5 hong, hai2-eng2 chin toa7, chun5 hian2-lai5 hian2-khi3, bo5 loa7 ku2 chun5-piN e5 thih-pan2 phah phaiN2, chui2 lau7-jip8 chhng-lai7, lang5-kheh toa7 loan7. Chun5-teng2 u7 tiau3 sam-pan2 chun5, si7 pi7-pan7 tu2-tioh8 gui5-hiam2 thang eng7. Tai7-kong chiu7 pang3 sam-pan2 loh8 chui2, chhoa7 cheng3 lang5-kheh loh8--khi3. Toa7 chun5--nih8 u7 chit8 e5 chun-kui3 hu7-jin5-lang5, siuN7 put-ko3 chit8 chiah sio2 chun5 phu5 ti7 toa7 hong-eng2 e5 tiong-kan, tek-khak m7 tat8 toa7 chun5 lai7 e5 un2-tang3, chiu7 m7 loh8 sam-pan2, cheng3 lang5-kheh pek i tioh8 koaN2-kin2 loh8. M7 thiaN. Tai7-kong ko3 chiuN2 choe3 in khi3. Bo5 loa7 ku2, chun5-lai7 chui2 chiam7-chiam7 moa2, khiam3 chhun3 goa7 koaiN5 chiu7 tim5. Chun-kui3 hu7-jin5-lang5 tioh8-kip, m7-ku2 khoaN3 sam-pan2 i2-keng khi3 li2 goa7 hng7, toa7 siaN kio3, he7 beh eng7 nng7 chheng kim-pong7 tap-sia7. Cheng3 lang5-kheh kah tai7-kong ko3 to3-tng2 khi3 kiu3. Tai7-kong kong2, “Ti5--lah, theng3-hau7 sam-pan2 oa2-chun5, chun5 i2-keng tim5--loh8-khi3-liau2, na7 bo5, chun5 khong7-khong7 hian2 bo5 tiaN7 bo5 tioh8, si3-bin7 eng2 hiah toa7, khip-lat8 hui-siong5 kiong5, lan2 koat-toan3 ko3 boe7 oa2. Teh kiaN hit-e5 hu7-jin5-lang5 bo5 tit-tioh8 kiu3, kiaN-liau2 lin2 tioh8 soa3 te3 i si2.” Koh tiap8-a2 ku2 khoaN3 toa7 chun5 chiam7-chiam7 tim5, chun-kui3 e5 hu7-jin5-lang5 hou7 chui2 im--tioh8, chhin-chhiuN7 iau2-ku2 teh kiu5 kiu3. Cheng3 lang5 khoaN3-kiN3 chit ho7 chhiN-chham2 long2 kong2 i tng si5 m7 thiaN khou2-khng3, chiah tioh8 ka-ki7 gou7 liau2 siN3-mia7. 
  Ia5-sou Ki-tok si7 se3-kan lang5 e5 kiu3-seng chun5, pang3-sak chit-e5 i2-goa7, bo5 pat8 e5 tit kiu3 e5 ng3-bang7. Goan7 tai7-ke than3 cha2 hoe5-thau5, chiah oe7 thang chiuN7 kau3 peng5-an e5 sou2-chai7, na7 bo5, tek-khak chhin-chhiuN7 hit-e5 chun-kui3 hu7-jin5-lang5 sit-loh8 siN3-mia7, tim5-loh8 khou2-hai2 e5 tiong-kan, eng2-oan2 bo5 tit-tioh8 oah8 e5 ng3-bang7. 
  Mou5-kui2 e5 Ke3-chhek. 
  Cha2 jit8 u7 chit8 lang5 bang7 kiN3 khi3 iu5 te7-hu2, khoaN3-kiN3 kui2 ong5 che7 ti7 koaiN5-tai5 e5 teng2-bin7, si7-oe7 pai5-liat8 cho2-iu7, kui2-chut kang2 chheng ban7, gu5-thau5 be2-bin7, khoan2-sit m7 na7 chit8 khoan2. Kui2-ong5 che7 ti7 tai5-teng2, chhut siaN chit8 e7 kio3, cheng3 kui2-chut long2 tioh8 in3, giam2-jian5 hong5-te3 kau3 kim-loan5 tian7 chit8-iuN7. 
  Bang7-kiN3 e5 lang5 khoaN3-kiN3 chit ho7 keng2-hong2, tu2-tu2 teh ki5-koai3 e5 tiong-kan, hut-jian5 thiaN-kiN3 kui2-ong5 thoan5-chi2, kong2, “Pun2 tai7-ong5 chit tiap8 ai3 keng2 choan-chhe khi3 hoan7-kan iu2-hek8 ban7 lang5, cho7-chok tak8 hang7 e5 choe7-ok, hou7 lang5 li7-khui Thian-kok lai5 jip8 be5-lou7, te7-gek8 ke tit-tioh8 chit8 lang5, chiu7 lan2 ke chit8 e5 pang-chan7. Chi7-chui7 beh khi3? Kin2-kin2 chiuN7 tian7 lai5 chau3.” Liam5-piN u7 chit8 e5 kui2-chut khi2-sin chau3 kong2, “Jin5-sin5 bo5 chai5-tiau7, tit-tioh8 tai7-ong5 chhut beng7-leng7, goan7 chin7 sim-su khui3-lat8, lai5 po3 tai7-ong5 e5 sim.” Ong5 mng7, “Li2 u7 sim2-mih8 ho2 ke3-chhek?” In3 kong2, “Goa2 beh ka7 lang5 kong2, Thian-tong5 te7-gek8 si7 bong5-bong5 biau2-biau2 e5 su7, Siong7-te3 u7 iaN2 a2 bo5, koh khah boe7 pin5-sin3--tit, put-ju5 kip8-si5 than3 ki-hoe7 khoai3-lok8 khah ho2.” 
  Kui2-ong5 kong2, “Boe7 eng7--tit, bok8 u7 pun2, chui2 u7 goan5, lang5 e5 pun2-goan5 chiu7-si7 Siong7-te3, che si7 li2 sou2 boe7 siam2-pi7, soe3-han3 gin2-a2 ma7 oe7 chai, sui-jian5 phu5-phio3 hong3-tong7 e5 siau3-lian5, tng chiu2-chui3 e5 si5 kong2 goa2 m7-bat Siong7-te3. Kau3 ti7 mi5-cheng7 to2 loh8 bin5-chhng5, be7 bat bo5 ka-ki7 siuN7 thiN-toe7 tek-khak u7 chu2-chaiN2, iah8 beng5 ho2 phaiN2 tek-khak u7 po3-eng3, cha2 oaN3 tiaN7-tioh8 boe7 chau2-siam2. Na7 kau3 piN7-tang7 gui5-kip e5 si5, i e5 thian-liong5 koh khah oah8-tang7, siong5-siong5 u7 e5 kau3 hit si5 ki5-to2 ai kiu5. Koh Siong7-te3 e5 chu5-pi chhiong-moa2 thiN-toe7 lai7, hun7 lan2 bo5 hoat-tou7 thang chou2-chi2--i, bo5 lun7 lang5 hoan7 choe7 loa7 tang7, siat-su2 hoan2-hoe2 koe2-piN3, lau5 kui2 tiam2 bak8-sai2, ki5-kiu5 kui2-ku3 Ia5-sou, bo5 m7 tit-tioh8 sia3-bian2 choe7, kiu3 i kau3 Thian-tong5. Li2 iong2-kam2 o-lo2, chong2-si7 ke3-chhek boe7 kiaN5--tit” Kong2 soah, koh chit8 e5 kui2 chau3 kong2, “Goa2 beh khi3.” 
  Kui2-ong5 kong2, “Li2 u7 siaN2 ho2 hoat-sut8 thang hou7 lang5 li7-khui Siong7-te3, thoa i jip8 te7-gek8?” In3 kong2, “Goa2 beh eng7 ham5-hou5 e5 oe7 ka7 lang5 kong2, thiN-toe7 lai7 sit8-chai7 u7 chu2-chaiN2, m7-ku2 I seng3 koh chheng-khi3, kek8 oan3-hun7 phaiN2, se3-kan lang5 bo5 chit8 e5 oe7 kham-tit chhin-kun7, ho5-hong3 lan2 si7 choe7-ok chhim tang7 e5 lang5, thai2-tho2 oe7 kham-tit tit-tioh8 Seng3 chheng-khi3 e5 Siong7-te3 koan3-kou3? An2-ni lang5 kap Siong7-te3 pun-khui, un2-tang3 jip8 ti7 tai7-ong5 e5 hoan7-ui5 lai7.” Kui2-ong5 kong2, “Chit ho7 ke3-chhek koh khah boe7 kiaN5--tit, kiaN-liau2 se3-kan lang5 thiaN-kiN3 an2-ni it-hoat kiaN-hiaN5, kiu5 Siong7-te3 lin5-bin2 pi3-iu7. Koh kun7-lai5 Seng3-keng pian3 thoan5 tak8 sou2-chai7, Seng3-keng lai7 beng5-beng5 ki3-chai3 Siong7-te3 lin5-bin2 thiaN3 se3-kan lang5. Koh kong2 Ia5-sou lim5-kau3 se3-kan m7 si7 beh chio ho2 lang5, si7 beh chio u7 choe7 e5 lang5 hoan2-hoe2 koe2-piN3. Chhin-chhiuN7 chit ho7 i3-su3, Seng3-keng choe7-choe7 sou2-chai7 ki3-chai3 chin siong5-se3, kiam2 si7 li2 eng7 ham5-hou5 e5 oe7 sou2 thang jia-iam2--mah?” Kui2-a2 bo5 oe7 thang in3, kin2 the3--khi3. Ong5 mng7, “Bo5 u7 ho2 ke3-chhek thang lai5 hian3--e5-mah?” Cheng3 kui2 cheng7-cheng7, bo5 chit8 e5 kaN2 in3. Theng5--u7-hiah-ku2, hut-jian5 chit8 e5 kui2-chut chau3, kong2, “Goa2 u7 ho2 ke3-chhek.” Ong5 kong2, “Sim2-mih ke3-chhek? Kin2 chau3--lai5.” In3 kong2, “Goa2 beh ka7 kong2, “Siong7-te3 chhe KiaN2 lai5 se3-kan, chit chat su7 chin-chiaN3 u7 iaN2. Ia5-sou thoe3 lang5 si2 siok8 lang5 e5 choe7 iah8 si7 chin--e5. Choe7-jin5 hoan2-hoe2 koe2-piN3, chiu7 thang tit-tioh8 Siong7-te3 chiap-lap8, che iah8 si7 bo5 peh8-chhat8.” Oe7 kong2 be7 liau2, kui2-ong5 toa7 siu7-khi3, tah hong-chi2 hoah kong2, “Chiau3 li2 sou2 kong2, chhin-chhiuN7 ka3-si7 lang5 bat to7-li2, chhoa7 lang5 kau3 Thian-kok, tu2-tu2 kap goa2 e5 chong-chi2 tui3-hoan2, an2-ni boe7 eng7--tit. The3--khi3, m7 chun2 li2 koh kong2.” 
  Kui2-a2 in3-kong2, “Che si7 sun7 chhiu2 khan iuN5 e5 ke3. ChhiaN2 tai7-ong5 soah siu7-khi3, iong5-un2 goa2 kong2 kau3 beng5-pek8.” Kui2-ong5 chun2, kui2-a2 koh kong2, “Goa2 teng2-bin7 sou2 kong2 hiah-e5 long2-chong2 u7 iaN2, tok8-tok8 kui-oa2 Ia5-sou bian2 siuN cha2. Se3-kan e5 hok-khi3 khoai3-lok8, tioh8 kip8-si5 chhut-lat8 hiong2-siu7, theng3-hau7 beh lim5-chiong e5 si5 chiah sin3 to7-li2 iau2 be7 ti5, i2-keng u7 thang hiong2-siu7 se3-kan e5 eng5-hoa5, koh thang tit-tioh8 lai5-se3 e5 heng7-hok, chit-e5 kiam2 m7 si7 siang hang7 ho2--mah?” Cheng3 kui2 thiaN liau2 toa7 chan3-seng5, o-lo2 i e5 ho2 ke3-chhek, kui2-ong5 iah8 lian2 chhiu2 toa7 chhio3. Tui3 an2-ni khoan2-thai7 i choe3 siong7-teng2 kui2-chut. Ong5 sui5-si5 thoan5 beng7 long2-chong2 e5 toa7 sio2 kui2 kiat-tui7 chiaN5 kun5, jip8 hoan7-kan, choan-choan eng7 chit-e5 ke3-chhek in2-iu2 se3-kan lang5. Sou2-i2 hian7-kim lang5 thiaN to7-li2 pang3 choe3 bo5 iau3-kin2, u7 e5 kong2, “Pat8 jit8.” Chit ho7 long2 si7 tiong3 tioh8 Mou5-kui2 e5 ke3-chhek. 
  Bang7--kiN3 e5 lang5 cheng-sin5 toa7 kiaN, pian3-pian3 ka7 i e5 chhin-lang5 peng5-iu2 kong2. Tak8 e5 kong2 in bat ham7-loh8 chit ho7 ke3-chhek e5 tiong-kan, taN i2-au7 beh soe3-ji7 kin2-sin7, toan3-toan3 m7 hou7 Mou5-kui2 tek-seng3. 
  Chit toaN7 sui-jian5 si7 kong2 khi2 bang7 e5 si5 sou2 khoaN3-kiN3 e5 cheng5-heng5, khiok iah8 thang keng2-seng2 se3-kan lang5. Ia5-sou kong2, “Goa2 tai7-seng khi3 thoe3 lin2 pi7-pan7 khia7-khi2 e5 sou2-chai7.” Thang chai se3-kan lang5 ti7 thian-kok ia7 u7 ui7 thang tiam3. M7-ku2 kui2 ong5 oan3-tou3 e5 sim moa2-moa2, chhut-lat8 pho3-hoai7, tek-khak beh ham7-loh8 se3-kan lam5 lu2 ban7 lang5 gin2-a2 jip8 i e5 lo5-bang7, kap i boat8-jit8 saN-kap biat8-bo5 chiah kam-sim. 
  KhoaN3 chheh e5 peng5-iu2! Tioh8 kin2-sin7 m7-thang hou7 mou5-kui2 u7 ki-hoe7 thang jip8. ThiaN to7-li2 e5 si5 chiu7 tioh8 pho7 tiaN7 sim-chi3 te3 Ia5-sou, bian2 siuN7 beh tai7-seng hiong2-siu7 se3-kan kui2 chap8 ni5 e5 eng5-hoa5 hu3-kui3, chiah eng7 tiap8-a2 ku2 e5 hoan2-hoe2 po2 eng2-oan2 e5 hok-khi3, na7 an2-ni beng5-beng5 si7 jip8 ti7 mou5-kui2 ke3-chhek e5 tiong-kan. Chit8 hang7 si7 kou-hu7 Ki-tok kiu3-siok8 e5 un-tian2, koh chit8 hang7 thian-tong5 eng2-oan2 e5 hok-khi3, chit ho7 lang5 bo5 tek-khak u7 hun7. 
  Bo5 Sin5 Hoe7. 
  Se-kok u7 bo5 sin5 hoe7, siong5-siong5 chu7-chip8 choe7-choe7 lang5 ian2-soat, kong2 thiN-toe7 ban7 mih8 long2 si7 tui3 chu7-jian5 e5 li2 siN-chiaN5, bo5 iaN2 u7 sin5 teh koan2-li2 chiah-e5 tai7-chi3. Tak8 pai2 ian2-soat beng5-pek8, ka7 thiaN e5 lang5 kong2, “Na7 u7 bo5 hang5-hok8 goa2 e5 gi7-lun7--e5, thang chiuN7 tai5 pian7-pok.” U7 chit8 jit8 ian2 soah iu5-goan5 an2-ni kong2, hut-jian5 chit8 e5 lau7 hu7-jin5-lang5 thuh koaiN2-a2 chin3-cheng5 kong2, “Liat8-ui7 sian-siN tu2-a2 sou2 ian2--e5, phah-sng3 bo5 lang5 thang kap lin2 pian7-pok, chiau3 goa2 thiaN liau2 lin2 sou2 gi7-lun7 bo5 tek-khak chun2. Chap8 goa7 ni5 cheng5 goa2 e5 tiong7-hu ke3-si3, lau5 goa2 kap kiaN2-ji5 chit8 ke poeh e5 thau5-chhui3, saN tng3 kou3 long2 boe7 kia7, ke-lai7 khang so-so, chi2 u7 chit8 pho7 Sin ku7 iok Seng3-keng na7-tiaN7. Chit ho7 khou2-keng2 sit8-chai7 si7 kou-ji5 koaN2-hu7 sou2 tong3 boe7-tiau5--e5, chong2-si7 Seng3-keng beng5-beng5 kong2, Siong7-te3 thiaN3 lan2, tui3 an2-ni sim-lai7 tit-tioh8 an-ui3 kou2-bu2 cheng-sin5, oa2-kho3 chap8 ki chng2-thau5-a2 than3 chiah8, ka3-si7 hau7-siN cha-bou2 kiaN2 kau3 chiaN5 lang5, sou2-i2 u7 thang kau3 kin-a2-jit8, long2 si7 Siong7-te3 e5 to7-li2 ka3-si7--goa2, chiu7-si7 Siong7-te3 e5 un-tian2 koan3-kou3 goa2 e5 ian5-kou3. Chap8 goa7 ni5-lai5 kiam5 sng khou2 chiaN2, in-ui7 tioh8-boa5 ke3 thau5 ti3-piN7, khui3-lat8 soe-the3, chai tiam3 se3-kan bo5 ku2, chong2-si7 sim-lai7 peng5-peng5 an-an, tit-tioh8 to7-li2 e5 chin khoai3-lok8, chheng-song2 e5 cheng5, boe7 hiau2 tit eng7 oe7 heng5-iong5 ka7 lang5 kong2, che long2 si7 tui3 Seng3-keng e5 to7-li2 lai5. TaN liat8-ui7 sou2 chhiong3 bo5 sin5 e5 seh, be7 chai ti7 se3-kai3 e5 lang5 u7 siaN2 kam2-eng3? Koh be7 chai ti7 liat8-ui7 u7 siaN2 heng7-hok? ChhiaN2 beng5-beng5 ka7 goa2 kong2.” Tai5 teng2 e5 lang5 kong2, “Lau7 m2 oe7 ti7 Seng3-keng e5 tiong-kan tit-tioh8 chin e5 khoai3-lok8, chai thian-beng7 siu2 song3-hiong, sim moa2 i3-chiok, put-chi2 thang hoaN-hi2 thang o-lo2, chong2-si7 goan2 m7 ai3 kap lau7 m2 pian7-pok, in-ui7 goan2 sou2 kong2 e5 li2, ti7 lau7 m2 long2 bo5 li7-ek.” Lau7 m2 kong2, “M7 si7 mng7 ti7 goa2 u7 siaN2 li7-ek, si7 mng7 ti7 lin2 u7 siaN2 li7-ek? Lin2 sou2 kong2 bo5 sin5 e5 li2, chin a2 ke2 chhiaN2 ban7 gi7-lun7, tok8-tok8 mng7 sou2 thoan5 e5 hau7-ko2 kiam2 oe7 oat8 tng2 lang5 e5 sim--mah? Koe2 hong-siok8 choe3 ho2 a2 boe7? PhaiN2 lang5 thiaN liau2 oe7 siN-khi2 hoan2-hoe2 e5 sim, ho2 lang5 thiaN liau2 oe7 koh-khah bian2-le7 i e5 sim-chi3--mah? ChhiaN2 ka7 goa2 kong2.” Tai5 teng2 e5 lang5 thiaN liau2 cheng7-cheng7 boe7 hiau2 in3. Thong tiuN5 e5 lang5 long2 gong5-ngiah8. Tai7-seng tah chhiu2 kheng3-ho7, ian2-soat ho2 e5 lang5 long2 kian3-siau3 soaN3 liau2-liau2, bo5 sin5 hoe7 tui3 an2-ni boe7 heng-khi2. Chit8 e5 lau7 hu7-jin5-lang5 pok to2 kui tin7 phok-hak8 e5 thak8-chheh lang5, hou7 in cheng5-li2 to2 bo5 oe7 thang in3, na7 m7 si7 chin-chin tit-tioh8 to7-li2--e5, thai2 oe7 li2 tit8 oe7 chong3, chit ho7 chin-chiaN3 m7 si7 lang5 e5 lat8 sou2 choe3 oe7 kau3. 
  Eng-kok chhut mia5 e5 phok-su7 Ou5 Bit8, peng5-seng bo5 tui3-tiong7 chong-kau3. I e5 lau7-bu2 soe3-han3 e5 si5 sin3 to7-li2 put-chi2 chhim, au7--lai5 in-ui7 kiaN2 khah chun-kui3, chiam7-chiam7 hou7 sia7-hoe7 chun-keng3, than3 to7-li2 e5 sim tui3 an2-ni khah leng2-tam7. Beh lim5-chiong e5 si5 kia3 phoe hou7 i e5 kiaN2, tai7-khai3 kong2, “Goa2 taN piN7 tang7, siN3-mia7 chai7 ti7 e7-hng cha2-khi2, chai tek-khak bo5 thang koh tiam3 se3-kan ku2-ku2, ng3-bang7 li2 koaN2-kin2 to3-lai5 hou7 goa2 khoaN3-khoaN3. Li2 u7 chhim e5 hak8-bun7 ti3-sek e5 li2, thang ti7 kan-khou2 e5 si5 an-ui3--goa2, che sin-khu e5 kan-khou2 sng3-si7 sio2-khoa2, tok8-tok8 goa2 sim-lai7 siong5-siong5 siuN7 thau5-cheng5 e5 lou7 bong5-bong5 biau2-biau2 ou-ou am3-am3, hou7 goa2 put-chi2 kiaN-hiaN5. Li2 sou2 chhiong3 e5 hak8-soat, kau3 chit si5 ti7 goa2 choan5 bo5 li7-ek. Siat-su2 li2 boe7 oe7 chhin-sin to3--lai5, iah8 tioh8 kin2-kin2 sia2 phoe lai5 ka7 goa2 kong2, tau3-ti2 u7 siaN2 hoat-tou7 thang an-ui3 goa2 e5 sim. KiaN2 ah! Li2 gou7 goa2! ChaiN2-iuN7 long2 bong5-bang7?” 
  KhoaN3 Ou5 Bit8 e5 lau7-bu2 chai ti7 beh si2 e5 si5 chi2 u7 ng3-bang7 Seng3-to7 an-ui3 i e5 sim, bo5, chiu7 hoan5-lo2 kan-khou2 kau3 boe7 kong2-tit. I lim5-chiong e5 oe7 kau3 hiah pek-chhiat, kau3-giah8 choe3 se3-kan lang5 e5 kam3-kai3, lan2 kiam2 m7 tioh8 liong7 cha2 pi7-pan7--mah? 
  Bat thiaN-kiN3 lang5 kong2, thian-tong5 te7-gek8 si7 ka2-siat e5 oe7, kou2-cha2 lang5 eng7 che lai5 keng2-seng2 se3-kan lang5, m7 si7 sit8-sit8 u7 hit ho7 iaN2-chiah. Chit ku3 sit8-chai7 m7 si7 an2-ni, im-iong5 saN kau-kai3 si7 kek8 kun7, saN thong e5 si5 kek8 khoai3 kau3. Po2-lo5 kong2, “Chit si5 chhin-chhiuN7 kiaN3 lai7 khoaN3 lang5, boe7 bian2 tit hou5-hun7, pat8 jit8 chiu7 kiN3 bin7 tui3 siong3 chin beng5.” Chiu7-si7 chit-e5 i3-su3. Se3-kan chhang-mia5 ti3-sek e5 lang5, kou3-chip ka-ki7 e5 i3-kian3, m7-kheng2 khiam-hu sim soe3-ji7 chha5-kho2, ti3-kau3 sit-loh8 eng2-oah8 e5 hok-khi3, che kiam2 m7 si7 hou7 chhang-mia5 sou2 gou7--mah? 
  Siong7-te3 tiau5-ti5 kang3 Kiu3-se3 Chu2 thoe3 lang5 siok8 choe7, chit-e5 si7 kek8 toa7 e5 chu5-pi, u7 lang5 soah kong2, “Si7 cho7 but8--e5 to su7. Sian7 iu2 sian7 po3, ok iu2 ok po3, si7 chu7-jian5 e5 li2, mih-sai2 eng7 bo5 choe7 lai5 thoe3 u7 choe7, hoan2-tng2 hou7 lang5 khoaN3 choe3 bo5 kong-to7.” Ki5-sit8 m7 si7 bo5 kong-to7, chiaN3-chiaN3 hian2-beng5 thiN-pe7 e5 bo5 han7-liong7. In-ui7 na7 bo5 an2-ni chiu7 se3-kan lang5 long2 tioh8 biat8-bo5. Siong7-te3 e5 sim boe7 jim2 tit cheng3 lang5 tim5-lun5, put-tek-i2 chiah choe3 an2-ni, lang5 put-ko3 tioh8 sun7 siu7. Na7 si7 ka-ki7 ngi7 e5 sim, chiu7-si7 khoaN3-khin teng2-bin7 tek8 piat e5 un, choe7 it-hoat tang7. Goan7 se3-kan lang5 kin2-kin2 chhiN2-gou7. 
</CL>
<HL>

真道理e5中間才有快樂。
Bat看見人嘻笑，講人扑算伊e5心內的確有極大e5快樂，其實世界是凡間e5所在，除ti7真道e5中間以外無快樂。設使有e5設法逐項e5法度，來及時取快樂，亦不過ti7無奈e5中間勉強裝做，來家己排解安慰na7-tiaN7。 
有一個出名e5醫生，逐日人來求醫治--e5相連續無斷，不論有甚物奇病怪症，常常藥到病好，tui3 an2-ni名聲一發播揚ti7四方。某日一個少年人來求醫生講，「我暝日有一點鬱卒艱苦把ti7我e5心內，任poah poah boe7開，常常想本身親像船仔浮ti7大海e5中間，m7知是地是岸。頭kiah8起看天aN3落看地，除死以外，世間無一項hou7我掠做有趣味。聽見醫生真高明，請你ka7我醫好。」醫生就提聞症筒詳細驗身軀內逐所在e5部位，攏總勇健無代誌。Koh細膩看伊e5皮膚肌肉亦kap好人無各樣。醫生ka7伊講，「你e5身軀並無破病，總是心內會鬱卒艱苦，kaN2是有啥代誌boe7成你e5心願，抑是家己企起無趣味，亦無甚物 hou7目珠心肝快樂e5代誌thang安慰排解--hoN3？」少年人講，「M7是an2-ni。」醫生講，「Che是精神病，食藥驚了難得著功效。論食藥入胃，經過腸透到血管，總是極難到心靈，食藥不過傷消化害臟腑na7-tiaN7。照我ka7你想，著常常做快樂e5代誌來hou7心性歡喜，消除憂悶；有趣味e5小說，內面濟濟講起khe-hai5活動e5事，看了會解心悶，你買幾本來看，kiam2-chhai2有利益你e5破病。」少年人聽了親像無甚物相信。醫生koh 講，「你m7 ai3看小說，thang去某間戲園看戲，近日聽見tui3京城新到一kioh醜，真gau5 khe-hai5，做做不止出神，老人囡仔逐個歡喜去看，這kioh醜e5名聲到hiah好，的確是有真好看，罔去試看bai7。」 
少年人笑講，「我e5性m7 ai3看戲。何況我有憂悶滿心，thai2會用別人e5 快樂來解我e5憂悶？」醫生講，「M7是an2-ni，古早人有講，『過豬chau3 e5門口，開嘴出力哺，雖然無食著肉，心內亦有快樂。』要緊你著變換心理，罔試看。Koh醜仔e5行動舉止不止好看，hou7人e5心清彩，興看戲e5人，攏掠伊做親像消除憂悶e5藥粉。你罔去看，若無功效才koh來chhe7我設法。」少年人聽了那無歡喜，憂悶講，「所講上kioh-siau3 e5醜就是我，我雖然會ti7高樓武館e5中間笑、氣、罵，ti7人e5面前做人e5笑柄，解人e5憂悶，來得著人e5褒獎，m7-ku2家己心內e5艱苦卻無li5仔解。」醫生聽--見大gong5-ngiah8，ka7伊講，「朋友ah，an2-ni我無法度thang醫治你e5破病。」 
世間濟濟人親像這kioh醜，ai3 ti7真道e5外面求快樂，實在boe7 thang實實得--著。因為世界是罪惡艱苦e5所在，chhe7來chhe7去都ti7艱苦鬱卒e5中間teh過，雖然外皮看親像有快樂，其實心內無限e5憂鬱除boe7盡。所以不如除去用奢華宴樂求歡喜e5機會，買一本福音e5冊來看，chhe7道理內e5真快樂，到禮拜日歇一切e5代誌，chhoa7家內e5人去聖堂聽道理，koh用祈禱e5功夫反悔改變e5心，常常kap天父相交陪。就心內自然會顯出真e5快樂，這號快樂m7是世間逐項e5快樂所會比--tit，人若實心求--伊，就會知hit中間e5意味深到怎樣。 
反悔遲--lah。
英國e5京城倫敦，當大寒e5時，西北風起，落雪，地面塗糜siuN5-siuN5，過路e5人極少。 
有一日天氣真寒，我出門看見一人體格粗大，穿棉hiu5，am7-kun2圍厚絨幾若lian3，帽仔戴到kham3耳仔，頭殼頂戴一kha筐toe2百外尾魚，沿街路四界o，大風對面吹--來，猶原自在，thang知這號經紀e5人。賣魚e5人kiah8頭看見我就報我看伊e5魚，逐尾chhiN跳跳那親像活--e5。問，怎樣賣？應講，「我tui3鄉間來，行十外哩路到chia日beh暗--lah，向望緊賣完，thang倒來tiah8一kng2仔米飼某子，攏無想beh好趁，你若beh買，一尾算五chiam就好。」我講，「真正物好、價俗，獨獨這幾年市面無啥好，企起e5人較濟儉食，你ai3做一時賣完，驚了難--tit。」賣魚--e5講，「物好koh俗，先生m7買--mah？若延chhian5到明仔日，雖然boe7臭總亦會較老。我tu風 踏雪，寒凊凊來到chia，無半人beh買，實在夠額歹命！」我聽了真可憐，就問歸筐買了beh偌濟錢？賣魚--e5憨憨ka7我相，也用歸筐e5魚hou7我看。我ka7伊講，「魚真chhiN。」賣魚--e5講，「先生，你beh ka7我買到了，算一箍銀就好。」我照an2-ni hou7--伊。問--我，「魚beh下ta2-loh8？」我講，「天氣真寒，散hiong人e7昏chhe7無早起頓--e5真濟，你替我叫厝邊頭尾出來提，一口灶hou7伊三尾。」我講an2-ni，賣魚--e5煞gong5-ngiah8，koh提hit箍銀細膩看看。我問，「歹銀抑m7是？」應講，「好--e5。」我問，「你koh提銀起來看mih-tai7？若m7甘心，魚iau2 ti7 chia thang koh koaN7--去。賣魚--e5講，「M7是，m7是，得罪，得罪。」就戴筐到街路中央，大聲叫講，「有一筐chhiN魚beh送人煮，一口灶三尾，beh e5人著趕緊來提--ah。」連叫幾若擺，無半個開門出來提。Tu2-tu2 teh 奇怪 e5中間，有一個老阿姆beh倒來in厝。賣魚--e5講，「有三尾魚beh送--你，你beh--m7？」老阿姆m7 chhap，門關做伊入--去。Koh一個查某囡仔來，就koh提魚beh送--伊，ka7伊講，「這三尾提倒去hou7你e5老母煮，m7收你錢。」囡仔m7收做伊去。賣魚--e5家己吐氣講，「我賣魚無人ka7我買，che iau2無奇怪，今beh送--人，亦無人beh來提，著koh hou7 我 toa3 chia寒，我真正歹字運到極。」 
Hit時我ti7邊仔偏僻e5所在，賣魚--e5所經過，我攏詳細知。賣魚--e5忽然看見我，ka7我講，「我代先扑算先生你是有淡薄失心，今魚beh送--人，無人beh來提，總無通街e5人亦攏失心--mah？」我ka7伊講，「人m7-bat--你，扑算你是無影，所以m7-kaN2來提。」我就照賣魚e5人代先所叫e5話，大聲koh叫，大家攏出--來，無tiap8仔久，通筐提了了。路尾到--e5提無，有e5 ngauh8-ngauh8念，細膩ka7 in看，中間是代先hit個老阿姆。老阿姆講，「怎樣無hou7--我，我有查某子、孫仔，真久攏無魚thang食，hiah-e5來提e5人kiam2比我較散hiong--mah？」賣魚--e5應講，「我起頭beh hou7你，是你m7提，人有甚物 m7著？」老阿姆講，「我代先thai2-tho2會知你有影beh hou7--人？」賣魚--e5講，「大風真thau3，霜雪直直落，遍身凍到beh 死，thai2-tho2會顧tit kap你掠涼？你會提無e5因端，1、M7信所誤。2、SiuN慢所誤。」講煞就去。我亦倒--去。 
看冊e5朋友，這項m7是無影e5事，實實我本身有經過。論hit個老阿姆無得著魚，koh著hou7厝邊笑，雖然有退悔e5心，m7-ku2已經遲--lah。食魚是小可事，iau2有較大--e5，咱m7-thang m7知。 
上帝hou7世間人，tui3默示懺語m7若一擺，趁道理--e5 m7若一人，前有先知，後來有使徒，到今逐國傳教e5人逐所在有，攏總叫到喉礁舌渴、力盡、聲無，攏是辜負恩典真濟，受恩--e5真少，che攏是親像hit個老阿姆硬心固執，致到失落恩典。佳哉iau2-ku2有淡薄時thang hou7你行，若你肯趕緊醒悟，就thang koh得--著，設使延chhian5相看，驚了機會一下失落boe7 thang koh得--著，kan-ta ti7後日傷心退悔 亦無路用。聖經講，「我招lin2，lin2 m7聽，我kiah8手，lin2無致意放sak我e5道理，m7受我e5教示，到患難來，才知thang驚惶，kan-ta hou7人笑na7-tiaN7」（箴言1：24-26。）聖經koh講，「買酒買奶，買食物m7免錢」（以賽亞55：1。）Koh講，「上帝憐憫疼世間人，甚至賞賜伊獨生e5子，hou7凡若信e5人免沈淪有永遠活」（約翰3：16。）Chiah-e5攏是明明e5干證，可惜世間人塞耳空m7聽，kiam2 m7是家己放sak福氣--mah？ 
KaN2講較贏別人。
傳教e5人bat 講，「人攏有罪，的確著反悔改變，才會免tit將來e5大災厄，享受來世永遠e5平安。」獨獨聽道理e5人濟濟無歡喜，聽這句話，常常扑算就若有過失，亦的確比別人較重，kiam2就會落地獄？Tui3 an2-ni無beh chhe7得著救e5法度。 
聖經講，「完全守上帝e5道理--e5，世間無hit號人。」我是啥號人，kaN2扑算一生e5言行攏合天e5道理--mah？既然boe7一盡合道理，就是上帝e5罪人，an2-ni免kap人比並重輕。講伊罪重抑我罪輕，無各樣相thai5輸--e5逃走，走五十步--e5笑一百步--e5，其實平平是thai5輸逃走，猶原boe7 thang the伊無罪。比並有人偷提一百箍銀，人tui3官府告--伊，伊應講，「Iau2有人偷提一千箍銀，我才偷提一百na7-tiaN7，情形比別人較輕，請m7-thang責罪--我。」An2-ni有通抑無？ 
早日有一人關 ti7監--nih8，去探--e5安慰伊講，「你罪輕，免驚。」監內e5人講，「罪輕ma7是an2-ni，kiam2會thang免關監--mah？Thang知罪無論重輕，攏有合宜e5責罰。咱人ti7上帝e5面前亦是an2-ni，攏免kap別人來計較長短。 
生死門。
耶穌講，「我ka7 lin2講，守我e5道理，koh信差我來e5上帝，就有永活免定罪。」照an2-ni就是已經出死入活。（約翰5：24）Hou7咱知生死門e5界限極其要緊，在ti7信kap m7信na7-tiaN7。 
平時人聽道理，心內iau2-ku2 giau5疑，掠做著信抑免？生死e5關係，就是靈魂得著救抑無，無形e5中間這時已經定著。因為信就活，m7信就死，一世人e5大事實在定著ti7 tiap8仔久e5時間，死後生前，tu2著災厄得著福氣，專專tui3一個念頭有信抑無來決斷，關係kiam2無真大--mah？ 
獨獨基督會Ka7我擔當。
古早到今e5大聖人gau5人，用偌濟e5心思，所出力講究--e5獨獨天道na7-tiaN7。天道就是beh chhoa7普天下e5人離開世俗、入聖、出死入活，講較詳細，是hou7普天下e5人攏會閃避地獄e5艱苦，來入永活e5門。這號問題實在要緊，tui3早到今e5聖賢，be7有會完全解決e5法度，不過是平常苦勸做好，炯戒做歹--e5 chiah-e5口頭禪na7-tiaN7。 
獨獨有耶穌基督放sak身軀救世間，m7若傳道，實在會行道理，所以聖經講，「永遠福氣e5地基已經企在，世間人歸倚--伊就好。」Koh講，「地基就是耶穌基督，是上帝特別設立。」世間人會歸倚信--伊，就心內有把持，決斷boe7親像船浮ti7大海e5中間，茫茫渺渺，m7知beh tui3 ta2-loh8去。 
總是歸倚基督e5兩號工程m7-thang m7 知，（1）敬服基督。（2）順趁聖神。因為基督屬ti7外皮，聖神屬ti7內心。屬外皮意思就是救世贖罪e5功勞基督做成--伊，咱誠心歸倚就thang享受救贖e5恩典，免一釐絲欠用--咱。屬內心e5意思就是感化e5氣力聖神掌管--伊，總是順趁違逆是在ti7咱人。所以基督e5功勞無因為咱e5好歹來加添減少，若是聖神e5感化有功效抑無，是看hit人e5順趁違逆，拒絕承受來定著。所以te3基督e5人m7-thang kan-ta倚靠家己e5心行，向望到功德圓滿e5日會配基督e5 救恩。因為救恩是tui3上帝e5仁愛，基督e5慈悲出，m7是世間e5金銀所會買--tit，亦m7是倚靠功德所會做成。若是人家己扑算一生做人行代誌謹慎，向望beh得著上帝e5眷顧，是真大錯誤。因為上帝是完全無人會比tit萬份e5一份，設使人極gau5照顧家己e5心行行做，照人看是好，總是照天看是iau2無夠額，所以講基督e5救恩決斷boe7 tui3人e5功德來得--著，che是明。獨獨世間人著除去家己倚靠e5念頭，拚空伊e5手，謙虛伊e5心，仆ti7基督e5面前求講，「我無德行無才能，心內滿滿坐掛，本boe7堪tit享受救贖e5功勞，只有向望倚靠基督e5慈悲來做我靈魂e5保護，到死無煞na7-tiaN7。」 
想定已經無命。
早日有一隻大船號做Lim5-tun，tui3英國去奧國，經過法國Pit-su7-kai海灣tu2著播頭風，海湧真大，船hian2來hian2去，無偌久船邊e5鐵板扑歹，水漏入艙內，人客大亂。船頂有吊舢板船，是備辦tu2著危險thang用。Tai7公就放舢板落水，chhoa7眾人客落--去。大船--nih8有一個尊貴婦人人，想不過一隻小船浮ti7大風湧e5中間，的確m7值大船內e5穩當，就m7落舢板，眾人客迫伊著趕緊落。M7聽。Tai7公ko3槳做in去。無偌久，船內水漸漸滿，欠寸外懸就沈。尊貴婦人人著急，m7-ku2看舢板已經去哩外遠，大聲叫，下beh用兩千金磅答謝。眾人客kah tai7公ko3倒轉去救。Tai7公講，「遲--lah，聽候舢板倚船，船已經沈--落-去-了，若無，船khong7-khong7 hian2無定無著，四面湧hiah大，吸力非常強，咱決斷ko3 boe7倚。Teh驚hit個婦人人無得著救，驚了lin2著續te3伊死。」Koh tiap8仔久看大船漸漸沈，尊貴e5婦人人hou7水淹--著，親像iau2-ku2 teh求救。眾人看見這號淒慘攏講伊當時m7聽苦勸，才著家己誤了性命。 
耶穌基督是世間人e5救生船，放sak這個以外，無別個得救e5向望。願大家趁早回頭，才會thang上到平安e5所在，若無，的確親像hit個尊貴婦人人失落性命，沈落苦海e5中間，永遠無得著活e5向望。 
魔鬼e5計策。
早日有一人夢見去遊地府，看見鬼王坐ti7懸台e5頂面，侍衛排列左右，鬼卒講千萬，牛頭馬面，款式m7若一款。鬼王坐 ti7台頂，出聲一下叫，眾鬼卒攏著應，giam2然皇帝到金鑾殿一樣。 
夢見e5人看見這號景況，tu2-tu2 teh奇怪e5中間，忽然聽見鬼王傳旨，講，「本大王chit tiap8 ai3揀專差去凡間誘惑萬人，造作逐項e5罪惡，hou7人離開天國來入迷路，地獄加得著一人，就咱加一個幫贊。是誰beh去？緊緊上殿來奏。」Liam5-piN有一個鬼卒起身奏講，「人臣無才調，得著大王出命令，願盡心思氣力，來報大王e5心。」王問，「你有甚物好計策？」應講，「我beh ka7人講，天堂地獄是茫茫渺渺e5事，上帝有影抑無，koh較boe7憑信--tit，不如及時趁機會快樂較好。」 
鬼王講，「Boe7用--tit，木有本，水有源，人e5本源就是上帝，che是你所boe7閃避，細漢囡仔ma7會知，雖然浮phio3 放蕩e5少年，當酒醉e5時講我m7-bat 上帝。到ti7暝靜倒落眠床，be7 bat無家己想天地的確有主宰，亦明好歹的確有報應，早晏定著boe7走閃。若到病重危急e5時，伊e5天良koh較活動，常常有e5到hit時祈禱哀求。Koh上帝e5慈悲充滿天地內，恨咱無法度thang阻止--伊，無論人犯罪偌重，設使反悔改變，流幾點目屎，祈求幾句耶穌，無m7得著赦免罪，救伊到天堂。你勇敢o-lo2，總是計策boe7行--tit」講煞，koh一個鬼奏講，「我beh去。」 
鬼王講，「你有啥好法術thang hou7人離開上帝，拖伊入地獄？」應講，「我 beh用含糊e5話ka7人講，天地內實在有主宰，m7-ku2伊聖koh清氣，極怨恨歹，世間人無一個會堪tit親近，何況咱是罪惡深重e5人，thai2-tho2會堪tit得著聖清氣e5上帝眷顧？An2-ni人kap 上帝分開，穩當入ti7大王e5範圍內。」鬼王講，「這號計策koh較boe7行--tit，驚了世間人聽見an2-ni一發驚惶，求上帝憐憫庇佑。Koh近來聖經遍傳逐所在，聖經內明明記載上帝憐憫疼世間人。Koh講耶穌臨到世間m7是beh招好人，是beh招有罪e5人反悔改變。親像這號意思，聖經濟濟所在記載真詳細，kiam2是你用含糊e5話所thang jia掩--mah？」鬼仔無話thang應，緊退--去。王問，「無有好計策thang來獻--e5-mah？」眾鬼靜靜，無一個kaN2應。停--有-hiah-久，忽然一個鬼卒奏，講，「我有好計策。」王講，「甚物計策？緊奏--來。」應講，「我beh ka7講，『上帝差子來世間，這節事真正有影。耶穌替人死贖人e5罪亦是真--e5。罪人反悔改變，就thang得著上帝接納，che亦是無白賊。』話講be7了，鬼王大受氣，tah hong-chi2 喝講，「照你所講，親像教示人bat道理，chhoa7人到天國，tu2-tu2 kap 我e5宗旨對反，an2-ni boe7用--tit。退--去，m7准你koh 講。」 
鬼仔應講，「Che是順手牽羊e5計。請大王煞受氣，容允我講到明白。」鬼王准，鬼仔koh講，「我頂面所講hiah-e5攏總有影，獨獨歸倚耶穌免siuN早。世間e5福氣快樂，著及時出力享受，聽候beh臨終e5時才信道理iau2 be7遲，已經有thang享受世間e5榮華，koh thang得著來世e5幸福，這個 kiam2 m7是雙項好--mah？」眾鬼聽了大贊成，o-lo2伊e5好計策，鬼王亦lian2 手大笑。Tui3 an2-ni款待伊做上等鬼卒。王隨時傳命攏總e5大小鬼結隊成群，入凡間，專專用這個計策引誘世間人。所以現今人聽道理放做無要緊，有e5講，「別日。」這號攏是中著魔鬼e5計策。 
夢--見e5人精神大驚，遍遍ka7伊e5親人朋友講。逐個講in bat陷落這號計策e5中間，今以後beh細膩謹慎，斷斷m7 hou7魔鬼得勝。 
這段雖然是講起夢e5時所看見e5情形，卻亦thang炯醒世間人。耶穌講，「我代先去替lin2備辦企起e5所在。」Thang知世間人ti7天國也有位thang tiam3。M7-ku2鬼王怨妒e5心滿滿，出力破壞，的確beh陷落世間男女萬人囡仔入伊e5羅網，kap伊末日相kap滅無才甘心。 
看冊e5朋友！著謹慎m7-thang hou7魔鬼有機會thang入。聽道理e5時就著抱定心志te3耶穌，免想beh代先享受世間幾十年e5榮華富貴，才用tiap8仔久e5反悔保永遠e5福氣，若an2-ni明明是入ti7魔鬼計策e5中間。一項是辜負基督救贖e5恩典，koh一項天堂永遠e5福氣，這號人無的確有份。 
無神會。
西國有無神會，常常聚集濟濟人演說，講天地萬物攏是tui3自然e5理生成，無影有神teh管理chiah-e5代誌。逐擺演說明白，ka7聽e5人講，「若有無降服我e5議論--e5，thang上台辯駁。」有一日演煞猶原an2-ni講，忽然一個老婦人人thuh枴仔進前講，「列位先生tu2仔所演--e5，扑算無人thang kap lin2 辯駁，照我聽了lin2 所議論無的確準。十外年前我e5丈夫過世，留我kap子兒一家八個頭嘴，三頓顧攏boe7 kia7，家內空so-so，只有一部新舊約聖經na7-tiaN7。這號苦境實在是孤兒寡婦所擋boe7-tiau5--e5，總是聖經明明講，上帝疼咱，tui3 an2-ni心內得著安慰鼓舞精神，倚靠十枝指頭仔趁食，教示後生查某子到成人，所以有thang到今仔日，攏是上帝e5道理教示--我，就是上帝e5恩典眷顧我e5緣故。十外年來鹹酸苦chiaN2，因為著磨過頭致病，氣力衰退，知tiam3世間無久，總是心內平平安安，得著道理e5真快樂，清爽e5情，boe7曉 tit用話形容ka7人講，che攏是tui3聖經e5道理來。今列位所倡無神e5說，be7知ti7世界e5人有啥感應？Koh be7知ti7列位有啥幸福？請明明ka7我講。」台頂e5人講，「老姆會ti7聖經e5中間得著真e5快樂，知天命守散hiong，心滿意足，不止thang歡喜thang o-lo2，總是阮m7 ai3 kap老姆辯駁，因為阮所講e5理，ti7老姆攏無利益。」老姆講，「M7是問ti7我有啥利益，是問ti7 lin2有啥利益？Lin2所講無神e5理，真仔假請慢議論，獨獨問所傳e5效果kiam2會越轉人e5心--mah？改風俗做好抑boe7？歹人聽了會生起反悔e5心，好人聽了會koh較勉勵伊e5心志--mah？請ka7我講。」台頂e5人聽了靜靜boe7曉應。通場e5人攏gong5-ngiah8。代先tah手慶賀演說好e5人攏見笑散了了，無神會tui3 an2-ni boe7興起。一個老婦人人駁倒歸陣博學e5讀冊人，hou7 in情理倒無話thang應，若m7是真真得著道理--e5，thai2會理直話壯，這號真正m7是人e5力所做會到。 
英國出名e5博士 Ou5 Bit8，平生無tui3重宗教。伊e5老母細漢e5時信道理不止深，後來因為子較尊貴，漸漸hou7社會尊敬，趁道理e5 心tui3 an2-ni較冷淡。Beh臨終e5時寄批hou7伊e5子，大概講，「我今病重，性命在ti7 e7昏早起，知的確無thang koh tiam3世間久久，向望你趕緊倒來hou7我看看。你有深e5學問智識e5理，thang ti7艱苦e5時安慰--我，che身軀e5艱苦算是小可，獨獨我心內常常想頭前e5路茫茫渺渺烏烏暗暗，hou7我不止驚惶。你所倡e5學說，到這時ti7我全無利益。設使你boe7會親身倒來，亦著緊緊寫批來ka7我講，到底有啥法度thang安慰我e5心。子ah！你誤我！怎樣攏茫夢？」 
看 Ou5 Bit8 e5老母知ti7 beh死e5時只有向望聖道安慰伊e5心，無，就煩惱艱苦到boe7講tit。伊臨終e5話到hiah迫切，夠額做世間人e5 鑑戒，咱kiam2 m7著量早備辦--mah？ 
Bat聽見人講，天堂地獄是假設e5話，古早人用che來炯醒世間人，m7是實實有hit號影chiah。這句實在m7是an2-ni，陰陽相交界是極近，相通e5 時極快到。保羅講，「這時親像鏡內看人，boe7免tit胡混，別日就見面對相真明。」就是這個意思。世間聰明智識e5人，固執家己e5意見，m7肯謙虛心細膩查考，致到失落永活e5福氣，che kiam2 m7是hou7聰明所誤--mah？ 
上帝刁持降救世主替人贖罪，這個是極大e5慈悲，有人煞講，「是造物--e5多事。善有善報，惡有惡報，是自然e5理，mih-sai2用無罪來替有罪，反轉hou7人看做無公道。」其實m7是無公道，正正顯明天父e5無限量。因為若無an2-ni就世間人攏著滅無。上帝e5心boe7忍tit眾人沈淪，不得已才做an2-ni，人不過著順受。若是家己硬e5心，就是看輕頂面特別e5恩，罪一發重。願世間人緊緊醒悟。 
</HL>