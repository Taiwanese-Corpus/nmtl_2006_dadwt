<CL>
  10 Chai3-hoe7 Ah, Goa2 E5 ThiN-sai3 
  Ke3-jit8 chiu7-si7 le2-pai3-jit8, Pek-jim2 kap A-hoa chin-cha2 chiu7 lai5 kau3 ti7 pai3-tng5 teh tan2-hau7 chu7-hoe7. 
  Hit chit8 cha2-khi2 bok8-su e5 kang2-to7 te5-bak8, chiu7-si7 “U7 chit8-e5 ong5-kok, kio3-choe3 thiaN3.” Keng-ke3 gim5-si, ki5-to2, thok8-keng liau2-au7, bok8-su u7 khia7 khi2-lai5 kong2 “Chhin-ai3 e5 hiaN-che2, ti7 Iok-han7 it-su si3-chiuN chhit-chat, peh-chat u7 teh kong2: ‘Sou2 thiaN3 e5 hiaN-ti7 ah, lan2 tioh8 saN-thiaN3; in-ui7 thiaN3 si7 tui3 Siong7-te3 lai5, kiN3-na7 thiaN3 e5 si7 tui3 Siong7-te3 siN, koh bat Siong7-te3. Bo5 thiaN3 e5 m7-bat Siong7-te3, in-ui7 Siong7-te3 si7 thiaN3.’ Koh chap8-lak8 chat kong2, ‘Siong7-te3 sou2 u7 thiaN3 lan2 e5, lan2 ia7 chai ia7 sin3. Siong7-te3 chiu7-si7 thiaN3, koh lang5 tiam3 ti7 thiaN3, chiu7-si7 tiam3 ti7 Siong7-te3, Siong7-te3 ia7 tiam3 ti7 i.’ ” 
  Siong7-te3 si7 thiaN3, I tui3 thiaN3 lai5 chhong3-cho7 se3-kan, tui3 thiaN3 lai5 chhong3-cho7 ban7-mih8, tui3 thiaN3 lai5 cho7 lang5 chiau3 I e5 heng5-siong7. I tui3 thiaN3 hou7 lang5 tai7-piau2 I, thang koan2-li2 chit-e5 se3-kan, hou7 lang5 u7 chu2-koan5 kap chu7-iu5. Lang5 hoan7-choe7 tui7-loh8 liau2-au7, Siong7-te3 tui3 thiaN3 koh chiong I tok8-siN KiaN2 siuN2-su3 hou7 lan2, kam-goan7 chhek-chiu7 pi-bi5. Koh tui3 thiaN3 hou7 I e5 KiaN2 lai5 tai7-thoe3 lan2 lang5 long2-chong2 e5 choe7-giat8, tam-tng lan2 e5 choe7-chek, siu7 pah-poaN e5 leng5-jiok8, khou2-chhou2. I tui3 thiaN3 hou7 I e5 KiaN2 si2 ti7 sip8-ji7-ke3 teng2, hou7 lan2 tit-tioh8 an-un2 peng5-an. I tui3 thiaN3 koh ui7 lan2 khui kiu3-siok8 e5 oah8-lou7, hou7 kiN3-na7 sin3 Chu2 e5 lang5 oe7-thang tit-kiu3 lai5 siam2-bian2 chit se3-kan e5 biat8-bo5. 
  I tui3 thiaN3 koh ui7 lan2 hoe2-kai2 e5 choe7-jin5 siat-lip8 chit8 e5 ong5-kok, beh hou7 lan2 ti7 hia hiong2-siu7 eng2-oan2 oah8. I tui3 thiaN3 hou7 lan2 ti7 hit-e5 kok thang koh kap I kau-poe5. In-ui7 Siong7-te3 si7 thiaN3, koh si7 chhiat-chhiat su-iau3 thiaN3 e5. I e5 ong5-kok ia7 beh kio3-cho3 thiaN3 e5 ong5-kok. In-ui7 thiaN3 si7 hit-e5 kok e5 chit8-tiau5 e5 hoat-lut8, koh lang5 ti7 hia chi2-u7 beh saN-thiaN3, ia7 beh kong2 thiaN3 e5 su7 i2-goa7 bo5 pat8-mih8. 
  Ti7 hit-e5 thiaN3 e5 kok bo5 u7 iu-siong kan-khou2 e5 su7-cheng5. Put-heng7 kap pi-chham2 ia7 bo5 koh jip8 hit-e5 sou2-chai7. Ti7 hia lang5 bo5 koh lo5-khou2, bo5 koh chhoe7-kiu5, in-ui7 ti7 thiaN3 e5 lai7-bin7 u7 chin-li2 kap oah8-mia7 moa2-moa2. 
  Ti7 thiaN3 e5 lai7-bin7 ia7 bo5 oan3-than3, put-an, kou-tok8, in-ui7 thiaN3 e5 kng beh chio3-moa2 lang5 e5 sim. Ti7 hit-e5 thiaN3 e5 lai7-bin7 lang5 chi2-u7 beh hiong2-siu7 thiaN3 ki5-biau7 e5 khoai3-lok8. 
  Se3-kan lang5 ah, li2 tioh8 giong2-bong7 hit-e5 thiaN3 e5 ong5-kok, li2 tioh8 giah8-thau5 ng3-bang7. 
  Tu5-khi3 chit chan5 su7, lang5 ti7 se3-kan si7 choat8-bang7, put-heng7, pi-chham2. 
  Se3-kan lang5 ah, li2 tioh8 chhoe7-kiu5 hit-e5 thiaN3 e5 ong5-kok. Ti7 hia u7 oah8-mia7 kap chin-li2 moa2-moa2. 
  Tu5-khi3 chit chan5 su7, lang5 ti7 se3-kan u7 kan-khou2, kiaN-hiaN5, put-an. 
  Ti7 hit-e5 kok, I e5 ong5 ia7 si7 kio3-choe7 thiaN3, in-ui7 ong5 e5 thau5-hiah8 u7 I e5 mia5, thiaN3 e5 ji7. 
  ThiaN3 e5 ong5 beh hoat-chhut thiaN3 e5 kng lai5 chio3-iau7 i e5 siaN5, kok-lai7 e5 kang-ho5 ia7 beh hoan2-sia7 thiaN3 e5 peh8-kng. Ti7 hia bo5 u7 am3-si5 e5 iaN2. Peh-siN3 beh ti7 hit-e5 thiaN3 e5 ho5-piN, ng3 thiaN3 e5 ong5 lai5 chhiuN3 thiaN3 e5 chan3-koa. SaN-thiaN3 e5 cheng5-keng2, ti7 hia e5 ke-chhi7, lou7-siong7, chhiu7-kha long2 u7 khoaN3-kiN3. 
  Chit-e5 ui2-tai7, thiaN3 e5 kok si7 heng7-hok, khoai3-lok8 e5 kok. Lang5 beh ti7 hit lai7-bin7 boe7 ki3-tit it-chhe3 se3-chiuN7 e5 kan-khou2.” 
  Bok8-su e5 kang2-to7 u7 kek-khi2 chin-toa7 e5 heng-hun3 ti7 hoe7-tiuN5 lai7. SoaN3-hoe7 liau2-au7 Pek-jim2 tng2 lai5 kau3 ti7 lu2-koan2 e5 pang5-keng e5 si5, i e5 sim iau2-ku2 chhin-chhiuN7 toa3-tioh8 chit8-e5 kek8-ki5 ki5-biau7 e5 bin5-bang7 e5 khoan2, u7 chit8-chiong2 sin5-pi3 e5 hoaN-hi2 lau5-teh. 
  Tui3 chiah-e5 su7 i2-au7 Pek-jim2 chiu7 chhoa7 A-hoa jiat8-sim khi3 hu3 mui2-pai2 e5 chu7-hoe7. U7 chit8-am3 chu7-hoe7 liau2-au7, Pek-jim2 u7 chhoa7 A-hoa kau3 Ho5-peng5-to2 e5 hai2-chui2-ek8 tiuN5 khi3 thit-tho5. 
  Hit chit8-mi5 tek8-piat sio-joah8, koh si7 chin-sui2 e5 geh8-am3. Sui-jian5 si5-kan si7 chhut chap8-tiam2 lah, iau2-ku2 ke-lou7 chiuN7 kiaN5-iu5 e5 lang5 chin-chiaN3 choe7. 
  Hai2-chui2-ek8 tiuN5 u7 chin7-choe7 siu5-ek8 e5 lang5 teh jiat8 kun2-kun2. Pek-jim2 u7 khan A-hoa lai5 kiaN5 hit-e5 nau7-jiat8 e5 hai2-hoaN7. In chin khui-sim lai5 khoaN3 hiah-e5 hou3-chui2 e5 chheng-lian5, gin2-na2 ti7 chui2-lai7 teh cho3 pah-iuN7 e5 hi3-chui2. Pek-jim2 khiok long2 bo5 khoaN3-tioh8 sim2-mih8, iau2-ku2 i tauh8-tauh8 mng7 A-hoa u7 sim-sek bo5? A-hoa kam2-kak chin hoaN-hi2 khoai3-lok8. Pek-jim2 ia7 si7 chin khoai3-lok8. In sun7 hit-e5 hai2-hoaN7 lai5 na2-kiaN5 na2-khoaN3, kiaN5 kau3 li7-khui siu5-ek8 hng7-hng7 e5 piN-kak khi3. Ti7 hia tak8-hang7 long2 chin an-cheng7, chi2-u7 hng7-hng7 u7 thiaN-tioh8 siu5-ek8 e5 lang5 teh hoat-jiong2 bi5-jiok8 e5 siaN ti7 cho3-tin7 teh hau2 hai2-eng2 e5 siaN-im e5 lai7-bin7 teh khi2-hiat na7-tiaN7. Kau3 ti7 chit8-e5 u7 chioh8-thau5 e5 sou2-chai7 A-hoa chiu7 khan Pek-jim2 lai5 poaN5 hiah-e5 chioh8-teng2 ke3-siok8 kiaN5. Toa7-chioh8 sio2-chioh8 khi-khi khu-khu chiam3-moa2 hit-tai3 e5 hai2-piN. A-hoa tioh8 eng7 lat8 lai5 pang-chan7 Pek-jim2 keng-ke3 hit-e5 chioh8-thau5 e5 hai2-hoaN7. In nng7 lang5 ti7 khun3-lan5 e5 chin3-heng5 tiong kam2-kak chin chhu3-bi7, lai5 na2-chhio3 na2-poaN5. Kau3 ti7 chit8-te3 chin su-hok e5 toa7-chioh8-poaN5 teng2 e5 si5, Pek-jim2 chiu7 the5-gi7 beh che7 hit teng2-bin7 hioh-khun3. In chiu7 saN-kap che7 ti7 hia, koh soah thng3 in e5 oe5 khi2-lai5, chiong kha lai5 chhun-loh8 ti7 hai2-chui2 e5 lai7-bin7. Au7-lai5 A-hoa u7 giah8-thau5 khoaN3 tioh8 au7-bin7 Ki-lun5 chhi7 e5 ia7-keng2. 
  “Pa-pa, chin-sui2 e5 kong-keng2!! Chhin-chhiuN7 thian-tong5 e5 khoan2-sit!” A-hoa hut-jian5 jiong2 chhut-lai5. Ko2-jian5 u7-iaN2, Ki-lun5 chhi7 e5 ia7-keng2 kng-beng5 chhan3-lan7 phu5-chhut ti7 hai2-chui2 e5 hit peng5 hoaN7. 
  “Goa2 long2 bo5 khoaN3-tioh8 sim2-mih8. Li7-li7 chhiaN2 li2 kong2 hit-e5 chhin-chhiuN7 thian-tong5 e5 ia7-keng2 hou7 goa2 thiaN.” Pek-jim2 eng7 kha lai5 la7 hai2-chui2. 
  “Chin-chiaN3 sui2! Chhan3-lan7 e5 kng u7 thang3 kau3 khong-tiong khi2-khi3!” A-hoa tit8-tit8 teh khoaN3 hit-e5 bi2-le7, kng-beng5 oan2-jian5 thian-kai3 e5 ia7-keng2 lai5 teh kam2-than3 bo5-soah. 
  “Hit-e5 phah-sng3 si7 soaN-teng2 e5 chhu3 e5 kng lah!” Pek-jim2 an2-ni thoe3 A-hoa soat-beng5. 
  “Pa-pa, lian7 hai2-bin7 ia7 u7 chin-sui2, chhan3-lan7 e5 kng, hit-e5 kng long2 oe7 tin2-tang7, koh chio3 kau3 lan2 e5 bin7-cheng5 lai5!” 
  “Hit-e5 phah-sng3 si7 hoan2-chio3 ti7 chui2-lai7 e5 kng lah. An2-ni it-teng7 si7 chin-sui2! Chong2-si7 khiok goa2 bo5 khoaN3-kiN3.” Pek-jim2 an2-ni kong2 lai5 to2-tit8 ti7 hit-e5 chioh8-poaN5 teng2. A-hoa ia7 hoan-sin phak-loh8 ti7 i e5 sin-piN lai5 khoaN3 Pek-jim2 e5 bin7. 
  “Pa-pa, lan2 koh chiam7-si5 e5 jim2-nai7 na7-tiaN7. Na7 kau3 thian-tong5 e5 sou2-chai7, lan2 oe7-thang khoaN3-tioh8 koh-khah sui2 e5 kong-keng2, hit si5 chit khoan2 e5 sou2-chai7 bo5 khoaN3-tioh8 ma7 bo5 kam2-kak an2-choaN2.” 
  Pek-jim2 khoaN3-tioh8 A-hoa chit-chiong2 eng7 sim e5 an-ui3 chiu7 siu7 kam2-tong7 kau3 chhio3 chhut-lai5. 
  “An2-ni tioh8, koh chiam7-si5 e5 jim2-nai7 na7-tiaN7. Na7 kau3 thian-tong5, goa2 sou2 te7 it him-bou7 ai3 khoaN3 e5 chiu7-si7 Li7-li7 kou2-chui e5 bin7.” A-hoa ia7 chhio3 chhut-lai5, chiu7 saN-kap lam2-oa2 lai5 to2 ti7 hit-e5 chioh8-teng2. Hai2-eng2 u7 phah-tioh8 in e5 chioh8-poaN5 lai5 phun3 chui2-chhiu. Hng7-hng7 e5 goa7-iuN5 u7 hai2-eng2, gong-gong hau2 e5 siaN chit8-tin7 chit8-tin7 teh hiang2 lai5. Chin kng-liang7 chheng-chhai2 e5 geh8, koa3 ti7 khong-tiong teh chiau3-iau7 chit-e5 an-cheng7, chheng liang5 e5 kang2-tou. A-hoa chiam7-si5 teh khoaN3 hit-e5 geh8, liau2-au7 soa3 khun3-khi3. Pek-jim2 hoat-kak A-hoa teh khun3, chiu7 beh kin2-kin2 kio3 i chhiN2, khiok A-hoa bak8-chiu khui chit8-e7, chiu7 koh khun3-khi3. 
  Pek-jim2 kin2-kin2 thng3 i e5 saN lai5 hou7 A-hoa kah. Hut-jian5 i u7 kam2-kak hai2-chui2 i2-keng chiuN7 kau3 ti7 chioh8-poaN5 teng2 lah. “Boan2-tiau7!” kiaN-hiaN5 liah8 Pek-jim2 e5 sim. I kin2-kin2 koh kio3 A-hoa, khiok A-hoa long2 bo5 chhiN2. I chiu7 pho7 A-hoa khi2-lai5. In loh8 chioh8-poaN5-e7 e5 si5 hai2-chui2 i2-keng kau3 ti7 kha-thui2 lah. Gong5-ngiah8 kap kiaN-hiaN5 hou7 Pek-jim2 e5 choan5-sin long2 nge7-tit8 khi3. I chit8-chhiu2 pho7 A-hoa, chit8-chhiu2 bong chioh8-thau5 lai5 beh kin2-kin2 chau2-li7 hit-e5 sou2-chai7. Khiok Pek-jim2 oan5-choan5 sit-loh8 hong-hiong3 khi3, chui2 i2-keng kau3 ti7 poaN3-sin lah, koh kiaN5 long2 bo5 chhut-lou7 thang koe3 hit-e5 chioh8-poaN5, khi-khu e5 hai2-piN. 
  In nng7-lang5 e5 sin-khu long2 hou7 hai2-eng2 phun3-kau3 tam5-lok-lok khi3. KiaN5-kau3 chit sou2-chai7 Pek-jim2 soa3 kut8-kha lai5 siak-to2. 
  A-hoa kui-sin long2 chim3 ti7 chui2-lai7 lah, A-hoa chhiN2 khi2-lai5. “Pa-pa, pa-pa!” A-hoa ia7 toa7 tioh8-kiaN lai5 lam2-oa2 ti7 Pek-jim2! 
  “Li7-li7, m7-bian2 kiaN! Li2 kin2-kin2 chhoa7 goa2 kiaN5 khah bo5 chui2, koan5 e5 sou2-chai7!” In nng7-lang5 chiu7 saN lam2-oa2, saN hu5-chhi5 lai5 thoat-li7 hit-e5 gui5-hiam2 e5 sou2-chai7. 
  Tu2-tioh8 chit-e5 su7 keh-jit8, A-hoa chiu7 phoa3-piN7 bo5 hoat-tou7 thang khi2-chhng5 lah. I tui3 poaN3-mi5 chiu7 hoat-sio, kau3 ti7 keh-cha2-khi2 long2 bo5 the3-liang5. 
  Pek-jim2 u7 pai3-thok lu2-koan2 e5 A-po5 kin2-kin2 chhiaN2 i-seng lai5. Chong2-si7 kau3 hit tiong-tau3 jiat8 long2 ke3-siok8 chheng3-koaiN5. A-hoa in-ui7 jiat8 e5 ian5-kou3 long2 bo5 chhiN2 teh khun3. Kau3 hit e7-pou A-hoa khai-si2 cho3-pang3. Hit chit8-mi5 u7 koh chhiaN2 i-seng lai5 khoaN3 e5 si5, kong2 si7 ok-seng3 e5 ui7-tng5 iam7. 
  Hit chit8-mi5 A-hoa u7 pang3 chin li7-hai7, Pek-jim2 u7 chhiaN2 A-po5 lai5 su-hau7 A-hoa. Ka-ki7 ia7 long2 bo5 khun3 lai5 che7 ti7 A-hoa e5 chhng5-piN lai5 khan i e5 chhiu2, bong i e5 thau5-khak, thiaN i e5 chhoan2-khui3. Te7-ji7 jit8 A-hoa chiu7 pang3 ng5-sek e5 mih8. I e5 cho3-pang3 na2-lai5 na2 li7-hai7. Ta7-saN jit8 chiu7 pang3 ang5-sek e5 huih lah. Pek-jim2 e5 put-an kap pe2-pak8 long2 hian2-chhut lai5. I si3-koe3 khi3 chheng2-kau3 lang5, koh long2 bo5 sioh sou2-hui3 lai5 chong5-tang chong5-sai. 
  Kau3 ti7 te7-si3 jit8, A-hoa e5 soe-jiok8 i2-keng kau3 ti7 choat8-tiam2 lah, khiok cheng5-heng5 long2 bo5 khah ho2-se3. Ti7 mi5-si5 tan2-hau7 boe7-kau3 thiN-kng thang koh chhiaN2 i-seng. 
  “Chit-e5 gin2-na2 e5 siN3-mia7 i2-keng chin gui5-hiam2!” Hit cha2-khi2 chhiaN2 lai5 e5 lau7 i-seng chin2-toan3 A-hoa liau2-au7 u7 io5-thau5 lai5 tui3 Pek-jim2 an2-ni kong2, Pek-jim2 thiaN-tioh8 chit-ku3 oe7, bin7 pian3-sek, sin-khu ngiauh8-ngiauh8-chhoah. 
  “Sian-siN ah, u7 sim2-mih8 khah tho3-tong3 e5 pan7-hoat, a2-si7 ioh8 thang chu3 a2-bo5?” 
  Pek-jim2 chin tioh8-kip lai5 mng7 i-seng, khiok i-seng siuN7 chit8-e7..., liau2-au7 thou2 chit8-e5 khui3. 
  “Goa2 siuN7 kin2-kin2 chhiu2-siok8 khi3 jip8 piN7-iN7.” 
  I-seng tng2-khi3 liau2-au7 Pek-jim2 chiu7 chhiaN2 lang5 khi3 tham3-mng7 koan-he7 jip8-iN7 e5 pan7-hoat. 
  “Tioh8 seng kiau2-lap8 500 khou e5 jip8-iN7-hui3,” to3-tng2 lai5 e5 chheng-lian5 an2-ni po3-ko3 Pek-jim2. 
  Chong2-si7 Pek-jim2 e5 chhu3-lai7 chha-put-to long2 bo5 chiN5 lah. “U7 sim2-mih8 pan7-hoat?!” Pek-jim2 ti7 sek-lai7 kiaN5-lai5 kiaN5-khi3 siuN7 kau3 chin choat8-bang7 thong3-khou2. Chong2-si7 au7-lai5 i chhin-chhiuN7 u7 siuN7-tioh8 sim2-mih8 ho2 e5 pan7-hoat lai5 theng5-kha, koh kin2-kin2 kiaN5 kau3 piah-kak e5 toh-kui7 khi3. Pek-jim2 e5 chhiu2 u7 liah8-tioh8 i e5 chhiu2-the5-khim5, lai5 giah8 khi2-lai5 ti7 i e5 heng-cheng5, i u7 chiong i e5 chhui3 aN3 ti7 khim5 e5 peN3 lai5 chiam7-si5 khia7 ti7 hia tiu5-tu5, u7 bak8-sai2 e5 iaN2 chhut-hian7 ti7 i e5 bak8-chiu, chong2-si7 i sui5-si5 chiong bak8-sai2 koh thun loh8-khi3, chau2-kau3 A-hoa e5 chhng5-piN, lai5 tham3 i e5 cheng5-heng5, au7-lai5 tan2-hau7 A-po5 jip8 lai7-bin7, i chiah giah8 khim5 chhut-mng5 khi3. 
  Theng5 tiap8-a2-ku2 i jip8-lai5 e5 si5, i e5 chhiu2-the5-khim5 i2-keng bo5 khoaN3-kiN3 lah. Khiok i u7 tui3 te5-a2-lai7 jim5 500 khou chhut-lai5, kau-tai3 A-po5 kin2-kin2 khi3 chhiu2-siok8 beh jip8-iN7. 
  A-po5 chhut-mng5 e5 si5 Pek-jim2 kin2-kin2 koh lai5 che7 ti7 A-hoa e5 chhng5-piN. 
  I hoat-kak tioh8 A-hoa e5 hou-khip i2-keng u7 ko3-iuN7 lah. Jiat8 ia7 koh chheng3 chin-koaiN5. 
  Pek-jim2 u7 khan-an5 A-hoa e5 chhiu2, i e5 sim-cheng5 chin tioh8-kip siong-pi. 
  A-hoa u7 in-ui7 kan-khou2 teh chhoan2, koh tin2-tang7 i e5 sin-khu. 
  “Li7-li7! Li7-li7! Li2 an2-choaN2?!” Pek-jim2 u7 chit8-chhiu2 gim7-oa2 A-hoa e5 chhiu2, chit8-chhiu2 lai5 so i e5 heng-kham2. 
  “Pa-pa, pa-pa, pho7 goa2, pho7 goa2!” A-hoa soe-lam2 bo5 lat8 e5 siaN u7 an2-ni ai-kiu5. 
  Pek-jim2 kin2-kin2 tui3 chhng5-teng2 lai5 pho7 A-hoa khi2-lai5. Siong-pi, choat8-bang7 e5 ou-hun5 chhin-chhiuN7 kiong5-hong, po7-u2 sau3-loh8 ti7 i e5 sim-lai7. 
  “Siong7-te3 ah, kiu3 goan2! K-i-u3 g-o-a2-a!!” 
  Pek-jim2 pho7 A-hoa lai5 kui7-loh8 ti7 pang5-keng-lai7, soa3 pang3-siaN toa7-hau2. 
  “Goa2 e5 thiN-sai3! Goa2 e5 thiN-sai3!” 
  Bak8-sai2 chhin-chhiuN7 toa7-chui2 piaN3-loh8 ti7 i e5 heng-cheng5. I e5 bin7 ng3 tui3 thiN-teng2 khi2-khi3, khau3-siaN ti7 i e5 na5-au5 choat8-kau3 ou7-ou7-kio3. 
  I pi-chham2, ki5-iN7 e5 siaN u7 kiaN-chhiN2 A-hoa. A-hoa bak8-chiu thi2-khui lai5 khoaN3 Pek-jim2 e5 bin7, chiu7 chhun i soe-jiok8 e5 chhiu2 lai5 bong Pek-jim2 piN3-peh8 e5 thau5-mng5. 
  “Pa-pa, li2 m7-thang hau2, lan2 koh chiam7-si5 e5 jim2-nai7 na7-tiaN7. Na7 ti7 thian-tong5 lan2 bo5 koh lau5 bak8-sai2, bo5 koh kan-khou2. Lan2 koh chiam7-si5 e5 jim2-nai7 na7-tiaN7!” 
  A-hoa e5 siaN chhin-chhiuN7 beh hoa-khi3 e5 khoan2, i e5 bak8-chiu ia7 u7 chit8-tiau5 bak8-sai2 sui5 loh8 lai5. Pek-jim2 khoaN3-kiN3 A-hoa chhiN2 koh tui3 i kong2-oe7, chiu7 kin2-kin2 an-cheng7. 
  “Si7 lah, lan2 koh chiam7-si5 e5 jim2-nai7 na7-tiaN7! Bin5-na2-jit8 pa-pa oe7 chhoa7 li2 khi3 jip8-iN7, bo5 loa7-ku2 Li7-li7 chiu7 oe7 ho2, hit si5 Li7-li7 oe7-thang koh thit-tho5, oe7-thang chiah8-mih8. Ah, tioh8! Pa-pa chiah boe2 phong7-ko2 hou7 li2 chiah8, phong7-ko2 si7 li2 ku2-ku2 sou2 him-bou7 ai3 beh chiah8 e5.” Pek-jim2 sim-cheng5 chin kip e5 tiong-kan lai5 kong2 an2-ni beh kou2-bu2, an-ui3 A-hoa. 
  Khiok A-hoa ng3 i bi5-chhio3 chit8-e5..., chiu7 koh khun3-khi3. 
  “Li2 m7-thang an2-ni hau2 lai5 kiau2-jiau2 gin2-na2 e5 sim. Tioh8 an-cheng7!” A-po5 u7 khui mng5 jip8 lai5, kiaN5-kau3 Pek-jim2 e5 bin7-cheng5, chiu7 chiong A-hoa chiap-khi3, he7 ti7 chhng5-nih8. 
  “Gin2-na2 i2-keng chiah-nih8 chiah8-lat8 lah, toa7-lang5 tioh8 leng2-cheng7!” A-po5 u7 he7 A-hoa hou7 ho2-se3, chiu7 khia7 ti7 A-hoa e5 chhng5-piN lai5 khoaN3 i e5 bin7. 
  “Sit8-chai7 si7 chit8 e5 chin koai, chin kho2-ai3 e5 gin2-na2! Chin kho2-sioh! Chin kho2-sioh!” 
  A-po5 u7 khan i e5 kun5 khi2-lai5 chhit i e5 bak8-sai2, Pek-jim2 ia7 chau2-oa2 lai5 ti7 chhng5-piN, chiu7 kui7 ti7 A-hoa e5 sin-piN, chhiu2 liah8 A-hoa e5 chhiu2, in-ui7 siong-sim lai5 sin-khu tin2-tang7. “Li7-li7, li2 m7-thang li7-khui goa2 khi3! Tek-khak m7-thang li7-khui goa2 khi3!” I e5 bak8-sai2 koh chit8-pai2 moa2-lau5 i e5 bin7. 
  Chong2-si7 ti7 hit chit8-mi5 e5 poaN3-mi5, A-hoa e5 leng5-hun5 chiu7 kui-thiN, li7-khui se3-kan lah. 
  ××× 
</CL>
<HL>

10 再會ah，我e5天使 
隔日就是禮拜日，百忍kap阿花真早就來到ti7拜堂teh等候聚會。 
Hit一早起牧師e5講道題目，就是「有一個王國，叫做疼。」經過吟詩、祈禱、讀經了後，牧師有企起來講，「親愛e5兄姐，ti7約翰一書4章7節、8節有teh講：『所疼e5兄弟ah，咱著相疼；因為疼是tui3上帝來，見若疼e5是tui3上帝生，koh bat上帝。無疼e5 m7-bat上帝，因為上帝是疼。』Koh十六節講，『上帝所有疼咱e5，咱也知也信。上帝就是疼，koh人tiam3 ti7疼，就是tiam3 ti7上帝，上帝也tiam3 ti7伊。』」
上帝是疼，伊 tui3疼來創造世間，tui3疼來創造萬物，tui3疼來造人照伊e5形像。伊tui3疼hou7人代表伊，thang管理這個世間，hou7人有主權kap自由。人犯罪墜落了後，上帝tui3疼koh將伊獨生子賞賜hou7咱，甘願chhek就 卑微。Koh tui3疼hou7伊e5子來代替咱人攏總e5罪孽，擔當咱e5罪責，受百般e5凌辱、苦楚。伊tui3疼hou7伊e5子死ti7十字架頂，hou7咱得著安穩平安。伊tui3疼koh為咱開救贖e5活路，hou7見若信主e5人會thang得救來閃免這世間e5滅無。 
伊tui3疼koh為咱悔改e5罪人設立一個王國，beh hou7咱ti7 hia享受永遠活。伊tui3疼hou7咱ti7 hit-e5國thang koh kap伊交陪。因為上帝是疼，koh是切切需要疼e5。伊e5王國也beh叫做疼e5王國。因為疼是hit-e5國e5一條e5法律，koh人ti7 hia只有beh相疼，也beh講疼e5事以外無別物。 
Ti7 hit-e5疼e5國無有憂傷艱苦e5事情。不幸kap悲慘也無koh入hit-e5所在。Ti7 hia人無koh勞苦，無koh chhoe7求，因為ti7疼e5內面有真理kap活命滿滿。 
Ti7疼e5內面也無怨嘆、不安、孤獨，因為疼e5光beh照滿人e5心。Ti7 hit-e5疼e5內面人只有beh享受疼奇妙e5快樂。 
世間人ah，你著仰望hit個疼e5王國，你著giah8頭向望。 
除去這層事，人ti7世間是絕望、不幸、悲慘。 
世間人ah，你著chhoe7求hit個疼e5王國。Ti7 hia有活命kap真理滿滿。 
除去這層事，人ti7世間有艱苦、驚惶、不安。 
Ti7 hit-e5國，伊e5王也是叫做疼，因為王e5頭額有伊e5名，疼e5字。 
疼e5王beh發出疼e5光來照耀伊e5城，國內e5江河也beh反射疼e5白光。Ti7 hia無有暗時e5影。百姓beh ti7 hit-e5疼e5河邊，向疼e5王來唱疼e5讚歌。相疼e5情境，ti7 hia e5街市、路上、樹腳攏有看見。 
這個偉大，疼e5國是幸福、快樂e5國。人beh ti7 hit內面boe7記得一切世上e5艱苦。」 
牧師e5講道有激起真大e5興奮ti7會場內。散會了後百忍轉來到ti7旅館e5房間e5時，伊e5心iau2-ku2親像帶著一個極其奇妙e5眠夢e5款，有一種神秘e5歡喜留teh。 
Tui3 chiah-e5事以後百忍就chhoa7阿花熱心去赴每擺e5聚會。有一暗聚會了後，百忍有chhoa7阿花到和平島e5海水浴場去thit-tho5。 
Hit一暝特別燒熱，koh是真sui2 e5月暗。雖然時間是出十點lah，iau2-ku2街路上行遊e5人真正濟。 
海水浴場有真濟泅浴e5人teh熱滾滾。百忍有牽阿花來行hit-e5鬧熱e5海岸。In真開心來看hiah-e5 hou3水e5青年，囡仔ti7水內teh做百樣e5戲水。百忍卻攏無看著甚物，iau2-ku2伊tauh8-tauh8問阿花有心適無？阿花感覺真歡喜快樂。百忍也是真快樂。In順hit-e5海岸來那行那看，行到離開泅浴遠遠e5邊角去。Ti7 hia逐項攏真安靜，只有遠遠有聽著泅浴e5人teh喝嚷微弱e5聲ti7做陣teh哮海湧e5聲音e5內面teh起hiat na7-tiann7。到ti7一個有石頭e5所在阿花就牽百忍來盤hiah-e5石頂繼續行。大石小石khi-khi嶇嶇佔滿hit帶e5海邊。阿花著用力來幫贊百忍經過hit-e5石頭e5海岸。In兩人ti7困難e5進行中感覺真趣味，來那笑那盤。到ti7一塊真舒服e5大石磐頂e5時，百忍就提議beh坐hit頂面歇睏。In就相kap坐ti7 hia，koh煞褪in e5鞋起來，將腳來chhun落ti7海水e5內面。後來阿花有giah8頭看著後面基崙市e5夜景。 
「爸爸，真sui2 e5光景！！親像天堂e5款式！」阿花忽然嚷出來。果然有影，基崙市e5夜景光明燦爛浮出ti7海水e5 hit爿岸。 
「我攏無看著甚物。Li7-li7請你講hit個親像天堂e5夜景hou7我聽。」百忍用腳來la7海水。 
「真正sui2！燦爛e5光有thang3到空中起去！」阿花直直teh看hit-e5美麗，光明宛然天界e5夜景來teh感嘆無煞。 
「Hit-e5扑算是山頂e5厝e5光lah！」百忍an2-ni替阿花說明。 
「爸爸，連海面也有真sui2，燦爛e5光，hit-e5光攏會振動，koh照到咱e5面前來！」 
「Hit-e5扑算是反照ti7水內e5光lah。An2-ni一定是真sui2！總是卻我無看見。」百忍an2-ni講來倒直ti7 hit個石磐頂。阿花也翻身仆落ti7伊e5身邊來看百忍e5面。 
「爸爸，咱koh暫時e5忍耐na7-tiann7。若到天堂e5所在，咱會thang看著koh較sui2 e5光景，hit時這款e5所在無看著ma7無感覺an2-choann2。」 
百忍看著阿花這種用心e5安慰就受感動到笑出來。 
「An2-ni著，koh暫時e5忍耐na7-tiann7。若到天堂，我所第一欣慕ai3看e5就是Li7-li7古錐e5面。」阿花也笑出來，就相kap攬倚來倒ti7 hit-e5石頂。海湧有扑著in e5石磐來噴水鬚。遠遠e5外洋有海湧，gong-gong哮e5聲一陣一陣teh響來。真光亮清彩e5月，掛ti7空中teh照耀這個安靜、清涼e5港都。阿花暫時teh看hit個月，了後煞睏去。百忍發覺阿花teh睏，就beh緊緊叫伊醒，卻阿花目珠開一下，就koh睏去。 
百忍緊緊褪伊e5衫來hou7阿花蓋。忽然伊有感覺海水已經上到ti7石磐頂lah。「滿潮！」驚惶掠百忍e5心。伊緊緊koh叫阿花，卻阿花攏無醒。伊就抱阿花起來。In落石磐下e5時海水已經到ti7腳腿lah。Gong5-ngiah8 kap驚惶hou7百忍e5全身攏硬直去。伊一手抱阿花，一手摸石頭來beh緊緊走離hit-e5所在。卻百忍完全失落方向去，水已經到ti7半身lah，koh行攏無出路thang過hit個石磐、崎嶇e5海邊。 
In兩人e5身軀攏hou7海湧噴到tam5-lok-lok去。行到這所在百忍煞kut8腳來摔倒。 
阿花歸身攏浸ti7水內lah，阿花醒起來。「爸爸，爸爸！」阿花也大著驚來攬倚ti7百忍！ 
「Li7-li7，m7免驚！你緊緊chhoa7我行較無水、懸e5所在！」In兩人就相攬倚、相扶持來脫離hit-e5危險e5所在。 
Tu2著這個事隔日，阿花就破病無法度thang起床lah。伊tui3半暝就發燒，到ti7隔早起攏無退涼。 
百忍有拜託旅館e5阿婆緊緊請醫生來。總是到hit中晝熱攏繼續chheng3懸。阿花因為熱e5緣故攏無醒teh睏。到hit e7晡阿花開始做放。Hit一暝有koh請醫生來看e5時，講是惡性e5胃腸炎。 
Hit一暝阿花有放真厲害，百忍有請阿婆來su-hau7阿花。家己也攏無睏來坐ti7阿花e5床邊來牽伊e5手，摸伊e5頭殼，聽伊e5喘氣。第二日阿花就放黃色e5物。伊e5做放那來那厲害。第三日就放紅色e5血lah。百忍e5不安kap把縛攏顯出來。伊四界去請教人，koh攏無惜所費來chong5東chong5西。 
到ti7第4日，阿花e5衰弱已經到ti7絕點lah，卻情形攏無較好勢。Ti7暝時等候boe7夠天光thang koh請醫生。 
「這個囡仔e5性命已經真危險！」Hit早起請來e5老醫生診斷阿花了後有搖頭來tui3百忍an2-ni講，百忍聽著這句話，面變色，身軀ngiauh8-ngiauh8-chhoah。 
「先生ah，有甚物較妥當e5辦法，抑是藥thang注抑無？」 
百忍真著急來問醫生，卻醫生想一下…，了後吐一個氣。 
「我想緊緊手續去入病院。」 
醫生轉去了後百忍就請人去探問關係入院e5辦法。 
「著先繳納500箍e5入院費，」倒轉來e5青年an2-ni報告百忍。 
總是百忍e5厝內差不多攏無錢lah。「有甚物辦法？！」百忍ti7室內行來行去想到真絕望痛苦。總是後來伊親像有想著甚物好e5辦法來停腳，koh緊緊行到壁角e5桌櫃去。百忍e5手有掠著伊e5手提琴，來giah8起來ti7伊e5胸前，伊有將伊e5嘴ann3 ti7琴e5柄來暫時企ti7 hia躊躇，有目屎e5影出現ti7伊e5目珠，總是伊隨時將目屎koh吞落去，走到阿花e5床邊，來探伊e5情形，後來等候阿婆入內面，伊chiah giah8琴出門去。 
停tiap8仔久伊入來e5時，伊e5手提琴已經無看見lah。卻伊有tui3袋仔內jim5 500箍出來，交代阿婆緊緊去手續beh入院。 
阿婆出門e5時百忍緊緊koh來坐ti7阿花e5床邊。 
伊發覺著阿花e5呼吸已經有各樣lah。熱也koh chheng3真懸。 
百忍有牽an5阿花e5手，伊e5心情真著急傷悲。 
阿花有因為艱苦teh喘，koh振動伊e5身軀。 
「Li7-li7！Li7-li7！你an2-choann2？！」百忍有一手gim7倚阿花e5手，一手來挲伊e5胸坎。 
「爸爸，爸爸，抱我，抱我！」阿花衰lam2無力e5聲有an2-ni哀求。 
百忍緊緊tui3床頂來抱阿花起來。傷悲、絕望e5烏雲親像強風、暴雨掃落ti7伊e5心內。 
「上帝ah，救阮！K-i-u3 g-o-a2-a！！」 
百忍抱阿花來跪落ti7房間內，續放聲大吼。 
「我e5天使！我e5天使！」 
目屎親像大水拚落ti7伊e5胸前。伊e5面向 tui3天頂起去，哭聲ti7伊e5嚨喉絕到嗚嗚叫。 
伊悲慘、奇異e5聲有驚醒阿花。阿花目珠展開來看百忍e5面，就chhun伊衰弱e5手來摸百忍變白e5頭毛。 
「爸爸，你m7-thang哮，咱koh暫時e5忍耐na7-tiann7。若ti7天堂咱無koh流目屎，無koh艱苦。咱koh暫時e5 忍耐na7-tiann7！」 
阿花e5聲親像beh hoa去e5款，伊e5目珠也有一條目屎sui5落來。百忍看見阿花醒koh tui3伊講話，就緊緊安靜。 
「是lah，咱koh暫時e5忍耐na7-tiann7！明若日爸爸會chhoa7你去入院，無偌久Li7-li7就會好，hit時Li7-li7會thang koh thit-tho5，會thang食物。Ah，著！爸爸chiah買蘋果hou7你食，蘋果是你久久所欣慕ai3 beh食e5。」百忍心情真急e5中間來講an2-ni beh鼓舞、安慰阿花。 
卻阿花向伊微笑一個…，就koh睏去。 
「你m7-thang an2-ni哮來攪擾囡仔e5心。著安靜！」阿婆有開門入來，行到百忍e5面前，就將阿花接去，下ti7 床nih8。 
「囡仔已經chiah-nih8食力lah，大人著冷靜！」阿婆有下阿花hou7好勢，就企ti7阿花e5床邊來看伊e5面。 
「實在是一個真乖、真可愛e5囝仔！真可惜！真可惜！」 
阿婆有牽伊e5裙起來拭伊e5目屎，百忍也走倚來ti7床邊，就跪ti7阿花e5身邊，手掠阿花e5手，因為傷心來身軀振動。「Li7-li7，你m7-thang離開我去！的確m7-thang離開我去！」伊e5目屎koh一擺滿流伊e5面。 
總是ti7 hit一暝e5半暝，阿花e5靈魂就歸天，離開世間lah。 
  ××× 
</HL>