<CL>
  Se3-kan Lang5 Tioh8 ChaiN2-iuN7`KiaN5 Chiah Thang Tit-tioh8 Kiu3. 
  (Thak8 Chhut Ai-kip8 ki3 12:24--30.) 
  Sin Ku7 iok e5 chong2-chi2, chiu7-si7 hou7 se3-kan lang5 oa2-kho3 Ia5-sou ti7 sip8-ji7-ke3 e5 kong-lo5, chiah thang bian2 ti7 sim2-phoaN3 e5 si5 teng7 choe7. Siong5-se3 chha5-kho2 Seng3-keng chheng chiuN ban7 chat, hoan2 hok koe2-beng5, bo5 m7 si7 ai3 se3-kan lang5 siong5-se3 beng5 kiu3-un e5 hoat-tou7, sit8-chai7 Seng3-keng sou2 lun7 e5 su7-chek pau-ham5 kek8 khoah. I2-sek-liat8 lang5 tit-tioh8 kiu3 chhut Ai-kip8 e5 khou2-lan7, si7 tai7-seng piau2-beng5 lan2 au7-tai7 e5 lang5 oe7 thoat-li7 choe7-ok tang7-taN3 e5 ki-koan. Sou2-i2 lan2 thak8 chit chiuN, eng-kai khoaN3 choe3 Siong7-te3 kiu3-to7 heng5-chong7 e5 tou5, kap lan2 teh-beh tit kiu3 e5 lang5 u7 toa7 li7-ek. I2-sek-liat8 lang5 ti7 Ai-kip8 be7 thau2-pang3 e5 keng2-hong2 chhin-chhiuN7 iau2-be7 tit-tioh8 kiu3 e5 choe7-jin5. I2-sek-liat8 lang5 tit-tioh8 thau2-pang3 sou2 eng7 e5 hoat-tou7 chhin-chhiuN7 tai7-seng piau2-beng5 Ia5-sou Ki-tok au7 jit8 kiu3 choe7-jin5 sou2 eng7 e5 hoat-tou7. I2-sek-liat8 lang5 tiam3 Ai-kip8 choe3 kek8 kho2-lin5 e5 lou5-chai5, bo5 lang5 oe7 pang-chan7 in, ia7 bo5 lang5 goan7 pang-chan7 in, in ka-ki7 ki3-jian5 boe7 ka-ki7 pang-chan7, siat-su2 ka-ki7 kiu3, koh-khah kan-khou2, kap be7 hoan2-hoe2 koe2-piN3 e5 choe7-jin5 saN-tang5. Be7 hoan2-hoe2 koe2-piN3 e5 lang5 choe3 cheng5-iok8 e5 lou5-chai5, chhin-chhiuN7 I2-sek-liat8 lang5 choe3 Ai-kip8 e5 lou5-chai5. Be7 hoan2-hoe2 koe2-piN3 e5 lang5 choe3 choe7-ok e5 lou5-chai5, eng2 bo5 thau2-pang3 e5 jit8, chhin-chhiuN7 kha chhiu2 hou7 lang5 pak8--teh, thong sin-khu boe7-oe7 chu7-iu5. Se3-kan lang5 choe3 m7-tioh8, choe3 phaiN2, tauh8-tauh8 hoan7-tioh8 Siong7-te3 gi7 e5 siu7-khi3, ka-ki7 chai boe7 siam2-pi7 chiong-lai5 e5 heng5-hoat8. Kai-chai3 Ia5-sou hian3 ka-ki7 e5 sin-khu, chhin-chhiuN7 kou2-cha2 lang5 lau5 iuN5-a2 e5 huih hian3 choe3 che3-mih8, choe3 ban2-hoe5 choe7-ok e5 le2, sou2-i2 Siong7-te3 chiu7 hoaN-hi2 chiap-lap8 lan2 u7 choe7 e5 lang5. 
  Tng si5 Siong7-te3 kang3 chai-e7 ti7 Ai-kip8 kok, in-ui7 I2-sek-liat8 lang5 khia7-khi2 ti7 hit sou2-chai7, boe7 bian2-tit kap Ai-kip8 lang5 tang5-siu7 chai-lan7. Kai-chai3 Siong7-te3 cha2-cha2 lip8 chit8 e5 hoat-tou7, kiu3 keng2-soan2 e5 peh-siN3 li7-khui, na7 bo5, I2-sek-liat8 lang5 e5 toa7-kiaN2 kap thau5-chui2 e5 cheng-siN, iah8 tioh8 kap Ai-kip8 lang5 e5 toa7-kiaN2 thau5-chui2 cheng-siN piN5-piN5 siu7 phah--si2. (Chhut 12: 19[29].) Lan2 se3-kan lang5 iah8 si7 an2-ni. Seng3-keng kong2, “Sin3 I e5 lang5 boe7 siu7 sim2-phoaN3, m7 sin3 e5 lang5 i2-keng siu7 sim2-phoaN3, in-ui7 m7 sin3 Siong7-te3 tok8-siN kiaN2 e5 mia5.” (Iok-han7 3:18.) Tui3 che khoaN3, lan2 e5 choe7 i2-keng tiaN7-tioh8, chi2-u7 heng5-hoat8 be7 kau3 sin-chiuN7 na7-tiaN7. I2-sek-liat8 lang5 ti7 Ai-kip8, Siong7-te3 e5 kiu3-un be7 hian2-chhut e5 tai7-seng, in e5 choe7 i2-keng tiaN7-tioh8--lah. I2-sek-liat8 lang5 than3 Siong7-te3 e5 hoan-hu3, chiong iuN5-a2 e5 huih lai5 boah siang-peng5 mng5-khia7, thong ke e5 lang5 long2 chu7-chip8 ti7 boah-huih e5 mng5-lai7, m7 hou7 in chhut--khi3. IuN5-a2 eng7 he2 sio-sek8 chiah8 e5 si5 tioh8 ha5-toa3, chheng7-oe5, kiah8 koaiN2-a2 teh chiah8, chit kui2 hang7 e5 hoan-hu3 long2 tioh8 sit8-heng5, te7-it iau3-kin2--e5 chiu7-si7 hiu3-huih. Siong7-te3 kong2, “Goa2 chit8-e7 khoaN3-kiN3 u7 huih, chiu7 poaN5-ke3 lin2 e5 chhu3.” Lan2 chha5-kho2 huih e5 i3-su3 bo5 oh beng5, chiu7-si7 piau2-beng5 Ia5-sou e5 po2-huih. IuN5-a2 e5 huih kiu3 I2-sek-liat8 lang5, chiu7-si7 tai7-seng piau2-beng5 Ia5-sou Ki-tok e5 huih kiu3 se3-kan e5 choe7-jin5. Thai5 bo5 choe7 e5 iuN5-a2 lai5 kiu3 I2-sek-liat8 lang5 e5 toa7-kiaN2, chhin-chhiuN7 Seng3-keng kong2, Siong7-te3 e5 IuN5-ko Ki-tok ui7-tioh8 se3-kan lang5 e5 choe7, lau5-huih si2-sit, gi7--e5 thoe3 put-gi7 si2, hou7 sin3 e5 lang5 eng2 boe7 teng7-choe7. An2-ni Ia5-sou e5 si2 chiu7 thang kiu3 sin3 I e5 lang5 tit-tioh8 eng2-oah8, eng2 boe7 kau3 biat8-bo5. I2-sek-liat8 lang5 eng7 iuN5-a2 huih boah ti7 mng5-bai5 mng5-khia7, thong ke e5 lang5 bih ti7 chhu3-lai7, che chiu7-si7 eng7 huih choe3 siam2-pi7 hoan7-lan7 e5 sou2-chai7, oa2-kho3 huih chiu7 tit-tioh8 kiu3. Phah-si2 Ai-kip8 lang5 e5 toa7-kiaN2 e5 thiN-sai3 khoaN3-kiN3 huih chiu7 bo5 jip8--lai5. Tiong-kok u7 sou2-chai7 e5 hong-siok8, tu2-tioh8 un-ek8 a2-si7 beh siam2-pi7 sim2-mih8 chai-hai7, tioh8 thai5 koe, iuN5, cheng-siN, chiong huih boah ti7 mng5-bai5 kap sia7-li2 e5 si3-bin7, lai5 siam2-pi7 un-ek8, an-tiaN7 he2-chai. Soe3-han3 gin2-na2 iah8 u7 eng7 huih sia2 “sip8” ji7 ti7 thau5-hiah lai5 siam2-pi7 kui2-sui7. Chit ho7 hong-siok8 m7 chai tui3 siaN2 si5 khi2, chong2-si7 iah8 thang in2 choe3 Po2-huih siok8-choe7 e5 kan-cheng3. I2-sek-liat8 lang5 eng7 huih kou5 ti7 mng5--nih8, chiu7 tit-tioh8 huih e5 po2-hou7, choe7-jin5 lai5 chhe7 Ia5-sou, sin3-hok8 oa2-kho3 Ia5-sou, chiu7 tit-tioh8 Chu2 lau5-huih kong-lo5 e5 pi3-iu7, hoan7-na7 chiu7-kun7 Ia5-sou, ka-ki7 jin7 choe3 choe7-jin5, beng5 chai sim2-phoaN3 boe7 to5-siam2--tit, siuN7 bih ti7 Ia5-sou e5 huih e7. Siong7-te3 bat kong2, “KhoaN3-kiN3 mng5-bai5 mng5-khia7 boah-huih, tek-khak poaN5-ke3 in e5 mng5.” (Chhut 12:23.) In-ui7 an2-ni in bo5 giau5-gi5, m7-kaN2 pian7-pok, chi2-u7 siong-sin3 Ia5-sou thoe3 in si2, si7 u7 kong-hau7, oe7 kiu3 i bian2-tit Siong7-te3 e5 toa7 siu7-khi3, chiu7 chiau3 Siong7-te3 kiu3 un e5 hoat-tou7 choe3, bo5 m7 tit-tioh8 peng5-an. 
  I2-sek-liat8 lang5 ti7 Ai-kip8 siu2 PoaN5-ke3 choeh, sui-jian5 siu2 Siong7-te3 sou2 hoan-hu3 tak8-hang7 e5 le2-sou3, chong2-si7 te7-it m7-thang bo5--e5, chiu7-si7 boah-huih chit-hang7. Siong7-te3 long2 bo5 kong2 khoaN3-kiN3 lin2 io ha5 toa3, kha chheng7 oe5, chhiu2 kiah8 koaiN2, Goa2 chiu7 poaN5-ke3 bo5 hai7--lin2. Siat-su2 u7 lang5 tak8-hang7 chiau3 sou2 hoan-hu3 khi3 kiaN5, ki5-tiong lang3 boah-huih chit8 hang7 bo5 kiaN5, li2 phah-sng3 chaiN2-iuN7? ThiN-sai3 kiam2 m7 si7 iu5-goan5 beh jip8-khi3 thai5 si2 in e5 toa7 kiaN2--mah? Sou2-i2 bo5 lun7 lang5 chaiN2-iuN7 chun-siu2 PoaN5-ke3 choeh, na7 bo5 eng7 huih boah ti7 mng5--nih8, ki5-u5 e5 le2-sou3 sui u7 oan5-choan5 siu2, iu5-goan5 boe7 bian2-tit toa7 kiaN2 si2. Se3-chiuN7 u7 kiaN5 choe3 toan-hong e5 lang5, goa7-phe5 u7 kau3-iu2 e5 khoan2-sit, tit-tioh8 chhu3-piN o-lo2, sim7-chi3 i2-keng hong7-kau3 nia2 soe2-le2, siong5-siong5 u7 lang5 kio3 i choe3 Ki-tok-tou5, peng5-sou3 ia7 chun-siu2 Kau3-hoe7 tak8-hang7 e5 kui-ku2 le2-gi5, in ka-ki7 phah-sng3 m7 kiaN chiong-lai5 e5 sim2-phoaN3, bo5 phah-sng3 bo5 bih ti7 Ia5-sou po2-huih e5 e7-bin7, long2 bo5 un2-tang3, in-ui7 lang5 kho3 ka-ki7 e5 tek-heng7, chong2 boe7 bian2-tit ka-ki7 phian3 e5 ke3-sit. Seng3-keng kong2, “Siong7-te3 boe7 phian3--tit.” Kau3 sim2-phoaN3 e5 si5 boe7 bian2 teng7-choe7, chi2 u7 tit-tioh8 Ia5-sou po2-huih e5 kiu3-un, chu7-jian5 peng5-an bo5 tai7-chi3. I2-sek-liat8 lang5 thai2 oe7 tit-tioh8 Siong7-te3 e5 kiu3-un? Long2 m7-si7 kho3 chiah8 iuN5-bah iah8 m7-si7 kho3 u7 kiaN5 tak8-hang7 e5 le2-gi5, sou2 kho3 e5 chi2-u7 ti7 mng5-goa7 e5 huih; na7 chiong huih boah mng5-goa7 chiu7 thang tit-tioh8 kiu3, bo5, sui ti7 ke-lai7 chun-siu2 Siong7-te3 e5 hoan-hu3, iah8 bo5 li7-ek, kiaN-liau2 si2-sit iu5-goan5 kau3 ke-lai7 lang5. I2-sek-liat8 lang5 chai hit mi5 u7 hai7-si2 toa7-kiaN2 e5 thiN-sai3 beh tui3 i e5 mng5-khau2 ke3, thiN-sai3 chi2-u7 jin7 beng5 chit8 hang7 mih8 choe3 ki3-ho7, khoaN3-kiN3 chit hang7 mih8, chiu7 chai tioh8 jip8 lai7 phah-si2 toa7 kiaN2 a2 bian2. Chit hang7 mih8 si7 sim2-mih8? Chiu7-si7 boah ti7 mng5-goa7 mng5-khia7, mng5-bai5 e5 huih. ThiN-sai3 long2 bo5 jip8-lai5 khoaN3 lang5 u7 ha5-io, chheng7-oe5, kiah8 koaiN2-a2--bo5, sou2 chu3-i3--e5, mng5--nih8 e5 huih na7-tiaN7. Siong7-te3 kong2, “Goa2 chit8 e7 khoaN3-kiN3 huih chiu7 poaN5-ke3 li2 e5 chhu3.” Chhi3 siuN7 “Li2” ji7 e5 i3-su3, put-ko3 chi2 ko3-jin5 lai5 kong2, long2 bo5 koan2 pat8-lang5 e5 tai7-chi3, tak8 lang5 ka-ki7 choe3 ka-ki7 siu, sim2-mih8 lang5 siong-sin3 chiu7 hit-e5 tit-tioh8 kiu3, sim2-mih8 lang5 m7 kou5 huih chiu7 hit-e5 siu7 choe7. Kau3 ti7 chiah8 bo5 kaN3 piaN2, khou2-chhai3 kap tit-tioh8 kiu3 long2 bo5 koan-he7, na7 mng5 teng2 bo5 huih, chiah8 bo5 kaN3 piaN2, khou2-chhai3 iu5-goan5 bo5 li7-ek. Ti7 I Ko-lim5-to 5:7, u7 chiong chin-chiaN3 kap seng5-sit8 lai5 koe2-beng5 bo5 kaN3 piaN2 e5 i3-su3, khou2-chhai3 e5 i3-su3, chiu7-si7 in-ui7 hoan7-choe7 lai5 iu-bun7, chit nng7 hang7 kap tit-tioh8 kiu3 bo5 kan-siap8, long2 boe7 hou7 choe7-jin5 u7 si-ho5 ng3-bang7 tit-kiu3. Kho2-sioh se3-kan u7 choe7-choe7 lang5 oa2-kho3 chhin-chhiuN7 chit ho7 e5 tai7-chi3, ng3-bang7 tit-tioh8 kiu3. Siong5-siong5 thiaN-kiN3 lang5 kong2, “Goa2 hian7-chai7 chhut-lat8 choe3 ho2-lang5.” “Kho2-sioh goa2 chiong5-cheng5 u7 choe3 chin-choe7 m7-tioh8.” Kong2 chi2 nng7 ku3 oe7 e5 lang5 na7 bo5 chap8 hun sin3 Ia5-sou thoe3 i si2, thoe3 I lau5-huih, i chiu7 boe7 tit-tioh8 kiu3, i na7 bo5 eng7 Ia5-sou sou2 lau5 e5 huih choe3 siam2-pi7 choe7 e5 sou2-chai7, kan-ta koe2-piN3, hoan2-hoe2 lai5 ka-ki7 kiu3, eng2 boe7 tit--tioh8. Chun5-sim tiong-hou7 si7 lang5 e5 pun2-hun7, phou kio5 cho7-lou7, toa7 sia3-si3, chin2-che3 song3-hiong lang5, iah8 si7 choe3 oe7 kau3 e5 lang5 sou2 eng-kai tioh8 choe3, chi2 kui2-hang7 long2 boe7 kiu3 lang5. Than3 ho2 li7 phaiN2, hoan2-hoe2 choe7, koe2 ke3-sit, iah8 be7-bat kiu3 chit8 lang5, chiah-e5 long2 si7 siok8 kiu3-un lai7-bin7 sou2 u7 e5 m7 si7 tit-tioh8 kiu3 e5 toe7-ki. Se3-kan lang5 toan3-toan3 boe7 liah8 kiaN5 teng2-bin7 hiah-e5 su7 chiu7 oe7 tit-tioh8 kiu3, tok8-tok8 oa2-kho3 po2-huih chiah oe7 tit-tioh8 kiu3. Siong5-siong5 khoaN3-kiN3 se3-kan u7 choe7-choe7 lang5 liah8 jiat8-sim choe3 te7 it iau3-kin2, phah-sng3 u7 jiat8-sim, seng5-sim chiu7 u7 ng3-bang7, ki5-sit8 chhin-chhiuN7 bo5 kaN3 piaN2 chit8-iuN7, boe7-oe7 kiu3 ti7 Ai-kip8 e5 I2-sek-liat8 lang5 thoat-li7 kan-khou2, thang chai chin-sit8 jiat8-sim iah8 boe7 kiu3 choe7-jin5. Lang5 sui-jian5 jiat8-sim, u7 si5 i sou2 jiat8-sim si7 chho3-gou7 e5 jiat8-sim, iu5-goan5 bo5 lou7-eng7, chhin-chhiuN7 Po2-lo5 iau2-be7 sin3 to7-li2 i2-cheng5 hit si5 i sui-jian5 kek8 jiat8-sim, iu5-goan5 boe7 tui3 jiat8-sim kiu3--i, kho2-kian3 kan-ta oa2-kho3 jiat8-sim, sit8-chai7 boe7 hou7 lang5 tit-tioh8 kiu3, chi2-u7 Ia5-sou e5 po2-huih chiah oe7 kiu3 lang5. 
  U7 lang5 kong2, “Oa2-kho3 Ki-tok Ia5-sou, koh chin7 lat8 choe3 chheng-khi3 e5 lang5, goa2 thang ng3-bang7 tit-tioh8 kiu3.” Chong2-si7 che m7-si7 Siong7-te3 kiu3 lang5 e5 hoat-tou7, Siong7-te3 be7-bat kong2, “Goa2 khoaN3-kiN3 huih e5 si5, lin2 chin-chin u7 chiah8 iuN5-bah, Goa2 chiu7 poaN5--ke3.” Iah8 be7-bat kong2, “Goa2 khoaN3-kiN3 huih e5 si5, lin2 chin-chin u7 chiah8 bo5 kaN3 piaN2, Goa2 chiu7 poaN5--ke3.” SiaN2-su7 kong2 an2-ni? In-ui7 Siong7-te3 ai3 lang5 chai chi2-u7 kek8 chun-kui3 eng5-kng, choe7-jin5 put-ko3 eng7 chit-e5 hoat-tou7 chiu7 thang tit-tioh8 kiu3. Tu5 “Ia5-sou e5 huih” i2-goa7, bo5 lun7 eng7 sim2-mih8 hoat-tou7, lan2 eng2 boe7 tit-tioh8 kiu3. Siong7-te3 ki3-jian5 teng7 li2 e5 choe7 li2 chiu7 tioh8 siu7 heng5-hoat8, na7-si7 Ia5-sou ui7-tioh8 li2 sou2 eng-kai siu7 e5 heng5-hoat8, sou2-i2 si2 ti7 sip8-ji7-ke3. Chiau3 Siong7-te3 sou2 tiaN7 tioh8 e5 hoat-lut8, choe7-jin5 eng-kai chiau3 sou2 hoan7 e5 choe7-ok siu7-khou2, siu7 si2, m7-ku2 Siong7-te3 e5 KiaN2 si2 ti7 sip8-ji7-ke3 teng2 lau5-huih, sou2 lau5 e5 po2-huih I i2-keng thoe3 li2 lau5 lah. Tit-tioh8 kiu3 e5 lang5 ti7 thiN-teng2 gim5-si kong2, “Li2 bat siu7 thai5 lau5-huih, tui3 ban7 chok8-siN3 e5 tiong-kan siok8-hoe5 goan2 lai5 kui Siong7-te3.” (Khe2-si7-liok8 5:9.) Choe7-jin5 chaiN2-iuN7 oe7 tit kau3 thian-kok hiong2-siu7 eng5-hoa5, long2 m7-si7 oa2-kho3 ka-ki7 e5 hoan2-hoe2, koe2-piN3, ho2 sou2-kiaN5, a2-si7 choe3 sim2-mih8 im-chek, choan-choan si7 kho3 Ia5-sou e5 po2-huih, tui3 an2-ni thang tit-tioh8 eng5-kng. Seng3-keng kong2, “I bat eng7 iuN5-ko e5 huih soe2 i e5 saN kau3 peh8-peh8, tiam3 ti7 Siong7-te3 e5 cho7-ui7 cheng5.” (Khe2-si7-liok8 7:14.15.) Na7 bo5, koat-toan3 boe7-tiam3 Siong7-te3 e5 po2-cho7 cheng5. Phah-si2 Ai-kip8 toa7 kiaN2 e5 thiN-sai3 khoaN3-kiN3 mng5-bai5 mng5-khia7 i2-keng boah-huih chiu7 chai mng5-lai7 e5 choe7-jin5 i2-keng si2--lah. Se3-kan lang5 bo5 lun7 hoan7-choe7 loa7 tang7, si2-bo5 chiu7-si7 i e5 po3-eng3, taN i2-keng si2, kiam2 iau2 u7 siaN2 choe7 thang teng7. Hoan7-na7 siok8 Ia5-sou Ki-tok--e5, chaiN2-iuN7 bian2 teng7 choe7? Chiu7-si7 Ia5-sou i2-keng choe3 tai7-piau2 thoe3 choe7-jin5 si2 e5 pin5-ku3. Li2 siuN7 chit-ho7 kiu3-un si7 li2 ka-ki7 sou2 oe7 seng5-chiu7--e5 mah? Li2 iu5-goan5 siuN7 kho3 pun2-sin kiaN5 ho2-su7 chiu7 thang kau3 Thian-tong5--mah? Li2 iu5-goan5 siuN7 choe3 khian5-seng5 lai5 chiuN7 Thian-tong5 mah? Li2 iu5-goan5 siuN7 m7 kho3 Ia5-sou e5 po2-huih, beh eng7 pat8 e5 hoat-tou7 chiuN7 Thian-tong5--mah? Kiam2-chhai2 li2 i2-keng seng5-jin7 chi2-u7 Ia5-sou e5 huih oe7 hou7 li2 tit-tioh8 kiu3, li2 kiu3-keng3 choe3 sim2-mih8 lai5 kiu3 ka-ki7? Li2 tau3-ti2 eng7 sim2-mih8 hoat-tou7 lai5 kiu3 ka-ki7? ChhiaN2 li2 soe3-ji7 siuN7, chiah-e5 bun7-toe5 long2 si7 chin iau3-kin2, li2 eng-kai than3-cha2 tiaN7-tioh8. Se3-kan iah8 u7 choe7-choe7 lang5 sim-lai7 put-chi2 moa2-i3 kong2, “Goa2 seng5-jin7 chi2-u7 Ia5-sou oe7 kiu3 lan2.” “Lan2 chai lan2 long2 si7 choe7-jin5.” “Lan2 sin3 Ia5-sou u7 si2.” Chong2-si7 an2-ni chiu7 kau3-giah8--lah-mah? An2-ni chiu7 oe7 tit kiu3--mah? I2-sek-liat8 lang5 poaN3-mi5 e5 si5, na7 kan-ta siuN7 iuN5-a2 i2-keng thai5-lah.” Kiam2 an2-ni chiu7 oe7 kiu3 I2-sek-liat8 lang5--mah? Chiau3 an2-ni chiu7 oe7 kiu3 choe7-ok chap8-hun tang7 e5 choe7 jin5--mah? Sit8-chai7 bo5 kau3-giah8 thang kiu3--in. 
  Siong7-te3 be7-bat kong2, “IuN5-a2 thai5--lah, lin2 chiu7 tit-tioh8 peng5-an.” Siong7-te3 kong2, “Lin2 tioh8 eng7 huih boah ti7 mng5-bai5, mng5-khia7, lin2 bih ti7 lai7-bin7 chiu7 tit-tioh8 peng5-an.” 
  Lin2 boh8-tit ka-ki7 jia-moa5 lai5 an li2 e5 liong5-sim, chhin-chhiuN7 i-seng tah siau-tok8 ioh8 ti7 piN7 e5 phe5-hu, boe7 tu5 hit-e5 piN7-kun, kong2, “Goa2 sin3 Ki-tok u7 si2.” Mou5-kui2 iah8 si7 an2-ni sin3. Li2 phah-sng3 Mou5-kui2 u7 giau5-gi5 Ia5-sou bo5 si2--mah? Mou5-kui2 sit8-chai7 bo5 giau5-gi5, m7-ku2 Mou5-kui2 boe7 oa2-kho3 huih lai5 bih ti7 po2-huih e5 e7-bin7. Li2 chhiat-chhiat m7-thang ka-ki7 su-sim moa2-chiok, pang3 khun3-khun3 kong2, “Goa2 chin peng5-an.” Tek-khak tioh8 chin-sim hoan2-hoe2 koe2-piN3 choe3 oaN7 sin e5 lang5, chiah thang bih ti7 Ia5-sou e5 lai7-bin7, po2-huih oe7 jia-kham3 li2 chiong5-cheng5 long2-chong2 e5 choe7-siok8, an2-ni it-teng7 tit-tioh8 kiu3. 
  Li2 siuN7 Ia5-sou e5 po2-huih u7 siaN2 lou7-eng7? Li2 tau3-ti2 liah8 hit-e5 po2-huih choe3 sim2-mih8 lou7-eng7? Li2 siaN2-su7 iau2 ian5-chhian5 m7 goan7 lai5 kho3 po2-huih choe3 siam2-pi7 chai-hai7 e5 sou2-chai7? Kiam2-chhai2 u7 lang5 beh kong2, “Ah! Li2 kong2--e5 chin tioh8, tak8-hang7 si7 sit8-cheng5 e5 oe7, goan2 long2 bo5 giau5-gi5, iah8 sin3 Seng3-keng, chap8 hun chai tit-kiu3 e5 lou7, chi2-u7 tui3 Ki-tok chit tiau5 na7-tiaN7.” Chit chiong2 lang5 chhui3 sui si7 kong2 kau3 chiah ho2-thiaN, ki5-sit8 sim-lai7 iau2-be7 kho3 Kiu3 Chu2, sou2 kong2--e5 choan5-jian5 bo5 lou7-eng7. Pi2-pheng7 tng si5 I2-sek-liat8 lang5 ti7 Ai-kip8, u7 lang5 ka7 in kong2, koaN2-kin2 boah-huih ti7 mng5-bai5, mng5-khia7 in-ui7 kin-mi5 poaN3-mi5 e5 si5, teh beh lai5 sim2-phoaN3, I2-sek-liat8 lang5 kiam2-chhai2 in3 kong2, “U7 iaN2, ho2, ho2, ian5-chhian5--kui2-jit8-a2 chiah choe3.” Na7 an2-ni, in e5 toa7 kiaN2 chun2-chun2 hou7 thiN-sai3 phah--si2. 
  Hit mi5 chiu7-si7 I2-sek-liat8 lang5 tit-tioh8 oah8-mia7, tit-tioh8 chu7-iu5 e5 khi2-thau5, chit mi5 i2-cheng5 in choe3 lou5-chai5, sui-bong2 oah8, chhin-chhiuN7 si2. Siong7-te3 kong2, “Lin2 tioh8 eng7 chit geh8 choe3 chiaN-geh8.” SiaN2-su7 an2-ni? In-ui7 hit mi5 in u7 bih ti7 huih e5 e7-bin7 chiah u7 siN3-mia7, chiu7-si7 in u7 siN3-mia7 e5 thau5 chit8 jit8, iah8 si7 chiaN5 kok e5 thau5 chit8 jit8. 
  Li2 e5 oah8-mia7 kiu3-keng3 tui3 sim2-mih8 si5 khi2? Chiu7-si7 tui3 oa2-kho3 Ki-tok e5 po2-huih hit si5 khi2, iah8 si7 li2 oah8-mia7 e5 thau5 chit8 jit8. Na7 bo5 kho3 Ki-tok e5 po2-huih, li2 chiu7 bo5 oah8-mia7. He si7 chaiN2-iuN7 kong2? In-ui7 lang5 ham7-loh8 choe7-giat8, chhin-chhiuN7 loh8 ti7 he2-khiN, kap si2 chit8-iuN7. 
  An2-ni li2 eng-kai chaiN2-iuN7 kiaN5 chiah oe7 tit-tioh8 kiu3? Tioh8 koaN2-kin2 bih ti7 Ia5-sou e5 e7-bin7, in-ui7 I u7 thoe3 li2 pe5 choe7-giat8 e5 ke3-chiN5, chit-e5 ke3-chiN5 m7-si7 kim, gun5, he3-mih8, po2-poe3, chiu7-si7 eng7 I e5 po2-huih kiu3-siok8 li2 e5 choe7, choe3 li2 siam2-pi7 hoan7-lan7 e5 sou2-chai7. TaN tioh8 koaN2-kin2 oa2-kho3 Ia5-sou e5 po2-huih kiu3-siok8 li2 e5 choe7-giat8. Siong7-te3 u7 eng3-un2 kong2, “Goa2 khoaN3-kiN3 lin2 mng5-khau2 u7 boah-huih chiu7 lang3--ke3-khi3.” Kin-a2 jit8 chiu7-si7 li2 u7 oah8-mia7 e5 jit8, iah8 si7 li2 teng5-thau5 siN e5 jit8. 
  OaN7 IaN5. 
  Goan2 e5 chong-chok8 peng5-sou3 tui3-tiong7 bu2-iong2, ui7 kok tam-tng kan-khou2 si2--e5 chin choe7. Goan2 chou2 ti7 Tiong-kok To7-kong ni5 kan, in-ui7 Tiong-eng sit ho5 khai-chian3, jip8 iaN5-ngou2 choe3 peng. Goan2 peh in-ui7 Eng Go5 nng7 kok chian3-su7, iah8 jip8 kau-chian3 hau7-lo5. Goan2 chek in-ui7 In3-tou7 chok-loan7 iah8 khi3 chhut cheng. Sou2-i2 goan2 chit chok8 siau3-lian5 long2 iong2-kam2, kau3 goa2 chiu7 khah bo5. 
  Goa2 tai7-seng tng hiong-thoan5, put-ko3 chin7 hiuN-li2 tam7-poh8-a2 pun2-hun7 na7-tiaN7, bo5 ku2 u7 i3-su3 jip8 kun-kai3, au7--lai5 khi3 po3 mia5, keng-ke3 i-seng chha5-giam7 sin-the2, chiu7 sang3 goa2 kau3 iaN5-pou7, tak8-jit8 chiau3 si5 chhau-lian7 na2 choe3 khou2-kang. Bo5 tai7-chi3 e5 si5 chio nng7 saN e5 peng5-iu2, jip8 chiu2-koan2 chiah8 chiu2, kong2 chhio3 hi3-hiauh, chiu2 na2 lim, heng3 na2 khi2, tak8 jit8 kou3 thit-tho5. Bo5 kui2 geh8 jit8, kun-leng7 kau3, beh tiau3 goan2 khi3 siu2 pat8-ui7, goan2 chin hoaN-hi2, in-ui7 thang oaN7 sin ho7 saN. IaN5--nih8 pang3 kui2-na7 jit8 hou7 lang5 to3-khi3 pi7-pan7 heng5-li2 kap ke-lai7 saN-si5, kau3 beh khi2-sin cheng5 chit8 mi5, goan2 in-ui7 beh li7-khui pun2 hiuN, sou2-i2 jip8 chhai3-koan2 toa7 lim, chiah8 chui3-chui3 chiah to3--lai5, kau3 iaN5--nih8 the ti7 he2-lou5 piN e5 i2, bo5 soe3-ji7 poah8-loh8 he2-lou5, kai-chai3 tang5-phoaN7 chhah goa2 khi3 bin5-chhng5, na7 bo5 tek-khak sio kau3 chhau3-ta. Goa2 na7 chit mi5 si2-khi3, tek-khak loh8 te7-gek8; ke3-jit8 goa2 peng3 bo5 kong2 cha7-jit8 chiu2-chui3 hiam2 si2, au7--lai5 tioh8 keng2-kai3 goa2 e5 tang5-phoaN7 iah8 bo5 kong2 goa2 chui3 kau3 hiam2-hiam2 hou7 he2 sio--si2. 
  Goan2 tng-peng lang5 u7 phaiN2 hong-siok8, khun3 thiN kng chiu7 lim, tok8-tok8 chiu2-tiam3 be7 khui, sou2-i2 chit cha2-khi2 bo5 lim, kau3 chiah8 jit8-tau3 thiaN-kiN3 pe2-chong2 hia u7 ho2 chiu2, chiu7 khi3 chhe7 i toa7 lim, ti3-kau3 thau5 hin5 bak8 am3, cheng2 tui7 khi3 he2-chhia tiam3, khoaN3-kiN3 kiaN5-lou7 lang5 chiu7 toa7 siaN kap in kong2, “Chai3-hoe7, chai3-hoe7,” ia7 chhiuN3 kui2-tiau5-a2 phaiN2 koa-khek. Ti7 he2-chhia lai7 khoaN3-kiN3 chit8 pan5 “Ui-su-ki3” chiu2, chhui3-khi2 noa7 tit8-tit8 lau5, tiaN7-tioh8 kau3 chhia-cham7 tek-khak boe2 lai5 lim. Bo5 loa7-ku2 kau3 chhia-cham7, chhia chi2-u7 beh theng5 kui2 hun cheng, goa2 kap tang5-phoaN7 saN-kap kau3 koan2-tai3 e5 bin7-cheng5, kiah8-chhiu2 kiaN5-le2, kong2, “ChhiaN2 koaN-tiuN2 chun2 goan2 loh8 chhia boe2 chit8 hang7 chin iau3-kin2 e5 mih8.” Koan2-tai3 bo5 siaN2 beh un2, goan2 ka7 i kong2 si7 kek8 iau3-kin2, lou7-be2 chiah hou7 goan2 khi3. Boe2 kui2-na7 kan chiu7 chhia-lai7 lim liau2-liau2, au7--lai5 kau3 Kho-chhiaN2-su-tek, goan2 koh toa7 lim, tak8-pai2 tioh8 lim kau3 chui3-chui3. An2-ni chu7-iu5 e5 sin-khu, soa3 hou7 chiu2 khu-sok, bo5 lim boe7 ke3-jit8. 
  Kau3 Lun5-tun, goan2 be7 hioh kheh-tiam3, tai7-seng chhe7 chit8 keng chhut-mia5 e5 chiu2-tiam3 lim, bo5 gi5 sou2 kio3-choe3 chhut-mia5--e5, chiu7-si7 u3-oe3 ok-chhok e5 tai7-chi3 teh chhut-mia5, jip8 tiam3 teh lim--e5, long2 si7 bo5 he7-loh8 e5 lang5, in e5 sim-i3 to m7-si7 chiah8 chiu2. PhaiN2 hu7-jin5 lang5 khoaN3-kiN3 goan2 si7 sin-kheh, khoan2-thai7 choe3 siong7-teng2 lang5, goan2 bo5 beh chhap-teng7--in, tok8-tok8 lim-chiu2 na7-tiaN7, lim-soah koh kau3 pat8 keng tiam3, pi2 tai7-seng--e5 koh khah su, goa2 ho7 in choe3 “Oah8 te7-gek8”, chin-chiaN3 bo5-ok put-chok, goa2 chhin-bak8 khoaN3-kiN3 in ku-ku koai3-koai3 e5 phaiN2-tai7, boe7-hiau2 eng7 oe7 lai5 kong2, tok8-tok8 in3 ti7 thau5-nau2 lai7, bo5 boe7 ki3-tit hit ho7 ok-chhok e5 khoan2, goa2 chiah pi-chian7 to7 iam3-ouN3, ho5-hong3 iaN5-ke3 goa2 e5 lang5? Siong7-te3 kek8 toa7 lin5-bin2 khoan2-thai7--goa2, chiong goa2 ti7 te7-gek8 lai7 kiu3 chhut, hou7 goa2 tui7-loh8 hit tiong-kan, goa2 sou2 kiaN5 bo5 chiau3 hoat-tou7 i2-keng choe7 ni5, kai-chai3 Mou5-kui2 e5 lat8 na2 khah soe-bi5, bo5 ku2 goa2 chiu7 tit-tioh8 kiu3. Tang5-phoaN7 tak8 jit8 ti7 kek8 phaiN2 e5 sou2-chai7 lim-chiu2 thiong3-lok8, chiN5-gun5 khai liau2, to3-tng2 siuN7 cheng5-jit8 e5 su7, sit8-chai7 bo5 bi7, koat-tiaN7 koh kui2-na7 jit8 beh koh toa7 lim. 
  Peng5 jit8 i2-keng koan3-si3, na7 chit8 jit8 bo5 chhut-mng5, chiu7 chin bo5 ge7, sou2-i2 saN-kap gi7-lun7 kin-a2-jit8 beh khi3 chui2-siu2 hoe7-tng5 siau-liang5, khiok chai bo5 siaN2 heng3-bi7, iah8 bo5 chiu2 thang lim, m7-ku2 bo5 poaN3-iN5, bo5 te5 thang lim na7 bo5 khi3 koh-khah bo5 i3-su3, sou2-i2 tiaN7-tioh8 beh khi3 hia thit-tho5. Kau3-te3, chiu7 u7 lang5 chih-chiap jip8-khi3, eng7 ho2 te5 saN chhiaN2, bi7 put-chi2 phang. Lim soah, siuN7 beh to3-khi3 iaN5--nih8, hut-jian5 u7 lang5 lai5 kong2, “Lin2 chhiaN2 theng5 tiap8-a2 ku2, u7 bou2 e5 sian-siN beh lai5 kong2 to7-li2, chhiaN2 tai7-ke toa3 teh thiaN.” Goan2 thiaN chit ho7 oe7 bo5 siaN2 i3-ai3, chong2-si7 in-ui7 lang5 hiah ho2 chio-hou, put-pian7 bo5 le2 si5--i, put-ko3 bong2 tiam3 tiap8-a2-ku2. Bo5 phah-sng3 to7-li2 kong2 liau2, koh tioh8 tak8 lang5 chhiam-mia5, khng3 goan2 jip8 kai3-chiu2 hoe7, koat-i3 tui3 kin-a2-jit8 choe3 ho2, bo5 koh lim, kiat Seng3 Sin5 e5 ke2-chi2. Goan2 sim-lai7 m7-ai3 chhiam-mia5, au7--lai5 hou7 peng5-iu2 chhut-lat8 khou2-khng3, chiah than3 in e5 i3-su3 bo5 the, chong2-si7 chhiam-mia5 e5 si5, goa2 tui3 peng5-iu2 phin2 kong2, kin-a2-jit8 chhiam-mia5, bin5-a2-jit8 bo5 sng3-siau3, goan2 long2 bo5 siuN7 tioh8, “Lang5 u7 chheng-ban7 sng3, m7-tat8 thiN chit8 uih,” chiu7-si7 m7-chai i2-keng hou7 Siong7-te3 e5 Sin5 kam2-tong7, hou7 goa2 thoat-li7 hai7 goa2 e5 leng5-hun5 e5 toa7 choe7. Goa2 sui-bong2 siong5-siong5 kau3 chui2-siu2 hoe7-tng5 kap peng5-iu2 tho2-lun7 chin-to7, na7-si7 an2-ni iu5-goan5 boe7 kiu3 goa2, in-ui7 goa2 be7 u7 the5-khi2 Ia5-sou e5 mia5, goa2 iau2 m7-bat Ia5-sou, bo5 tit-tioh8 Ia5-sou, goa2 sim long2 bo5 moa2-i3. Choe3 peng e5 seng3 khah choe7 ngi7, te7-it m7-ai3 ke2-ho2. Bou2 e7-hng goa2 kap chit8 e5 Thian-chu2 kau3 e5 lang5 pian7-lun7 to7-li2, hut-jian5 hou7 i siu7-khi3 hau2-hoah, goa2 iah8 bo5 kap i ke3-kau3, iu5-goan5 kap i pian7-lun7 kau3-lai7 e5 chin-li2, i toa7 siu7-khi3, eng7 kun5-thau5-bu2 cheng goa2 e5 bak8-chiu. Ke3-jit8 koan2-tai3 mng7 bak8-chiu chaiN2-iuN7 tioh8-siong? Goa2 in3 “poah8-to2.” Koan2-tai3 beng5 chai goa2 bo5 lau2-sit8, khiok ia7 bo5 siong5-se3 chha5-mng7. An2-ni goa2 sin3 chong-kau3 iu5-goan5 bo5 lou7-eng7, goa2 iau2-ku2 teh hoan7-choe7. Goa2 be7 tit-tioh8 Ia5-sou, sim-lai7 long2 bo5 moa2-i3, ia7 bo5 u7 sim-lai7 chin-sit8 e5 peng5-an. 
  Kun-iaN5 e5 sin-piN u7 chit8 e5 lau7 hu7-jin5 lang5, khia7-khi2 kui2-na7 keng chhu3-a2, lai7-bin7 siat le2-pai3-tng5 kap cha-keng sou2, iaN5--nih8 e5 peng iah8 put-si5 khi3. Chiong-kun7 Seng3-tan3, lai7-bin7 tioh8 chng tioh8 kat, lau7-m2 kio3 goa2 khi3 tau3 pang-chan7. Goa2 khi3 choe3 kui2-na7-jit8, sim put-chi2 hoaN-hi2, an2-ni goa2 ke3 chit8 e5 Seng3-tan3 long2 bo5 lim chiu2. 
  Peng5-si5 iaN5--nih8 ti7 Seng3-tan3 choeh si7 te7-it khoai3-lok8 e5 jit8, iah8 si7 te7-it kiaN-hiaN5 e5 jit8, chhin-chhiuN7 goa2 bo5 keng3-ui3 Siong7-te3 siong7-chhiaN2 chai thang kiaN, in-ui7 kun-iaN5 tok8-tok8 u7 hoan7-choe7 e5 khoai3-lok8, bo5 chin e5 khoai3-lok8. Ke3 Seng3-tan3 liau2-au7, u7 chit8 e7-hng le2-pai3 soah, lang5 mng7 goa2 e5 leng5-hun5 chaiN2-iuN7? Eng7 siaN2 hoat-tou7 chiah oe7 tit-tioh8 kiu3? Koh ka7 goa2 kong2, kiaN5 ho2 chin2-che3--lang5, long2 boe7 hou7 lang5 tit-tioh8 kiu3. Ia5-sou u7 thoe3 lan2 si2, thoe3 lan2 pang3-sak siN3-mia7, tam-tng lan2 e5 choe7-ok. An2-ni kong2, chha-put-to chit8 tiam2 cheng ku2. Kong2 soah, goan2 chiu7 kui7-loh8 saN-kap ki5-to2. Chit mi5 to3-lai5 kun-iaN5, goa2 sim-lai7 kek8 iu-bun7, in-ui7 ai3 ke thiaN tit-kiu3 e5 hoat-tou7, chong2-si7 in-ui7 kun-hoat put-chi2 giam5, tek-khak tioh8 chiau3 si5 to3--lai5. Goa2 tu2-tu2 kiaN5 kau3 nng7-peng5 ui5-chhiuN5 e5 tiong-kan, Siong7-te3 e5 Seng3 Sin5 u7 kek8 toa7 leng5-lek8 kam2-tong7--goa2, hian2-beng5 Ia5-sou thoe3 goa2 sou2 choe3 e5 kong-lo5, goa2 chiu7 chai cha2 goa2 sou2 hoan7 e5 choe7-ok, long2 kap Ia5-sou tang5 teng3 sip8-ji7-ke3 teng2, sou2-i2 thang chai, Siong7-te3 in-ui7 Ia5-sou chiong lan2 sou2 u7 e5 choe7-ok oan5-choan5 sia3-bian2. Chit ho7 su-siong2 in3 tiau5 goa2 e5 thau5-nau2, hou7 goa2 chap8 hun khoai3-lok8, chin7-lat8 o-lo2 Ia5-sou, koh kiaN5--kui2-pou7, i2-keng kau3 iaN5 mng5, chiu7 kau mng5-phio3 jip8 iaN5, kau3 khun3-pang5, chit si5 goa2 siuN7 beh jin7 Ia5-sou, teng i2-keng bo5 kng, chong2-si7 he2-lou5 iau2 teh toh8, goa2 chiu7 kui7 ti7 lou5-piN ki5-to2, be7 khun3 e5 tang5-phoaN7 long2 u7 khoaN3--kiN3. Goa2 e5 ki5-to2 bo5 loa7 tng5, in-ui7 goa2 i2-keng thoe3 Ia5-sou choe3 kan-cheng3. Au7--lai5 tek-khak choe3 Ia5-sou e5 hak8-seng, cha2-jit8 sou2 choe3 tak8-hang7 long2 bian2 kong2, tok8-tok8 goa2 sin3 Ia5-sou chiu7 thang tit-tioh8 kiu3. Ke3-jit8, goa2 bin2 saN e5 si5, hut-jian5 thiaN-kiN3 pang5-lai7 nng7 lang5 teh khau-se2 goa2, chit8 e5 liam5-piN toa7 siaN kio3 goa2 kong2, “TiuN Khian, chit ui7 bo5 ke2-ho2 e5 lang5, na7 ai3 choe3 Ia5-sou e5 hak8-seng, tioh8 sit8-heng5 m7-thang ke2- iaN2 choe3.” Goa2 in3 kong2, “Kiu5 Siong7-te3 chan7--goa2, goa2 beh sit8-heng5. Kai-chai3 Siong7-te3 chan7--goa2, goa2 chiah oe7 sit8-heng5.” Goa2 ti7 pang5-lai7 siong5-siong5 thak8 Seng3-keng, sim-lai7 put-chi2 khoai3-lok8. Seng3-keng e5 oe7 chi2-si7 goa2 choe3 lang5 e5 to7-li2. Goa2 goan7 chit8-si3-lang5 eng7 Seng3-keng choe3 chi2-lam5 chiam, bo5 lun7 siaN2-su7 long2 boe7 poaN5-ke3 kui-ku2. 
  Goa2 sin3-kho3 Ia5-sou tit-tioh8 kiu3 liau2-au7, ti7 iaN5--nih8 tng chit bo5 loa7-ku2, sui si7 bo5 ku2, kau3-giah8 oe7 hou7 koaN-tiuN2 peng-su7 chai goa2 cha2-jit8 siaN2-khoan2, soa3 hou7 in chai tui3 taN beh kun-sui5 chi7-chui7. In-ui7 ti7 ou-am3--nih8 e5 kng, tiaN7-tiaN7 chai sio2 ke3-sit, iaN5--nih8 si7 te7-it ou-am3 e5 sou2-chai7, bo5 Siong7-te3 e5 to7-li2 boe7-oe7 u7 kng, chong2 tioh8 u7 Ia5-sou e5 to7-li2 ti7 hit lai7-bin7, chiah oe7 u7 kng. Goa2 beh li7-khui e5 jit8, tui3 chheh-ke3 nih8 theh8 goa2 e5 Seng3-chheh. Chhian-chong2 kong2, “Che si7 hou7 li2 li7-khui chia e5 mih8. Iah8 hou7 li2 tit-tioh8 kiu3 e5 mih8. Koh, si7 hou7 li2 pang3-sak phaiN2, choe3 ho2 e5 mih8.” 
  KhoaN3 chheh e5 peng5-iu2, li2 na7 oe7 kong2, “Kiu3-chu2 Ia5-sou, goa2 kam2-sia7--li2, li2 u7 thoe3 goa2 si2 ti7 sip8-ji7-ke3 teng2.” Li2 na7 oe7 an2-ni kong2, chhiaN2 chiu7 khoaN3 chheh chit-tiap8 soa3 ti7 chit sou2-chai7, eng7 chit-e5 i3-su3 seng5-sit8 ka7 Chu2 kong2, li2 chiu7 thang tit-tioh8 kiu3. Seng3-keng kong2, “In-ui7 Siong7-te3 chhe KiaN2 lai5 se3-kan, m7 si7 beh sim2-phoaN3 se3-kan, chiu7-si7 hou7 lang5 tui3 I lai5 tit-tioh8 kiu3.” (Iok-han7 3:17.) 
  HiaN e5 Kong-lo5 Siok8 Sio2-ti7 e5 Choe7. 
  Lo5-ma2 si7 tiong-kou2 si5-tai7 hoat-lut8 te7-it giam5 e5 kok. Peh-siN3 hoan7-choe7, m7-chun2 lang5 ai-kiu5 sia3-bian2, in-ui7 kiaN-kiaN hiaN5-hiaN5 ngiauh8-ngiauh8 chhoah, toa7 sit-loh8 kok-bin5 e5 the2-thong2, choe7-hoan7 iah8 m7-thang boe7 ki3-tit i choe3 Lo5-ma2 e5 kok-bin5, sui-bong2 siu7 heng5-hoat8 e5 si5 iah8 tioh8 lun2 thiaN3 bo5 chhut siaN, bo5 haiN bo5 kiu5, iah8 tioh8 chai thang3-thiaN3 chiu7-si7 sou2 pe5 hoan7-tioh8 e5 kok-hoat. Sou2-i2 sui-jian5 choe3 hoan7-lang5 iah8 tioh8 chin7 kok-bin5 e5 gi7-bu7. Hit si5 u7 chit8 e5 lang5 in chou2-kong bat choe3 Lo5-ma2 e5 koaN, in-ui7 bou5-hoan2 siu7 sim2-phoaN3 teng7 si2-choe7. Tng sim2-phoaN3-koaN teh teng7 si2-choe7 e5 si5, hoan7-lang5 iah8 m7 goan7 kui7-loh8 ai-kiu5. I u7 chit8 e5 hiaN bat ui7-tioh8 kok-su7 chhut-chian3, nng7 chhiu2 siu7 siong lut--khi3, hit si5 si3-chiaN3 khia7 ti7 sim2-phoaN3-koaN e5 bin7-cheng5, kiah8-koaiN5 i e5 chhiu2-tou2, chin3-cheng5 thoe3 sio2-ti7 kiu5 un, kong2, “Goa2 e5 sio2-ti7 chok-loan7, choe7 eng-kai tioh8 si2, kiu5 sim2-phoaN3-koaN khoaN3 goa2 thoe3 kok-ka sia2 sin, khai-un sia3-bian2 goa2 e5 sio2-ti7 e5 choe7.” Sim2-phoaN3-koaN khoaN3-kiN3 i bat ui7 kok-su7 chiaN5-choe3 phoa3-siuN3, sim toa7 kam2-tong7, liam5-piN sia3 in sio2-ti7 e5 choe7, chhut tng5-ju7 kong2, “Sim2-mng7 kai an3-hoan7 bou2-bou2, bou5-poan7 siok8 sit8, chiau3 le7 eng-kai cheng3-hoat, lai5 choe3 keng2-kai3. TaN chhiaN2 tai3-liam7 i e5 hiaN bou2-bou2 ti7 chian3-tiuN5 sia2 sin lip8 kong-lo5, koh pun2-sin lai5 thoe3 hoan7-lang5 ai-kiu5, sou2-i2 kek-goa7 si-un, sia3-bian2 thau2-pang3.” An2-ni hit-e5 hoan7-lang5 tit-tioh8 bian2 si2, choan oa2-kho3 i e5 hiaN u7 thoe3 kok lip8 kong-lo5, iu7-koh thoe3 ai-kiu5 sia3-bian2, chiah thang bian2 cheng3-hoat. 
  Tui3 chit hang7 hou7 lan2 soa3 siuN7 Ki-tok Ia5-sou thoe3 lan2 kian3-lip8 kong-lo5, lan2 pun2-jian5 hoan7-tioh8 thiN e5 hoat-lut8, choe7 eng-kai si2. Ia5-sou Ki-tok thoe3 lan2 teng3 si2 ti7 sip8-ji7-ke3, choe3 ban2-hoe5 e5 che3-mih8, taN koh khia7 ti7 Siong7-te3 e5 bin7-cheng5, hian I chhiu2-chiuN2 e5 teng3-jiah thoe3 lan2 ai-kiu5. Lan2 sin3--I, lip8-chi3 koe2-piN3, tui3 taN i2-au7 beh choe3 Siong7-te3 keng2-soan2 e5 peh-siN3, liam5-piN tit-tioh8 sia3-bian2 choe7 e5 un-tian2, chiuN7 Thian-tong5 hiong2-siu7 eng2-oah8 e5 hok-khi3. Lan2 tit-tioh8 chit ho7 li7-ek, m7 si7 in-ui7 lan2 u7 siaN2 kong-chek, si7 Siong7-te3 tai3-liam7 Kiu3-chu2 Ia5-sou e5 cheng5, sou2-i2 sia3-bian2 lan2 e5 choe7. 
</CL>
<HL>

世間人著怎樣行才 Thang 得著救。
（讀出埃及記12：24--30。） 
新舊約e5總旨，就是hou7世間人倚靠耶穌ti7十字架e5功勞，才thang免ti7審判e5時定罪。詳細查考聖經千章萬節，反覆解明，無m7是ai3世間人詳細明救恩e5法度，實在聖經所論e5事蹟包含極闊。以色列人得著救出埃及e5苦難，是代先表明咱後代e5人會脫離罪惡重擔e5機關。所以咱讀這章，應該看做上帝救道形狀e5圖，kap咱teh-beh得救e5人有大利益。以色列人ti7 埃及 be7 thau2放e5境況親像iau2-be7得著救e5罪人。以色列人得著thau2放所用e5法度親像代先表明耶穌基督後日救罪人所用e5法度。以色列人tiam3埃及做極可憐e5奴才，無人會幫贊in，也無人願幫贊in，in家己既然boe7家己幫贊，設使家己救，koh較艱苦，kap be7反悔改變e5罪人相同。Be7反悔改變e5人做情慾e5奴才，親像以色列人做埃及e5奴才。Be7反悔改變e5人做罪惡e5奴才，永無thau2放e5日，親像腳手hou7人pak8--teh，通身軀boe7會自由。世間人做m7著、做歹，tauh8-tauh8犯著上帝義e5受氣，家己知boe7閃避將來e5刑罰。佳哉耶穌獻家己e5身軀，親像古早人流羊仔e5血獻做祭物，做挽回罪惡e5禮，所以上帝就歡喜接納咱有罪e5人。 
當時上帝降災厄ti7埃及國，因為以色列人企起ti7 hit所在，boe7免tit kap埃及人同受災難。佳哉上帝早早立一個法度，救揀選e5百姓離開，若無，以色列人e5大子kap頭水 e5精牲，亦著kap埃及人e5大子頭水精牲平平受扑--死。（出12：19[29]。）咱世間人亦是an2-ni。聖經講，「信--伊e5人boe7受審判，m7信e5人已經受審判，因為m7信上帝獨生子e5名。」（約翰3：18。）Tui3 che看，咱e5罪已經定著，只有刑罰be7到身上na7-tiaN7。以色列人ti7埃及，上帝e5救恩be7顯出e5代先，in e5罪已經定著--lah。以色列人趁上帝e5吩咐，將羊仔e5血來抹雙爿門khia7，通家e5人攏聚集ti7抹血e5門內，m7 hou7 in出--去。羊仔用火燒熟食e5時著ha5 帶、穿鞋、kiah8柺仔teh食，這幾項e5吩咐攏著實行，第一要緊--e5就是hiu3 血。上帝講，「我一下看見有血，就盤過lin2 e5厝。」咱查考血e5意思無難明，就是表明耶穌e5寶血。羊仔e5血救以色列人，就是代先表明耶穌基督e5血救世間e5罪人。Thai5無罪e5羊仔來救以色列人e5大子，親像聖經講，上帝e5羊羔基督為著世間人e5罪，流血死失，義--e5替不義死，hou7信e5人永boe7定罪。An2-ni耶穌e5死就thang救信伊e5人得著永活，永boe7到滅無。以色列人用羊仔血抹ti7門眉門khia7，通家e5人bih ti7厝內，che就是用血做閃避患難e5所在，倚靠血就得著救。扑死埃及人e5大子e5天使看見血就無入--來。中國有所在e5風俗，tu2著瘟疫抑是beh閃避甚物災害，著thai5雞、羊、精牲，將血抹ti7門眉kap社厧5四面，來閃避瘟疫、安定火災。細漢囡仔亦有用血寫「十」字ti7頭額來閃避鬼祟。這號風俗m7知tui3啥時起，總是亦thang引做寶血贖罪e5干證。以色列人用血kou5 ti7門--nih8，就得著血e5保護，罪人來chhe7耶穌，信服倚靠耶穌，就得著主流血功勞e5庇佑，凡若就近耶穌，家己認做罪人，明知審判boe7逃閃--tit，想bih ti7耶穌e5血下。上帝bat講，「看見門眉門khia7抹血，的確盤過in e5門。」（出12：23。）因為 an2-ni in無giau5疑，m7敢辯駁，只有相信耶穌替in死，是有功效，會救伊免tit上帝e5大受氣，就照上帝救恩e5法度做，無m7得著平安。 
以色列人ti7埃及守盤過節，雖然守上帝所吩咐逐項e5禮數，總是第一m7-thang無--e5，就是抹血這項。上帝攏無講看見lin2腰ha5帶、腳穿鞋、手kiah8枴，我就盤--過無害--lin2。設使有人逐項照所吩咐去行，其中lang3抹血一項無行，你扑算怎樣？天使kiam2 m7是猶原beh入去thai5死in e5大子--mah？所以無論人怎樣遵守盤過節，若無用血抹ti7門--nih8，其餘e5禮數雖有完全守，猶原boe7免tit大子死。世上有行做端方e5人，外皮有教友e5款式，得著厝邊o-lo2，甚至已經奉教領洗禮，常常有人叫伊做基督徒，平素也遵守教會逐項e5規矩禮儀，in家己扑算m7驚將來e5審判，無扑算無bih ti7耶穌寶血e5下面，攏無穩當，因為人靠家己e5德行，總boe7免tit家己騙e5過失。聖經講，「上帝boe7騙--tit。」到審判e5時boe7免定罪，只有得著耶穌寶血e5救恩，自然平安無代誌。以色列人thai2會得著上帝e5救恩？攏m7是靠食羊肉亦m7是靠有行逐項e5禮儀，所靠e5只有ti7門外e5血；若將血抹門外就thang得著救，無，雖ti7家內遵守上帝e5吩咐，亦無利益，驚了死失猶原到家內人。以色列人知hit暝有害死大子e5天使beh tui3伊e5門口過，天使只有認明一項物做記號，看見這項物，就知著入內扑死大子抑免。這項物是甚物？就是抹ti7門外門khia7、門眉e5血。天使攏無入來看人有ha5腰、穿鞋、kiah8枴仔--無，所注意--e5，門--nih8 e5血na7-tiaN7。上帝講，「我一下看見血就盤過你e5厝。」試想「你」字e5意思，不過指個人來講，攏無管別人e5代誌，逐人家己做家己收，甚物人相信就hit個得著救，甚物人m7 kou5血就hit個受罪。到ti7食無kaN3餅 、苦菜kap得著救攏無關係，若門頂無血，食無kaN3餅、苦菜猶原無利益。Ti7 I哥林多5：7，有將真正kap誠實來解明無kaN3餅e5意思、苦菜e5意思，就是因為犯罪來憂悶，這兩項kap得著救無干涉，攏boe7 hou7罪人有絲毫向望得救。可惜世間有濟濟人倚靠親像這號e5代誌，向望得著救。常常聽見人講，「我現在出力做好人。」「可惜我從前有做真濟m7著。」講這兩句話e5人若無十分信耶穌替伊死、替伊流血，伊就boe7得著救，伊若無用耶穌所流e5血做閃避罪e5所在，kan-ta改變、反悔來家己救，永boe7得--著。存心忠厚是人e5本份，舖橋造路、大捨si3、賑濟散hiong人，亦是做會到e5人所應該著做，這幾項攏boe7救人。趁好離歹、反悔罪、解過失，亦be7-bat救一人，chiah-e5攏是贖救恩內面所有e5 m7是得著救e5地基。世間人斷斷boe7掠行頂面hiah-e5事就會得著救，獨獨倚靠寶血才會得著救。常常看見世間有濟濟人掠熱心做第一要緊，扑算有熱心、誠心就有向望，其實親像無kaN3餅一樣，boe7會救ti7埃及e5以色列人脫離艱苦，thang知真實熱心亦 boe7救罪人。人雖然熱心，有時伊所熱心是錯誤e5熱心，猶原無路用，親像保羅iau2-be7信道理以前hit時伊雖然極熱心，猶原boe7 tui3熱心救--伊，可見kan-ta倚靠熱心，實在boe7 hou7人得著救，只有耶穌e5寶血才會救人。 
有人講，「倚靠基督耶穌，koh盡力做清氣e5人，我thang向望得著救。」總是che m7是上帝救人e5法度，上帝be7-bat講，「我看見血e5時，lin2真真有食羊肉，我就盤--過。」亦be7-bat講，「我看見血e5時，lin2真真有食無kaN3餅，我就盤過。」啥事講an2-ni？因為上帝ai3人知只有極尊貴榮光，罪人不過用這個法度就thang得著救。除「耶穌e5血」以外，無論用甚物法度，咱永boe7得著救。上帝既然定你e5罪你就著受刑罰，若是耶穌為著你所應該受e5刑罰，所以死ti7十字架。照上帝所定著e5法律，罪人應該照所犯e5罪惡受苦、受死，m7-ku2上帝e5子死ti7十字架頂流血，所流e5寶血伊已經替你流lah。得著救e5人ti7天頂吟詩講，「你bat受thai5流血，tui3萬族姓e5中間贖回阮來歸上帝。」（啟示錄5：9。）罪人怎樣會tit到天國享受榮華，攏m7是倚靠家己e5反悔、改變、好所行，抑是做甚物陰chek，專專是靠耶穌e5寶血，tui3 an2-ni thang得著榮光。聖經講，「伊bat用羊羔e5血洗伊e5衫到白白，tiam3 ti7上帝e5座位前。」（啟示錄7：14.15。）若無，決斷boe7-tiam3上帝e5寶座前。扑死埃及大子e5天使看見門眉門khia7已經抹血就知門內e5罪人已經死--lah。世間人無論犯罪偌重，死無就是伊e5報應，今已經死，kiam2 iau2有啥罪thang定。凡若屬耶穌基督--e5，怎樣免定罪？就是耶穌已經做代表替罪人死e5憑據。你想這號救恩是你家己所會成就--e5 mah？你猶原想靠本身行好事就thang到天堂--mah？你猶原想做虔誠來上天堂--mah？你猶原想m7靠耶穌e5寶血，beh用別e5法度上天堂mah？Kiam2-chhai2你已經承認只有耶穌e5血會hou7你得著救，你究竟做甚物來救家己？你到底用甚物法度來救家己？請你細膩想，chiah-e5問題攏是真要緊，你應該趁早定著。世間亦有濟濟人心內不止滿意講，「我承認只有耶穌會救咱。」「咱知咱攏是罪人。」「咱信耶穌有死。」總是an2-ni就夠額--lah-mah？An2-ni就會得救--mah？以色列人半暝e5時，若kan-ta想羊仔已經thai5--lah。」Kiam2 an2-ni就會救以色列人--mah？照an2-ni就會救罪惡十分重e5罪人--mah？實在無夠額thang救--in。 
上帝be7-bat講，「羊仔thai5--lah，lin2就得著平安。」上帝講，「Lin2著用血抹ti7門眉、門khia7，lin2 bih ti7內面就得著平安。」 
Lin2莫得家己jia瞞來安你e5良心，親像醫生tah消毒藥ti7病e5皮膚，boe7除hit個病根，講，「我信基督有死。」魔鬼亦是an2-ni信。你扑算魔鬼有giau5疑耶穌無死--mah？魔鬼實在無giau5疑，m7-ku2魔鬼boe7倚靠血來bih ti7寶血e5下面。你切切m7-thang家己私心滿足，放睏睏講，「我真平安。」的確著真心反悔改變做換新e5人，才thang bih ti7耶穌e5內面，寶血會jia-kham3你從前攏總e5罪屬，an2-ni一定得著救。 
你想耶穌e5寶血有啥路用？你到底掠hit個寶血做甚物路用？你啥事iau2 延chhian5 m7願來靠寶血做閃避災害e5所在？Kiam2-chhai2有人beh講，「Ah！你講--e5真著，逐項是實情e5話，阮攏無giau5疑，亦信聖經，十分知得救e5路，只有tui3基督這條na7-tiaN7。」這種人嘴雖是講到chiah好聽，其實心內iau2-be7靠救主，所講--e5全然無路用。比並當時以色列人ti7埃及，有人ka7 in講，趕緊抹血ti7門眉、門khia7因為今暝半暝e5時，teh beh來審判，以色列人kiam2-chhai2應講，「有影，好，好，延chhian5--幾-日-仔才做。」若an2-ni，in e5大子準準hou7天使扑--死。 
Hit暝就是以色列人得著活命，得著自由e5起頭，這暝以前in做奴才，雖罔活，親像死。上帝講，「Lin2著用這月做正月。」啥事an2-ni？因為hit暝in有bih ti7血e5下面才有性命，就是in有性命e5頭一日，亦是成國e5頭一日。 
你e5活命究竟tui3甚物時起？就是tui3倚靠基督e5寶血hit時起，亦是你活命e5頭一日。若無靠基督e5寶血，你就無活命。He是怎樣講？因為人陷落罪孽，親像落ti7火坑，kap死一樣。 
An2-ni你應該怎樣行才會得著救？著趕緊bih ti7耶穌e5下面，因為伊有替你賠罪孽e5價錢，這個價錢m7是金、銀、貨物、寶貝，就是用伊e5寶血救贖你e5罪，做你閃避患難e5所在。今著趕緊倚靠耶穌e5寶血救贖你e5罪孽。上帝有應允講，「我看見lin2門口有抹血就lang3--過-去。」今仔日就是你有活命e5日，亦是你重頭生e5日。 
換營。
阮e5宗族平素tui3重武勇，為國擔當艱苦死--e5真濟。阮祖ti7中國道光年間，因為中英失和開戰，入營伍做兵。阮伯因為英俄兩國戰事，亦入交戰效勞。阮叔因為印度作亂亦去出征。所以阮這族少年攏勇敢，到我就較無。 
我代先當鄉團，不過盡鄉堬H薄仔本份na7-tiaN7，無久有意思入軍界，後來去報名，經過醫生查驗身體，就送我到營部，逐日照時操練那做苦工。無代誌e5時招兩三個朋友，入酒館食酒，講笑戲hiauh，酒那lim，興那起，逐日顧thit-tho5。無幾月日，軍令到，beh調阮去守別位，阮真歡喜，因為thang換新號衫。營--nih8放幾若日 hou7人倒去備辦行李kap家內相辭，到beh起身前一暝，阮因為beh離開本鄉，所以入菜館大lim，食醉醉才倒--來，到營--nih8 the ti7火爐邊e5椅，無細膩跋落火爐，佳哉同伴插我去眠床，若無的確燒到臭礁。我若這暝死去，的確落地獄；隔日我並無講昨日酒醉險死，後來著炯戒我e5同伴亦無講我醉到險險hou7火燒--死。 
阮當兵人有歹風俗，睏天光就lim，獨獨酒店be7開，所以這早起無lim，到食日晝聽見百總 hia有好酒，就去chhe7伊大lim，致到頭暈目暗，整隊去火車店，看見行路人就大聲kap in講，「再會、再會，」也唱幾條仔歹歌曲。Ti7火車內看見一瓶「威士卡」酒，嘴齒瀾直直流，定著到車站的確買來lim。無偌久到車站，車只有beh停幾分鐘，我kap同伴相kap到管帶e5面前，kiah8手行禮，講，「請官長准阮落車買一項真要緊e5物。」管帶無啥beh允，阮ka7伊講是極要緊，路尾才hou7阮去。買幾若矸就車內lim了了，後來到Kho-chhiaN2-su-tek，阮koh大lim，逐擺著lim到醉醉。An2-ni自由e5身軀，煞hou7酒拘束，無lim boe7過日。 
到倫敦，阮be7 hioh客店，代先chhe7一間出名e5酒店lim，無疑所叫做出名--e5，就是汙穢ok-chhok e5代誌teh出名，入店teh lim--e5，攏是無下落e5人，in e5心意都m7是食酒。歹婦人人看見阮是新客，款待做上等人，阮無beh chhap-teng7--in，獨獨lim酒na7-tiaN7，lim煞koh到別間店，比代先--e5 koh較輸，我號in做「活地獄」，真正無惡不作，我親目看見in ku-ku怪怪e5歹代，boe7曉用話來講，獨獨印ti7頭腦內，無boe7記tit hit號ok-chhok e5款，我chiah卑賤就厭惡，何況贏過我e5人？上帝極大憐憫款待--我，將我ti7地獄內救出，hou7我墜落hit中間，我所行無照法度已經濟年，佳哉魔鬼e5力那較衰微，無久我就得著救。同伴逐日ti7極歹e5所在lim酒暢樂，錢銀開了，倒轉想前日e5事，實在無味，決定koh幾若日beh koh大lim。 
平日已經慣勢，若一日無出門，就真無ge7，所以相kap議論今仔日beh去水手會堂消涼，卻知無啥興味，亦無酒thang lim，m7-ku2無半圓，無茶thang lim若無去koh較無意思，所以定著beh去hia thit-tho5。Kau3-te3，就有人chih接入去，用好茶相請，味不止芳。Lim煞，想beh倒去營--nih8，忽然有人來講，「Lin2請停tiap8仔久，有某e5先生beh來講道理，請大家toa3 teh聽。」阮聽這號話無啥意愛，總是因為人hiah好招呼，不便無禮辭--伊，不過罔tiam3 tiap8仔久。無扑算道理講了，koh著逐人簽名，勸阮入戒酒會，決意tui3今仔日做好，無koh lim，結聖神e5果子。阮心內m7-ai3簽名，後來hou7朋友出力苦勸，才趁in e5意思無推，總是簽名e5時，我tui3朋友phin2 講，今仔日簽名，明仔日無算數，阮攏無想著，「人有千萬算，m7值天一劃，」就是m7知已經hou7上帝e5神感動，hou7我脫離害我e5靈魂e5大罪。我雖罔常常到水手會堂kap朋友討論真道，若是an2-ni猶原boe7救我，因為我be7有提起耶穌e5名，我iau2 m7-bat耶穌，無得著耶穌，我心攏無滿意。做兵e5性較濟硬，第一m7-ai3改好。某e7昏我kap一個天主教e5人辯論道理，忽然hou7伊受氣哮喝，我亦無kap伊計較，猶原kap伊辯論教內e5真理，伊大受氣，用拳頭母cheng我e5目珠。隔日管帶問目珠怎樣著傷？我應「跋倒。」管帶明知我無老實，卻也無詳細查問。An2-ni我信宗教猶原無路用，我iau2-ku2 teh犯罪。我be7得著耶穌，心內攏無滿意，也無有心內真實e5平安。 
軍營e5身邊有一個老婦人人，企起幾若間厝仔，內面設禮拜堂kap查經所，營--nih8 e5兵亦不時去。將近聖誕，內面著妝著結，老姆叫我去鬥幫贊。我去做幾若日，心不止歡喜，an2-ni我過一個聖誕攏無lim酒。 
平時營--nih8 ti7聖誕節是第一快樂e5日，亦是第一驚惶e5日，親像我無敬畏上帝尚且知thang驚，因為軍營獨獨有犯罪e5快樂，無真e5快樂。過聖誕了後，有一e7昏禮拜煞，人問我e5靈魂怎樣？用啥法度才會得著救？Koh ka7我講，行好賑濟--人，攏boe7 hou7人得著救。耶穌有替咱死，替咱放sak性命，擔當咱e5罪惡。An2-ni講，差不多一點鐘久。講煞，阮就跪落相kap祈禱。這暝倒來軍營，我心內極憂悶，因為ai3加聽得救e5法度，總是因為軍法不止嚴，的確著照時倒--來。我tu2-tu2行到兩爿圍牆e5中間，上帝e5聖神有極大能力感動--我，顯明耶穌替我所做e5功勞，我就知早我所犯e5罪惡，攏kap耶穌同釘十字架頂，所以thang知，上帝因為耶穌將咱所有e5罪惡完全赦免。這號思想印tiau5我e5頭腦，hou7我十分快樂，盡力o-lo2耶穌，koh行--幾-步，已經到營門，就交門票入營，到睏房，這時我想beh認耶穌，燈已經無光，總是火爐iau2 teh著，我就跪ti7爐邊祈禱，be7睏e5同伴攏有看--見。我e5祈禱無偌長，因為我已經替耶穌做干證。後來的確做耶穌e5學生，早日所做逐項攏免講，獨獨我信耶穌就thang得著救。隔日，我bin2衫e5時，忽然聽見房內兩人teh khau洗我，一個liam5-piN大聲叫我講，「張謙，這位 無改好e5人，若ai3做耶穌e5學生，著實行m7-thang假影做。」我應講，「求上帝贊--我，我beh實行。佳哉上帝贊--我，我才會實行。」我ti7房內常常讀聖經，心內不止快樂。聖經e5話指示我做人e5道理。我 願一世人用聖經做指南針，無論啥事攏boe7盤過規矩。 
我信靠耶穌得著救了後，ti7營--nih8當職無偌久，雖是無久，夠額會hou7官長兵士知我早日啥款，煞hou7 in知tui3今beh跟隨是誰。因為ti7烏暗--nih8 e5光，定定知小過失，營--nih8是第一烏暗e5所在，無上帝e5道理boe7會有光，總著有耶穌e5道理ti7 hit內面，才會有光。我beh離開e5日，tui3冊架nih8提我e5聖冊。千總講，「Che是hou7你離開chia e5物。亦hou7你得著救e5物。Koh，是hou7你放sak歹，做好e5物。」 
看冊e5朋友，你若會講，「救主耶穌，我感謝--你，你有替我死ti7十字架頂。」你若會an2-ni講，請就看冊chit-tiap8續ti7這所在，用這個意思誠實ka7主講，你就thang得著救。聖經講，「因為上帝差子來世間，m7是beh審判世間，就是hou7人tui3伊來得著救。」（約翰3：17。） 
兄e5功勞贖小弟e5罪。
羅馬是中古時代法律第一嚴e5國。百姓犯罪，m7准人哀求赦免，因為驚驚惶惶ngiauh8-ngiauh8 chhoah，大失落國民e5體統，罪犯亦m7-thang boe7記tit伊做羅馬e5國民，雖罔受刑罰e5時亦著忍疼無出聲，無haiN無求，亦著知痛疼就是所賠犯著e5國法。所以雖然做犯人亦著盡國民e5義務。Hit時有一個人in祖公bat做羅馬e5官，因為謀反受審判定死罪。當審判官teh定死罪e5時，犯人亦m7願跪落哀求。伊有一個兄bat為著國事出戰，兩手受傷lut--去，hit時四正企ti7審判官e5面前，kiah8懸伊e5手肚，進前替小弟求恩，講，「我e5小弟作亂，罪應該著死，求審判官看我替國家捨身，開恩赦免我e5小弟e5罪。」審判官看見伊bat為國事成做破相，心大感動，liam5-piN赦in小弟e5罪，出堂諭講，「審問該案犯某某，謀叛屬實，照例應該正法，來做炯戒。今請tai3念伊e5兄某某ti7戰場捨身立功勞，koh本身來替犯人哀求，所以格外施恩，赦免thau2放。」An2-ni hit個犯人得著免死，專倚靠伊e5兄有替國立功勞，又koh替哀求赦免，才thang免正法。 
Tui3這項hou7咱續想基督耶穌替咱建立功勞，咱本然犯著天e5法律，罪應該死。耶穌基督替咱釘死ti7十字架，做挽回e5祭物，今koh企ti7上帝e5面前，掀伊手掌e5釘跡替咱哀求。咱信--伊，立志改變，tui3今以後beh做上帝揀選e5百姓，liam5-piN得著赦免罪e5恩典，上天堂享受永活e5福氣。咱得著這號利益，m7是因為咱有啥功績，是上帝tai3念救主耶穌e5情，所以赦免咱e5罪。 
</HL>