<CL>
  4 Bong5-bok8 Gak8-jin5 E5 Sin-se3 
  Chit-e5 lou7-piN teh gim5-si kiu5-khit-e5 chhiN-mi5 lang5 si7 sim2-mih8 lang5, taN lan2 tioh8 chiam7-si5 to2-tng2 khi3 khoaN3 i e5 su7-cheng5 kap keng-koe3. 
  Kin7 40 goa7-ni5 i2-cheng5 e5 su7, ti7 Tai5-lam5 e5 × × ke e5 tiong-cham7 u7 chit8-cho7 hoa5-bi2 e5 toa7 iuN5-lau5, chha-put-to si7 tong-si5 choe3 tong5-hong5 e5 kian3-tiok8. 
  Hit-e5 iuN5-lau5 e5 chu2-lang5 kio3-cho3 Chhoa3 Peng2-bun5, lang5 phou2-thong kio3 i Peng2-bun5-a2-sia3, si7 chit8-ui7 kek8-ki5 pu3-u7 e5 giap8-chu2. 
  I e5 hu7-jin5 lang5 u7 seN nng7 e5 hau7-siN kap chit8-e5 cha-bou2 kiaN2. 
  U7 chit8-pai2 te7 ji7-kiaN2 ti7 Jit8-pun2 teh thak8 tai7-hak8 e5 si5 soa3 tu2-tioh8 toa7-piN7. Lau7-bu2, Chhoa3 hu7-jin5 chiap-tioh8 siau-sit chiu7 chhong2-chhong2 pong5-pong5 ta3-chun5 koe3 Jit8-pun2 khi3 khoaN3 i e5 kiaN2. 
  Ti7 hu7-jin5 lang5 chhut-goa7 chiaN5-ni5 e5 si5, chit-e5 hong-liu5 e5 chu2-lang5 soa3 kap chit8-e5 chhu3-lai7 e5 lu2-pi7 hoat-seng koan-he7. 
  Pi-kek8 tui3 chia khai-si2. Kau3 ti7 hu7-jin5 lang5 thiaN-kiN3 chit-e5 su7-cheng5 tui3 Jit8-pun2 piaN3 tng2-lai5 e5 si5, chit-e5 lu2-pi7 i2-keng seN chit8-e5 ta-pou eN-a2 lah. 
  Keng-koe3 geh8-goa7 jit8 au7, kho2-lin5 e5 bu2-kiaN2 chiu7 siu7 koaN2-chhut chit-e5 oan3-than3 e5 toa7-lau5. 
  Lau7-bu2 lau5 bak8-sai2 pho7 i e5 eN-a2 khi3 oa2-kho3 toa3 ti7 soaN-lai7 chhan5-chng e5 a-hiaN. 
  Chit-e5 soaN-lai7 e5 chhan5-chng chi2-u7 si7 pah goa7-hou7 chip8-hap8 khia7-khi2 e5 chit8-e5 sio2 pou7-lok8. 
  Khiok ti7 chia u7 chu7-jian5-kai3 sou2 oe7-thang hou7 lang5 long2-chong2 e5 bi2-sek kap khoai3-lok8 moa2-moa2, thang khoaN3-kiN3 se3-goa7 tho5-hng5 e5 peng5-an ti7 hia. Ti7 chit-e5 chng-sia7 e5 teng2-bin7, soaN-kha u7 chit8-keng Thian-chu2 kau3-tng5, toa7-pou7-hun7 e5 peh-seN3 na7 kau3 le2-pai3 jit8 chiu7 hioh-khun3 long2-chong2 e5 kang-chok, kau3 le2-pai3-tng5 khi3 choe3 le2-pai3, siu2 mi7-sat. 
  Chit-e5 siu7-khou2 e5 lau7-bu2 khoaN3 chit-e5 sou2-chai7 si7 choe3 thang hou7 in bu2-kiaN2 tit-tioh8 siam2-pi7 se3-jin5 e5 ki-chhi3 kap pai5-thek e5 toe7. Bo5 gi5-gou7 in bu2-kiaN2 chit8-e7 tah8 jip8 chit-e5 toe7, choan5-chng e5 peh-seN3 long2 saN-kap gi7-lun7. “In si7 sim2-mih8 lang5?” Chit-e5 gi7-lun7 bo5-ku2 chiu7 seN-chhut kiat-lun7. 
  “U7 chit8-e5 hoan7-choe7 e5 hu7-jin5 lang5, pho7 i hoan7-choe7 e5 kiaN2 jip8 lai5 chit-e5 chng-sia7!” Chit-e5 siau-sit u7 tin2-tang7 choan5-chng. Su7-sit8 chit-khoan2 e5 su7 ti7 chit-e5 chng-sia7 si7 chit8-e5 thang-kiaN thang-ui3 e5 tai7-chi3. 
  Ti7 khe-chui2 piN soe2-saN e5 hu7-jin5 lang5 chiong chit-e5 kiaN-lang5 e5 toa7-su7 lai5 cho3 in e5 oe7-peN3, saN-kap kong2 lai5 chhio3. 
  Lau7 hu7-jin5 lang5 khoaN3-tioh8 chit-e5 kho2-lin5 e5 lau7-bu2 tui3 in e5 sin-piN koe3-khi3, chiu7 phui3-noa7, giah8 keng-thau5, oe7 sip8-ji7 ti7 heng-cheng5 lai5 piau2-si7 iam3-ouN3. 
  “U3-oe3 mih8!” In e5 chhui3-lai7 an2-ni liam7, in bu2-kiaN2 chiaN5-choe3 choan5-chng e5 thah-gai7. “Chit-e5 choe7-ok e5 kiaN2 tioh8 hiat-kak, m7-thang chhi7 chit-e5, tek-khak oe7 in2 chai-lan7!” 
  A-hiaN e5 ka-teng5 long2 bo5 hoaN-hi2 in ti7 chit-e5 sou2-chai7, siong5-siong5 eng7 oe7 lai5 kong-kek ki-chhi3 in. Koh ia7 kiaN-liau2 u7 sim2-mih8 lian5-lui7. Chit-e5 kong-kek kap ki-chhi3 long2 bo5 leng2-cheng7, na2 ku2 na2 li7-hai7. 
  EN-a2 ti7 chit-e5 khoan5-keng2 e5 lai7-bin7 chiam7-chiam7 toa7-han3 lah. Lau7-bu2 chiu7 ka7 i ho7 mia5 choe3 Pek-jim2, chiu7-si7 pah-poaN e5 jim2-siu7. 
  Bu2-kiaN2 ham7-loh8 ti7 chin-toa7-e5 khun3-lan5. Khiok ia7 kam2-kak long2 bo5 pat8 tiau5 lou7, chiu7 aiN7 chit-e5 kho2-lin5 siu7 iam3-ouN3 e5 kiaN2 khioh chhiu7-hioh8 a2-si7 kut8 chhau2-thau5 chhut-lai5 boe7, lai5 i5-chhi5 in e5 seng-oah8. 
  U7-si5 lau7-bu2 siuN7-tioh8 bu2-kiaN2 e5 keng2-gu7 kap ou-am3 e5 chian5-tou5 lai5 che7 ti7 chhiu7-kha hau2. Pek-jim2 kau3 ti7 chin toa7-han3 oe7-hiau2 in3-siong7 tioh8 khou2-mia7 lau7-bu2 e5 bak8-sai2 tih ti7 i chiah8-ni e5 bin7. 
  Ti7 chit-e5 chham2-keng2 koe3 liau2 10 goa7-ni5, Pek-jim2 i2-keng kap pat8-e5 gin2-na2 jip8 ti7 soaN-e7 e5 sio2-oh8 teh thak8-chheh lah! 
  Chong2-si7 Pek-jim2 khai-si2 hoat-hian7 ti7 i e5 sin-chiuN7 u7 chin-toa7 e5 put-heng7 kap kou-toaN. 
  “Bo5-pe7 kiaN2 m7-si7 lang5!Pek-jim2 kho2-ou3 thang5!” 
  Tong5-hak8 cho3 koa-khek lai5 ki-chhi3 pai5-thek i. Lang5 na7 khoaN3-tioh8 i chiu7 chau2-siam2 khi3, ia7 bo5 lang5 beh kap i tang5-toh. 
  “Ma-ma, lang5 si7 an2-choaN2 kio3 goa2 bo5-pe7-kiaN2, kio3 goa2 kho2-ou3 thang5 ne3?” Pek-jim2 khai-si2 chiong i e5 khou2-su7 lai5 chit-mng7 i e5 lau7-bu2. 
  “Pek-jim2, chhiaN2 li2 m7-thang mng7 goa2 sim2-mih8! Long2 si7 ma-ma e5 choe7, chhiaN2 li2 tioh8 sia3-bian2 goa2, long2 si7 goa2 m7-tioh8!” Lau7-bu2 lam2-oa2 kiaN2-ji5 lai5 toa7-hau2. 
  Chong2-si7 kau3 Pek-jim2 pit8-giap8 bo5-ku2, chit-e5 siu7-khou2 e5 lau7-bu2 chiu7 tai3-piN7 soah koe3-sin. Pek-jim2 chu7-jian5 kui-siok8 i e5 a-ku7, lai5 pang-chan7 chhan5-hng5 i2-kip8 long2-chong2 khun3-khou2 e5 kang-chok. Pek-jim2 ti7 chit-e5 ka-teng5 e5 seng-oah8 si7 chin put-heng7. A-ku7 khoaN3 i cho3 gu5-be2 lai5 khou2-chhou2 iam3-chian7 i. I tak8-jit8 long2 ti7 soaN-ia2 teh kap thou5-be5 cho3-hoe2. Ti7 ha7-thiN u7 jiat8-iam7 e5 jit8, ti7 koaN5-thiN u7 han5-leng2 e5 pak-hong teh khou2-chhou2 i e5 sin-khu. 
  U7-si5 khoaN3-tioh8 pat8-e5 ka-teng5 pe7-bu2 kiaN2-ji5 thoan5-lok8 e5 cheng5-heng5 lai5 thou2-khui3. Ia7 u7 chin-choe7 chheng-lian5 lang5 cha2-am3 chhut-goa7 siong7-oh8 e5 cheng5-heng5, hou7 Pek-jim2 e5 sim seN-chhut chin-toa7 e5 sit-chi3 kap oan3-chheh. I khai-si2 thong3-oan3 i e5 mia7-un7. I e5 put-heng7 chiong-jit8 chhiong-moa2 i e5 sim, lai5 hou7 i si5-siong5 chin ut-chut. 
  I m7-bat kiaN5-kau3 le2-pai3-tng5 khi3, le2-pai3 jit8 choan5-chng e5 peh-siN3 long2 bo5 cho3-kang khi3 le2-pai3, khiok i ka-ki7 chau2-kau3 soaN-ia2 e5 chhau2-pou khi3 to2 ti7 chhiu7-kha. 
  “Li2 si7 choe7-ok e5 kiaN2, li2 e5 choan5-sin long2 u7 choe7-ok u3-oe3 e5 huih teh lau5, li2 eng3-kai tioh8 thong3-hoe2 iu-siong lai5 kiu5 Thian-chu2 sia3-bian2 li2 e5 choe7, na7 bo5 li2 tek-khak ti7 choe7-ok tiong tim5-lun5!” A-ku7 siong5-siong5 an2-ni tui3 i kong2. Chong2-si7 i kou3-i3 hoan2-tui3 kau3 le2-pai3-tng5. U7-si5 na7 kou-put-chiong lai5 tui3 hia keng-koe3, i chiu7 phui3-noa7 kong2, “U7 sim2-mih8 Thian-chu2! I si7 put-gi7 put-hoat e5 sin5 lah!” 
  Lang5-lang5 iam3-ou3 i, i ia7 iam3-ou3 lang5, choan5 se3-kai3 pai5-thek i, i ia7 pai5-thek choan5 se3-kai3. Kau3 18 hoe3 e5 si5 Pek-jim2 chiu7 khai-si2 ka-ki7 ke3-siok8 thak8-chheh. Tak8-mi5 long2 ti7 i e5 pang5-keng lai5 am3-chiN7 gian2-kiu3. I e5 sin-the2 ia7 i2-keng chin seng5-sek8 kiat-sit8 lah. Ti7 chit-e5 chng-sia7 chha-put-to bo5 lang5 oe7-thang kap i pi2-pheng7. I chiaN5-cho3 chit8-e5 han2-tit khoaN3-tioh8 e5 eng-chun3, chheng-siu3 e5 chheng-lian5. I e5 iok8-bong7 ia7 khai-si2 sio-toh8 ti7 i e5 sim-lai7. 
  “Goa2 tioh8 lou2-lek8, lai5 soe2 goa2 long2-chong2 e5 kian3-siau3. Goa2 tioh8 tui3-khong3 choan5 se3-kai3, tioh8 cheng-hok8 i!” 
  I siong5-siong5 chiuN7 kau3 soaN-nia2 teng2 khoaN3 loh8 peng5-iuN5 e5 tou-chhi7 lai5 an2-ni koat-sim. 
  Ko2-jian5 bo5-ku2 i u7 tit-tioh8 chit8-e5 ki-hoe7 thang li7-khui chit-e5 hoan2-kam2 e5 chng-sia7, khi3 hok8-bu7 ti7 Tai5-lam5 chhi7-lai7 chit8-keng choe3-toa7 e5 pah-hoe3 kong-si. I chit8 hong-bin7 kong-chok chit8 hong-bin7 khun5-khun5 thak8-chheh. Au7-lai5 Pek-jim2 chiu7 chin3-jip8 ti7 chit8-keng chhi7-lip8 e5 ia7-hak8 thak8 tiong-hak8 e5 kho3-theng5. I hui-siong5 jin7-chin khin5-bian2, ti3-kau3 long2 kap pat8-lang5 u7 chin toa7 e5 hun-piat. 4 ni5 au7 ia7-hak8 pit8-giap8 e5 si5 i chiu7 tit-tioh8 chu-keh khi3 kho2-chhi3 Tai5-pak e5 ko-teng2 hak8-hau7. I put-toan7 e5 lou2-lek8 kap jiat8-jiat8 e5 sim-chi3 pang-chan7 i, hou7 i chin ho2 e5 seng5-chek lai5 kip8-keh, koh soa3 oe7-thang tit-tioh8 kai-hau7 e5 chiong2-hak8-kim. 
  Pek-jim2 e5 lou2-lek8 chin-toa7 seng5-kong lah! Khiok i bo5 liah8 chit-e5 choe3 kau3-giah8 lai5 sit-loh8 kin2-sin7, si7 tit-tioh8 chhut-lat8 e5 te7-pou7 lai5 it-hoat ke-thiN lou2-lek8. I lian5 khun3 e5 si5-kan ia7 kiam2-chio2, bo5-lun7 ti7 sim2-mih8 sou2-chai7, chheh long2 bo5 li7-khui i e5 chhiu2. I ia7 chhim-chhim po2-siu2 kou-toaN e5 seng-oah8. Sou2-i2 i e5 seng5-chek si7 tek8-piat chhut-kun5. Sim7-chi3 i u7 chin tek8-piat bun5-nga2 e5 goa7-mau7 hou7 lang5 boe7-thang khoaN3-chhut u7 sim2-mih8 ou-am3 e5 cheng-sin5. 
  Ti7 chiah-e5 su7, chu7-jian5 hou7 Pek-jim2 e5 sim hoat-seng chin toa7 e5 iu-oat, kiau-ngou7. I e5 iok8-bong7 it-hoat chi3-liat8 sio-toh8. Ti7 i e5 sim-lai7 u7 chin toa7 e5 chu7-sin3. 
  Chong2-si7 i thak8-kau3 te7-ji7 ni5 boe2 e5 si5 hut-jian5 hoat-kak u7 jiam2-tioh8 hi3-piN7. Sin-the2 jit8-jit8 siau-san2 soe jiok8 khi3. 
  Chit-e5 su7 tu2-tu2 si7 si2-heng5 e5 thih-thui5 kong3 ti7 i e5 thau5-khak chit8-iuN7, hou7 i it-chhe3 long2 toa7 io5-tang7. I khai-si2 pang3-sak i e5 chheh lah. I chhin-chhiuN7 tui3 koaiN5-koaiN5 e5 poaN3-thiN koh siak-loh8 kau3 ti7 ou-am3 choat8-bang7 e5 chhim-ian. Hit-e5 koaiN5-koaiN5 e5 poaN3-thiN si7 eng7 ho5-teng2 ke3-chiN5 lai5 tit-tioh8 e5, hou7 i kam2-kak bo5 hoat-tou7 thang jim2-siu7 chit-e5 su7-sit8. 
  “Goa2 long2-chong2 e5 lou2-lek8 kap siu7-khou2 ti7 to2-ui7?” I ti7 hak8-hau7 hu3-siat e5 peN7-iN7 lai7, chhin-chhiuN7 sit-sin5 bo5 leng5-hun5 e5 lang5 che7 tiam7-tiam7, long2 bo5 tin2-tang7. I kui2-na7-jit8 long2 bo5 chiah8-png7, mi5-si5 ia7 m7-chai i u7 khun3-khi3. Oan3-than3 kap choat8-bang7 e5 toa7-hun5 pau-bat8 i e5 choan5-sin. 
  “TaN beh an2-choaN2?!” I chin3-cheng5 siuN7 ia7 siuN7 bo5, to3-tng2 siuN7 ia7 siuN7 bo5 u7 sim2-mih8, it-chhe3 long2 si7 bong5-bong5 biau2-biau2. Au7-lai5 i chiu7 chin chhiN-chhin3 e5 khoan2 lai5 ka-leng2-sun2 soa3 khia7 khi2-lai5 kiaN5-kau3 thang-a2 piN khi3. 
  “Choat8-keng2! Choat8-keng2!” I chi2-u7 soe3-siaN lai5 an2-ni liam7 ti7 chhui3-lai7. 
  “I phah-hoai7, chhiuN2-toat8 goa2 e5 it-chhe3!” Pek-jim2 chhiN gin5-gin5 e5 bak8-chiu giah8 koaiN5 khoaN3 thiN. “It-chhe3 long2 liau2 lah!” I chiu7 koh kiaN5 kau3 i e5 chhng5 lai5 phak ti7 chhng5-teng2. 
  “Chai-lan7, goa2 kap li2 u7 sim2-mih8 koan-he7!” I ka-ge5, chhiat-chhi2, gim7 chhiu2 lai5 phah chim2-thau5. Au7-lai5 chiu7 siang-chhiu2 lam2 i e5 thau5-khak lai5 hau2. 
  Keng-koe3 chit8-jit8, nng7-jit8, saN-jit8 e5 hoan2-bun7, siong-pi ti3-kau3 hou7 i e5 bak8-chiu chhut-huih lah. Khiok Pek-jim2 bo5 koan2 it-chhe3, i chiong-jit8 koaiN-bat8 ti7 i e5 piN7-pang5, bo5 ai3 kiN3 lang5 e5 bin7. I e5 sin-the2 oan5-choan5 soe-pai7 lah. Bak8-chiu ia7 khai-si2 bong5-bu7 lah. 
  Kau3 ti7 chiaN5 le2-pai3 au7 u7 chiap-tioh8 hak8-hau7 the3-hak8 e5 soan-ko3 e5 si5, Pek-jim2 chiu7 thng3 i e5 piN7-saN, loah8 i e5 thau5-mng5, cheng2-li2 i e5 mih8-kiaN7, tan2-hau7 hong5-hun-am3 e5 si5 chiah am3-chiN7 chau2-chhut peN7-iN7. 
  I tit8 tit8 kiaN5 tui3 tong-si5 choe3 lau7-jiat8 e5 Eng2-lok8 ke loh8-khi3, au7-lai5 chiu7 oat tui3 Tai5-pak toa7-kio5 kiaN5-khi3. 
  Na7 siat-su2 u7 lang5 siong5-se3 khoaN3-kiN3 i e5 bin7-iong5 a2-si7 thai7-tou7, lang5 beh kam2-kak chin-toa7 e5 ki5-koai3 lai5 kong2: 
  “Chit-lang5 si7 tui3 bong7-lai7 chhut-lai5 e5 sin-si mah?” 
  Khiok tong-si5 e5 Tai5-pak si7 ti7 tai7-chian3 ui5-bat8 e5 e7-bin7 chin leng2-cheng7, hi-bi5. 
  Tai7 Tang-a-chian3 i2-keng ian2-pian3 kau3 ti7 se3-kai3 ji7-chhu3 tai7-chian3, chhu3-chhu3 chhiong-moa2 chian3-cheng e5 khi3-hun kap but8-chit seng-oah8 siong7 chiong2-chiong2 e5 thong2-che3. Tai5-pak chiaN5-choe3 chit8-e5 im-tim5, am3-ut, kin2-tiuN e5 tou-chhi7. 
  Mi5-kan e5 tian7-teng siu7 koan2-che3 i2-lai5 ke-lou7 siong7 han2-han2 u7 lang5, chi2-u7 si7 kun-tui7 e5 oah8-tang7 put-chi2 hian2-jian5 na7-tiaN7. 
  Khiok Pek-jim2 e5 sim long2 thoat-li7 liau2 chiah-e5 su7-cheng5. I chit8-pou7 chit8-pou7 lai5 peh-chiuN7 hit-e5 chhu-koaiN5 e5 toa7-kio5 teng2 khi3. Kio5-teng2 ke-lou7 long2 chin chio2 lang5 teh ong2-lai5, na7 u7 ia7 si7 chin kin2-kip e5 khoan2. 
  Tong-si5 lang5 kiaN-liau2 siu7 hiam5-gi5, koh long2-chong2 e5 khong-khi3 hou7 lang5 chin kin2-tiuN. 
  “Goa2 iau2-u7 chit8-tiau5 tui3-khong3 e5 lou7,” i kiaN5-kau3 kio5 e5 tiong-cham7 chiu7 oa2 ti7 hit-e5 kio5-lan5, lai5 khoaN3 loh8 kio5-kha e5 chui2. Tui3 Pang-kio5 hong-bin7 u7 chio3 thiN-teng2 e5 kng-soaN3 gou7 lak8 tiau5 ti7 hit-e5 ou-am3 kiaN-hiaN5 e5 khong-tiong teh chau2-lai5 chau2-khi3. Hit-e5 kng-soaN3 u7 hoan2-chio3 ti7 an-cheng7 seh-seh lau5 e5 tam7-chui2 khoe-bin7. Han2-han2 u7 chhia kap lang5 ti7 au7-bin7 teh koe3. Hiah-e5 lang5 e5 bak8-chiu long2 tang5 chit8-iuN7 e5 ki5-koai3 teh kong2. 
  “Ti7 chit-e5 si5-ki5 chit-e5 lang5 tiam3 chia teh cho3 sim2-mih8? Kiam2 u7 hit-e5 pang3-sim mah?!” 
  Khiok Pek-jim2 long2 bo5 teh koan2 in e5 su7. I e5 bak8-chiu chi2-u7 ki-hai5-tek toe3 hit-e5 ti7 chui2-bin7 teh io5-choah, siu5-lai5 siu5-khi3 e5 kng-soaN3. 
  “Put-heng7 e5 phaiN2-sin5, goa2 kiam2 bo5 hoat-tou7 thang tui3-hu3 li2 mah?! Kho2-ou3 siu7 chiu3-chou2 e5 mia7-un7, goa2 kiam2 bo5 hoat-tou7 thang kai2-koat li2 e5 khu-sok mah?! Goa2 siu7-chin7 li2 e5 gek8-thai7 lah!! Goa2 su-iau3 kai2-koat lah!” 
  Bak8-sai2 e5 chui2-choaN5 moa2-lau5 i e5 bin7. Koe3-khi3 long2-chong2 e5 pi-chham2 long2 chhut-hian7 ti7 i e5 thau5-nau2 lai7. 
  “Goa2 tek-khak bo5 beh khut-hok8 li2!” I kin2-kin2 tong3-tiam7 bak8-sai2 lai5 gin5 bin7-cheng5 e5 thiN. 
  Tai5-pak chhi7 e5 ou-iaN2 phu5-chhut ti7 khoe e5 tang-peng5-hoaN7. An-cheng7 bo5 choe3-siaN teh khun3. Chong3-toa7 e5 Tai5-oan5 soaN-meh8 ia7 chiam3-moa2 khong-tiong e5 chit8-poaN3. 
  “Se3-kai3 ah, goa2 ai3-bou7 li2 e5 bi2-le7, li2 e5 ge7-sut8, li2 it-chhe3 e5 pu3-u7 kap khoai3-lok8, khiok kiat-kiok8 goa2 sit-loh8 li2, eng2-oan2 kap li2 sou-oan2 lah! Goa2 lok8-ngou2 ti7 li2 e5 kha-e7......” 
  Bak8-sai2 koh lau5 chhut, pi-siong koh tin2-tang7 i e5 choan5-sin. 
  “Kho2-ou3 e5 mia7-un7, li2 thai3 li7-hai7 lah! Li2 toan7-choat8 goa2 e5 oah8-lou7! Li2 chiaN5-cho3 goa2 e5 kiu5-siu5!” 
  “Goa2 ia3-sian7 lah, goa2 su-iau3 an-hioh!” I ti7 chhui3-lai7 soe3-siaN lai5 thou3-lou7 moa2-pak e5 choat8-bang7 kap oan3-hun7. I e5 bak8-sai2 tit8-tit8 lau5-chhut. 
  “Ti7 chit-e5 chui2-te2 e5 se3-kai3 u7 eng2-kiu2 e5 an-cheng7 bong5-khiok. I beh tui3 goa2 e5 thau5-nau2 lai7 chhat-siau long2-chong2 put-heng7 e5 phaiN2-bang7.” 
  “Hit-e5 leng2-cheng7 chui2-te2 e5 se3-kai3 si7 tu2-tu2 hou7 pai7-pok chia2 thang eng2-oan2 siam2-bih e5 sou2-chai7.” 
  “Put-heng7 e5 chhiu2 ah, li2 u7 sim2-mih8 hoat-tou7 thang khou2-chhou2 goa2!” 
  I e5 bak8-chiu khoaN3-loh8 hit-e5 chui2-te2. Koh khoaN3 hit-e5 khong-tiong. U7 hai2-hong chhin-chhiuN7 kui2-sin5 e5 siaN, hiu-hiu hau2. Hiah-e5 kng-soaN3 hou7 i e5 bak8-chiu ou-ng7, i chiu7 khiN5-oa2 ti7 hit-e5 kio5-lan5, i kam2-kak i e5 i3-sek u7 chiam7-chiam7 beh chau2 bo5-khi3, iau2-ku2 i lou2-lek8 ban2-hoe5, lai5 poaN5-koe3 kio5-lan5, chiu7 chhut-lat8 chiong i loan2-jiok8 e5 sin-khu hiat tui3 hit-e5 chhim-chhim e5 chui2-te2 loh8-khi3. “Ah!!” Leng2-cheng7 e5 chui2 chiong Pek-jim2 e5 sin-khu thun lok8-khi3. 
</CL>
<HL>

4 盲目樂人e5身世 
這個路邊teh吟詩求乞e5青瞑人是甚物人，今咱著暫時倒轉去看伊e5 事情kap經過。 
近40外年以前e5事，ti7台南e5 ××街e5中站有一座華美e5大洋樓，差不多是當時最堂皇e5建築。 
Hit-e5洋樓e5主人叫做蔡炳文，人普通叫伊炳文阿舍，是一位極奇富有e5業主。 
伊e5 婦人人有生兩個後生kap一個查某子。 
有一擺第二子ti7 日本teh讀大學e5 時續 tu2著大病。老母，蔡婦人接著消息就chhong2-chhong2 pong5-pong5 搭船過日本去看伊e5 子。 
Ti7 婦人人出外成年e5時，這個風流e5主人續 kap一個厝內e5女婢發生關係。 
悲劇tui3 chia 開始。到ti7婦人人聽見這個事情tui3日本拚轉來e5 時，這個女婢已經生一個查甫嬰仔lah。 
經過月外日後，可憐e5母子就受趕出這個怨嘆e5大樓。 
老母流目屎抱伊e5 嬰仔去倚靠toa3 ti7山內田庄e5阿兄。 
這個山內e5田庄只有是百外戶集合企起e5一個小部落。 
卻ti7 chia有自然界所會thang hou7人攏總e5美色kap快樂滿滿，thang看見世外桃源e5平安ti7 hia。Ti7 這個庄社e5頂面，山腳有一間天主教堂，大部份e5百姓若到禮拜日就歇睏攏總e5工作，到禮拜堂去做禮拜，守彌撒。 
這個受苦e5老母看這個所在是最thang hou7 in母子得著閃避世人e5譏刺kap排斥e5地。無疑悟in母子一下踏入這個地，全庄e5百姓攏相kap議論。「In是甚物人？」這個議論無久就生出結論。 
「有一個犯罪e5婦人人，抱伊犯罪e5子入來這個庄社 ！」這個消息有振動全庄。事實這款e5事ti7 這個庄社是一個thang驚thang畏e5代誌。 
Ti7 溪水邊洗衫e5婦人人將這個驚人e5大事來做in e5話柄，相kap講來笑。 
老婦人人看著這個可憐e5老母tui3 in e5身邊過去，就phui3 瀾，giah8肩頭，畫十字ti7 胸前來表示厭惡。 
「污穢物！」In e5嘴內an2-ni唸，in母子成做全庄e5窒礙。「這e5罪惡e5子著hiat-kak，m7-thang飼這個，的確會引災難！」 
阿兄e5家庭攏無歡喜in ti7 這個所在，常常用話來攻擊譏刺in。Koh也驚了有甚物連累。這個攻擊kap譏刺攏無冷靜，那久那厲害。 
嬰仔ti7 這個環境e5內面漸漸大漢lah。老母就ka7伊號名做百忍，就是百般e5忍受。 
母子陷落ti7 真大e5困難。卻也感覺攏無別條路，就ainn7 這個可憐受厭惡e5子拾樹葉抑是掘草頭出來賣，來維持in e5生活。 
有時老母想著母子e5境遇kap烏暗e5前途來坐ti7 樹腳哮。百忍到ti7 真大漢會曉印象著苦命老母e5目屎滴ti7伊食奶e5面。 
Ti7 這個慘境過了10外年，百忍已經kap別e5囡仔入ti7山下e5小學teh讀冊lah！ 
總是百忍開始發現ti7 伊e5 身上有真大e5不幸kap孤單。 
「無父子m7 是人！百忍可惡蟲！」 
同學做歌曲來譏刺排斥伊。人若看著伊就走閃去，也無人beh kap伊同桌。 
「媽媽，人是an2-choann2 叫我無父子，叫我可惡蟲ne3？」百忍開始將伊e5苦事來質問伊e5 老母。 
「百忍，請你m7-thang 問我甚物！攏是媽媽e5罪，請你著赦免我，攏是我m7 著！」老母攬倚子兒來大哮。 
總是到百忍畢業無久，這個受苦e5老母就帶病煞過身。百忍自然歸屬伊e5 阿舅，來幫贊田園以及攏總困苦e5工作。百忍ti7 這個家庭e5生活是真不幸。阿舅看伊做牛馬來苦楚厭賤伊。伊逐日攏ti7 山野teh kap塗糜做伙。Ti7夏天有熱焰e5日，ti7 寒天有寒冷e5北風teh苦楚伊e5 身軀。 
有時看著別個家庭父母子兒團樂e5情形來吐氣。也有真濟青年人早暗出外上學e5情形，hou7 百忍e5心生出真大e5失志kap怨慼。伊開始痛怨伊e5 命運。伊e5 不幸終日充滿伊e5心，來hou7 伊時常真鬱卒。 
伊m7-bat行到禮拜堂去，禮拜日全庄e5百姓攏無做工去禮拜，卻伊家己走到山野e5草埔去倒ti7 樹腳。 
「你是罪惡e5子，你e5 全身攏有罪惡污穢e5血teh流，你應該著痛悔憂傷來求天主赦免你e5罪，若無你的確ti7 罪惡中沈淪！」阿舅常常an2-ni tui3伊講。總是伊故意反對到禮拜堂。有時若姑不chiong來tui3 hia經過，伊就phui3 瀾講，「有甚物天主！伊是不義不法e5神lah ！」 
人人厭惡伊，伊也厭惡人，全世界排斥伊，伊也排斥全世界。到18歲e5 時百忍就開始家己繼續讀冊。逐暝攏ti7 伊e5房間來暗靜研究。伊e5 身體也已經真成熟結實lah。Ti7 這個庄社差不多無人會thang kap伊比並。伊成做一個罕tit看著e5英俊，清秀e5青年。伊e5 欲望也開始燒著 ti7 伊e5 心內。 
「我著努力，來洗我攏總e5見笑。我著對抗全世界，著征服伊！」 
伊常常上到山嶺頂看落平洋e5都市來an2-ni 決心。 
果然無久伊有得著一個機會thang離開這個反感e5庄社，去服務ti7 台南市內一間最大e5百貨公司。伊一方面工作一方面勤勤讀冊。後來百忍就進入ti7 一間市立e5夜學讀中學e5課程。伊非常認真勤勉，致到攏kap別人有真大e5分別。4年後夜學畢業e5 時伊就得著資格去考試台北e5高等學校。伊不斷e5努力kap熱熱e5心志幫贊伊，hou7 伊真好e5成績來及格，koh續會thang得著該校e5獎學金。 
百忍e5努力真大成功lah！卻伊無掠這個做夠額來失落謹慎，是得著出力e5地步來一發加添努力。伊連睏e5時間也減少，無論ti7 甚物所在，冊攏無離開伊e5 手。伊也深深保守孤單e5生活。所以伊e5 成績是特別出群。甚至伊有真特別文雅e5外貌hou7 人boe7-thang看出有甚物烏暗e5精神。 
Ti7 chiah-e5事，自然hou7 百忍e5心發生真大e5優越，驕傲。伊e5 慾望一發至烈燒toh8。Ti7 伊e5 心內有真大e5自信。 
總是伊讀到第二年尾e5時忽然發覺有染著肺病。身體日日消瘦衰弱去。 
這個事tu2-tu2是死刑e5鐵錘摃 ti7 伊e5 頭殼一樣，hou7 伊一切攏大搖動。伊開始放sak 伊e5 冊lah。伊親像tui3懸懸e5半天koh摔落到ti7 烏暗絕望e5深淵。Hit-e5懸懸e5半天是用何等價錢來得著e5，hou7 伊感覺無法度thang忍受這個事實。 
「我攏總e5努力kap受苦ti7 to2位？」伊ti7 學校附設e5病院內，親像失神無靈魂e5人坐恬恬，攏無振動。伊幾若日攏無食飯，暝時也m7 知伊有睏去。怨嘆kap絕望e5大雲包密伊e5 全身。 
「今beh an2-choann2？！」伊進前想也想無，倒轉想也想無有甚物，一切攏是茫茫渺渺。後來伊就真chhinn凊e5款來ka冷sun2續企起來行到窗仔邊去。 
「絕境！絕境！」伊只有細聲來an2-ni唸ti7 嘴內。 
「伊扑壞，搶奪我e5一切！」百忍chhinn gin5-gin5 e5目珠giah8懸看天。「一切攏了lah ！」伊就koh行到伊e5 床來仆ti7 床頂。 
「災難，我kap你有甚物關係！」伊咬牙、切齒，gim7手來扑枕頭。後來就雙手攬伊e5 頭殼來哮。 
經過一日，兩日，三日e5反問，傷悲致到hou7 伊e5 目珠出血lah。卻百忍無管一切，伊終日關密ti7 伊e5 病房，無愛見人e5面。伊e5身體完全衰敗lah。目珠也開始茫霧lah。 
到ti7 成禮拜後有接著學校退學e5宣告e5 時，百忍就褪伊e5 病衫，捋伊e5 頭毛，整理伊e5 物件，等候黃昏暗e5 時才暗靜走出病院。 
伊直直行tui3當時最鬧熱e5永樂街落去，後來就越tui3台北大橋行去。 
若設使有人詳細看見伊e5 面容抑是態度，人beh感覺真大e5奇怪來講： 
「這人是tui3墓內出來e5身屍mah ？」 
卻當時e5台北是ti7大戰圍密e5下面真冷靜，稀微。 
大東亞戰已經演變到ti7 世界二次大戰，處處充滿戰爭e5氣氛kap物質生活上種種e5統制。台北成做一個陰沉，暗鬱，緊張e5都市。 
暝間e5電燈受管制以來街路上罕罕有人，只有是軍隊e5活動不止顯然na7-tiann7。 
卻百忍e5心攏脫離了chiah-e5事情。伊一步一步來peh上hit-e5趨懸e5大橋頂去。橋頂街路攏真少人teh往來，若有也是真緊急e5款。 
當時人驚了受嫌疑，koh攏總e5空氣hou7 人真緊張。 
「我iau2有一條對抗e5路，」伊行到橋e5中站就倚ti7 hit-e5橋欄，來看落橋腳e5水。Tui3枋橋方面有照天頂e5光線五六條ti7 hit-e5烏暗驚惶e5空中teh走來走去。Hit-e5光線有反照ti7 安靜seh-seh流e5淡水溪面。罕罕有車kap人ti7後面teh過。Hiah-e5人e5目珠攏同一樣e5奇怪teh講。 
「Ti7 這個時期這個人tiam3 chia teh做甚物？Kiam2有hit-e5放心mah？！」 
卻百忍攏無teh管in e5事。伊e5 目珠只有機械的toe3 hit-e5 ti7水面teh搖choah，泅來泅去e5光線。 
「不幸e5歹神，我kiam2無法度thang對付你mah？！可惡受咒詛e5命運，我kiam2無法度thang解決你e5 拘束mah？！我受盡你e5 虐待lah！！我須要解決lah ！」 
目屎e5水泉滿流伊e5 面。過去攏總e5悲慘攏出現ti7 伊e5 頭腦內。 
「我的確無beh屈服你！」伊緊緊擋恬目屎來gin5 面前e5天。 
台北市e5烏影浮出ti7溪e5東爿岸。安靜無做聲teh睏。壯大e5台灣山脈也佔滿空中e5一半。 
「世界ah，我愛慕你e5 美麗，你e5 藝術，你一切e5富有kap快樂，卻結局我失落你，永遠kap你疏遠lah！我落伍ti7 你e5 腳下…」 
目屎koh流出，悲傷koh振動伊e5全身。 
「可惡e5命運，你太厲害lah ！ 你斷絕我e5活路！你成做我e5 kiu5-siu5！」 
「我厭sian7 lah，我須要安歇！」伊ti7嘴內細聲來吐露滿腹e5絕望kap怨恨。伊e5 目屎直直流出。 
「Ti7 這個水底e5世界有永久e5安靜忘卻。伊beh tui3我e5 頭腦內擦消攏總不幸e5歹夢。」 
「Hit-e5冷靜水底e5世界是tu2-tu2 hou7 敗搏者thang永遠閃bih e5所在。」 
「不幸e5手ah，你有甚物法度thang苦楚我！」 
「伊e5 目珠看落hit-e5水底。Koh看hit-e5空中。有海風親像鬼神e5聲，hiu-hiu哮。Hiah-e5光線hou7 伊e5 目珠烏ng7，伊就箝倚ti7 hit-e5橋欄，伊感覺伊e5 意識有漸漸beh走無去，iau2-ku2伊努力挽回，來盤過橋欄，就出力將伊軟弱e5身軀hiat tui3 hit-e5深深e5水底落去。「Ah！！」冷靜e5水將百忍e5身軀吞落去。 
</HL>