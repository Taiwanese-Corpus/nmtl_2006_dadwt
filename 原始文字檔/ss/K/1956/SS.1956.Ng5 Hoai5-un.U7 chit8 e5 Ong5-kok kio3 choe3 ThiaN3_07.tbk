<CL>
  7 Sio2 ThiN-sai3 E5 Chhut-hian7 
  Chit-e5 su7 koe3 bo5 ku2 Jit8-pun2 kun chiu7 hang5-hok8 pai7-chian3. Tui3 an2-ni chiaN5 chap8-ni5 lai5 e5 chian3-su7 kap khun3-khou2 ou-am3 e5 seng-oah8 chiu7 kiat-sok. 
  Jit8-pun2 e5 kun-bin5 chiu7 chun2-pi7 hoe5-kok, ke-thau5 hang7-boe2 long2 chhiong-moa2 li7-piat e5 ai-siu5. 
  Hiah-e5 hong-hoe3 pha-hng e5 khi3-siong7 ke-thiN chit8-chiong2 bu5-han7 e5 kam2-siong2. 
  Soa3-chiap kok-kun lim5 Tai5, chhu3-chhu3 u7 hoan-geng5 e5 hou-siaN kap koa-im, khiok hiah-e5 hoan-geng5 e5 siaN iau2 boe7 soah e5 si5, Tai5-oan5 chiu7 ham7-loh8 ti7 chit8 e5 koh-khah giam5-tiong7 e5 keng-che3 gui5-ki. 
  Choat8-bang7 kap ou-am3 khai-si2 pou3-moa2 choan5 Tai5. Tui3 an2-ni u7 siN-chhut ji7-ji7-pat su7-kiaN7. 
  Au7-lai5 chiu7 chiaN5-cho3 kiong7-san2 chu2-gi7 e5 ui7-hat kap chhim-hoan7. Soan2-tek8 chu7-iu5 lai5 to5-thoat chhia-hoa e5 Tai7-liok8 e5 peh-siN3, liok8-siok chau2 kau3 Tai5-oan5. 
  Hiah-e5 kun-koaN bin5-chiong3 toa3-tioh8 chu7-iu5 Tiong-kok tok8-chu7 e5 bin5-chu2 hong-khi3 lai5 Tai5-oan5 tiong5-sin khai-si2, Tai5-oan5 tui3 an2-ni chiu7 pou7-jip8 ti7 chit8 e5 oan5-choan5 kng-beng5, chu7-iu5, hoan-eng5 e5 sin se3-tai7. 
  Hiah-e5 siu7-siong phoa3-hai7 long2 koh siu-cheng2, tit8-tit8 hiong3 kian3-siat sin ki5-oe7 e5 Tai5-oan5 lai5 teh chin3-heng5. Tou-hoe7 e5 hoan-hoa, kau-thong e5 pou7-siat, seng-san2 e5 keng3-cheng, seng-oah8 e5 hiong2-siu7 long2 si7 chiam7-chiam7 teh to3-tat8 ti7 chit8-e5 oan5-seng5 e5 ng5-kim si5-tai7. 
  Sui-jian5 ti7 goa7-tek u7 chiah-e5 hian2-jian5 e5 hoat-tat8, chong2-si7 lai7-tek u7 hok8-chap8 e5 pian3-chhian, i2-kip8 koe3-khi3 hiah-e5 chian3-cheng kap koe3-tou7 si5-ki5 ou-am3 khun3-khou2 e5 si5-tai7 sou2 siu7 e5 siong-hun5 iau2 lau5 ti7 lang5 e5 sim-lai7 teh thang3-thiaN3. 
  Pek-jim2 ti7 chit-e5 pian3-hoa3 to-toan e5 si5-ki5, i ia7 sui5 sia7-hoe7 tiau5-liu5 lai5 ke3-siok8 i liu5-long7 phiau-liu5 e5 hong-tin5 seng-oah8. 
  Lan2 koh khoaN3-kiN3 i e5 si5 si7 i2-keng keng-koe3 kong-hok8 chap8-goa7 ni5 e5 si5-kan lah. I hut-jian5 chhut-hian7 ti7 hit-e5 hoan-hoa bu5-siong5 e5 Tai5-pak chhi7. Lan2 khoaN3-kiN3 i chha-put-to beh koh jin7 boe7-chhut i. Ti7 Tai5-lam5 hit-e5 chham2-tam7 leng2-loh8 e5 Pek-jim2 long2 kap hit-e5 si5-tai7 koe3 liau2 lah. Hian7-chai7 e5 Pek-jim2 si7 chit8-e5 chhou-lau7 e5 sin-su7, i-hok8 cheng2-che5, khoan2-sit bun5-nga2 e5 lang5. I e5 thau5-mng5 khai-si2 teh tng2-peh8 lah, i e5 bin7-mau7 chin chong3-giam5, put-heng7 siong5-siong5 oe7 hou7 lang5 ham7-loh8 ti7 chit-chiong2 bu5-gian5 e5 giam5-siok. Khoah-toa7 e5 thau5-hiah8 u7 hian2-chhut eng-chun3, kui3-khi3. Koan5-tit8 e5 phiN7 piau2-beng5 kiong5-ngi7 e5 i3-chi3. Thap-thap e5 bak8-chiu u7 am3-si7 chhim-o3 e5 su-siuN2. 
  I e5 hong-chhai2 na7 it-khoaN3 put-chi2 u7 chin3-pou7, khiok na7 khoaN3 khah ku2 chiu7 chai ki5-sit8 u7 toa3 tioh8 chin tang7 e5 kou-tok8 kap soe-pai7 ti7-teh. U7-si5 lang5 e5 goa7-mau7 oe7 kap lai7-sim tu2-tu2 tui3-hoan2, Pek-jim2 si7 it-le7. Lang5 ti7 kek8-ki5 kou-toaN, soe-pai7 e5 si5, i oe7 eng7 goa7-mau7 e5 chng-thaN7 lai5 am-moa5 lang5 e5 bak8-chiu. 
  Kong-hok8 tong-chhou i u7 tui3 hoe5-kok e5 Jit8-pun2 lang5 lai5 tit-tioh8 chit8-ki chhiu2-the5-khim5. Chit-ki khim5 si7 i sou2 u7 e5 it-chhe3. Chit-ki khim5 ia7 hou7 i e5 seng-oah8 u7 chit8-e5 sek-chhai2 kap chhu3-bi7. I eng7 choan5 cheng-sin5 koan3-jip8 ti7 i e5 khim5. I ti7 i e5 seng-oah8 chhoe7-chhut chit8-e5 i3-gi7. I kong2 chit-ki khim5 si7 goa2 e5 leng5-hun5, in-ui7 i thoe3 goa2 kong2 chhut choe7-choe7 sim-lai7 e5 gian5-gu2. Pek-jim2 kio3 chit-ki khim5 cho3 Ni-na2. I toa3 Ni-na2 kau3 ti7 lou7-piN lai5 gim5-si. I chiong i e5 bo7-a2 khng3 ti7 kha-cheng5 lai5 kiu5-khit tam7-poh8 chiN5 cho3 i e5 seng-oah8. 
  Sui-jian5 hoan2-kong Tai7-liok8 e5 siaN tit8-tit8 han2-hoah, iau2-ku2 sia7-hoe7 jit8-jit8 hoat-tat8, chin3-tian2. Jin5-khau2 e5 cheng7-ka oe7 hou7 lang5 siN-chhut put-an e5 theng5-tou7 teh chheng3-koan5, khiok ti7 seng-oah8 siong7 ia7 khoaN3-kiN3 chin han2-tit u7 heng7-ju7, an-tiaN7. Tui3 an2-ni lang5-lang5 tui-kiu5 hiong2-lok8 e5 hong-khi3 chin ong7-seng7. 
  Pek-jim2 ti7 chit-e5 sin si5-tai7 e5 khoan5-keng2 u7 put-chi2 khah chin3-pou7. I e5 goa7-tek seng-oah8 u7 sui5 chit-e5 sia7-hoe7 e5 hoat-tian2 khah ho2-se3, khiok ti7 i e5 sim-lai7, hiah-e5 koe3-khi3 chhiN-chham2 pai7-loh8 e5 cho7-gu7, chhin-chhiuN7 si2-piN7 e5 pai5-hoe5 chiaN5-cho3 phaiN2-bang7 tiong e5 phaiN2-bang7, hou7 i siu7 chin-toa7 e5 koan2-hat chi-phoe3. 
  Hit-e5 kou-toaN, iu-chhiu5 e5 iaN2 long2 bo5 li7-khui i e5 sin-chiuN7, hoan2-tng2 ke-thiN sin e5 heng5-the2, na2 hian2-beng5 chhut-lai5. 
  Na7-si7 i e5 oan3-than3 pi2 i2-cheng5 u7 khah leng2-loh8, i e5 iok8-kiu5 bang7-siong2 chha-put-to long2 siau-biat8 bo5 iaN2 lah. I e5 hian7-sit8 chi2-u7 beh an2-choaN2 lai5 tui3-hu3 kou-tok8 kap pi-ai chiu7 i2-keng kau3-giah8 lah. Ti7 chit-e5 si5 Ni-na2 si7 i choe3-toa7 e5 an-ui3, i u7-si5 kap i kong2-oe7, u7-si5 ia7 chim i. 
  Pek-jim2 boe7 kau3 Tai5-pak e5 i2-cheng5 long2 si7 phiau-iu5 ti7 tiong-pou7 e5 kok toe7-hng, toa7-pou7-hun7 si7 Tai5-tiong, Chiong-hoa3 choe3 kin-ku3-toe7 lai5 khai-si2 i e5 iu5-gim5 seng-oah8. Ti7 hit-e5 tiong-kan, i u7 ng3-bang7 oe7-thang koh kau3 ku2-ku2 li7-piat8 e5 Tai5-pak khi3. Tui3 ti7 Tai5-pak kio5-teng2 si2 bo5 seng5 i2-lai5 i2-keng u7 keng-koe3 chap8-goa7 ni5 e5 jit8-chi2 lah. Hoa5 i-seng, i-seng niu5 ti7 hit-jit8 tui3 i kong2 hiah-e5 oe7 long2 chhin-chhiuN7 in3-siong7 ti7 i e5 sim-lai7. 
  Hit-si5 kau3 chit-si5, na7 hoe5-kou3 lai5 khoaN3, u7 ho5-teng2 e5 pian3-hoa3 ti7 i e5 sim-lai7. Ki-tok-tou5 tui3 i si7 chit8-chiong2 ki5-biau7, oh-tit li2-kai2 e5 lang5. Sui-jian5 si7 an2-ni i kam2-kak i su-iau3 in e5 oe7. In-ui7 in u7 ki5-biau7 e5 gan2-kong, ki5-biau7 e5 thau3-thiat, sim7-chi3 u7 ki5-biau7 e5 ng3-bang7. In e5 oe7 chhin-chhiuN7 liang7-kng hou7 i beng5-pek8 ka-ki7 e5 toe7-ui7, kong-keng2. I e5 li2-ti3, i3-chi3, long2 ti7 chiah-e5 ki5-biau7 e5 leng5-lat8 e5 bin7-cheng5 the3-pai7 lah, i chu7-sin3 e5 kin-goan5 u7 toa7 io5-tang7. I kam2-kak i tioh8 khut-hok8 ti7 hit-e5 sin5-pi3 e5 e7-bin7, chiu7-si7 Ki-tok-tou5 sou2 chhim-sin3 hit-e5 to7-li2 e5 e7-bin7. 
  I am3-chiN7 siuN7 ai3 koh khi3 chhoe7 Hoa5 i-seng, i-seng niu5. Tai5-pak i2-keng chiaN5-cho3 chit8-e5 jiat8-khai e5 kok-che3 tou-chhi7! Pek-jim2 kau3 Tai5-pak e5 si5 khoaN3-tioh8 Tai5-pak e5 toa7 pian3-oaN7 lai5 tioh8-kiaN. I ti7 ke-lou7 u7 tu2-tioh8 kui2-na7 pai2 hiam2-hiam2 hou7 chhia kauh-si2. Ti7 chit-e5 sou2-chai7 i e5 sim kam2-kak koh khah toa7 e5 kou-tok8, hiah-e5 jiat8-kun2 e5 siaN-im hou7 i siN-chhut kiaN-hiaN5 kap chhiN-sou. Keng-koe3 kui2-jit8 e5 un2-bat8 i chiah chhut-lai5 tham3-mng7 Hoa5 i-iN7. 
  Tai5-pak e5 chhi7-iong5 long2 toa7 kai2-pian3 lah. Tak8-hang7 long2 pian3-chhian, hou7 i chhoe7 long2 bo5. 
  “Hoa5 i-seng! Goan2 m7-bat i!” I khia7 ti7 jin5-ke tiam3-thau5 lai5 mng7 lang5, in long2 an2-ni in3 lai5 cho3 in jip8-khi3. I kui cha2-khi2 lai5 chhoe7 mng7 Hoa5 i-iN7, khiok u7 lang5 kong2 sou-khai khi3 Hoa-lian5-kang2 chiu7 long2 bo5 koh tng2 lai5 lah. 
  Pek-jim2 thiaN-tioh8 chit-e5 siau-sit sim-lai7 chin siong-pi, choat8-bang7 lai5 li7-khui hit-e5 sou2-chai7. 
  I sun7 hit tiau5-lou7 lai5 kiaN5 kau3 oa2 ti7 Tam7-chui2 khoe-piN e5 chui2-mng5 lou7 khi3. Sui-jian5 si7 ji7-geh8 thiN, chong2-si7 hit-jit8 tek8-piat sio-joah8. Lang5-lang5 long2 chhut-lai5 ti7 khoe-piN teh phak8-sio, chhut-goa7 ong2-lai5 e5 lang5 ti7 chit-e5 sou2-chai7 iu5-goan5 chhin-chhiuN7 teh sio-kheh, chin nau7-jiat8. Thai3-iong5 e5 kng hoan2-sia7 ti7 khoe-chui2 e5 bin7, hoat-chhut chin peh8-kng. Hng7-hng7 u7 khoaN3-kiN3 Tai5-pak toa7-kio5. Kio5-teng2 u7 bu5-sou3 e5 lang5 kap chhia teh kau-ong2. 
  Pek-jim2 kiaN5 kau3 chit8-ui7 khah khoah koh an-cheng7 e5 sou2-chai7, chiu7 khai-si2 beh cho3 i e5 kang. 
  I chiu7 thoat bo7-a2, khng3 ti7 kha-cheng5, pi7-pan7 i e5 khim5, chiu7 oe-khim5 chhut-lai5. Au7-lai5 chiu7 soa3 soe3-siaN lai5 gim5-si. U7 ke-lou7 e5 lang5 theng5-tiam7 in e5 kha-pou7 lai5 kiaN5-oa2 ti7 Pek-jim2 e5 bin7-cheng5. Chit8-e5..., nng7-e5..., bo5 loa7-ku2 chiu7 chin-choe7 lang5 ui5-lui5 ti7 i e5 sin-piN. 
  Hit-si5 A-hoa tu2-tu2 kiaN5 kau3 hit sou2-chai7. I chiu7 kheh lang5 e5 kha-phang7 lai5 chiN3 kau3 siang7 thau5-cheng5 khi3. Pek-jim2 oe-khim5 gim5-si e5 khoan2-sit, ti7 chit-e5 sia7-hoe7 siong7 put-chi2 si7 iN7-chhai2 hi-ki5. 
  I gim5-si liau2 e5 si5 chiu7 ng3 lang5 tam3-thau5, piau2-si7 oan5-pit kap kiu5-khit. U7 kui2-lang5 sui5-si5 lim5 chiN5 lai5 hiat ti7 bo7-a2 lai7. 
  Au7-lai5 lang5 long2 si3-soaN3, Pek-jim2 chiu7 khut-sin lai5 siu i e5 chiN5. 
  A-hoa long2 bo5 li7-khui hit-e5 sou2-chai7, lai5 ke3-siok8 khoaN3 Pek-jim2 e5 heng5-tong7, in-ui7 ti7 i soe3-soe3 e5 sim u7 kam2-kak chit8-chiong2 hi-ki5, chhin-bit8 ti7 chit-e5 lang5 e5 sin-chiuN7. A-hoa u7 khoaN3-kiN3 chit8-e5 gun5-a2 ka-lauh8 ti7 toe7-nih8, chiu7 kin2-kin2 khioh khi2-lai5 heng5 hit-e5 kap i pun2-sin u7 chit8-chiong2 lian5-he5 e5 lang5. 
  “Ia5-sou kap thiN-sai3 long2 u7 khoaN3-kiN3, in bo5 ai3 lang5 u7 am3-sam3 bo5 kng-beng5 e5 sim.” 
  Pek-jim2 kau3 taN m7-bat tu2-tioh8 gin2-na2 seng5-sit8 beh khioh chiN5 heng5 i, hoan2-tng2 long2 si7 tui3 bo7-a2 lai5 thau-theh8 khi3, chong2-si7 A-hoa e5 sou2 choe3 kap in3-tap hou7 Pek-jim2 chin ki5-koai3. 
  “Chit-e5 gin2-na2 si7 Ki-tok-tou5 mah? Chi2 u7 Ki-tok-tou5 chiah u7 chit-chiong2 sin5-pi3 e5 heng5-tong7.” 
  I li7-khui A-hoa e5 si5, koh siuN7-tioh8 Hoa5 i-seng, i-seng niu5 sou2 tui3 i kong2 hiah-e5 oe7. I ia7 beng5-pek8 tui3 hit-si5 kau3 taN ti7 i e5 lai7-bin7 u7 chin-toa7 e5 kai2-kek lah. I ng3-bang7 Ki-tok-tou5 oe7-thang hou7 i ta-so3 iau-go7 e5 sim tit-tioh8 pa2-chiok. Ti7 i e5 sim-lai7 sou2 khat-bong7 e5 Ki-tok-tou5 tek-khak u7.... I e5 sim khai-si2 ai3 beh chhoe7-kiu5 hian7-se3 i2-goa7 e5, jin5-seng bun7-toe5. Chiu7-si7 chin-li2, oah8-mia7. 
  I kam2-kak lang5 khia7-khi2 ti7 chit-e5 bo5 chin-li2 bo5 oah8-mia7 e5 se3-kai3 si7 ho5-teng2 e5 pi-chham2. 
  Chong2-si7 Ki-tok-tou5 tui3 chiah-e5 bun7-toe5 u7 chin-toa7 pa2-ak kap sin3-sim. Ki-tok-tou5 oe7-thang kai2-tap hian7-se3 e5 khun3-lan5 soa3 chi2-ng3 chit8-e5 heng7-hok e5 lai5-se3, i2-kip8 beh chin3-jip8 hit-e5 lai5-se3 e5 hoat-tou7. 
  Pek-jim2 ti7 sim-lai7 kam2-kak i su-iau3 Hoa5 i-seng,i-seng niu5. Khiok i2-keng bo5 ng3-bang7 thang koh kiN3 in e5 bin7 lah. Na7 si7 ti7 hit-e5 sit-bang7 tiong i u7 koh tu2-tioh8 leng7-goa7 chit8-chiong2 e5 Ki-tok-tou5. I chiu7 koh siuN7 hit-e5 cha-bou2 gin2-na2 tui3 i sou2 kong2 e5 oe7. 
  “Long2 si7 chin sin5-pi3! Tek-khak ti7 sin5-pi3 tiong u7 chin-li2!” 
  “Hit-e5 cha-bou2 gin2-na2 si7 sim2-mih8 khoan2 e5 Ki-tok-tou5, in-ui7 i ia7 chai-iaN2 i si7 Ki-tok-tou5 a2 m7-si7.” I kau3 ti7 chhiu7-kha, che7 loh8-khi3, chiah8 tiong-sit8 e5 si5 iau2-ku2 teh siuN7 chit-e5 su7 bo5 soah. Hut-jian5 thiaN-kiN3 u7 gin2-na2 teh hau2 e5 siaN. “Kiam2 si7 hit-e5 gin2-na2?” I sui5-si5 siuN7 an2-ni lai5 mng7 i. 
  Tui3 A-hoa e5 chhui3 sou2 kong2 e5 oe7 kap khoaN3 i e5 cheng5-heng5 hou7 Pek-jim2 e5 sim it-hoat hi-ki5 chit-e5 gin2-na2. I chai-iaN2 ti7 chit-e5 gin2-na2 e5 sin-chiuN7 u7 chin-toa7 e5 put-heng7, si7 tu2-tu2 oe7-thang kap i tang5-liat8 saN-pi2 e5 , chong2-si7 gin2-na2 long2 bo5 hou7 put-heng7 lai5 thun-biat8 i. I u7 kong2 koh chit8-e5 put-heng7 e5 kou3-su7, chiu7-si7 Liap8-sat-lou7 pi-chham2 e5 it-seng. 
  Pek-jim2 chhoe7-tioh8 leng7-goa7 nng7 lang5 si7 thang pi2-kau3 i pun2-sin e5 su7. U7 chit8 e5 hian7-chai7 ti7 i e5 bin7-heng5 teh kong2 iau2 hit e5 e5 su7. Ti7 chiah-e5 choat8-bang7 pi-chham2 e5 lai7-bin7 put-heng7 e5 tong5-chi3 teh giah8-bak8 ng3 thiN. Ia7 u7 tong5-chi3 teh him-soan7 i e5 put-heng7. Ti7 in e5 sim-lai7 u7 chit8-e5 li2-siong2 sim-su e5 kok, si7 oe7-thang kau3-giah8 an-ui3, tu5-siau in long2-chong2 e5 put-heng7 e5. Chit-e5 ng3-bang7 e5 kng i2-keng khai-si2 chio3 ti7 in e5 sim. Sou2-i2 ti7 in e5 sim-lai7 u7 hoaN-hi2. Che si7 m7-si7 choat8-bang7 chia2 e5 chu7-ui3?! 
  Pek-jim2 bo5 hoat-tou7 thang jim2-siu7 chiah-e5 su-siuN2 lai5 hoan2-bun7. I chiu7 li7-khui cha-bou2 gin2-na2 khi3. 
  Pek-jim2 pho7-tioh8 choat8-bang7 khou2-thang3 e5 cheng5 lai5 chit8-pou7 chit8-pou7 kiaN5 kau3 Tai5-pak toa7-kio5 hong-bin7 khi3. 
  Siong-pi, ou-am3 ta3-oa2 i e5 sim. 
  “Eng2 boe7-thang boe7 ki3-tit e5 toa7-kio5!” I e5 kha tah8-jip8 kio5-teng2 e5 si5, i chin kam2-hun3. Koe3-khi3 e5 hoe5-siong2 hou7 i kam2-kak oh-tit thun-lun2, i bo5 ai3 koh siuN7 hiah-e5 su7, lai5 io5-thau5 koaN2-chau2 hiah-e5 i3-liam7. Sit8-chai7 i bo5 khui3-lat8 thang koh tui3-hu3 hiah-e5 pi-chham2, khou2-thang3 e5 jit8-chi2. “PhaiN2-bang7! PhaiN2-bang7!” Khiok i e5 sim kim3 boe7-tiau5 siong-pi e5 kam2-cheng5, i chi2-u7 io5-thau5 lai5 an2-ni kong2. I kiaN5 kau3 hit-e5 kio5-teng2, chiu7-si7 ti7 chap8-goa7 ni5 cheng5 i sou2 khia7 e5 sou2-chai7, i chiu7 tong3-tiam7 i e5 kha. I kiaN5-oa2 ti7 hit-e5 kio5-lan5. I e5 siong-pi ti3-kau3 beh hou7 i ou-am3-hin5 e5 khoan2. 
  “Tu2-tu2 si7 chap8-saN ni5 cheng5!” I an2-ni liam7 lai5 khiN5-oa2 kio5-lan5. “Khiok phaiN2-bang7 iau2-teh ke3-siok8!” U7 hai2-hong lai5 chhoe i e5 thau5-mng5. Choe7-choe7 lai5-ong2 e5 chhia kap lang5 ti7 hit-e5 kio5-teng2 bo5 si5-tiaN7 teh hoat-chhut chit8-chiong2 phaiN2-thiaN, tho2-iam3 e5 chap8-hiang2. 
  “I2-cheng5 hit-e5 iong2-kam2, chu7-sin3 e5 Pek-jim2 ti7 to-loh?! Lian5 hit-e5 iaN2 ia7 bo5-thang koh chhoe7-tioh8!” 
  I giah8 i e5 keng-thau5 lai5 ka-leng2-sun2. 
  “Pek-jim2 sit8-chai7 si2 khi3 lah! Hian7-chai7 sou2 u7 e5 Pek-jim2 si7 chit8-e5 oan5-choan5 phoa3-chhui3 pai7-loh8 e5 lang5! TaN iau2 u7 sim2-mih8 thang ban2-hoe5 chit-e5 to2-hoai7!” I lau5 bak8-sai2 chhut-lai5. 
  “Goa2 e5 loan2-jiok8, khang-hi u7 sim2-mih8 thang koh saN pi2! 
  Goa2 e5 hian7-sit8 khiam2 m7-si7 hou7 iu-siong, kou-toaN saN-chiap khou2-chhou2 kau3 ti7 chiam7-chiam7 teh tim5-biat8 e5 lang5 mah! Ah, goa2 su-iau3 an-ui3! Chong2-si7 u7 sim2-mih8 oe7-thang sit8-chai7 an-ui3 lang5, koh sit-loh8 an-ui3 e5 lang5 beh ti7 ta2-loh8 lai5 chhoe7 u7 oah8-mia7 e5 lou7! Long2-si7 choat8-bang7!” U7 khou2-nau2 e5 sek hian2-chhut ti7 i e5 thau5-hiah8. 
  “Chong2-si7 sui-jian5 an2-ni, goa2 iau2-ku2 su-iau3 sim2-mih8! Na7 bo5 goa2 e5 oah8 hou7 goa2 tam-tng boe7-khi2.” 
  Pek-jim2 tui3 i e5 thau5-nau2 lai5 io5-khui hiah-e5 mi5-bat e5 su-siuN2. I koh siuN7 hit-e5 cha-bou2 gin2-na2 e5 oe7. 
  Pek-jim2 han2-jian5 siuN7 kau3 m7-chai lang5 khi3. 
  “A-peh ah, A-peh ah!” A-hoa e5 siaN hut-jian5 u7 kio3 chhiN2 i. 
  “A-peh ah, li2 sim2-mih8 si5 beh koh lai5? Goa2 beh tiam3 chia tan2-hau7 li2!” 
  I u7 koh thiaN-tioh8 leng7-goa7 chit8 e5 choat8-bang7 put-heng7 e5 lang5 e5 siaN-im. Hiah-e5 oe7 tai7-seng hou7 i kiaN, chhin-chhiuN7 koh-chai3 tu2-tioh8 chit8-e5 sin e5 chai-lan7 chit8-iuN7. I kin2-kin2 beh lai5 thoat-li7 hit-e5, chong2-si7 A-hoa koh chit8-pai2 e5 siaN hou7 i m7-kaN2 chau2-khi3. “Chhin-chhiuN7 goa2 su-iau3 sim2-mih8, chit-e5 oah8-mia7 su-iau3 goa2. Goa2 kiam2 thang to5-thoat i mah?” 
  A-hoa e5 sim khui-khoah khi2-lai5, i e5 sim u7 tian2-khui chit-e5 ki5-biau7 e5 se3-kai3 ti7 Pek-jim2 e5 bin7-cheng5. Sun5-chin, kng-beng5, bi2-biau7 e5 se3-kai3. 
  I ti7 A-hoa e5 lai7-bin7 u7 hoat-kian3 tioh8 chit8-e5 chin-toa7 e5 tui3-chio3, si7 i2-cheng5 m7-bat kam2-kak, m7-bat siuN7-tioh8 e5 tui3-chio3. Chit8 e5 si7 siok8 thiN, kng-beng5 khoai3-lok8, chit8 e5 si7 siok8 toe7, ou-am3 choat8-bang7. 
  Tek8-piat A-hoa sou2 gim5 chhut-lai5 e5 si, hou7 i chin kam2-tong7. I khai-si2 kho2-chhat A-hoa e5 su7-cheng5, u7 i3-su3 beh toa3 A-hoa kap i khi3. I ka-ki7 e5 put-heng7 ti7 choan5-sin e5 tiong-kan i2-keng the3 kau3 thiN-piN hai2-kak khi3 lah. 
  Pek-jim2 chiam7-chiam7 chin3-jip8 ti7 chit-e5 ki5-biau7 e5 sio2-lu2 sou2 toa3 lai5 e5 se3-kai3 jip8-khi3. 
  In nng7-lang5 e5 hoe7-gu7 sit8-chai7 si7 thiN-nih8 ki5-biau7 e5 chi2-i3. Chit8 e5 si7 siu7-chin7 liau2 put-heng7 e5 tiong-lian5 lang5, phau7-tioh8 choat8-bang7 oan3-than3, chit8 e5 si7 ti7 gek8-keng2 tiong m7-chai gek8-keng2, thian-chin oah8-phoat e5 sio2 kou-lu2. 
  Chit nng7-e5 se3-kai3 e5 ti2-chhiok sou2 beh hoat-seng e5 im-hiang2 na7 m7-si7 in nng7-lang5 ia7 tek-khak boe7-thang beng5-pek8 hit-e5 bi2-biau7. 
</CL>
<HL>

7 小天使e5出現 
這個事過無久日本軍就降服敗戰。Tui3 an2-ni成十年來e5戰事kap困苦烏暗e5生活就結束。 
日本e5軍民就準備回國，街頭巷尾攏充滿離別e5哀愁。 
Hiah-e5荒廢拋荒e5氣象加添一種無限e5感想。 
續接國軍臨台，處處有歡迎e5呼聲kap歌音，卻hiah-e5歡迎e5聲iau2 boe7煞e5時，台灣就陷落ti7一個koh較嚴重e5經濟危機。 
絕望kap烏暗開始佈滿全台。Tui3 an2-ni有生出二二八事件。 
後來就成做共產主義e5威嚇kap侵犯。選擇自由來逃脫奢華e5大陸e5百姓，陸續走到台灣。 
Hiah-e5軍官民眾toa3著自由中國獨自e5民主風氣來台灣重新開始，台灣tui3 an2-ni就步入ti7一個完全光明、自由、繁榮e5新世代。 
Hiah-e5受傷破害攏koh修整，直直向建設新期劃e5台灣來teh進行。都會e5繁華，交通e5舖設，生產e5競爭，生活e5享受攏是漸漸teh到達ti7一個完成e5黃金時代。 
雖然ti7外的有chiah-e5顯然e5發達，總是內的有複雜e5變遷，以及過去hiah-e5戰爭kap過渡時期烏暗困苦e5時代所受e5傷痕iau2留ti7人e5心內teh痛疼。 
百忍ti7這個變化多端e5時期，伊也隨社會潮流來繼續伊流浪漂流e5風塵生活。 
咱koh看見伊e5時是已經經過光復十外年e5時間lah。伊忽然出現ti7 hit個繁華無常e5台北市。咱看見伊差不多beh koh認boe7出伊。Ti7台南hit個慘澹冷落e5百忍攏kap hit個時代過了lah。現在e5百忍是一個粗老e5紳士，衣服整齊，款式文雅e5人。伊e5頭毛開始teh轉白lah，伊e5面貌真chong3嚴，不幸常常會hou7人陷落ti7這種無言e5嚴肅。闊大e5頭額有顯出英俊、貴氣。高直e5鼻表明強硬e5意志。塌塌e5目珠有暗示深奧e5思想。 
伊e5風采若一看不止有進步，卻若看較久就知其實有toa3著真重e5孤獨kap衰敗ti7-teh。有時人e5外貌會kap內心tu2-tu2對反，百忍是一例。人ti7極其孤單、衰敗e5時，伊會用外貌e5 妝thann7來掩瞞人e5目珠。 
光復當初伊有tui3回國e5日本人來得著一支手提琴。這支琴是伊所有e5一切。這支琴也hou7伊e5生活有一個色彩kap趣味。伊用全精神貫入ti7伊e5琴。伊ti7伊e5生活chhoe7出一個意義。伊講這支琴是我e5靈魂，因為伊替我講出濟濟心內e5言語。百忍叫這支琴做Ni-na2。伊toa3 Ni-na2到ti7 路邊來吟詩。伊將伊e5帽仔囥ti7腳前來求乞淡薄錢做伊e5 生活。 
雖然反攻大陸e5聲直直喊喝，iau2-ku2社會日日發達、進展。人口e5增加會hou7人生出不安e5程度teh chheng3懸，卻ti7生活上也看見真罕得有幸裕、安定。Tui3 an2-ni人人追求享樂e5風氣真旺盛。 
百忍ti7這個新時代e5環境有不止較進步。伊e5外的生活有隨這個社會e5發展較好勢，卻ti7伊e5 心內，hiah-e5過去淒慘敗落e5遭遇，親像死病e5徘徊成做歹夢中e5歹夢，hou7伊受真大e5管轄支配。 
Hit個孤單、憂愁e5影攏無離開伊e5身上，反轉加添新e5形體，那顯明出來。 
但是伊e5怨嘆比以前有較冷落，伊e5慾求夢想差不多攏消滅無影lah。伊e5現實只有beh an2-choann2 來對付孤獨kap悲哀就已經夠額lah。Ti7這個時Ni-na2是伊最大e5安慰，伊有時kap伊講話，有時也chim伊。 
百忍未到台北e5以前攏是漂游ti7中部e5各地方，大部份是台中、彰化做根據地來開始伊e5遊吟生活。Ti7 hit個中間，伊有向望會thang koh到久久離別e5台北去。Tui3 ti7台北橋頂死無成以來已經有經過十外年e5日子lah。華醫生、醫生娘ti7 hit日對伊講hiah-e5會攏親像印象ti7伊e5心內。 
Hit時到這時，若回顧來看，有何等e5變化ti7伊e5心內。基督徒對伊是一種奇妙，oh-tit理解e5人。雖然是an2-ni伊感覺伊需要in e5話。因為in有奇妙e5眼光，奇妙e5透徹，甚至有奇妙e5向望。In e5話親像亮光hou7伊明白家己e5地位、光景。伊e5理智、意志，攏ti7 chiah-e5奇妙e5能力e5面前退敗lah，伊自信e5根源有大搖動。伊感覺伊著屈服ti7 hit個神秘e5下面，就是基督徒所深信hit個道理e5下面。 
伊暗chinn7想ai3 koh去chhoe7華醫生、醫生娘。台北已經成做一個熱開e5國際都市！百忍到台北e5時看著台北e5大變換來著驚。伊ti7街路有tu2著幾若擺險險hou7車kauh死。Ti7這個所在伊e5心感覺koh較大e5孤獨，hiah-e5熱滾e5聲音hou7伊生出驚惶kap生疏。經過幾日e5隱密伊chiah出來探問華醫院。 
台北e5市容攏大改變lah。逐項攏變遷，hou7伊chhoe7攏無。 
「華醫生！阮 m7-bat伊！」伊企ti7人家店頭來問人，in攏an2-ni應來做 in入去。伊歸早起來chhoe7問華醫院，卻有人講疏開去花蓮港就攏無koh轉來lah。 
百忍聽著這個消息心內真傷悲，絕望來離開hit個所在。 
伊順hit條路來行到倚ti7淡水溪邊e5水門路去。雖然是二月天，總是hit日特別燒熱。人人攏出來ti7溪邊teh曝燒，出外往來e5人ti7這個所在猶原親像teh相kheh，真鬧熱。太陽e5光反射ti7溪水e5面，發出真白光。遠遠有看見台北大橋。橋頂有無數e5人kap車teh交往。 
百忍行到一位較闊koh安靜e5所在，就開始beh做伊e5工。 
伊就脫帽仔，囥ti7腳前，備辦伊e5琴，就挨琴出來。後來就續細聲來吟詩。有街路e5人停恬in e5腳步來行倚ti7百忍e5面前。一個…、兩個…，無偌久就真濟人圍擂 ti7伊e5身邊。 
Hit時阿花tu2-tu2行到hit所在。伊就kheh人e5腳縫來chinn3到上頭前去。百忍oe琴吟詩e5款式，ti7這個社會上不止是異彩稀奇。 
伊吟詩了e5時就向人tam3頭，表示完畢kap求乞。有幾人隨時lim5錢來hiat ti7帽仔內。 
後來人攏四散，百忍就屈身來收伊e5錢。 
阿花攏無離開hit個所在，來繼續看百忍e5行動，因為ti7伊細細e5心有感覺一種稀奇，親蜜ti7這個人e5身上。阿花有看見一個銀仔ka落ti7地nih8，就緊緊拾起來還hit個 kap伊本身有一種連繫e5人。 
「耶穌kap天使攏有看見，in無ai3人有暗sam3無光明e5心。」 
百忍到今m7-bat tu2著囡仔誠實beh拾錢還伊，反轉攏是tui3帽仔來偷提去，總是阿花e5所做kap應答hou7百忍真奇怪。 
「這個囡仔是基督徒mah？只有基督徒chiah有這種神秘e5 行動。」 
伊離開阿花e5時，koh想著華醫生、醫生娘所對伊講hiah-e5話。伊也明白tui3 hit時到今ti7伊e5內面有真大e5改革lah。伊向望基督徒會thang hou7伊礁燥枵餓e5心得著飽足。Ti7伊e5心內所渴望e5基督徒的確有…伊e5心開始ai3 beh chhoe7求現世以外e5，人生問題。就是真理、活命。 
伊感覺人企起ti7這個無真理無活命e5世界是何等e5悲慘。 
總是基督徒對 chiah-e5問題有真大把握kap信心。基督徒會thang解答現世e5困難續指向一個幸福e5來世，以及beh進入hit個來世e5法度。 
百忍ti7心內感覺伊需要華醫生、醫生娘。卻已經無向望thang koh見in e5面lah。但是ti7 hit個失望中伊有koh tu2著另外一種e5基督徒。伊就koh想hit個查某囡仔對伊所講e5話。 
「攏是真神秘！的確ti7神秘中有真理！」 
「Hit個查某囡仔是甚物款e5 基督徒，因為伊也知影伊是基督徒抑m7是。」伊到ti7樹腳，坐落去，食中食e5時iau2-ku2 teh想這個事無煞。忽然聽見有囡仔teh哮e5聲。「Kiam2是hit個囡仔？」伊隨時想an2-ni來問伊。 
Tui3阿花e5嘴所講e5話kap看伊e5情形hou7百忍e5心一發稀奇這個囡仔。伊知影ti7這個囡仔e5身上有真大e5不幸，是tu2-tu2會thang kap伊同列相比e5，總是囡仔攏無hou7不幸來吞滅伊。伊有講koh一個不幸e5故事，就是拉撒路悲慘e5一生。 
百忍chhoe7著另外兩人是thang比較伊本身e5事。有一個現在ti7 伊e5 面前teh 講iau2 hit個e5 事。Ti7 chiah-e5絕望悲慘e5內面不幸e5同志teh giah8目向天。也有同志teh him-soan7伊e5不幸。Ti7 in e5心內有一個理想心思e5國，是會thang夠額安慰，除消in攏總e5不幸e5。這個向望e5光已經開始照ti7 in e5心。所以ti7 in e5心內有歡喜。Che是m7是絕望者e5自慰？！ 
百忍無法度thang忍受chiah-e5思想來反問。伊就離開查某囡仔去。 
百忍抱著絕望苦痛e5情來一步一步行到台北大橋方面去。 
傷悲、烏暗罩倚伊e5心。 
「永boe7-thang boe7記得e5大橋！」伊e5腳踏入橋頂e5時，伊真感憤。過去e5回想hou7伊感覺oh-tit吞忍，伊無ai3 koh想hiah-e5事，來搖頭趕走hiah-e5意念。實在伊無氣力thang koh對付hiah-e5悲慘、苦痛e5日子。「歹夢！歹夢！」卻伊e5心禁boe7-tiau5傷悲e5感情，伊只有搖頭來an2-ni講。伊行到hit個橋頂，就是ti7十外年前伊所企e5所在，伊就擋恬伊e5腳。伊行倚ti7 hit個橋欄。伊e5傷悲致到beh hou7伊烏暗眩e5款。 
「Tu2-tu2是十三年前！」伊an2-ni念來khinn5倚橋欄。「卻歹夢猶teh繼續！」有海風來吹伊e5頭毛。濟濟來往e5車kap人ti7 hit個橋頂無時定teh發出一種歹聽、討厭e5雜響。 
「以前hit個勇敢、自信e5百忍ti7 to-loh？！連hit個影也無thang koh chhoe7著！」 
伊giah8伊e5肩頭來ka冷sun2。 
「百忍實在死去lah！現在所有e5百忍是一個完全破碎敗落e5人！今iau2有甚物 thang挽回這個倒壞！」伊流目屎出來。 
「我e5軟弱、空虛有甚物 thang koh相比！ 
我e5現實khiam2 m7是hou7憂傷、孤單相接苦楚到ti7漸漸teh沈滅e5人mah！Ah，我需要安慰！總是有甚物會thang實在安慰人，koh失落安慰 e5人beh ti7 ta2-loh8來chhoe7有活命e5路！攏是絕望！」有苦惱e5色顯出ti7伊e5頭額。 
「總是雖然an2-ni，我iau2-ku2需要甚物！若無我e5活hou7我擔當boe7起。」 
百忍tui3伊e5頭腦來搖開hiah-e5 mi5-bat e5思想。伊koh想hit個查某囡仔e5話。 
百忍罕然想到m7知人去。 
「阿伯ah，阿伯ah！」阿花e5聲忽然有叫醒伊。 
「阿伯ah，你甚物時beh koh來？我beh tiam3 chia 等候你！」 
伊有koh聽著另外一個絕望不幸e5人e5聲音。Hiah-e5會代先hou7伊驚，親像koh再tu2著一個新e5災難一樣。伊緊緊beh來脫離hit個，總是阿花koh一擺e5聲hou7伊m7敢走去。「親像我需要甚物，這個活命需要我。我kiam2 thang 逃脫伊mah？」 
阿花e5心開闊起來，伊e5心有展開這個奇妙e5世界ti7百忍e5面前。純真、光明、美妙e5世界。 
伊ti7阿花e5內面有發見著一個真大e5對照，是以前m7-bat感覺，m7-bat想著e5對照。一個是屬天，光明快樂，一個是屬地，烏暗絕望。 
特別阿花所吟出來e5詩，hou7伊真感動。伊開始考察阿花e5事情，有意思beh toa3阿花kap伊去。伊家己e5不幸ti7全新e5中間已經退到天邊海角去lah。 
百忍漸漸進入ti7這個奇妙e5小女所toa3來e5世界入去。 
In兩人e5會遇實在是天nih8奇妙e5旨意。一個是受盡了不幸e5中年人，抱著絕望怨嘆，一個是ti7逆境中m7知逆境，天真活潑e5小孤女。 
這兩個世界e5抵觸所beh發生e5音響若m7是in兩人也的確boe7-thang明白hit個美妙。 
</HL>