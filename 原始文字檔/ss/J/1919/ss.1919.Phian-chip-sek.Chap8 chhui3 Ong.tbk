<CL>
Chap8-chhui3 ong ni5-hoe3 lau7-lah!  Thau5-mng5 peh8 chhin-chhiuN7 gin5-si, su3-chi bo5 bah, chhiN-kin phu5 khi2, oan2-jian5 ti-tu bang7, chhui3-phoe2 kut thong2-chhut chhin-chhiuN7 chit8 tui3 e5 soaN-chiam, chong2-si7 bak8-chiu iau2 lai7, khoaN3 chheh hau2-tit eng7 bak8-kiaN3.  KhoaN3 i e5 bin7-mau7 thang kiN3 chhut u7 keng-koe3 se3 kan toa7 iu ut e5 thou5-khut.
U7 chit8 jit8 lai5 liau2 chit8 tiuN phoe, thiah khui chit8-e7 khoaN3, bin7 hian7 tiu5-tu5 lian5-soa3 thou2-khui3, phoe lai7 sou2 ki3 si7 lang5 teh ka7 i po3 chit8 e5 sim-pu7.  Chit chan5 si7 hi2-su7, ong thai2-tho2 thou2-khui3?  In-ui7 choe3 chhin-ai3 e5 tang5-phoaN7 chhit-ni5 cheng5 kap i cho3 eng2-oan2 li7-piat8, kin-a2-jit8 beh u7 sim-pu7 lah, chong2-si7 khoaN3 be7 tioh8,koh ti7 chit chan5 ia7 bo5 thang kap i chham-siong5.  Haih!  Ong e5 thou2-khui3 thai3 e7 bo5 in-toaN leh.
Chong2-si7 ong ti7 mng2-keng2 e5 thou2-khui3 u7 pi2 che khah pi-ai--e5, goa2 e5 chhiu2 na2 chhoah, chit ki pit na2 chun2 bo5 lat8 thang koh kiah8, m7-ku2 na7 m7-sia2 chhut, sim2-mih8 lang5 e7 chai ong e5 pi-chham2, sim2-mih8 lang5 e7 bat si7-toa7 lang5 e5 in?  Sou2-i2 bian2-kong2 sia2 chhut-lai5 hou7 kiN3-na7 khoaN3-kiN3 e5 lang5 thian-liong5 tin2-tang7.
Chap8-chhui3 ong u7 kui2-na7 e5 cha-bou2-kiaN2, chong2-si7 long2 chhut-ke3.  Chiau3 in e5 un7-mia5 u7-e5 cham2-jian5 khoaN3-oah8, siong7 bai2 iau2 bian2 khiam3-khoeh saN-tng3.  Tng hit si5 chhin-ai3 e5 bou2 iu7 koe3-sin, hau7-seN iu7 chhut-goa7 thak8 chheh; sou2-i2 si5 thau5-lou7, cho3 toaN-sin e5 lau7-lang5.
Hai7!  Ong ni5-hoe3 hiah che7, seng-khu chu7-jian5 soe-jiok8, koh tai3 toa7 khui3,siong5-siong5 ai3 sau3; na7 toa7 khi2 e5 si5, kui mi5 bo5 khun3, tng koaN5-thiN e5 si5, i e5 sau3 koh-khah li7-hai7, chhin3-koaN7 tap8-tap8 tin,sau3 liau2 lian5-soa3 chhoan2, hit e5 chhoan2 na2-chun2 beh choat8-khui3.  Ai-ah!  Ong e5 sin-mia7 chiah lam2, sim2-mih8 lang5 u7 siuN7 tioh8 kho2-lin5 leh!  Chong2-si7 ka-ti7 thun-siaN bian2-kiong2 khi2-lai5 koaN7-chheh chhut-mng5 cho3 si3-hng e5 heng5-siong, tu2-tioh8 ho2 ki-hoe7 lian5 chhoan2 tai3 sau3 cho3 Hok-im e5 po3-iong5, chiong be7 chheh e5 chiN5 tou7-oah8, ia7 beh khan-seng5 i e5 kiaN2 kau3 chiaN5-lang5.  KhoaN3 i iau-ki sit-tng3, kha-pou7 bo5 lat8, tioh8 thok koaiN2 pang-chan7, ti7 chit-si5 e5 chham2-keng2, sim2-mih8 lang5 beh ka7 i chiau3-kou3, sou2 siu7-tioh8 e5 lo5-khou2 beh ka7 sim2-mih8 lang5 kong2, in-ui7 chhin-ai3 e5 tang5-phoaN7 koe3-sin lah!  Se3-kan iau2 u7 sim2-mih8 lang5 si7 ti-im leh? Bu5-ji7-ko3 kan-ta teh hou7 ong ke-thiN thou2-khui3 na7-tiaN7.
U7 lang5 khoaN3 i an2-ni u7 kho2-lin5 i bat lau5 i ke3 mi5, ho2 khoan2-thai7 i, chong2-si7 ong e5 cho3 lang5 peng5-seng se3-ji7, m7-kaN2 hou7 lang5 siuN tioh8-boa5, chiu7 liam5-piN khi2-sin koh khi3 pat8 ui7.
Ti7 hit-si5 ong e5 pi-chham2, pong5-piau e5 lang5 to e7 hiau2 kho2-lin5, an2-choaN2 i e5 si7-se3 iau2 tiam7-tiam7?  U7 lah, siau-sit kau3 ui7,u7 chit8 e5 kiaN2-sai3 khoaN3 liau2 put jim2,chiu7 ngia5-chih ong khi3 toa3 i hia, ia7 kam-goan7 hok8-sai7.  TaN ong m7-bian2 koh lo5-khou2 chhut mng5 lah!  Chong2-si7 i e5 thou2-khui3 iu5-goan5 bo5 khah chio2, chiu7 i sin-the2 e5 loan2-jiok8, ia7 bo5 ke khah iong2.
Ong e5 cho3 lang5 peng5-seng m7-bat tui3 lang5 kong2 i e5 kan-khou2, put-ko3 ti7 i khun3-khi3 e5 si5, thiaN i teh chhan, chiah chai i e5 ia3-sian7 kan-khou2 sit8-chai7 chin chhim.
Ong tui3 jip8 kiaN2-sai3 e5 mng5 m7 goan7 peh8-peh8 hou7 lang5 hok8-sai7, chhin-chhiuN7 tak8 jit8 ka3 sun bat ji7, ti3-kau3 bo5 loa7-ku2 long2 e7 thak8 Seng3-chheh. U7-si5 seng-khu khah khoaN3-oah8 chiu7 chhut-khi3 tiam3-a2 che7, u7-si5 pou3-to7, u7-si7 thak8 sin-bun5 hou7 lang5 thiaN.  E5-hng cha2-khi2 chhoa7 kiaN2-sai3 chit8 ke le2-pai3; chiau3 i teh kong2, i tui3 tit-tioh8 to7-li2, chit8-si3 lang5 han2-tit lang3.  Thang chai i u7 it-sim kui Chu2, u7 eng7 chheng-khi3 e5 sin3 kap kian-kou3 e5 kho3, sui-si7 seng-khu na2 chun2 beh hoa e5 hoe2, m7-ku2 leng5-hun5 sit8-chai7 iong2-kiaN7.
Tui3 hit jit8 ong chiap-tioh8 phoe e5 liau2-au7, ki3-jian5 thou2-khui3 bo5 lau7 tang5-phoaN7 thang siong-liong5, chiu7 sia2 phoe kap kui2-na7 e5 si7-se3 chham-siong5; na2 e7 chai in choan5-jian5 bo5 liam7 si7-toa7 lang5 ni5 lau7 e5 pi-keng2, u7-e5 kong2 khah ban7 teh, u7-e5 kong2 m7-ho2.  Ong khoaN3-phoa3,am3-chiN7 ka-ti7 siuN7 goa2 chiah lau7 lah,chhin-chhiuN7 beh hoa e5 hoe2, saN-chhian5 si3-chhian5 kiaN liau2 bo5 thang siu7 sim-pu7 e5 hok8-sai7; sou2-i2 ka-ti7 kai2-koat, hoe5-hok chhiang3 le2-pai3.
Tng ong mng2-ni5 lioh8-a2 beh kiam2-chio2 i thou2-khui3 e5 si5, hut-jian5 jiam2-tioh8 phoa3-piN7, piN7-se3 na2 tang7, chiah8 ioh8 bo5 khah ho2, chiu7 koat-i3 ai3 beh khi3 khoaN3 kiaN3 kap be7 koe3 mng5 e5 sim-pu7, chiu7 khi2-sin ko2-jian5 chiau3 i sou2 ai3.  Bo5 phah-sng3 Siong7-chu2 bo5 beh than3 lang5 e5 i3-su3, keng3-jian5 toat8 i e5 hoe3-siu7, ong beh tng7-khui3 e5 si5 bin7 hian2 chhio3-iong5, kiam2 m7-si7 hoaN-hi2 beh khi3 chhoe7 i ku2-ku2 li7-piat8 e5 tang5-phoaN7, m7-ku2 iau2 u7 thiaN-tioh8 i chin se3-siaN e5 thou2-khui3, thang chai i e5 thou2-khui3 iau2 lau5 ti7 se3-kan.
Goan7 thiN-e7 cho3 lang5 e5 kiaN2-e5 tioh8 gau5 iu2-hau3 si7-toa7 lang5, na7 kau3 si7-toa7 lang5 koe3-sin, beh iu2-hau3 chiu7 ti5-liau2.  Tioh8 keng3 lin2 e5 pe7-bo2, chiah thang ti7 Ia5-ho5-hoa lin2 Siong7-te3 sou2 siuN2-su3 e5 thou2-te7, chiah8 tng5 hoe3-siu7.
</CL>
<HL>

十碎翁年歲老啦！頭毛白親像銀絲，四肢無肉，青筋浮起，宛然蜘蛛網，嘴phoe2 骨thong2出親像一對e5山尖，總是目珠iau2利，看冊罕得用目鏡。看伊e5面貌thang見出有經過世間大憂鬱e5土窟。
有一日來了一張批，拆開一下看，面現躊躇連續吐氣，批內所記是人teh  ka7 伊報一個新婦，這層是喜事，翁thai2-tho2 吐氣？因為最親愛e5同伴7年前佮伊做永遠離別，今仔日beh 有新婦啦，總是看be7 著，koh ti7這層也無thang佮伊參詳。Haih！翁e5吐氣thai3 會無因端leh?  
 總是翁ti7 晚景e5 吐氣有比che較悲哀--e5,我e5手那chhoah ，這枝筆若準無力thang koh舉，m7-ku2若m7 寫出，甚物人會知翁e5悲慘？甚物人會bat 序大人e5恩？所以勉強寫出來hou7見若看見e5人天良振動。
十碎翁有幾若個查某子，總是攏出嫁。照in e5運命有 e5嶄然快活，上bai2 iau2免欠缺3頓。當hit時親愛e5某又過身，後生又出外讀冊；所以辭頭路，做單身e5老人。 
Hai7!翁年歲hiah 濟，身軀自然衰弱，koh帶大氣，常常ai3嗽；若大起e5時，歸暝無睏。當寒天e5時，伊e5嗽koh較厲害，凊汗tap8-tap8 津。嗽了連續喘，hit個喘若準beh 絕氣。Ai-ah！翁e5身命chiah lam2 ，甚物人有想著可憐leh！總是家己吞聲勉強起來koaN7冊出門做四方e5行商，抵著好機會連喘帶嗽做福音e5播揚，將賣冊e5錢度活，也beh 牽成伊e5子到成人。看伊枵饑失頓，腳步無力，著托拐幫贊，ti7這時e5慘境，甚物人beh ka7 伊照顧？所受著e5勞苦beh ka7 甚物人講？因為親愛e5同伴過身啦！世間iau2有甚物人是知音 leh?無二過kan-ta teh hou7翁加添吐氣na7-tiaN7。
有人看伊an2-ni有可憐伊bat留伊過暝，好款待伊。總是翁e5做人平生細膩，m7敢hou7人傷著磨，就liam5-piN起身koh去別位。
Ti7 hit時翁e5悲慘，pong5-piau e5人都會曉可憐，an2-choaN2伊 e5序細iau2恬恬？有啦，消息到位，有一個子婿看了不忍，就迎接翁去toa3 伊hia，也甘願服侍。今翁m7 免koh勞苦出門啦！總是伊e5吐氣猶原無較少，就伊身體e5軟弱，也無加較勇。
翁e5做人平生m7-bat對人講伊e5艱苦，不過ti7伊睏去e5時，聽伊teh 呻，才知伊e5厭倦艱苦實在真深。 
翁對入子婿e5門m7 願白白hou7人服侍，親像逐日教孫bat 字，致到無偌久攏會讀聖冊。有時身軀較快活就出去店仔坐，有時佈道，有時讀新聞hou7人聽。下昏早起chhoa7 子婿一家禮拜。照伊teh 講，伊tui3 得著道理，一世人罕得lang3 。Thang知伊有一心歸主，有用清氣e5信佮堅固e5靠，雖是身軀若準beh hoa e5火，m7-ku2靈魂實在勇健。
Tui3 hit日翁接著批e5了後，既然吐氣無老同伴通商量，就寫批佮幾若個序細參詳；哪會知in全然無念序大人年老e5悲境？有e5講較慢 teh，有e5講m7 好。翁看破暗chiN7家己想：我chiah老啦，親像beh hoa e5火，三延四延驚了無thang受新婦e5服侍；所以家己解決，回復唱禮拜。
當翁晚年略仔beh減少伊吐氣e5時，忽然染著破病，病勢那重，食藥無較好，就決意愛beh 去看子佮未過門e5新婦，就起身果然照伊所愛。無扑算上主無beh 趁人e5意思，竟然奪伊e5歲壽，翁beh 斷氣e5時面顯笑容，敢m7 是歡喜beh 去chhoe7伊久久離別e5同伴？M7-ku2 iau2有聽著伊真細聲e5吐氣，通知伊e5吐氣iau2留ti7世間。
願天下做人e5子e5著gau5有孝序大人，若到序大人過身，beh 有孝就遲了。著敬lin2 e5父母，才thang ti7耶和華lin2上帝所賞賜e5土地，食長歲壽。 
</HL>