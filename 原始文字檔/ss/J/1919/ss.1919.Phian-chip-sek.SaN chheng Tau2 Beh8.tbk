<CL>
Ka-na2-tai7 si7 koaN5 e5 sou2-chai7 sou2-i2 choh-sit lang5 khah choe7 long2 si7 cheng3 beh8.  Ti7 cha2-ni5 put-chi2 choe7 lang5 tui3 Eng-kok poaN ke3 khi3 hia khia7-khi2.  Ki5-tiong u7 chit8-e5 mia5 kio3 A-po5-ni5, i ia7 khi3 ti7 hia khai-khun2.  In-ui7 put-chi2 u7 chhun chiN5,i chin toa7 keng-eng5.  I e5 toe7 u7 pah-goa7 kah.  U7 chit8 ni5 chin koaN5 loh8 sng.  Choh-sit lang5 chin kan-khou2, in e5 beh8 long2 hou7 sng tang3 si2, bo5 thang siu-seng5, chi2-u7 A-po5-ni5 u7 tun2 3000 tau2, cheng5 ni5 e5 beh8 ti7 chhek-chhng-nih8.  U7 chit8 jit8 i ka-ki7 siuN7 kong2, TaN pat8 lang5 long2 bo5 beh8 thang choe3 cheng2, in tioh8 tui3 goa2 boe2 chiah oe7 eng7-tit.  Ke3 chiN5 ia7 tioh8 chhut-chai7 goa2 sng3.  Chit-pang goa2 tek-khak ho2-giah8.  Tu2-tng7 hit jit8 chit8 e5 oe mi7-hun2-e5 lai5 chhe7 i kong2, Li2 u7 loa7-choe7 beh8 thang thio3?  In3 kong2, Goa2 u7 3000 tau2.  Oe mi7-hun2-e5 sui5-si5 kong2, M7-thang thio3 pat8 lang5, goa2 long2 beh ka7 li2 tiah8.  Ke3-chiN5 goa2 chhut teng5-pe7.  A-po5-ni5 thiaN-liau2 chin ki5-koai3, chiu7 mng7 kong2, SiaN2-su7 ke chhut hiah choe7 chiN5?  I in3 kong2, Goa2 beh koh thio3 lang5 khi3 choe3 cheng2.  Chit pang beh ki-hng, pat8 lang5 long2 bo5 beh8 thang ia7.  A-po5-ni5 thiaN-liau2 lau5 chhin3-koaN7.  I sim-koaN teh siuN7, na7 si7 i chiong sou2 u7 e5 beh8 thio3 oe mi7-hun2-e5, ia7 i koh-chai3 thio3 koan5-ke3, cheng3 lang5 tek-khak chin chhiN-chham2.  Hit khoan2 e5 chiN5 i bo5 ai3 than3.  A-po5-ni5 sui5-si5 kong2, Bo5 beh thio3 lang5.
Ke3-jit8 si7 le2-pai3-jit8. koh in-ui7 i si7 tng tiuN2-lo2 e5 chit, sou2-i2 I liong7-cha2 khi3 kau3 pai3-tng5.  I khia7 ti7 mng5-khau2, tan2 kau3 hoe7-iu2 jip8-lai5, chiu7 soe3 siaN ka7 tak8-e5 kong2, Li2 na7 bo5 beh8 thang cho3 cheng2 lai5 goa2 hia put.  Bian2-chiN5, pat8 jit8 li2 na7 siu-seng5 chiah heng5 goa2; chit8 tau2 heng5 chit8 tau2 chiu7 ho2.  Tak8 e5 TiuN2-lo2-hoe7 e5 hoe7-iu2 long2 tit-tioh8 chit khoan2 e5 ho2 siau-sit.  Le2-pai3 soah i koh siuN7 kong2, Cha2-khi3 goa2 sou2 choe3 si7 li7-ek TiuN2-lo2-hoe7 na7-tiaN7, m7-ku2 ti7 chit sou2-chai7 iau2 u7 pat8 lang5 chhin-chhiuN7 Bi2-i2-bi2 kau3, Seng3-kong-hoe7, Chou-hap8-kau3, Thian-chu2-kau3, in chiah-e5 lang5 goa2 ia7 tioh8 li7-ek in chiah tioh8.  Ke3 le2-pai3 i beng7-leng7 i e5 kiaN2, tioh8 khia5 be2 khi3 kau3 tak8 keng e5 pai3-tng5, bo5 lun7 to2 chit8 kau3 I e5 kiaN2 chiu7 khi3, ka7 tak8 e5 sin3-chia2 kong2, Li2 na7 bo5 beh8 thang choe3 cheng2 lai5 goan2 chhu3 put.  Bian2 chiN5.  pat8 jit8 li2 na7 siu-seng5 chiah heng5 goan2, chit8 tau2 heng5 chit8 tau2 chiu7 ho2.  Pai3-it cha2-khi2 si3-hng e5 peh-siN3, oe-oe tin7-tin7 chiu7 khi3 A-po5-ni5 e5 chhu3 put beh8.  U7-e5 chit8 tau2, u7-e5 nng7 tau2, u7-e5 khah ke.  A-po5-ni5 put hou7 in kong2, Tioh8 ki3-tit,chit8 tau2 heng5 chit8 tau2.  
Pai3-it, pai3-ji7,pai3-saN chit saN jit8. lam5-hu7 lo2-iu3 long kau3 ui7 lai5 put.  Tak8 ke long2 u7 beh8 cheng2.  Tak8 lang5 long2 hoaN-hi2.  A-po5-ni5 sit8-chai7 u7 hian2-chhut i jin5-ai3 e5 sim.  Kau3 ti7 kin-a2-jit8 hiah e5 lang5 kap in e5 kiaN2-sun, iau2 teh siau3-liam7 i.
Kui2-na7 ni5 cheng5 u7 chit8 e5 i-seng, chiu7-si7 A-po5-ni5 e5 sun chhut-goa7 ti7 Su7-lam5 e5 sou2-chai7.  Ti7 chhia-thau5-nih8 tu2-tioh8 chit8 e5 oe2-oe2 e5 lau7 lang5, un2-ku, un2-ku.  Lau7 lang5 kim-kim siong3 i.  I-seng chiu7 mng7 i khoaN3 si7 siaN2 tai7.  I io5-thau5 kong2, A-po5-ni5 i2-keng si2-liau2, na7 bo5, goa2 kaN2 kong2 li2 si7 i.  Siau3-lian5 lang5 in3 kong2, A-po5-ni5 chiu7-si7 goan2 kong.  Lang5 kong2 goa2 e5 bin7-heng5 kap i-e5 saN-chhin-chhiuN7.  Li2 kiam2 iau2 oe7 ki3-tit i?  Oe7 a2 boe7 ki3-tit?  Lin2 kong kiu3 loa7-choe7 siN3-mia7, koh goa2 ia7 oe7 boe7 ki3-tit.  Na7 bo5 lin2 kong hit si5 ki-hng goan2 peng3 si2-liau2.  Siau3-lian5 lang5 kio3 i kong2 khah siong5-se3.  Lau7-lang5 chiu7 tui3 thau5 kong2 kau3 be2, kong2 hit-si5 ki-hng i iau2 si7 gin2-na2.  I e5 lau7-pe7 khi3 A-po5-ni5 hia tiah8 beh8-cheng2.  Beh to3-khi3 e5 si5 A-po5-ni5 sang3 i chit8 te7 mi7-hun2 kong2 beh hou7 gin2-na2 thang chiah8.  Leng7-goa7 koh sang3 gu5-lin kap thng5.
Kong2 kau3 chia, lau7 lang5 thou2 toa7 khui3 kong2, Oe7 ia7 boe7 ki3-tit!  Goan2 e5 siN3-mia7 si7 A-po5-ni5 kiu3.  Au7-lai5 koh kong2, Ke3-jit8 sin5-hu7 lai5 goan2 tau, goan2 lau7-bu2 chiong mi7-hun2 choe3 mi7-pau chhiaN2 i.  Sin5-hu7 chit8-e7 khoaN3 kong2, Thai2 u7 chit ho7 mih8?  Lau7-bu2 ka7 i kong2 si7 A-po5-ni5 sang3-e5.  Sin5-hu7 chhiu2 kiah8 koan5 kong2, Siong7-te3 siuN2-su3 hok-khi3 hou7 chit e5 poe7-kau3 e5 I-seng.  ThiaN-liau2 chiu7 mng7 kong2, An2-ni li2 chiu7-si7 Thian-chu2-kau3.  In3 kong2, Si7 lah.  I-seng koh kong2 m7-ku2 A-po5-ni5 m7 si7 Thian-chu2-kau3, i si7 siok8 TiuN2-lo2-kau3.  Lau7 lang5 thau5-khak kiah8 koan5 in3 kong2, Le2-pai3-jit8 i si7 siok8 TiuN2-lo2-kau3, chong2-si7 lak8 jit8 e5 tiong-kan i si7 goan2 e5 chhu3-piN. 
</CL>
<HL>

加拿大是寒e5所在，所以作穡人較濟攏是種麥。Ti7早年不止濟人tui3英國搬過去hia企起，其中有一個名叫阿婆尼，伊也去ti7 hia開墾，因為不止有偆錢，伊真大經營，伊e5地有百外甲．有一年真寒落霜，作穡人真艱苦，in e5麥攏hou7霜凍死，無thang收成，只有阿婆尼有囤3000斗，前年e5麥ti7粟倉nih8。有一日伊家己想講：今別人攏無麥thang做種，in著tui3 我買才會用得，價錢也著出在我算，這pang 我的確好額。抵當hit日一個oe麵粉e5來chhoe7伊講，你有偌濟麥通糶？應講，我有3000斗。Oe麵粉e5隨時講，M7通糶別人，我攏beh ka7 你糴，價錢我出重倍。阿婆尼聽了真奇怪，就問講，啥事加出hiah 濟錢？伊應講，我beh koh糶人去做種，這pang beh 饑荒，別人攏無麥通掖。阿婆尼聽了流凊汗，伊心肝 teh想，若是伊將所有e5麥糶oe麵粉e5,也伊koh再糶懸價，眾人的確真悽慘！Hit款e5錢伊無愛趁。阿婆尼隨時講，無beh 糶人。
隔日是禮拜日，koh因為伊是當長老e5職，所以伊量早去到拜堂。伊企ti7門口，等到會友入來，就細聲ka7逐個講，你若無麥thang做種來我hia put，免錢，別日你若收成才還我。一斗還一斗就好。逐個長老會e5會友攏得著這款e5好消息，禮拜煞伊koh想講：早起我所做是利益長老會na7-tiaN7，m7-ku2 ti7這所在iau2有別人親像美以美教、聖公會、組合教、天主教，in chiah-e5人我也著利益in 才著。過禮拜伊命令伊e5子，著騎馬去到逐間e5拜堂，無論to2一教伊e5子就去，ka7 逐個信者講，你若無麥thang做種來goan2厝put，免錢。別日你若收成才還阮，一斗還一斗就好。拜一早起四方e5百姓，挨挨陣陣就去阿婆尼e5厝put麥，有e5一斗，有e5 2斗，有e5較加。阿婆尼put hou7 in 講，著記得，一斗還一斗。
拜一、拜2、拜3這3日，男婦老幼攏到位來put，逐家攏有麥種，逐人攏歡喜。阿婆尼實在有獻出伊仁愛e5心，到ti7今仔日hiah-e5人佮in e5子孫iau2 teh 數念伊。
幾若年前有一個醫生，就是阿婆尼e5孫出外ti7 Su7-lam5 e5所在。Ti7車頭nih8抵著一個矮矮e5老人，癮痀癮痀。老人金金相伊。醫生就問伊看是啥tai7，伊搖頭講，阿婆尼已經死了，若無，我敢講你是伊。少年人應講，阿婆尼就是阮公，人講我e5面形佮伊e5相親像，你敢iau2會記得伊？會a2 be7 記得！Lin2公救偌濟性命，koh我也會未記得。若無lin2公，hit時饑荒阮peng3 死了。少年人叫伊講較詳細，老人就tui3頭講到尾，講hit時饑荒伊iau2是囡仔，伊e5老父去阿婆尼hia糴麥種，beh倒去e5時阿婆尼送伊一袋麵粉，講beh hou7囡仔thang食，另外koh送牛奶佮糖。
講到hia，老人吐大氣講，會ia7 boe7記得！阮e5性命是阿婆尼救。後來koh講，過日神父來阮兜，阮老母將麵粉做麵包請伊。神父一下看講，Thai2有這號物？老母ka7 伊講是阿婆尼送e5。神父手舉懸講，上帝賞賜福氣hou7這個poe7教e5醫生。聽了就問講，an2-ni你就是天主教。應講，是啦！醫生koh講，m7-ku2阿婆尼m7 是天主教，伊是屬長老教。老人頭殼舉懸應講，禮拜日伊是屬長老教，總是六日e5中間伊是阮e5厝邊。
</HL>