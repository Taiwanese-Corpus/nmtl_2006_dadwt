<CL>  
Bat chit8 jit8 u7 saN e5 gin2-na2 ti7 lou7-nih8 cho3-hoe2 teh chhit-tho5, hut-jian5-kan thiaN-kiN3 in lau7-bu2 e5 siaN teh kio3 in.“Hong7--a2, A-kim, Ban7-chhun!  Lai5 lah! Kin2-kin2 lai5!”In-ui7 in m7 ai3 khi3, Hong7--a2 chiu7 kong2,“An2-nia5 m7 chai-iaN2 lan2 si7 ti7-chia, m7 bian2 khi3.  KaN2 si7 beh kah lan2 khi3 boe2 mih8, a2-si7 pho7 sio2-ti7 chhit-tho5. Lan2 ka7 teN3 m7-chai, chiu7 ho2.”A-kim iah8 kong2,“Tu2-a2 teh choe3 siang7 ho2 chhit-tho5 e5 si5, an2-nia5 put-si3 teh kio3 lan2, m7 bian2 khi3.”
Chong2--si7 Ban7-chhun long2 bo5 kong2 poaN3 ku3, khi2-lai5 choe3 i khi3.  Nng7 e5 chi2-moe7-a2 chiu7 siuN7 kong2,“TaN i to3-khi3 lah, chiu7 kau3-giah8, lan2 m7 bian2.”In chiu7 koh chhit-tho5, m7-ku2 khiam3 Ban7-chhun thang choe3-phoaN7 si7 khah bo5 hiah-nih8 sim-sek, iah8 in e5 liong5-sim kaN2 ia7 lioh8-a2 teh chhak8 in.  Sou2-i2 koh koe3 poaN3 tiam2 cheng ku2, in chiu7 to3-khi3 chhu3-nih8, ai3 beh khoaN3 in hiaN si7 teh choe3 siaN2-hoe3. Chhoe7 i bo5, chiu7 mng7 in lau7-bu2, Ban7-chhun khi3 to2-ui7.  In lau7-bu2 chiu7 kong2: “I u7 khi3 kong-hng5 chhit-tho5, lin2 a-chek tu2-a2 lai5, beh chhoa7 lin2 long2 khi3, hou7 lin2 thang che7 chu7-choan2-chhia, soa3 boe2 mih8 hou7 lin2 chiah8.  Goa2 eng7 toa7 siaN kio3 lin2, Chong2--si7 kan-ta Ban7-chhun lai5 na7-tiaN7. Lin2 a-chek boe7 thang theng3 hau7, sou2-i2 cho3 in khi3.”
Chi2-moe7-a2 chiu7 hoan5-lo2 kong2: “TaN hai7 lah!  Li2 thai3 bo5 ka7 goan2 kong2 si7 sim2-mih8 tai7-chi3?  Goan2 na7 chai-iaN2 an2-ni, tek-khak hoaN-hi2 lai5.” Lau7-bu2 chiu7 kong2: “M7-ku2 Ban7-chhun i iah8 m7 chai-iaN2, chong2--si7 u7 thiaN goa2 teh kio3, chiu7 liam5-piN lai5.” A-kim kap Hong7--a2 chiu7 tiam7-tiam7, teh saN khoaN3, bo5 koh kong2 sim2-mih8 oe7.  In-ui7 in chai-iaN2 si7 ka-ki7 e5 chho3-gou7, au7 pai2 chiu7 tioh8 hoaN-hi2 than3.   
(Tai5-oan5 Kau3-hoe7-po3 te7 440 koan3, 1921 ni5 11 geh8)
</CL>
<HL>

Bat一日有3個囡仔ti7 路nih8做伙 teh chhit -tho5,忽然間聽見in老母e5 聲teh叫in。「鳳--仔、阿金、萬春﹗來lah﹗緊緊來﹗」因為in m7 ai3 khi3,鳳--仔就講︰「阿娘m7知影咱是ti7-chia，m7 免去。KaN2是beh kah咱去買物，抑是抱小弟chhit -tho5。咱ka7 teN3 m7知，就好。」阿金亦講︰「Tu2仔teh做尚好chhit -tho5 e5 時，阿娘不時teh叫咱，m7免去。」
總--是萬春攏無講半句，起來做伊去。兩個姊妹仔就想講︰「今伊倒去lah，就夠額，咱m7 免。」In就koh chhit-tho5,m7 -ku2 欠萬春thang 做伴是較無hiah -nih8心適，亦in e5 良心敢也略仔teh chhak8 in。所以koh過半點鐘久，in就倒去厝nih8,ai3 beh看in 兄是teh 做啥貨。Chhoe7伊無，就問in老母，萬春去to2位。In老母就講：「伊有去公園chhit -tho5,lin2 阿叔tu2仔來，beh chhoa7 lin2攏去，hou7 lin2 thang坐自轉車，續買物hou7 lin2食。我用大聲叫lin2,總--是kan-ta 萬春來na7-tiaN7。Lin2 阿叔boe7 thang 聽候，所以做in去。」
姊妹仔就煩惱講：「今 hai7 lah﹗你thai3無ka7阮講是甚mih代誌？阮若知影an2 -ni，的確歡喜來。」老母就講：「M7-ku2 萬春伊亦m7知影，總--是有聽我teh叫，就liam5-piN來。」阿金kap鳳--仔就恬恬，teh相看，無koh 講甚mih話。因為in知影是家己e5 錯誤，後擺就著歡喜趁。
(台灣教會報第440卷，1921年11月) 
</HL>