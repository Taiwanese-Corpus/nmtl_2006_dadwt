<CL>
  U7 thiaN-kiN3 chit8 e5 kou3-su7 teh kong2 kui2-na7 chap8 ni5 cheng5 Eng-kok e5 Lu2-ong5 u7 khi3 tham3 Sou-kiat-lan5 e5 kiaN-siaN5. Li7 hit-e5 siaN5 bo5 loa7 hng7, u7 sio2 sou2-chai7 kin7 ti7 hai2-kiN5. Lang5 ti7 hia khah che7 si7 tho2-hai2-e5, chin bo5 eng5, chin mi5-noa7 than3-chiN5. Hut-jian5 chit8 jit8 thiaN-kiN3 Lu2-ong5 bin5-a2-chai3 beh khi3 in hia khoaN3-khoaN3. 
  O--ah! Tak8-e5 thiaN-tioh8, chit8 bin7 toa7 hoaN-hi2, chit8 bin7 teh chhoah, in-ui7 siuN7 in be7 kham-tit Lu2-ong5 kau3 in hia, in si7 san3-hiong e5 chhou-kang lang5, sou2-chai7 ia7 m7 chiaN5 mih8. M7-ku2 thiaN liau2 tai7-ke kin2-kin2 pi7-pan7, ke-lou7 sau3 chheng-khi3,chhah Eng-ki5, chhong3 chheng5-siaN5,chheng-kiat lai7-goa7, tak8-e5 long2 theng5-khun3, lian5 tho2-hi5 chun5-a2 ia7 se2 chheng-khi3, bang7 ia7 siu khi2-lai5, si3-ke3 chhong3 kau3 chin leng2-li7. 
  Keh cha2-khi2 tak8-e5 cha2-cha2 khi2-lai5 chiah8 png7, long2 chheng7 sui2 saN, gin2-na2 e5 thau5-mng5 ia7 se kau3 kim-kim, kha ia7 chheng7 e5, tai7-ke chin koai. TaN m7 chai teng2-pou a2 si7 e7-pou Lu2-ong5 beh kau3, kan-ta pian7-pian7 theng3-hau7 beh ngia5-chih i.Teng2-pou tan2 kui pou long2 bo5 lai5, kau3 tau3 chiu7 chiah8 png7. Chiah8 png7 e5 si5 tak8-e5 teh kong2, TaN e7-pou tek-khak e7 lai5 lah. Hit e7-pou iu5-goan5 pian7-pian7 teh chih-chiap in e5 Lu2-ong5, gin2-na2 ia7 na2 hoaN-hi2 beh khoaN3. I2-keng kau3 4, 5tiam2 iau2-boe7 lai5, tak8-e5 teh siuN7 m7 chai an2-chaiN2-iuN7. TaN i2-keng 6 tiam2 beh am3, chha-put-to choat8-bang7, gin2-na2 long sian7-sian7, tak8-e5 ia7 chiu7 iau, chiu7 chiah8 e5-hng-tng3. Tai7-ke ia7 hoan5-lo2 Lu2-ong5 bo5 lai5, in-ui7 i2-keng thiaN beh lai5, chiu7 toa7 him-bou7. Kau3 7 tiam2 chai bo5 ng3-bang7, tak8-e5 thng3 sui2 saN, toa7-lang5 teh siuN7 i kaN2 si7 tu2-tioh8 sim2-mih8 chou2-tong3,gin2-na2 lioh8-a2 siu7-khi3 kong2, Lu2-ong5 teh phian3 in. 
  Bin5-a2-chai3 tak8 khau2-chau3 iu5-goan5 cho3 kang, ta-pou-lang5 khi3 hai2-nih8 tho2-hi5,cha-bou2-lang5 ha5 chhou-chhou e5 ui5-sin-kun5 teh thai5 hi5, gin2-na2 chheng7 phoa3 saN, ti7 ke2-a2-lou7 teh thit-tho5, bin7 kap chhiu2 kiaN-lang5, thau5 ia7 bo5 chng sui2. Hut-jian5 u7 be2-chhia e5 siaN khih8-khiauh8-hau2 ti7 lou7-nih8, tak8 lang5 kiah8-thau5 beh khoaN3 sim2-mih8 lang5 lai5. Gin2-na2 khoaN3 sui2-sui2 e5 be2-chhia lai5, chiu7 toa7 siaN kio3, “Si7 Lu2-ong5 lah! Si7 Lu2-ong5 lah!” 
  TaN hai7 lah! Lu2-ong5 khoaN3-tioh8 lan2 chheng7 phoa3 saN, ha5 phaiN2 ui5-sin-kun5,thau5-mng5 lang3-lang3, chhiu2 bak-tioh8 chhau3-chho3, chin kian3-siau3, chin bo5 le2,bo5 sou3. Hai7 lah! Hai7 lah! 
  M7-ku2 Lu2-ong5 theng5-chhia loh8-lai5 beh ka7 i e5 peh-siN3 chheng2-an, beh khoaN3 in e5 kang, chiu7 si3-ke3 kiaN5 kap hit sou2-chai7 e5 lang5 kau-poe5, ia7 u7 hoaN7 gin2-na2 e5 thau5-khak, ia7 u7 o-lo2 lau7-bu2 sou2 pho7 e5 eN-a2 sui2. Ta-pou-lang5 tui3 hai2-kiN5 kin2-kin2 tng2-lai5, Lu2-ong5 ia7 mng7 u7 tho2 loa7-che7 hi5, ia7 beh be7 loa7-che7 chiN5, chin ho2-i3, chin chhin-chhiat. KhoaN3-khoaN3 liau2, au7-lai5 chiu7 koh che7 be2-chhia to3-tng2-khi3. 
  TaN i tiau5-kou3-i3 bo5 cha7-hng khi3, i e5 i3-su3 chiu7-si7 beh ti7 peng5-siong5 si5 khi3 tham3 i e5 peh-siN3, ai3 khoaN3 in e5 kang, ai3 e7-hiau2 the2-thiap in e5 san3-hiong, a2-si7 in cho3 kang e5 kan-khou2, ai3 kap i sou2 thiaN3 e5 peh-siN3 sek8-sai7, ai3 i e5 peh-siN3 khoan2-thai7 i chhin-chhiuN7 peng5-iu2, bo5 chhin-chhiuN7 lang5-kheh. 
  Goa2 siuN7 Siong7-te3 chiu7-si7 lan2 e5 Ong5, I iah8 beh an2-ni. I m7-na7 ai3 lan2 kap I kau-poe5 ti7 le2-pai3-tng5, a2-si7 ti7 chhu3-nih8 le2-pai3. I koh khah ai3, chiu7-si7 ti7 peng5-siong5 jit8 lan2 teh cho3 kang e5 si5-chun7 ai3 chhoe7 lan2, ai3 kap lan2 kau-poe5, ai3 the2-thiap lan2 cho3 kang e5 kan-khou2, ai3 khoaN3 lan2 e5 chhou-saN, ai3 kap sou2 thiaN3 e5 peh-siN3 sek8-sai7, ai3 ti7 bo5 phai3-phoe e5 si5-chun7 lai5 chhoe7 lan2, ai3 lan2 tioh8 khoan2-thai7 I bo5 chhin-chhiuN7 lang5-khah, ai3 lan2 khoan2-thai7 I chhin-chhiuN7 peng5-iu2. “Goa2 i2-keng kio3 lin2 cho3 peng5-iu2”. 
(Tai5-lam5 Kau3-hoe7-po3, Te7 4359koan3, 1921 ni5 10 geh8)
</CL>
<HL>

有聽見一個故事teh講幾若10年前英國e5女王有去探蘇格蘭e5京城，離hit個城無偌遠，有小所在近ti7海墘，人ti7 hia較濟是討海e5,真無閒，真mi5-noa7趁錢。忽然一日聽見女王明仔再beh去in hia看看。 
O--ah！逐家聽著，一面大歡喜，一面teh chhoah ，因為想in be7 堪得女王到in hia，in 是散hiong e5粗工人，所在也m7 成物。M7-ku2聽了逐家緊緊備辦，街路掃清氣，插英旗，創chheng5-siaN5，清潔內外，逐個攏停睏，連討魚船仔也洗清氣，網也收起來，四界創到真伶俐。 
隔早起逐個早早起來食飯，攏穿sui2 衫，囡仔e5頭毛也梳到金金，腳也穿鞋，逐個真乖。今m7 知頂晡抑是下晡女王beh 到，kan-ta便便聽候beh 迎接伊。頂晡等歸晡攏無來，到晝就食飯，食飯e5時逐個teh講，今下晡的確會來啦！Hit下晡猶原便便teh接接in e5女王，囡仔也那歡喜beh 看。已經到4、5點iau2未來，逐個teh 想m7 知 an2-chaiN2-iuN7；今已經6點beh 暗，差不多絕望，囡仔攏sian7-sian7,逐個也就枵，就食下昏頓，逐家也煩惱女王無來，因為已經聽beh 來，就大欣慕。到7點知無向望，逐個褪sui2 衫，大人teh想伊敢是抵著甚物阻擋，囡仔略仔受氣講，女王 teh騙in。
明仔再逐口灶猶原做工，查甫人去海裡討魚，查某人ha5 粗粗e5圍身裙teh thai5 魚，囡仔穿破衫，ti7街仔路 teh thit-tho5 ，面佮手驚人，頭也無妝sui2。忽然有馬車e5聲khih8-khiauh8 哮ti7路nih8,逐人舉頭beh 看甚物人來，囡仔看sui2-sui2 e5馬車來，就大聲叫，是女王啦！是女王啦！ 
今害啦！女王看著咱穿破衫，ha5 歹圍身裙，頭毛lang3-lang3 ，手bak著臭臊，真見笑，真無禮無數，害啦！害啦！ 
M7-ku2女王停車落來beh ka7 伊e5百姓請安，beh 看in e5工，就四界行佮hit所在e5人交陪。也有hoaN7囡仔e5頭殼，也有o-lo2老母所抱e5嬰仔sui2 。查甫人對海墘緊緊轉來，女王也問有討偌濟魚，也beh 賣偌濟錢，真好意，真親切；看看了，後來就koh坐馬車倒轉去。 
今伊刁故意無昨昏去，伊e5意思就是beh ti7平常時去探伊e5百姓，愛看in e5工，愛會曉體貼in e5 散hiong，抑是in 做工e5艱苦，愛佮伊所疼e5百姓熟悉，愛伊e5百姓款待伊親像朋友，無親像人客。 
我想上帝就是咱e5王，伊亦beh an2-ni。伊m7-na7 ai3咱佮伊交陪ti7禮拜堂，抑是ti7厝裡禮拜，伊koh較愛，就是ti7平常日咱teh 做工e5時陣愛chhoe7咱，愛佮咱交陪，愛體貼咱做工e5艱苦，愛看咱e5粗衫，愛佮所疼e5百姓熟悉，愛ti7無派批e5時陣來chhoe7咱，愛咱著款待伊無親像人客，愛咱款待伊親像朋友。「我已經叫lin2做朋友。」
(台南教會報第439卷，1921年10月) 
</HL>