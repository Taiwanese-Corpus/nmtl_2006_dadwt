<CL>
  Chit chan5 su7 e5 khi2-goan5 put-chi2 hou5-hun7, be7 thang khak-sit8 chai-iaN2. Chiau3 liu5-thoan5 kong2, Kou5-choa2 sai-hu7 u7 hok8-sai7 2 sian e5 sin5-beng5. Chiu7-si7 Ong5-ia5 kap Tiong5-seng3-sian. 
  Hok8-sai7 Ong5-ia5: In-ui7 in bat ka7 lang5 kou5 Ong5-ia5 chun5, hou7 lang5 sang3 goa7-hng. Hok8-sai7 Tiong5-seng3-sian: Chit e5 lang5 kong2 si7 cha2 bat kou3 choa2-siaN5 kap tui3-tek8 kau-chian3, au7-lai5 u7 khah-iaN5: sou2-i2 au7-sin e5 lang5 siat leng5-chhu3 teh hian3 hou7 chou2-kong soa3 long2 eng7 Tiong5-seng3-sian cho3 phiau-chun2. Koh chhu3-lai7 tak8 hang7 chin chiau5-pi7, chai7-siN bo5 lang5 u7 an2-ni thang hiong2-hok. Chhin-chhiuN7 lou5-chai5, cha-bou2-kan2, chhou-iu3-kan2, oe-lang5, cheng-khu7, boe2-boe7 eng3-chiap long2 u7. Koh tak8 sin e5 hun5-sin ia7 soa3 kah chit8 tiuN chhu3-khoe3 ti7 au7-piah. 
  Sou2 sia2 e5 chhu3-khoe3-ji7 chhin-chhiuN7 e7-toe2: 
  Iong5, u7 iong5-kan, im, u7 im-hu2; im-iong5 nng7 ui7, mih8 kok u7 Chu2. Chhu3-toe7 it-chin7 boe7 tng7, lip8 khoe3-ji7 e5 lang5, chiu7-si7 Phoan5-kou2 bu2-i5 tai7-ong5. U7 chhu3-toe7 chit8 sou2-chai7, chiu7-si7 ti7 thou2-mia5 Hong-tou7-soaN e5 soaN-kha. Tang-peng5 kau3 ChhiN-leng5-soaN, sai-peng5 kau3 Peh8-hou2-hiat8, lam5-peng5 kau3 Chu-chhiok-ti5, pak-peng5 kau3 Hian5-hu2-lun7, teng2-bin7 kau3 chhiN-thiN, e7-bin7 kau3 ng5-choaN5, si3-bin7 e5 kai3-chi2 long2 beng5-pek8. 
  TaN in-ui7 khiam3 chiN5, pai3-thok tiong-lang5 TiuN Kian-kou3, tui3 iong5-kan po3-un e5 hau3-lam5 bou2 bou2 lang5 kan-siap8, chhut-thau5 seng5-boe2, 3 bin7 gi7-tiaN7 boe7 leng5-gun5 200 khou, siang7-jit8 siu gun5 chheng-chho2. 
  Sui5-si5 beng7-leng7 sai-hu7 tang7-kang khi2-cho7 toa7 chhu3 1 cho7, tai3 su3-sui5 kap mng5-thang hou7-siN3, tih-chui2 lian5-chhiuN5, ke-lai7 e5 ke-si chap8-but8 hiah-e5, long2 kau si2-lang5 bou2 bou2 ui7 chhin-hun5 poaN-jip8 khi3 chiang2-koan2, eng2-oan2 cho3 i e5 ki-giap8, pat8 lang5 m7 kaN2 chhim-chiam3 kai3-han7, in-ui7 but8-giap8 long2 u7 beng5-pek8. Na7 u7 bo5 beng5-pek8--e5, boe7-chu2 tioh8 tam-tng, bo5 si2-lang5 e5 kan-he7. Ji7-pi2 kam-goan7, long2 bo5 hoan2-hoe2, kiaN-liau2 chhui3 kong2 bo5 sin3-pin5, taN ai3 u7 sin3-pin5, chiu7 saN-kap tui3 Sam-po2 e5 bin7-cheng5, nia2 chhut i tiuN chhu3-khoe3-ji7, theh8 hou7 si2-lang5 bou2 bou2 siu-chun5 khi3 chiang2-koan2, soa3 kau i choe3 ui5-ku3. Siang7-jit8 tang5 tiong chhin-sin siu-ke3 khoe3-ji7-lai7 sou2 sia2 e5 leng5-gun5 kau3-giah8, koh-chai3 ki3-beng5 choe3 ui5-ku3. Soa3 phe-beng5 hau3-soaN 1 cho7, kim-soaN 1 cho7, gun5-soaN 1 cho7, kau hou7 si2-lang5 bou2 bou2 khi3 chiang2-koan2. Chiong 1 tiuN kau i choe3 ui5-ku3. 
  Chai khoaN3-kiN3 e5 lang5, Thou2-ti7-kong. <BR>  Thoe3 sia2-ji7 e5 lang5, Li2 Teng7-kheng3. <BR>  Choe3 tiong-lang5--e5, TiuN Kian-kou3. <BR>  Thai3-soe3 bou2 ni5, bou2 geh8, bou2 jit8, lip8 it-chin7 boe7 tng7-kun chhu3-toe7 khoe3-ji7 e5 lang5, Phoan5-kou2 bu2-i5 tai7-ong5. 
  Chiau3 chit kui2 hang7, chhiaN2 tai7-ke chim-chiok ka7 i gian2-kiu3 si7 sit8 a2-si7 hu. 
  (Tai5-oan5 Kau3-hoe7-po3 te7 439 koan3, 1921 ni5 9 geh8) 
</CL>
<HL>

這層事e5 起源不止胡混，be7 thang確實知影。照流傳講，糊紙師父有服事2 仙e5 神明。就是王爺佮長聖仙。 
服事王爺︰因為 in bat ka7人糊王爺船，hou7人送外方。服事長聖仙︰這個人講是早bat顧紙城佮對敵交戰，後--來有較贏︰所以後身e5 人設靈厝teh獻hou7 祖公續攏用長聖仙做標準。Koh厝內逐項真齊備，在生無人有an2-ni thang享福。親像奴才、查某kan2、粗幼kan2、鍋人、舂臼，買賣應接攏有。Koh逐身e5 魂身也續kah一張厝契ti7 後壁。 
所寫e5 厝契字親像下底: 
陽，有陽間，陰，有陰府；陰陽二位，物各有主。厝地一盡賣斷，立契字e5人，就是槃古武夷大王。有厝地一所在，就是ti7 土名風度山 e5 山腳。東爿到青龍山，西爿到白虎穴，南爿到朱雀池，北爿到玄府崙，頂面到青天，下面到黃泉，四面e5 界址攏明白。 
今因為欠錢，拜託中人張堅固，tui3 陽間報恩e5 孝男某某人干涉，出頭承買，3 面議定賣龍銀200 箍，像日收銀清楚。 
隨時命令師父動工起造大厝 1 座，帶四隨佮門窗扈扇，滴水連牆，家內e5 家私雜物hiah -e5,攏交死人某某位親魂搬入去掌管，永遠做伊e5 基業，別人m7 敢侵佔界限，因為物業攏有明白。若有無明白--e5,賣主著擔當，無死人 e5干係。Ji7-pi2甘願，攏無反悔，驚了嘴講無信憑，今 ai3有信憑，就相佮tui3三寶 e5 面前，領出伊張厝契字，提hou7 死人某某收存去掌管，續交伊做為據。像日同中親身收過契字內所寫e5 龍銀夠額，koh再記明做為據。續批明孝山1 座、金山 1 座、銀山 1 座，交hou7 死人某某去掌管。將 1 張交伊做為據。
知看見 e5 人，土地公。<BR>替寫字e5 人，李重慶。<BR>做中人--e5,張堅固。<BR>太歲某年，某月，某日，立一盡賣斷根厝地契字 e5人，槃古武夷大王。 
照這幾項，請大家斟酌ka7伊研究是實抑是虛。 
(台灣教會報第439卷，1921年9月) 
</HL>