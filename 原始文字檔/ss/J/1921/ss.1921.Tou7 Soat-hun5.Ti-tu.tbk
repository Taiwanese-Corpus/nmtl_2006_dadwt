<CL>
Gin2-na2 khah siong5 khoaN3-tioh8 ti-tu chiu7 put-chi2 kiaN, koh iam3-ouN3 in.  In-ui7 chiau3 in teh siuN7 ti-tu si7 la5-sam5 bo5 lou7-eng7 e5 mih8; su5-put-ti Siong7-te3 iah8 bat eng7 in cho3 I e5 khi3-khu7, lai5 kiaN5 I e5 seng3-chi2.  
Chiau3 goa2 sou2 chai Siong7-te3 chi3-chio2 tek-khak u7 nng7 pai2 bat eng7 ti-tu lai5 pang-chan7 I e5 peh-siN3.  Ti7 Sou-kek-lan5 chha-put-to 600 ni5 cheng5 u7 chit8 e5 chin ho2 e5 ong5 tu2-tioh8 chai-lan7.  Chiu7-si7 Eng-kok e5 ong5 u7 chhoa7 kun-peng lai5 kong-kek khah-iaN5 i, soa3 chhim-chiam3 kui2-na7 e5 siaN5, ti3-kau3 Sou-kek-lan5 e5 peh-siN3 chin kan-khou2.  Kun-peng chau2 soaN3, lian5 ong5 pun2-sin ia7 tioh8 to5-chau2 khi3 bih ti7 soaN-nih8, toa3 ti7 chit8 keng te7-it song3-hiong e5 peh-siN3 e5 chhu3.  
Ti7 bou2 cha2-khi2, ong5 to2 ti7 bin5-chhng5 e5 si5, sim teh khoa3-lu7 i e5 kok, chiu7 chin ai3 siuN7-chhut khoaN3 u7 ho2 e5 hong-hoat thang kiu3 in.  Hut-jian5-kan u7 khoaN3-kiN3 chit8 chiah ti-tu ti7 chhu3-teng2 e5 toa7 ki iN5-a2 teh kiN-bang7.  I tai7-seng tiau3 ti7 chit8 tiau5 si boe2, hiN3-lai5 hiN3-khi3, chhin-chhiuN7 hiN3 chhian-chhiu e5 khoan2; in-ui7 ai3 khan si kau3 pat8 ki iN5-a2 thang kiN-bang7.  Ong5 siong5-se3 khoaN3, chiu7 chai thau5 chit8 pai2 ti-tu siuN7 beh hiN3 kau3 hit peng5 iN5-a2, m7-ku2 i bo5 kau3-giah8 lat8 thang hiN3 kau3 hia.  Te7 ji7 pai2 i koh khah chhut-lat8, chong2--si7 iu5-goan5 si7 bo5 lou7-eng7.  Ong5 chiu7 ka-ti7 teh siuN7 kong2,“TaN chit chiah ti-tu kiam2 m7 si7 chhin-chhiuN7 goa2 pun2-sin.  Goa2 nng7 pai2 u7 toa7 chhut-lat8, ai3 beh kiu3 goa2 e5 peh-siN3, bo5 phah-sng3 tak8 pai2 hou7 tui3-tek8 khah-iaN5. TaN goa2 beh koh chim-chiok ka7 i khoaN3, chit chiah ti-tu kau3 te7 saN pai2 na7 oe7 seng5-kong, chiu7 goa2 beh liah8 chit-e5 cho3 tiau7-thau5, chai Siong7-te3 ai3 goa2 koh chit8 pai2 chhut-lat8, ng3-bang7 hou7 goa2 e5 kok oe7-tit chu7-iu5.”  
TaN ti-tu kau3 te7 saN pai2 ko2-jian5 u7 hiN3 kau3 hit ki iN5-a2, ong5 khoaN3 liau2, chiu7 chong3-taN2, khi2-lai5 koh to3-khi3 kiaN-siaN5; bo5 loa7-ku2 e5 tiong-kan i u7 tit-tioh8 koh khah che7 peng lai5 toe3 i, au7 --lai5 in u7 khah-iaN5 tui3-tek8.  Che kiam2 m7 si7 Siong7-te3 eng7 chit chiah ti-tu lai5 chi2-si7 i mah?  
Koh koe3 300 ni5 Siong7-te3 iah8 u7 koh chit8 pai2 bat eng7 ti-tu lai5 cho3 I toa7 e5 lou7-eng7. Hit-si5 Sou-kek-lan5 lang5 chin che7 in-ui7 ai3 chiau3 ka-ti7 e5 liong5-sim lai5 keng3-pai3 Siong7-te3, chiu7 hou7 chan5-jim2 e5 lang5 khun3-tiok8.  In che7-che7 siu7 lang5 koaN2-chhut, to5-siam2 khi3 soaN-nih8 bih.  Bat chit8 pai2 kui2-na7 lang5 ti7 soaN-nih8 hou7 tui3-tek8 tui-jip; in kau3 ti7 chit8 e5 soaN-tong7 chiu7 jip8-khi3 bih.  Liam5-piN u7 chit chiah ti-tu lai5 kiN-bang7 ti7 tong7-khau2.  Bo5 loa7-ku2 peng chiu7 kau3, teh chhoe7 chiah e5 lang5.  Teh-beh jip8 tong7 e5 si5, u7 khoaN3-kiN3 ti-tu bang7, chiah siuN7 tek-khak bo5 lang5 jip8-khi3 bih ti7 lai7-bin7; siat-su2 u7, chiu7 ti-tu bang7 un2-tang3 bo5 an2-ni ho2-ho2.  
Teh po2-hou7 I e5 peh-siN3 e5 Siong7-te3 u7 an2-ni siat-hoat, hou7 ti-tu tu2-a2 hit-si5 lai5 kiN-bang7, iah8 hou7 i tu2-ho2 kiN ti7 chit e5 tong7-khau2 e5 sou2-chai7, thang po2-choan5 thiaN3 I e5 lang5 e5 siN3-mia7. 
(Tai5-oan5 Kau3-hoe7-po3 te7 436 koan3, 1921 ni5 7 geh8)
</CL>
<HL>

囡仔較常看著蜘蛛就不止驚，koh 厭惡in。因為照in teh想蜘蛛是la5-sam5無路用e5 物；殊不知上帝亦bat用in 做伊e5 器具，來行伊e5聖旨。
照我所知上帝至少的確有兩擺bat用蜘蛛來幫贊伊e5 百姓。Ti7 蘇格蘭差不多 600 年前有一個真好 e5 王tu2著災難。就是英國 e5 王有chhoa7 軍兵來攻擊較贏伊，續侵佔幾若個城，致到蘇格蘭 e5 百姓真艱苦。軍兵走散，連王本身也著逃走去bih ti7 山nih8,toa3 ti7 一間第一散hiong e5 百姓 e5 厝。
Ti7某早起，王倒ti7 眠床 e5時，心teh 掛慮伊e5 國，就真愛想出看有好 e5 方法 thang救in。忽然間有看見一隻蜘蛛 ti7 厝頂e5 大枝iN5仔teh kiN網。伊代先吊ti7 一條絲尾，hiN3來hiN3去，親像hiN3 韆鞦e5 款；因為愛牽絲到別枝iN5仔thang kiN網。王詳細看，就知頭一擺蜘蛛想beh hiN3到hit爿iN5仔，m7-ku2伊無夠額力thang hiN3 到hia。第2擺伊koh 較出力，總--是猶原是無路用。王就家己teh想講︰「今這隻蜘蛛kiam2 m7是親像我本身。我兩擺有大出力，ai3 beh救我e5 百姓，無扑算逐擺hou7對敵較贏。今我beh koh斟酌ka7伊看，這隻蜘蛛到第3擺若會成功，就我beh掠這個做兆頭，知上帝ai3我koh一擺出力，向望hou7 我e5 國會得自由」。
今蜘蛛到第3擺果然有hiN3到hit 枝iN5仔，王看了，就壯膽，起來koh 倒去京城；無偌久 e5 中間伊有得著koh較濟兵來toe3伊，後--來in有較贏對敵。Che kiam2 m7是上帝用這隻蜘蛛來只是伊mah？
Koh 過300年上帝亦有koh一擺bat用蜘蛛來做伊大 e5 路用。Hit時蘇格蘭人真濟因為ai3照家己 e5 良心來敬拜上帝，就hou7 殘忍 e5 人困tioh8。In濟濟受人趕出，逃閃去山--nih8 bih。Bat一擺幾若人ti7 山--nih8 hou7 對敵追jip；in到ti7 一個山洞就入去bih。Liam5-piN有這隻蜘蛛來kiN網ti7 洞口。無偌久兵就到，teh chhoe7 chiah e5 人。Teh-beh 入洞e5 時，有看見蜘蛛網，才想的確無人入去bih ti7內面；設使有，就蜘蛛網穩當無an2-ni 好好。
Teh 保護伊e5 百姓 e5 上帝有An2-ni 設法，hou7 蜘蛛tu2仔hit時來kiN網，亦hou7伊tu2好kiN ti7這個洞口e5 所在，thang 保全疼伊e5 人 e5 性命。
(台灣教會報第436卷，1921年7月)
</HL>