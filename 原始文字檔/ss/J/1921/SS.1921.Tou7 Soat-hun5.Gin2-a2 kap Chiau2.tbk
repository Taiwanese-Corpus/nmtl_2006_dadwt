<CL>
  Ti7 Na2-ui kok bat u7 chit8 e5 chiu2-koaN2 hu7-jin5-lang5 kap i kou-toaN e5 hau7-siN, ho7-choe3 Khoan-liong7, toa3 ti7 chit8 keng soe3 keng chhu3. Mui2 ni5 kiN3-na7 chhun-thiN si5 u7 chit8 chiah koan3-chiau2 lai5 choh-siu7 ti7 in chhu3-nih8, tiam3 hia siN-nng7 pu7-kiaN2. Kau3 chiau2-a2-kiaN2 lioh8-a2 khah toa7 chiah, tu2-ho2 si7 chhiu-thiN leng2-khi3 e5 si5-chun7, in chiu7 chhoa7 khi3 toa3 ti7 lam5-peng5 sio-lo7 e5 sou2-chai7, keh ni5 e5 chhun-thiN chiah koh tng2-lai5. Tui3 Khoan-liong7 iu3-chiN2 e5 si5 long2 si7 an2-ni,ni5 koe3 ni5 i chin hoaN-hi2 tan2 hit chiah chiau2 tng2-lai5 e5 si5, in-ui7 tak8 jit8 ai3 chhong3 chiah8 mih8 hou7 i. Hit chiah chiau2-a2 chin koai ai3 hou7 in chhi7, sou2-i2 I kap i e5 lau7-bu2 nng7 lang5 chin thiaN3 i. Khoan-liong7 na7 ka7 i khou, i chiu7 poe loh8-lai5 chiah8, in-ui7 chiau2-a2 kap i chin sek8-sai7. 
  Khoan-liong7 khah toa7-han3 chiu7 khi3 choe3 chui2-siu2. Thau5 chit8 pai2 koe3 hai2 e5 si5, in hit chiah chun5 u7 tui3 A-hui-li7-ka chiu chiuN7-hoaN7, ti7 hia tu2-tioh8 hai2-chhat8 soa3 hou7 in liah8-khi3 boe7 choe3 lou5-chai5. Koe3 chit8, nng7 ni5 Khoan-liong7 e5 lau7-bu2 long2 bo5 chiap-tioh8 i e5 siau-sit, sim teh choat8-bang7, phah-sng3 i e5 kiaN2 kaN2 i2-keng si2. Ki5-sit8 bo5 si2, si7 teh siu7 chham2, koa3 thih-lian7, toa3 ti7 chit8 e5 kek8 chan5-jim2 e5 lang5 e5 chhu3 teh ka7 i choe3 kang. I e5 sim toa7-toa7 siau3-liam7 chou2-ke kap i e5 lau7-bu2, teh siuN7 m7 chai kau3 sim2-mih8 si5 e7 thang koh kiN3-tioh8? KiaN-liau2 eng2-oan2 bo5 ki-hoe7 ia7 ku2 kaN2. 
  Tu2-ho2 chit8 jit8 Khoan-liong7 teh choe3 kang e5 si5, ngou2-jian5 khoaN3-kiN3 chit8 chiah koan3-chiau2 ti7 i e5 thau5-khak teng2 poe-lai5 poe-khi3. I e5 sim be7 bian2-tit to3-tng2 siuN7 cha2-jit8 tiam3 in chhu3 e5 cheng5-keng2, chiu7 chhut-siaN ka7 i khou. He2! Chin ki5-koai3, chiau2-a2 liam5-piN hioh loh8-lai5, i chiah jin7-tioh8 si7 i cha2-si5 e5 peng5-iu2. Khoan-liong7 chin hoaN-hi2 kau3 be7-kou3-tit! SiuN7 chhut chit8 hang7 e5 ke3-ti3 kong2, “Kau3 koan3-chiau2 na7 beh koh poe-khi3 pak-peng5, goa2 chiu7 beh sia2 chit8 tiuN phoe,pak8 ti7 i e5 kha, hou7 i toa3 to3-khi3 goan2 tau,goan2 lau7-bo2 na7 khoaN3-tioh8 chiu7 e7 chai”. Kau3 koh keh tang e5 chhun-thiN hit chiah koan3-chiau2 chiau3-goan5 khi3 Na2-ui-kok chhoe7 i e5 ku7 siu7. Khoan-liong7 e5 lau7-bo2 khoaN3 i koh tng2-lai5 chin hoaN-hi2,in-ui7 siuN7-tioh8 i e5 kiaN2 cha2-tang-si5 e5 sou2 cho3 sim koh khah m7 kam, chin thiaN3-sioh. Hut-jian5 khoaN3-tioh8 chit8 tiuN phoe pak8 ti7 chiau2-a2 kha, chiu7 kin2-kin2 ka7 i thau2 khui, theh8 khi2-lai5 thak8, chai si7 i e5 kiaN2 sou2 sia2 e5 oe7. In pun2-chng e5 lang5 thiaN-liau2 iah8 thoe3 i hoaN-hi2. U7 chit8 e5 bok8-su ka7 in kong2, “TaN lan2 tioh8 chin7-lat8 lai5 khi3 kiu3 i”. Liam5-piN u7 lang5 chhut-thau5 khi3 te5 chiN5, cheng3 tai7-ke chiau3 in sou2 e7 lai5 chan3-seng5: M7-na7 an2-ni, in u7 lang5 ho2-taN2 khi3 pin2-kiu5 Hong5-te3. Hong5-te3 thiaN-liau2 be7 bian2-tit lau5 bak8-sai2, piau2 tong5-cheng5 siat hoat-tou7 lai5 chin2-kiu3. Koh koe3 bo5 kui2 jit8 kau chiu7 pi7-pan7 chian3-chun5 beh khi3 A-hui-li7-ka lai5 kiu3 hit e5 siau3-lian5 e5 lou5-chai5. Joah8 thiN iau2-boe7 koe3 e5 si5, chian3-chun5 chiu7 to3-tng2-lai5, iah8 chhoa7 Khoan-liong7 kau3 i sou2 thiaN3 e5 lau7-bu2 e5 sin-piN. Cheng3 lang5 put-chi2 hoaN-hi2 hoan-geng5 i, soa3 cho3-hoe2 khi3 pai3-tng5 lai5 kam2-sia7 Siong7-te3 e5 in. 
  Kau3 au7-lai5 Khoan-liong7 ti7 pai3-tng5 i2-kip8 in chhu3 e5 chhu3-teng2, u7 chhai7 chit8 chiah koan3-chiau2 e5 tang5-siong7, hou7 lang5 thang chai Siong7-te3 kiu3 i e5 siN3-mia7 e5 hoat-tou7 si7 eng7 hit chiah chiau2-a2. 
  Chong2-si7 khah chai-iaN2 e5 lang5 long2 chhut-lat8 kong2, Na7 m7 si7 hit e5 gin2-na2 tui3 khi2-thau5 e5 si5 ho2 khoan2-thai7 hit chiah koan3-chiau2, i kaN2 oe7 khi3 pat8 keng chhu3 choh-siu7, chiu7 khoan-liong7 au7-lai5 un2-tang3 bo5 lou7 thang tit-tioh8 kiu3. 
(Tai5-lam5 Kau3-hoe7-po3, Te7 435 koan3, 1921 ni5 6 geh8)
</CL>
<HL>

Ti7挪威國bat有一個守寡婦仁人佮伊孤單e5後生，號做寬量，toa3 ti7一間細間厝。每年見若春天時有一隻鸛鳥來作siu7 ti7 in厝裡，tiam3 hia生卵孵子。到鳥仔子略仔較大隻，抵好是秋天冷氣e5時陣，in 就chhoa7 去toa3 ti7南爿燒烙e5所在，隔年e5春天才koh轉來，對寬量幼chiN2 e5時攏是an2-ni。年過年伊真歡喜等hit隻鳥轉來e5時，因為逐日愛創食物hou7伊，hit隻鳥仔真乖愛hou7 in 飼，所以伊佮伊e5老母兩人真疼伊。寬量若ka7 伊呼，伊就飛落來食，因為鳥仔佮伊真熟悉。 
寬量較大漢就去做水手，頭一擺過海e5時，in hit隻船有對A-hui-li7-ka洲上岸，ti7 hia抵著海賊煞hou7 in 掠去賣做奴才。過一、兩年寬量e5老母攏無接著伊e5消息，心teh 絕望，扑算伊e5子敢已經死？其實無死，是teh 受慘，掛鐵鍊，toa3 ti7一個極殘忍e5人e5厝teh ka7 伊做工。伊e5心大大數念祖家佮伊e5老母，teh 想m7 知到甚麼時會thang koh見著？驚了永遠無機會也ku2 kaN2。 
抵好一日寬量teh 做工e5時，偶然看見一隻鸛鳥ti7伊e5頭殼頂飛來飛去，伊e5心be7 免得倒轉想早日tiam3 in 厝e5情景，就出聲ka7 伊呼。He2! 真奇怪，鳥仔liam5-piN歇落來，伊才認著是伊早時e5朋友，寬量真歡喜到be7顧tit！想出一項e5計智講：「到鸛鳥若beh koh飛去北爿，我就beh 寫一張批，縛ti7伊e5腳，hou7伊帶倒去阮兜，阮老母若看著就會知。」到koh隔冬e5春天hit隻鸛鳥照原去挪威國chhoe7伊e5舊siu7,寬量e5老母看伊koh轉來真歡喜，因為想著伊e5子早當時e5所做心koh較m7 甘，真疼惜。忽然看著一張批縛ti7鳥仔腳，就緊緊ka7 伊thau2開，提起來讀，知是伊e5子所寫e5話，in 本庄e5人聽了亦替伊歡喜。有一個牧師ka7 in講：「今咱著盡力來去救伊。」Liam5-piN有人出頭去te5錢，眾逐家照in 所會來贊成。M7若an2-ni，in 有人好膽去稟求皇帝。皇帝聽了be7 免得流目屎，表同情設法度來拯救。Koh過無幾日交就備辦戰船beh 去A-hui-li7-ka來救hit個少年e5奴才。熱天iau2-boe7過e5時，戰船就倒轉來，也chhoa7 寬量到伊所疼e5老母e5身邊，眾人不止歡喜歡迎伊，續做夥去拜堂來感謝上帝e5恩。
到後來寬量ti7拜堂以及in 厝e5厝頂，有chhai7一隻鸛鳥e5銅像，hou7人thang知上帝救伊e5生命e5法度是用hit隻鳥仔。 
總是較知影e5人攏出力講，若m7 是hit個囡仔對起頭e5時好款待hit隻鸛鳥，伊敢會去別間厝作siu7,就寬量後來穩當無路thang得著救。 
(台南教會報第435卷，1921年6月) 
</HL>