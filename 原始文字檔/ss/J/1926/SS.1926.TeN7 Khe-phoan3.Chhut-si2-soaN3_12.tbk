<CL>
  36 Mng7 Siong7-Te3 
  Chin-seng tiam3 Soa-to2 Kau3-hoe7 chin-che7 tai7-chi3. 
  Chit8-jit8 si7 le2-pai3-jit8, Chin-seng kap Chu2-jit8-oh8 e5 hak8-seng chu7-chip8, mng7 in kong2, Cha-hng se3-siok8-lang5 teh ngia5 ma2-chou2, lang7 toa7-kou2, lin2 tiong-kan saN2-lang5 u7 khi3 khoaN3? Tai7-ke tiam7-tiam7; ki5-tiong chit8-e5 mia5-kio3 Jin5-chu5-sang3, hit-ni5 oa2 8-hoe3, chin leng5-lai7 tit-lang5-thiaN3. I ka-ti7 chit-e5 giah8-chhiu2, kong2 i u7 khi3. Chin-seng o-lo2 i lau2-sit8, ka7 i kong2, Jin5-chu5-sang3, hit-ho7 pai3-put8-a2-hi3, si7 m7-ho2 e5 tai7-chi3, au7-pai2 m7-thang khi3; na7 khi3, Siong7-te3 bo5 hoaN-hi2. Jin5-chu5 sang3 kong2, Ho2. 
  Chu2-jit8-oh8 thak8-soah, Jin5-chu5-sang3 ka7 Chin-seng kong2, Bok8-su ah, goa2 chit-tiap8 teh koaN5, cha2-khi2 be7-tit hu3 le2-pai3. Chin-seng bong i thau5-hiah8 sio-jiat8 sio-jiat8, chhui3-phoe2 leng2-leng2, bin7-sek chheN-chheN, chai i teh khi2-phoa3-peN7, chiu7 ka7 i kong2, Ho2, li2 thang tng2-khi3. 
  Jin5-chu5-sang3 tng2-khi3 liau2-au7, liam5-piN khi2-koaN5 hoat-jiat8, hit-me5 chin chhia-poah8, i e5 pe7-bo2 chin hoan5-lo2. In-ui7 chhin-chhiuN7 A-pek-lan5, ni5-hoe3 lau7, chiah tit-tioh8 kiaN2, sou2-i2 chin thiaN3--i, po2-sioh--i. M7-ku2 na2 po2-sioh, na2 hui3-khi3; na2 chiau3-kou3, na2 siong-tiong7. Sit8-chai7 chin ki5-koai3. 
  ThiN-kng thau3-cha2, Chin-seng khi3 khoaN3--i, hit-si5 Jin5-chu5-sang chin toa7-jiat8. PiN-a2 u7 i e5 pe7-bo2 toa7-chi2 teh khan3-hou7, ia7 u7 pat8-lang5 teh chiau3-kou3. 
  Koh keh-jit8, in-ui7 the3-jiat8 e5 ioh8-a2 chiah8-be7-kiaN5, chiu7 chai chit-e5 peN7 m7-si7 sio2-khoa2. Lau7-pe7 chiu7 chin tioh8-kip, sui-jian5 ka-ti7 si7 i-seng, iau2-ku2 ti7 chit-tiap8 soa3 loan7-loan7, si7 chhiaN2 pat8-lang5 lai5 teh hoaN7. Chin-seng beh khi3 Sang2-eh-suh, hit cha2-khi2 oat jip8-khi3 ka7 i khoaN3, chiu7 chai Jin5-chu5-sang3 tim5-tang7 lah. Ka7 i e5 lau7-pe7 kong2, Sian-siN, Siong7-te3 chit-pai2 eng7 chit-e5 ui5-lan5 e5 bun7-te5 beh hou7 li2 in3-tap. Sian-siN tiam7-tiam7, moa2-sim e5 ut-chut. 
  Sio2-theng5 Jin5-chu5 kong2, i chhui3-ta, hit-si5 chiu7 eng7 peN7g hou7 i lim. Lim kui2-na7 chhui3, hut-jian5 pian3-sek, ngou2-heng5 koh-iuN7; kha-chhiu2 ban2-me, tit8-tit8 thiu-chhoah, bak8-chiu tiau3-tiau3, ge5-cho5 ka7 tiau5. Chit8-si5 pang5-lai7 chin chheN-choh8, loan7 kun2-kun2, i e5 lau7-bo2 a-che2 ma3-ma3-khau3. Na2-chun2 kng-teng hut-jian5 hoa, hit-e5 kong-keng2 chin chham2-tam7. Chin-seng khoaN3-liau2 kha-chhiu2 e7-chhoah. 
  Chiu7 koaN2-kin2 ka7 i chu3-sia7, chong2-si7 iu5-goan5 bak8-chiu chhai7-chhai7, be7-e7 kong2-oe7, chit8-jit8 kui2-na7 pai2, an2-ni thiu-chhoah. Chit8-pai2 thiu-chhoah, chiu7 ke chit8-pai2 hoan5-lo2, an2-ni keng-koe3 kui2-na7-jit8. I e5 ke-lai7 si7 be7-kong2-tit e5 siong-pi. I e5 lau7-pe7 m7-chai khun3 m7-chai chiah8, khoaN3 i sou2 thiaN3 e5 kiaN2, chit8-jit8 koe3 chit8-jit8, long2-be7 the3-jiat8, ia7-be7 cheng-sin5. Koh siuN7-tioh8 ni5-hoe3 i2-keng che7, sou2 thiaN3 e5 kiaN2 teh-beh piat8-se3. A2! SiuN7-liau2 soa3 cheng-sin5 hun7-loan7, u7-si5 chhio3, u7-si5 khau3, loan7-loan7 liam7, loan7-loan7 kong2. Kong2, Siong7-te3 to beh siuN2-su3 lan2, chaiN2-iuN7 beh koh tho2--khi3, kiam2-u7 chit-ho7 li2, chin put-su-gi7, chin put-su-gi7!.................Ke-lai7 e5 lang5 soa3 ke chit8-chan5 e5 hoan5-lo2 lah. 
  Jin5-chu5-sang3, 3 le2-pai3 ku2 m7-chai thiN-te7, i e5 lau7-bo2 put-si5 khi3 in au7-piah khau3-kiaN2, i e5 chhin-lang5 tak8-jit8 to-si7 bak8-sai2 khoa3 bak8-kiN. Chin-seng khoaN3-tioh8 in an2-ni, chiu7 put-si5 ti7-hia an-ui3 in, ka7 i tau3 pang-chhiu2. KhoaN3 in pe7-bo2 thiaN3-kiaN2 kau3 an2-ni, chha-put-to kam-goan7 the3 i si2. SiuN7-tioh8 Tai7-pit teh khau3 Ap-sa-liong5, kong2, Goa2 e5 kiaN2 Ap-sa-liong5, goa2 goan7 the3 li2 si2, goa2 e5 kiaN2 goa2 e5 kiaN2 Ap-sa-liong5. Ngou2-gek8 e5 kiaN2, Tai7-pit siong7-chhiaN2 thiaN3 i kau3 an2-ni, ho5-hong3 chit-e5 kho2-ai3 e5 Jin5-chu5-sang3, bok8-koai3 i e5 pe7-bo2 teh chham2-chheh. I-seng tak8-jit8 ka7 i chu3-sia7, heng-kham2 kui2-na7 chap8 ui7; na7-si7 chit-e5 sou2 thiaN3 e5 gin2-na2 tit8-tit8 tui3 si2-lou7 khi3. I e5 lau7-pe7 mng7 Chin-seng kong2, Se3-kiaN3 kiam2 u7 hoan7-tioh8 tang7-choe7, chaiN2-iuN7 Siong7-te3 heng5-hoat8 i chiah thiam2? A2-si7 goa2 u7 hoan7-choe7, lai5 lian5-lui7 i. Na7 goa2 u7-choe7, Siong7-te3 chaiN2-iuN7 m7 heng5-hoat8 goa2? Chin put-su-gi7. Chin-seng kong2, Ia5-sou tu2-tioh8 chhut-si3 chiu7 chhiN-me5--e5, hak8-seng be7 beng5-pek8, chaiN2-iuN7 chhut-si3 chiu7 chheN-me5, si7 chi7-chui7-a2 e5 ke3-sit?? Ia5-sou kong2, M7-si7 chheN-me5-lang5 e5 m7-tioh8, ia7 m7-si7 i e5 pe7-bu2 e5 m7-tioh8, si7 beh tui3 chit-e5 lang5 lai5 hian2-beng5 Siong7-te3 e5 chi2-i3. Kong2-soah chiu7 eng7-noa7 kiau2-thou5 kou5 chheN-me5-lang5 e5 bak8-chiu, kio3 i khi3 Se-lo5-a-ti5 se2; khi3 se2 chiu7 kng ( Han7 9:). Hit-si5 hit-e5 chheN-me5-lang5 si7 tiam7-tiam7 an-cheng7 e5 sim teh tan2-hau7. TaN li2 sou2 thiaN3 e5 kiaN2 chit-e5 lan5-te5 sit8-chai7 si7 chin oh-tit; chong2-si7 be7-thang kong2 si7 li2 e5 m7-tioh8, ia7 be7-thang kong2 si7 li2 e5 kiaN2 e5 m7-tioh8 chiah ti3-kau3 an2-ni. Goa2 sin3 Siong7-te3 beh tui3 chit-chan5 su7, lai5 hian2-beng5 I e5 toa7 koan5-leng5; tok8-tok8 li2 tioh8 khiam-pi e5 sim, an-cheng7 theng3-hau7. Ia5-sou kong2, Boh8-tit kiaN, tok8-tok8 tioh8 sin3. In3 kong2, Ho2 lah, Bok8-su ah! Goa2 sin3 lah! Chit-e5 gin2-na2 na7 ho2, put-lun7 li2 kio3 goa2 cho3 sim2-mih8, goa2 hoaN-hi2 than3. Chin-seng kong2, TaN li2 tioh8 cheng7-cheng7, kau3-hoe7 teh the3 li2 ki5-kiu5 Siong7-te3, goa2 beh pek-chhiat the3 Jin5-chu5-sang3 lai5 ki5-to2. Kong2 e5 si5 pat8-e5 i-seng lai5, khoaN3-khoaN3, thiaN-thiaN leh, chiu7 kong2, Chit-e5 gin2-na2 thoa be7-kau3 thiN-kng. Chin-seng thiaN chit8-e7, seng-khu long2 chhoah, siuN7 goa2 tu2-a2 in2 i beh tui3 Siong7-te3 kiu5, chit-tiap8 chiu7 thiaN-kiN3 i-seng soan-ko3 si2-heng5. A2! Goa2 e5 oe7 ti7 to2-loh8, goa2 e5 Sin3-giong2 ti7 to2-loh8? Chiu7 chu7-chip8 hiaN-ti7 chi2-moe7 kui2-na7 lang5, kui7-teh pek-chhiat tui3 Siong7-te3 kiu5 kong2, 
  Siong7-te3 ah! Kiu5 li2 lin5-bin2 chit-e5 se3-kiaN2, lau5 i e5 seN3-mia7 ti7 se3-kan. Goa2 sin3, tui3 an2-ni, e7 hou7 i e5 pe7-bo2 khah jiat8-sim, ka-teng5 e5 cho3 ho2 bou5-iuN7, ti7 li2 e5 Seng3-hoe7 e7 toa7 chhut-lat8, lai5 eng5-hian2 li2 e5 mia5. Kiu5 li2 chun2 lou5-pok8 e5 ki5-to2, ng3-bang7 in beh tui3 an2-ni hang5-hok8 li2 e5 toa7 koan5-leng5, ia7 beh sin3 li2 si7 chhe goa2. 
  Ki5-to2 soah, Chin-seng khoaN3 Jin5-chu5 e5 khoan2, chin toa7 cheng-chha, bo5 koh thiu-chhoah, koan3-ioh8 ia7 e7 lim lah; chong2-si7 iau2-be7 kong2-oe7. Chin-seng kam2-sia7 Siong7-te3, u7 thiaN i e5 ki5-to2 kau3 an2-ni. I-seng khoaN3 i thiN-kng bo5 si2, koh lai5 khoaN3, kong2, Che-si7 chu3-sia7 e5 lat8 teh i5-chhi5, iu5-goan5 bo5 ku2. Ke-lai7 e5 lang5 ka7 Chin-seng kong2, I-seng teh kong2 i e5 oah8 si7 chiam7-si5. Chin-seng kong2, Sio2-sin3 e5 lang5 siaN2-su7 kiaN? 
  Keng-koe3 kui2-na7 jit8, Jin5-chu5-sang3 chiam7-chiam7 hoe-hok8, na7-si7 chih8-kin boe7 thau2, iau2-boe7 kong2-oe7, i e5 lau7-pe7 ia7-si7 chin hoan5-lo2, siuN7 i kan-ta oah8, na7 e2-kau2 ia7 bo5 lou7-eng7. Chiu7 ka7 Chin-seng kong2, Bok8-su ah, chhiaN2 li2 the3 goa2 mng7 Siong7-te3, khoaN3 i e7 kong2-oe7 a2-be7? Chin-seng kong2, Li2 pun2-sin ia7 thang mng7; in-ui7 lan2 si7 sin-iok e5 lang5, tak8-lang5 thang oa2-kho3 Ia5-sou, chhin-kin7 Siong7-te3; bo5 chhin-chhiuN7 ku7-iok, tioh8 oa2 kho3 che3-si. Khe2-si7-liok8 kong2, I thiaN3 lan2, eng7 I e5 hoeh thau2-pang3 lan2, thoat-li7 lan2 e5 choe7; hou7 lan2 cho3 kok, cho3 I e5 Pe7 Siong7-te3 e5 che3-si (1:6). Lan2 taN tak8-lang5 si7 u7 che3-si e5 chit, tak8-lang5 thang mng7 Siong7-te3, In3 kong2, Goa2 chit-tiap8 m7-kaN2, goa2 si7 u7-choe7 e5 lang5, goa2 be7-kham-tit. Bok8-su, li2 khah choan-sim hok8-sai7 Siong7-te3, chhiaN2 li2 the3 goa2. Chin-seng khoaN3 i sim-koaN loan7-loan7, sui-jian5 sou2 kong2 be7-thang tak8-ku3 sin3 i cho3 chin-sit8; iau2-ku2 Chin-seng sit8-chai7 tui3 i tah-eng3 kong2, Ho2, goa2 kin-me5 beh the3 li2 mng7. 
  Hit-me5 Chin-seng pek-chhiat ki5-to2, kiu5 Siong7-te3 lin5-bin2, hou7 Jin5-chu5 e7 koh kong2-oe7. I2-keng poaN3-me5, ki5-to2 2-pai2 long2 bo5 tit-tioh8 chi2-si7, sim-koaN chin ut-chut, hoan5-lo2 thiN-kng i na7 lai5 mng7, goa2 beh chaiN2-iuN7 hoe5-hok8, goa2 tah-eng3 mng7 Siong7-te3, chit-chan5 si7 chin mou7-hiam2 lah! Te7 saN-pai2 koh ki5-to2, hit-si5 si3-ui5 an-cheng7. Chiu7 u7 se3-siaN kong2, “I tek-khak chhut-siaN.” 
  ThiN-kng Chin-seng khi3 tham3 Jin5-chu5-sang3, hit-si5 in lau7-pe7 mng7 kong2, Goa2 cha-hng pai3-thok li2 mng7 Siong7-te3, li2 u7 ka7 goa2 mng7 a2-bo5? Chin-seng thiaN i koh mng7 , chiu7 chai i si7 chin-sit8 ti3-i3; m7-si7 sim loan7 teh kong2, chiu7 ka7 i kong2, Goa2 mng7-liau2 lah. Mng7-liau2 kong2 an2-choaN2? Kong2, I tek-khak chhut-siaN. Keh kui2-jit8 Jin5-chu5 chiam7-chiam7 the3-jiat8, ko2-jian5 kong2-oe7 pe7-bo2 chin hoaN-hi2. Tui3 hit-tiap8 I it-hoat chhim-sin3, se3-kan ban7-su7 si7 ThiN-Pe7 e5 chi2-i3, chiu7 kap choan5-ke jiat8-sim hok8-sai7 I. Chin-seng ia7 kam2-sia7 Siong7-te3, u7 thiaN i lou5-pok8 e5 ki5-to2. 
  37 Siat-Su2 KiaN2 Na7 Si2...... 
  Jin5-chu5 i2-keng iong2, si7 1924-ni5 7-goeh8. Hit-tiap8 Hui7-chu2 phoa3-piN7, chit8 le2-pai3 ku2 long2 bo5 khoaN3-kiN3, ia7 bo5-lat8 thang kong2-oe7, siuN7 beh khi3 Peh8-chui2-chng cheng7-iong2, Jin5-chu5 e5 lau7-pe7, chhut i e5 sou2-hui3. Ti7-hia chiaN5 goeh8-jit8 i2-keng peN7g5-an, chiu7 koh to3-lai5 Soa-to2. 
  * * * 
  Keh-ni5 5-goeh8 18-me5, Hui7-chu2 koh seN te7-saN kiaN2, na7 kap cheng3-kiaN2 lai5 pi2-pheng7, chit-e5 kiaN2 si7 chhin-chhiuN7 sou2-kong2 Mou5-se seng5-seng5 put-siok8. I2-keng chhut-si3, Chin-seng chiu7 kio3 cheng3-kiaN2 khi2-lai5, thau5-me5 saN-kap hoaN-hi2. Chiu7 ka7 i ho7-mia5 cho3 Su7-pit-leng5 (A Spring voice). 
  Su7-pit-leng5 chiam7-chiam7 toa7-han3, chin sim-sek, put-si5 chhio3-gi7-gi7, siang7 m7-ai3 pho7 gin2-na2 e5 lang5, na7 khoaN3-kiN3, ia7-si7 ai3 pho7--i. Chin-seng put-chi2 thiaN3--i, na7 chhut-goa7 tng2-lai5, chiu7 hng7-hng7 teh kio3, Su7-pit-leng5, li2 ti7 to2-ui7? Hui7-chu2 chiu7 pho7 i chhut-lai5 tan2-chih. Chin-seng e5 ka-teng5 seng-oah8 lan5, ti7 lai7-goa7 e5 kang-tiaN5 chhau-sim; iau2-ku2 na7 khoaN3-tioh8 Su7-pit-leng5 hoaN-hi2 e5 bin7, hoan5-lo2 long2 bo5-lo5-khi3. Thak8 Loa7 Jin5-seng--si7 sou2 sia2 “An2-nia5 e5 Bak8-sai2”, thiaN-tioh8 hit-e5 mia5, chiu7 siuN7 lai7-iong5 si7 iu-chhiu5 e5 siaN. Na7-si7 Chin-seng moe2-pai2 teh siuN7, Goa2 tioh8 sia2 chit8-pun2 “Goan2 kiaN2 e5 Chhio3-iong5,” hou7-lang5 thiaN-tioh8 mia5, m7-bian2 khoaN3, ia7 e7 siN-chhut hoaN-hi2 e5 bin7. 
  Chong2-si7 Chin-seng chai-iaN2, Siong7-te3 kau-tai3 chit-e5 kiaN2, chek-jim7 chin toa7. Ti7 hoaN-hi2 e5 kau3-kek8, un2-tang3 u7 bak8-sai2 ti7-teh, goa2 be7-sai2-tit eng7 che choe3 khoa-khau2. 
  Chit8 me5-hng chit8-e5 chip-su7 lai5, ti7 tiaN5-nih che7, mng7 Chin-seng, kong2, Bok8-su ah, lang5 pai3-thok goa2 chit8-ku3 oe7, goa2 chin-ku2 m7-kaN2 lai5 ka7 li2 kong2, i kin-na2-jit8 lai5 teh mng7 goa2, khoaN3 goa2 u7 lai5 mng7 li2 a2 bo5, siuN7-liau2 phaiN2-se3, e5-hng put-tek-i2 tioh8 lai5 kap li2 chham-siong5. Chin-seng kong2, Sim2-mih8 tai7-chi3? Kong2, Su7-pit-leng5 chin sim-sek, ti7 Poe7-keng-chng hit-e5 Ma2-jin5-hiaN, i khoaN3-tioh8, kong2 chin ai3, siuN7 ai3 200-kim ka7 li2 pun, li2 siuN7 an2-choaN2? Chin-seng kio3 Hui7-chu2 lai5 chham-siong5: SiuN7-kong2 Ma2-jin5-hiaN si7 kau3-hoe7 e5 hiaN-ti7, i bo5 hau7-seN, lan2 i2-keng u7 3-e5, eng7 chit8-e5 pun--i, ia7 si7 ho2; iu7 koh chiong ka-ti7 sou2 thiaN3--e5 lai5 hou7-lang5 si7 khah ho2. M7-ku2 in-ui7 siN-kiaN2 lai5 be7 chiN5, m7 hap8-gi5; iu7-koh Siong7-te3 chiong chit-e5 kiaN2 kau-tai3 goa2, bo5 kau-tai3 i. Na7 than3 i sou2-ai3 lai5 hou7--i, kiaN-liau2 bo5-hah8 Siong7-chu2 e5 i3-su3. Kong2-liau2 chiu7 ka7 i hoe5-hok8, bo5 seng5-su7. 
  Keh-jit8 pat8-lang5 thiaN-kiN3; kong2, Li2 na7 kheng2, goa2 beh 250 khou hou7 li2; koh chit8-lang5 kong2, 300 khou ho2 bo5. Chin-seng kong2, Kim kap gin5 be7-thang be2 ThiN-Pe7 e5 i3-su3. 
  * * * 
  Chit8-pai2 Hui7-chu2 kap Chin-seng teh tam5-lun7, kong2, Kang2-a2-kiN5 PeN7g5-seng-so2, tui3 in hau7-seN si2-liau2, koah m7-tng7, soah han2-tit lai5 le2-pai3. Chin-seng kong2, Goa2 khi3 bian2-le7 i kui2-na7 pai2, i to m7-kheng2 lai5. Hui7-chu2 kong2, Phah-sng3 i e5 sim iau2-boe5 tit-tioh8 peN7g5-an. Chin-seng kong2, Chin ki5-koai3, m7-chai tioh8 chaiN2-iuN7, chiah-e7 hou7 i siu7 an-ui3? Phah-sng3 boe7-bat si2-kiaN2 e5 lang5, khah m7-chai sit-loh8 kiaN2 e5 kan-khou2, beh an-ui3 i khah bo5-lat8. Hui7-chu2 kong2, Siat-su2 lan2 e5 kiaN2 na7 si2, hit-si5 li2 an2-choaN2? Chin-seng kong2, Goa2 bo5 pian3-oaN7 goa2 e5 sim. Chin-seng kong2, Ia5-ho5-hoa siuN2-su3, Ia5-ho5-hoa tho2-khi3, goa2 ia7-si7 hoaN-hi2. Hui7-chu2 kong2, Kiam2 u7-iaN2 an2-ni? Chin-seng kong2, Si7. 
  Chit8-jit8 Chin-seng tui3 PeN7g5-to2 tng2-lai5, chit8-e7 jip8- mng5, Hui7-chu2 ka7 i kong2, Su7-pit-leng5 teh hoat-jiat8, chin chhoan2, goa2 khoaN3, hut-jian5 khi2-jiat8, chiu7 chiah chhoan2, che m7-si7 peN7g5-siong5. Chin-seng khoaN3 chit8-e7 ko2-jian5 si7, chit-e5 tioh8-peN7 e5 gin2-na2, iu5-goan5 si7 chhio3-chhio3 e5 bin7, hit-si5 9-goeh8 lian5 jit8. Chin-seng mng7 kong2, U7 hou7 i-seng khoaN3 bo5? Kong2, U7--ah, cha2-khi2 khoaN3-liau2, sui5-si5 theh8-ioh8, chiah8-liau2 iu5-goan5 an2-ni. Chin-seng chai, teng2-jit8 sou2-kong2 e5 oe7, Sat-tan3 thiaN-kiN3 liauh. Ho2, ban7-su7 oa2-kho3 ThiN-Pe7 e5 chi2-i3 chiu7-si7. 
  Keng-koe3 5-jit8, long2 bo5 the3-jiat8, kau3 le2-pai3-jit8, hoe7-iu2 lai5 khoaN3 kong2, Tioh8 chhiaN2 pat8-e5 i-seng tau3 chim-chiok khoaN3-mai7. Hit-jit8 Chin-seng sou2 thoan5 e5 to7-li2, te5-bak8 si7 kong2, “Pe7 sou2 hou7 goa2 e5 poe, goa2 kiam2 m7 lim mah?” (Han7 18:11). Kong2 e5 si5, ka-ti7 teh siuN7, goa2 tek-khak tioh8 lim goa2 e5 khou2-poe. 
  Hit e7-tau3, chi2-moe7 khi3 khoaN3, io5-thau5 kong2, Kho2-sioh Su7-pit-leng5 chit-e5 gin2-na2, hiah-ku2 200-khou, ji7-ah-gou7, lang5 beh pun, li2 to7 m7. Chin-seng sim-koaN kan-khou2, in3 kong2, Chi2-moe7 ah! Siat-su2 na7 hou7 pat8-lang5, lai5 tu2-tioh8 tang7-peN7, lan2 kan-ta theh8 hiah-e5 chiN5, kiam2 e7 an-sim mah? Seng-li2-lang5, i e5 mih8 na7 be7-khi3 liau2, chiN5 theh8 koe3-chhiu2, put-koan2 i e5 mih8 tu2-tioh8 ho2-phaiN2; na7-si7 goa2 m7-si7 seng-li2-lang5. Seng-li2 eng7 chiN5 cho3 tiong-sim; na7-si7 pe7-bo2 si7 eng7 ThiaN3 cho3 iau3-kin2. Chit-tiap8 Chin-seng chiu7 chu2-tiuN, chit-e5 sou2-thiaN3 e5 kiaN2 put-lun7 si2 a2-si7 oah8, i bo5 ui7-tioh8 an2-ni lai5 sit-chi3, iu5-goan5 chin3-heng5 kam3-tok khi2 Seng3-tng5 e5 kang. 
  Hit e7-pou chiu7 chhiaN2 pat8-e5 i-seng lai5 khoaN3, chiah-chai teh-beh tng2 hi3-iam7. Chiu7 eng7 hi3-iam7 e5 tek8-hau7-ioh8, le7-mi2-jin2 lai5 koan3. Hit-ho7 ioh8 si7 chin khou2, chit-e5 Su7-pit-leng5 long2 bo5 the-si5, tit8-tit8 lim--loh8-khi3. Heng-kham2 tiau3 kai3-loah8, tek8-hau7-ioh8 an2-ni kong3, iu5-goan5 si7 bo5-lou7-eng7. Chit-e5 sou2-thiaN3 e5 Su7-pit-leng5, tui3 peN7-loh8 long2-bo5 chit8-tiam2 bak8-sai2, iu7-koh khou2-ioh8 tit8-tit8 lim, Chin-seng kap Hui7-chu2 na2 siuN7 na2 siong-sim. SiuN7-tioh8 teng2-pang Jin5-chu5-sang3 phoa3-peN7, in pe7-bo2 teh chiau3-kou3 e5 khou2-sim, si7 chin tong5-cheng5. 
  Le2-pai3-jit8 u7 Tiong2-chip-hoe7, gi7-lun7 Loe7-te7 2-ui7 sian-siN, chiu7-si7 Sam-jit8 sian-siN kap Chhut-tian5 sian-siN beh lai5 Soa-to2 kau3-hoe7 pou3-to7 e5 su7. Tak8-hang7 siat-pi7 ho2-se3, pai3-it Chin-seng chiu7 khi3 peN7g5-to2 ngia5-chih, U7-teng7 pai3-it pai3-ji7 beh ti7 Ng5-eng-chng pou3-to7, pai3-3 pai3-4 ti7 Soa-to2. Sou2-i2 pai3-it e7-pou kau3-ui7, 2-e5 Kheh-lang5 thong-ek8, 3-e5 Ho7-lo2 thong-ek8, ia7 long2 lai5, chin nau7-jiat8, hit-am3 kui-toa7-tin7, chiu7 soe3 chu7-tong7-chhia, che7 khi3 Ng5-eng-chng, seng5-chek chin ho2. Pou3-to7 soah, thau3-me5 chiu7 koh che7-chhia to3-tng2, sim-koaN chin jiat8; na7-si7 Su7-pit-leng5 ia7-ti7 peN7-chhng5 teh toa7-jiat8. 
  ThiN-kng pai3-2 cha2-khi2, Chin-seng chhoa7 Sam-jit8 sian-siN kap Chhut-tian5 sian-siN khi3 hong2-mng7 Soa-to2 pun2-ke e5 hoe7-iu2. U7 long7-tong7 e5 lang5, siu7 bian2-le7 koh hoan2-hoe2, u7 leng2-sim e5 lang5, siu7 khou2-khng3 koh jiat8-sim. Chin-seng lou7-boe2 chhoa7 in khi3 tham3 PeN7g5-seng-so2 in-ui7 i si2 3-e5 hau7-siN, sim-koaN chin chham2-chheh, ti3-kau3 be7-kou3-tit le2-pai3. Iau2-boe7 kau3 i e5 chhu3, Chin-seng u7 tai7-seng ka7 ji7-ui7 sian-siN kong2 hit-e5 goan5-in. Kau3-ui7 e5 si5, tam5-lun7 kau3 i e5 kiaN2 e5 tai7-chi3, Peng5-seng-so2, chiu7 lau5 bak8-sai2. Sam-jit8 sian-siN kong2, Chi2-moe7 ah! Li2 iau2-u7 kui2-e5 hau7-siN? In3 kong2, 2-e5. Kong2, Li2 iau2-u7 2 e5 kiaN2; na7-si7 goa2, chit8-e5 chhut-si3 bo5 kui2 jit8 chiu7 si2; chit8-e5 1 hoe3 ia7 si2--khi3, hit-tiap8 kau3-taN, goa2 bo5 poaN3-e5 kiaN2, goa2 kap goa2 e5 hu7-jin5-lang5, tak8-jit8 oa2-kho3 Siong7-te3 lai5 hoaN-hi2 koe3-jit8, chit-pang thang an-sim koe3-lai5 chia thoan5-to7. Che long2-si7 tui3 Ki-tok Ia5-sou e5 an-ui3 lai5 tit-tioh8. Sou2-i2 goa2 khng3 li2 tioh8 siong5-siong5 le2-pai3, kap Chu2 kiat-lian5, li2-e5 sim chiah-e7 peN7g5-an. Hit-e5 chi2-moe7, thiaN chit8-e7, bak8-sai2 soah ta--khi3, chiu7 chin hoaN-hi2. SiuN7 i2-keng koe3 kan-khou2, khah-e7 an-ui3 kan-khou2 e5 lang5. Chin-seng teh siuN7, sou2-kong2 chiah-e5 oe7, m7-na7 cho3 i e5 bian2-le2, ia7-si7 cho3 goa2 e5 an-ui3 lah. Ti7 peN7-chhng5 e5 Su7-pit-lang5, put-lun7 oah8 a2-si7 si2, goa2 goan7 Siong7-te3 chan7 goa2 chhin-chhiuN7 Sam-jit8 sian-siN e5 sim-chi3. 
  Kau3 koe3-tau3 chiu7 tng2-lai5, Chin-seng chiu7 jip8 kiaN2 e5 pang5, khoaN3 i e5 khoan2 si7 bo5 ng3-bang7. Koh chhiaN2 i-seng lai5 khoaN3, kiu5 i chu3-sia7. I-seng khoaN3-liau2 kong2, M7-bian2 chu3-sia7 lah. Chiu7 chhut-khi3. Hui7-chu2 ia7-chai chit-e5 sou2-thiaN3 e5 kiaN2 ti7 chit-jit8 beh li7-piat8 lah. 
  Kau3-hoe7 lai7 e5 han3-i piaN3 leng5-iang5 sai-kak, ia7-si7 bo5-hau7. Hit-tiap8 hou7 i khun3-peN7g u3-peN7g. Chit-e5 Su7-pit-leng5 ti7 toa7-kan-khou2 e5 tiong-kan, chit8-si5 chhin-chhiuN7 ho2-ho2, bak8-sin5 chhio3-chhio3, chhui3-a2 beh kong2-oe7 e5 khoan2. Hui7-chu2 khan i e5 chiaN3-chhiu2, lau5 m7-kam e5 bak8-sai2, Chin-seng khan i e5 to3-chhiu2, kim-kim teh khoaN3, i e5 a-hiaN a-che2 ia7 ui5-lui5 ti7 i sin-piN, Su7-pit-leng5 chhin-chhiuN7 teh kap in saN-si5. Chin-seng ka7 Hui7-chu2 kong2, Lan2 tioh8 kam-goan7 tam-tng; na7 bo5 keng-koe3 kan-khou2, khah be7 the2-thiap kan-khou2-lang5. 
  Hit-si5 in-ui7 pou3-to7 e5 in-toaN, pai3-tng5 tiong2-chip hoe7-iu2 chhut-chhut jip8-jip8, chin-che7 ui5-lui5 jip8-pang5 lai5 khoaN3, lian5 sit-beng5 e5 lau7-chi2-moe7 ia7 bong--lai5. U7-e5 chiu7 kong2 San-se sian-siN, kai3 che7 hi3-iam7 e5 lang5 hou7 i i-ho2, thai3 m7-chhiaN2 i lai5? Chin-seng kong2, Ho2 ka7 i chhiaN2. Chit8-e5 hoe7-iu2 chin iau3-kin2, chau2-khi3 beh ka7-kio3, i i2-keng khi3 Kau2-chan3-chng ong2-chin2, i chiu7 he7-hiong5, khia5 chhia-a2 khi3 jiok, in-ui7 koaN2-hiong5, chhia-a2 soah kap lang5 sio-cheng-thau5, long3-kah khiau-le5-le5. Hit-tiap8 Su7-pit-leng5 e5 jiat8-tou7 si7 39 tou7 7 hun, pi2 teng2-jit8 kiam2 5-hun. 
  38 Si2-Ho5 PiN E5 Au5-Kio3 
  Sam-jit8 sian-siN in chiah8-liau2 tiong-tau3, chiu7 khi3 hioh-khun3, in-ui7 e7-hng beh koh khi3 Ng5-eng-chng pou3-to7, hit-si5 ngou2-au7 1-tiam2 khah ke. Su7-pit-leng5 chhio3-chhio3 e5 bin7 hut-jian5 ngou2-heng5-thoat, kha-chhiu2-chhoah, ge5-cho5 nge7, chhiu2 gim7-an5, bak8-chiu tiau3-tiau3. Chin-seng hi-bang7 i e7 chhin-chhiuN7 Jin5-chu5-sang3 koh hoe5-hun5. Chiu7 bong i e5 meh8, bo5 tin2-tang7, i e5 hi3 bo5 hou-khip, i e5 bah leng2-ki-ki, i e5 sin-khu nge-khiauh-khiauh. Ai2--ah! Sou2-thiaN3 e5 Su7-pit-leng5 ah! Goa2 sou2-thiaN3 e5 Su7-pit-leng5! Se3-kiaN2 ah, li2 bo5 choe7! Ou-toh8-sang3 kap Ou-khah8-sang3 i2-kip8 An2-ma2 chin thiaN3--li2, taN.....li2 kap se3-kan soah......chit-tiap8 ti7-chia saN-li7, ng3-bang7 saN-kiN3 ti7 thiN........... 
  A2! Pe7-kiaN2 e5 cheng5, be7 kim3-tit lau5-chhut thiaN3-sioh e5 bak8-sai2. Ti7-hia khoaN3 e5 lang5, ia7-si7 sam-sam ngou2-ngou2, chhiNh-chhiNh chngh-chngh! Chit-e5 kho2-ai3 e5 Su7-pit-leng5 i2-keng tui3 Si2-ho5 koe3-khi3 liauh! A2! Khou2-poe. 
  Theng5-oa2 3-tiam2-cheng, long2 bo5 tin2-tang7, chiu7 chun2 si2 taN2-pan7, Sam-jit8 sian-siN khi2-lai5, mng7 khoaN3 sim2-mih8 tai7-chi3? Chin-seng kong2, I taN khi3 Thian-tong5 lah. Sam-jit8 sian-siN kong2, ChaiN2-iuN7 an2-ni!....Tioh8 koh ki5-to2! Chiu7 to3-tng2 khi3 chio chhut-tian5 sian-siN lai5, chit ji7-ui7 sian-siN si7 sin3-giong2 jiat8-sim e5 lang5. 
  Su7-pit-leng5 nge7-khiauhN-khiauhN, khoaN3 e5 lang5 io5-thau5 lau5 bak8-sai2, kong2, Bo5-chhai3-kang lah, kho2-sioh chit-e5 gin2-na2, taN tioh8 ka7 hu5 chhut-lai5 piN-a2. Kong2 e5 si5, ji7-ui7 sian-siN jip8-lai5, Chin-seng kong2, I beh li7-khui se3-kan chiah kan-khou2, chhiu2 ban2-an5-an5, kiu5-Chu2 hou7 i an-jian5 khi3-khun3. Na7-si7 ji7-ui7 sian-siN ti7 chit-e5 Si2-ho5-piN kui7-teh, toa7-siaN au5-kio3, na2-chun2 Ia5-sou kio3 Liap8-sat-lou7 koh-oah8. Tai7-seng Sam-jit8 sian-siN ki5-to2, au7-lai5 Chhut-tian5 sian-siN. In sou2 ki5-to2 si7 hui-siong5 pek-chhiat, ai3 tui3 ThiN-pe7 tho2 sin5-jiah. Ki5-to2 kong2, Eng2-oan2 ti7-teh be7 pian3-oaN7 e5 Siong7-te3 ah! Kiu5 li2 chun2 lou5-pok8 e5 ki5-to2. Li2 tui3 Seng3-kiaN2 Ia5-sou u7 kong2, Tok8-tok8 tioh8 sin3, boh8-tit giau5-gi5. TaN, goan2 chhim-chhim sin3--li2. Kiu5 li2 hou7 chit-e5 se3-kiaN2 koh khi2-lai5, hou7 cheng3-lang5 sin3 li2 si7 eng2-oah8 e5 Chu2. Kou2-cha2 e5 Siong7-te3 u7 hit-ho7 koan5-leng5, kin-na2-jit8 ia7-si7 an2-ni, kiu5 li2 hou7 i koh-oah8, thang eng5-kng li2 e5 Seng3-mia5. A3-beng7, A3-beng7! 
  Ki5-to2 e5 si5 Chhut-tian5 sian-siN hoaN7 se3-kiaN2 e5 heng-kham2, chin pek-chhiat, chin toa7-siaN, Chhut-tian5 sian-siN ki5-to2, Sam-jit8 sian-siN ia7 chin chhut-lat8 tang5-sim, kong2, A3-beng7, A3-beng7! Hui7-chu2 khan Su7-pit-leng5 e5 chiaN3-chhiu2, Chin-seng khan i e5 to3-chhiu2, chng2-thau5-a2 an3 i e5 meh8. Sian-siN ki5-to2, au5-kio3 hou7 i koh-oah8 e5 si5, Su7-pit-leng5 hut-jian5 meh8 koh tin2-tang7, chhui3 haiN chit8-siaN. Chit-tiap8 iau2 teh ki5-to2. Chin-seng ki5-to2 kong2, 
  Pe7 ah! Kiu5 li2 lin5-bin2 goa2 e5 choe7! Chit-e5 se3-kiaN2, m7-si7 goa2 e5 kiaN2, ia7 m7-si7 lang5 e5 kiaN2; si7 Siong7-te3 Li2 e5 kiaN2. 
  Pe7-ah! Kiu5 li2 thiaN3--i, goa2 ia7 sin3, Pe7, Li2 u7 thiaN3 goa2. Li2 tek-khak beh eng7 te7-it-ho2 e5 hoat-tou7 ka3-si7 goa2, goa2 tioh8 hang5-hok8...Sit8-chai7 hang5-hok8! 
  Ki5-to2 soah, tai7-ke gong5-ngiah8, in-ui7 Su7-pit-leng5 i2-keng koh-oah8, pun2-jian5 tui3 cheng5-jit8 choan5-sin be7-e7 tin2-tang7, taN e7 giah8-chhiu2 lai5 so i e5 bin7. Chiu7 it-che5 kam2-sia7 Siong7-te3, o-lo2 I si7 eng2-oah8 e5 Chu2. 
  * * * 
  Jit8 beh am3, San-se sian-siN lai5, hit-si5 tu2-a2 ki5-to2 soah, Su7-pit-leng5 i2-keng koh-oah8, ia7 e7 chhan, San-se sian-siN khoaN3-liau2 kong2, Chiau3 khoaN3 bo5 iau3-kin2 lah; put-ko3 sim-chong7 khah bo5-lat8 na7-tiaN7. Chiu7 chu3-sia7 kiong5-sim-che. Liau2-au7 tak8-jit8 long2-si7 San-se sian-siN lai5 teh sun5-si7. 
</CL>
<HL>

36問上帝 
真聲tiam3沙島教會真濟事誌。 
1日是禮拜日，真聲 kap 主日學e5學生聚集，問in講，昨昏世俗人teh迎媽祖，弄大鼓，lin2中間啥人有去看？逐家恬恬；其中1個名叫仁慈sang3，hit年倚8歲，真伶俐得人疼。伊家己1個舉手，講伊有去。真聲o-lo2伊老實，ka7伊講，仁慈sang3，hit號拜佛仔戲，是m7好e5事誌，後擺m7通去；若去，上帝無歡喜。仁慈sang3講，好。
主日學讀煞，仁慈sang3 ka7真聲講，牧師ah，我這tiap8 teh寒，早起be7得赴禮拜。真聲摸伊頭額燒熱燒熱，嘴phoe2冷冷，面色青青，知伊teh起破病，就ka7伊講，好，你thang轉去。
仁慈sang3轉去了後，liam5-piN起寒發熱，hit暝真chhia-poah8，伊e5父母真煩惱。因為親像亞伯蘭，年歲老，才得著子，所以真疼--伊，保惜--伊。M7-ku2那保惜、那費氣；那照顧、那傷重。實在真奇怪。 
天光透早，真聲去看--伊，hit時仁慈sang3真大熱。邊仔有伊e5父母大姊teh看護，也有別人teh照顧。 
Koh隔日，因為退熱e5藥仔食be7行，就知這個病m7是小可。老父就真著急，雖然家己是醫生，iau2-ku2 ti7這tiap8 煞亂亂，是請別人來teh hoaN7。真聲beh去Sang2-eh-suh，hit早起越入去ka7伊看，就知仁慈sang3沈重lah。Ka7伊e5老父講，先生，上帝這擺用這個為難e5問題beh hou7你應答。先生恬恬，滿心e5鬱卒。 
小停仁慈講，伊嘴礁，hit時就用冰hou7伊lim。Lim幾若嘴，忽然變色，五形各樣；腳手ban2-me，直直抽掣，目珠tiau3-tiau3，牙槽ka7 tiau5。1時房內真青choh8，亂滾滾，伊e5老母阿姊ma3-ma3哭。若準光燈忽然hoa，hit個光景真慘淡。真聲看了腳手會chhoah。 
就趕緊ka7伊注射，總是猶原目珠chhai7-chhai7，be7會講話，一日幾若擺，an2-ni抽掣。一擺抽掣，就加一擺煩惱，an2-ni經過幾若日。伊e5家內是be7講tit e5傷悲。伊e5老父m7知睏m7知食，看伊所疼e5子，一日過一日，攏be7退熱，也be7精神。Koh想著年歲已經濟，所疼e5子teh-beh別世。A2！想了煞精神混亂，有時笑、有時哭，亂亂唸，亂亂講。講，上帝都beh賞賜咱，怎樣beh koh討--去，敢有這號理，真不思議，真不思議！..........家內e5人煞加一層e5煩惱lah。 
仁慈sang3，3禮拜久m7知天地，伊e5老母不時去in後壁哭子，伊e5親人逐日都是目屎khoa3目墘。真聲看著in an2-ni，就不時ti7-hia安慰in，ka7伊鬥幫手。看in父母疼子到an2-ni，差不多甘願替伊死。想著大衛teh哭Ap-sa-liong5，講，我e5子Ap-sa-liong5，我願替你死，我e5子我e5子Ap-sa-liong5。忤逆e5子，大衛尚且疼伊到an2-ni，何況這個可愛e5仁慈sang3，莫怪伊e5父母teh chham2-chheh。醫生逐日ka7伊注射，胸坎幾若十位；但是這個所疼e5囡仔直直tui3 死路去。伊e5老父問真聲講，細子敢有犯著重罪，怎樣上帝刑罰伊chiah thiam2？抑是我有犯罪，來連累伊。若我有罪，上帝怎樣m7刑罰我？真不思議。真聲講，耶穌抵著出世就青瞑--e5，學生be7明白，怎樣出世就青瞑，是是誰仔 e5過失？？耶穌講，M7是青瞑人e5 m7著，也m7是伊e5父母e5 m7著，是beh 對這個人來顯明上帝e5旨意。講煞就用瀾攪塗糊青瞑人e5目珠，叫伊去西羅亞池洗；去洗就光（翰9：）。Hit時hit個青瞑人是恬恬安靜e5心teh等候。今你所疼e5子這個難題實在是真難得；總是be7-thang 講是你e5 m7著，也be7-thang 講是你e5子e5 m7著才致到an2-ni。我信上帝beh對這層事，來顯明伊e5大權能；獨獨你著謙卑e5心，安靜聽候。耶穌講，莫得驚，獨獨著信。應講，好lah，牧師ah！我信lah！這個囡仔若好，不論你叫我做甚物，我歡喜趁。真聲講，今你著靜靜，教會teh替你祈求上帝，我beh迫切替仁慈sang3來祈禱。講e5時別個醫生來，看看、聽聽leh，就講，這個囡仔拖be7到天光。真聲聽一下，身軀攏chhoah，想我抵仔允伊beh對上帝求，這tiap8就聽見醫生宣告死刑。A2！我e5話ti7佗落？我e5信仰ti7佗落？就聚集兄弟姊妹幾若人，跪teh迫切對上帝求講，
上帝ah！求你憐憫這個細子，留伊e5性命ti7世間。我信，tui3 an2-ni，會hou7伊e5父母較熱心，家庭e5做好模樣，ti7你e5聖會會大出力，來榮顯你e5名。求你准奴僕e5祈禱，向望in beh tui3 an2-ni降服你e5大權能，也beh信你是差我。
祈禱煞，真聲看仁慈e5款，真大增差，無koh抽掣，灌藥也會lim lah；總是iau2-be7講話。真聲感謝上帝，有聽伊e5祈禱到an2-ni。醫生看伊天光無死，koh來看，講，這是注射e5力teh維持，猶原無久。家內e5人ka7真聲講，醫生teh講伊e5活是暫時。真聲講，小信e5人啥事驚？
經過幾若日，仁慈sang3漸漸恢復，但是舌根be7 thau2，iau2-boe7講話，伊e5老父也是真煩惱，想伊kan-ta活，若啞口也無路用。就ka7真聲講，牧師ah，請你替我問上帝，看伊會講話抑be7？真聲講，你本身也thang問；因為咱是新約e5人，逐人thang倚靠耶穌，親近上帝；無親像舊約，著倚靠祭司。啟示錄講，伊疼咱，用伊e5血thau2放咱，脫離咱e5罪；hou7咱做國，做伊e5父上帝e5祭司（一：6）。咱今逐人是有祭司e5職，逐人thang問上帝。應講，我這tiap8 m7敢，我是有罪e5人，我be7堪tit。牧師，你較專心服事上帝，請你替我。真聲看伊心肝亂亂，雖然所講be7-thang逐句信伊做真實；iau2-ku2真聲實在對伊答應講，好，我今暝beh替你問。
Hit暝真聲迫切祈禱，求上帝憐憫，hou7仁慈會koh講話。已經半暝，祈禱2擺攏無得著指示，心肝真鬱卒，煩惱天光伊若來問，我beh怎樣回覆，我答應問上帝，這層是真冒險lah！第3擺koh祈禱，hit時四圍安靜。就有細聲講，「伊的確出聲。」
天光真聲去探仁慈sang3，hit時in老父問講，我昨昏拜託你問上帝，你有ka7我問抑無？真聲聽伊koh問，就知伊是真實致意；m7是心亂teh講。就ka7伊講，我問了lah。問了講 an2-choaN2？講，伊的確出聲。隔幾日仁慈漸漸退熱，果然講話父母真歡喜。Tui3 hit-tiap8伊一發深信，世間萬事是天父e5旨意，就 kap 全家熱心服事伊。真聲也感謝上帝，有聽伊奴僕e5祈禱。 
37設使子若死...... 
仁慈已經勇，是1924年7月。Hit-tiap8惠子破病，一禮拜久攏無看見，也無力thang講話，想beh去白水庄靜養，仁慈e5老父，出伊e5所費。Ti7-hia誠月日已經平安，就koh倒來沙島。 
* * * 
隔年5月18暝，惠子koh生第3子，若 kap 眾子來比並，這個子是親像所講摩西seng5-seng5不俗。已經出世，真聲就叫眾子起來，頭暝相 kap 歡喜。就ka7伊號名做事必能（A Spring voice）。 
事必能漸漸大漢，真心適，不時笑gi7-gi7，像m7愛抱囡仔e5人，若看見，也是愛抱--伊。真聲不止疼--伊，若出外轉來，就遠遠teh叫，事必能，你ti7佗位？惠子就抱伊出來等接。真聲e5家庭生活難，ti7內外e5工程操心；iau2-ku2若看著事必能歡喜e5面，煩惱攏無勞去。讀賴仁聲--氏所寫《An2-nia5 e5目屎》，聽著hit個名，就想內容是憂愁e5聲。但是真聲每擺teh想，我著寫一本《阮子e5笑容》，hou7人聽著名，m7免看，也會生出歡喜e5面。 
總是真聲知影，上帝交代這個子，責任真大。Ti7歡喜e5到極，穩當有目屎ti7-teh，我be7使tit用che做誇口。 
1暝昏1個執事來，ti7埕nih坐，問真聲，講，牧師ah，人拜託我1句話，我真久m7敢來ka7你講。伊今仔日來teh問我，看我有來問你抑無，想了歹勢，下昏不得已著來 kap 你參詳。真聲講，甚物事誌？講，事必能真心適，ti7倍景庄hit個馬仁兄，伊看著，講真愛，想愛200金ka7你分，你想an2-choaN2？真聲叫惠子來參詳：想講馬仁兄是教會e5兄弟，伊無後生，咱已經有3個，用1個分--伊，也是好；又koh將家己所疼--e5來hou7人是較好。M7-ku2因為生子來賣錢，m7合宜；又koh上帝將這個子交代我，無交代伊。若趁伊所愛來hou7--伊，驚了無合上主e5意思。講了就ka7伊回覆，無成事。 
隔日別人聽見；講，你若肯，我beh 250箍hou7你，koh一人講，300箍好無。真聲講，金 kap 銀be7-thang 買天父e5意思。
* * * 
1擺惠子 kap 真聲teh談論，講，江仔墘平生嫂，tui3 in後生死了，割m7斷，煞罕得來禮拜。真聲講，我去勉勵伊幾若擺，伊都m7肯來。惠子講，扑算伊e5心iau2-boe7得著平安。真聲講，真奇怪，m7知著怎樣，才會hou7伊受安慰？扑算未bat死子e5人，較m7知失落子e5艱苦，beh安慰伊較無力。惠子講，設使咱e5子若死，hit時你 an2-choaN2？真聲講，我無變換我e5心。真聲講，耶和華賞賜，耶和華討去，我也是歡喜。惠子講，敢有影an2-ni？真聲講，是。
1日真聲tui3 平島轉來，一下入門，惠子ka7伊講，事必能teh發熱，真喘，我看，忽然起熱，就chiah喘，這m7是平常。真聲看一下果然是，這個著病e5囡仔，猶原是笑笑e5面，hit時9月連日。真聲問講，有hou7醫生看無？講，有--ah，早起看了，隨時提藥，食了猶原an2-ni。真聲知，頂日所講e5話，撒旦聽見liauh。好，萬事倚靠天父e5旨意就是。 
經過5日，攏無退熱，到禮拜日，會友來看講，著請別個醫生鬥斟酌看覓。Hit日真聲所傳e5道理，題目是講，「父所hou7我e5杯，我敢m7 lim mah？」（翰18：11）。講e5時，家己teh想，我的確著lim我e5苦杯。 
Hit下晝，姊妹去看，搖頭講，可惜事必能這個囡仔，hiah-ku2 200箍，二仔五，人beh分，你to7 m7。真聲心肝艱苦，應講，姊妹ah！設使若hou7別人，來抵著重病，咱kan-ta提hiah-e5錢，敢會安心mah？生理人，伊e5物若賣去了，錢提過手，不管伊e5物抵著好歹；但是我m7是生理人。生理用錢做中心；但是父母是用疼做要緊。這tiap8真聲就主張，這個所疼e5子不論死抑是活，伊無為著an2-ni來失志，猶原進行監督起聖堂e5工。 
Hit下晡就請別個醫生來看，才知teh-beh轉肺炎。就用肺炎e5特效藥，le7-mi2-jin2來灌。Hit號藥是真苦，這個事必能攏無推辭，直直lim--落-去。胸坎吊芥辣，特效藥an2-ni kong3，猶原是無路用。這個所疼e5事必能，tui3 病落攏無一點目屎，又koh苦藥直直lim，真聲 kap 惠子那想那傷心。想著頂pang仁慈sang3破病，in父母teh照顧e5苦心，是真同情。 
禮拜日有長執會，議論內地二位先生，就是三日先生 kap 出田先生beh來沙島教會佈道e5事。逐項設備好勢，拜1真聲就去平島迎接，預定拜1拜2 beh ti7黃鶯庄佈道，拜3拜4 ti7沙島。所以拜1下晡到位，2個客人通譯，3個Ho7-lo2通譯，也攏來，真鬧熱，hit暗歸大tin7，就稅自動車，坐去黃鶯庄，成績真好。佈道煞，透暝就koh坐車倒轉，心肝真熱；但是事必能也ti7病床teh大熱。 
天光拜2早起，真聲chhoa7三日先生 kap 出田先生去訪問沙島本家e5會友。有浪蕩e5人，受勉勵koh反悔；有冷心e5人，受苦勸koh熱心。真聲路尾chhoa7 in去探平生嫂因為伊死3個後生，心肝真慘慼，致到be7顧得禮拜。Iau2-boe7到伊e5厝，真聲有代先ka7 2位先生講hit個原因。到位e5時，談論到伊e5子e5事誌，平生嫂，就流目屎。三日先生講，姊妹ah！你iau2有幾個後生？應講，二個。講，你iau2有二個子；但是我，1個出世無幾日就死；1個一歲也死--去，hit-tiap8到今，我無半個子，我 kap 我e5婦人人，逐日倚靠上帝來歡喜過日。這pang thang 安心過來chia傳道。這攏是tui3 基督耶穌e5安慰來得著。所以我勸你著常常禮拜， kap 主結連，你e5心才會平安。Hit個姊妹，聽一下，目屎煞礁--去，就真歡喜。想已經過艱苦，較會安慰艱苦e5人。真聲teh想，所講chiah-e5話，m7若做伊e5勉勵，也是做我e5安慰lah。Ti7病床e5事必能，不論活抑是死，我願上帝贈我親像三日先生e5心志。 
到過晝就轉來，真聲就入子e5房，看伊e5款是無向望。Koh請醫生來看，求伊注射。醫生看了講，M7免注射lah。就出去。惠子也知這個所疼e5子ti7這日beh離別lah。 
教會內e5漢醫拚leng5-iang5 sai-kak，也是無效。Hit-tiap8 hou7伊睏冰u3冰。這個事必能ti7大艱苦e5中間，一時親像好好，目神笑笑，嘴仔beh講話e5款。惠子牽伊e5正手，流m7甘e5目屎，真聲牽伊e5倒手，金金teh看，伊e5阿兄阿姊也圍lui5 ti7伊身邊，事必能親像teh kap in相辭。真聲ka7惠子講，咱著甘願擔當；若無經過艱苦，較be7體貼艱苦人。
Hit時因為佈道e5因端，拜堂長執會友出出入入，真濟圍lui5入房來看，連失明e5老姊妹也摸--來。有e5就講山西先生，kai3濟肺炎e5人hou7伊醫好，thai3 m7請伊來？真聲講，好ka7伊請。1個會友真要緊，走去beh ka7叫，伊已經去九層庄往診，伊就下雄，騎車仔去jiok，因為趕雄，車仔煞 kap 人相cheng頭，long3-kah khiau-le5-le5。Hit-tiap8事必能e5熱度是39度7分，比頂日減5分。 
38死河邊 e5 喉叫 
三日先生in食了中晝，就去歇睏，因為下昏beh koh去黃鶯庄佈道，hit時午後1點較加。事必能笑笑e5面忽然五形脫，腳手chhoah，牙槽nge7，手gim7-an5，目珠tiau3-tiau3。真聲希望伊會親像仁慈sang3 koh回魂。就摸伊e5脈，無振動，伊e5肺無呼吸，伊e5肉冷ki-ki，伊e5身軀nge7-khiauh-khiauh。Ai2--ah！所疼e5事必能ah！我所疼e5事必能！細子ah，你無罪！Ou-toh8-sang3 kap Ou-khah8-sang3以及阿媽真疼--你，今......你 kap 世間煞.........這tiap8 ti7-chia相離，向望相見ti7天...........
A2！父子e5情，be7禁tit流出疼惜e5目屎。Ti7-hia看e5人，也是三三五五，chhihN-chhihN chngh-chngh！這個可愛e5事必能已經tui3 死河過去liauh！A2！苦杯。 
Theng5倚3點鐘，攏無振動，就准死打扮，三日先生起來，問看甚物事誌？真聲講，伊今去天堂lah。三日先生講，怎樣an2-ni！…著koh祈禱！就倒轉去招出田先生來，這二位先生是信仰熱心e5人。 
事必能nge7-khiauhN-khiauhN，看e5人搖頭流目屎，講，無采工lah，可惜這個囡仔，今著ka7扶出來邊仔。講e5時，2位先生入來，真聲講，伊beh離開世間chiah艱苦，手ban2-an5-an5，求主hou7伊安然去睏。但是2位先生ti7這個死河邊跪teh，大聲喉叫，若準耶穌叫拉撒路koh活。代先三日先生祈禱，後來出田先生。In所祈禱是非常迫切，愛tui3 天父討神蹟。祈禱講，永遠ti7-teh be7變換e5上帝ah！求你准奴僕e5祈禱。你tui3 聖子耶穌有講，獨獨著信，莫得蟯疑。今，阮深深信--你。求你hou7這個細子koh起來，hou7眾人信你是永活e5主。古早e5上帝有hit號權能，今仔日也是an2-ni，求你hou7伊 koh活，thang榮光你e5聖名。A3-beng7、A3-beng7！
祈禱e5時出田先生hoaN7細子e5胸坎，真迫切，真大聲。出田先生祈禱，三日先生也真出力同心，講，A3-beng7，A3-beng7！惠子牽事必能e5正手，真聲牽伊e5倒手，chng2頭仔按伊e5脈。先生祈禱，喉叫hou7伊 koh活e5時，事必能忽然脈koh振動，嘴haiN一聲。這tiap8 iau2 teh祈禱。真聲祈禱講，
父ah！求你憐憫我e5罪！這個細子，m7是我e5子，也m7是人e5子；是上帝你e5子。 
父ah！求你疼--伊，我也信，父，你有疼我。你的確beh用第一好e5法度教示我，我著降服…實在降服！ 
祈禱煞，逐家gong5-ngiah8，因為事必能已經 koh活。本然tui3 前日全身be7會振動，今會舉手來so伊e5面。就一齊感謝上帝，o-lo2伊是永活e5主。 
* * * 
日beh暗，山西先生來，hit時抵仔祈禱煞，事必能已經 koh活，也會呻。山西先生看了講，照看無要緊lah；不過心臟較無力na7-tiaN7。就注射強心劑。了後逐日攏是山西先生來teh巡視。 
</HL>