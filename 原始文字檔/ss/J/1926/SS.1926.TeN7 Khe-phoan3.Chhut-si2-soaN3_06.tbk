<CL>
  18 ThiaN3-thang3 e5 Bak8-sai2 
  Tiong-oh8 saN-lian5, Chin-seng e5 lau7-bo2 ti7 lam5-lou7 ui7-tioh8 kiaN2 teh thak8-chheh, iau2 teh se na5-tau5 cho3 khou2-kang. Chit-tiap8 Chin-seng jiam2-tioh8 ban7-seng3 chhiah-li7, koe3-liau2 6 goeh8-jit8, chiu7-kin7 kai3-che7 I-seng, long2 bo5 kong-hau7, lian5 Ma2 I-seng ia7 chiah8-be7-kiaN5. Na7-si7 Chin-seng sui-jian5-si7 toa3-peN7, iau2-ku2 tak8-jit8 chiap-soa3 thak8-chheh, i e5 bin7 tit8-tit8 chheN, i e5 kha tit8-tit8 nng2. Teh ka3 kok-gu2 e5 Sam-tai5 Sian-siN, bian2-le7 i tioh8 theng5-khun3 khah ho2. Na7-si7 Chin-seng in3 kong2, Sou2-thiaN3 goa2-e5 lau7-bo2 ti7 hng7-hng7 teh ui7-tioh8 goa2 cho3-kang, goa2 na7 theng5-khun3, si7 i e5 tioh8-boa5 khang-khang. Sian-siN thiaN i an2-ni kong2, bo5 koh kio3 i hioh-khun3. 
  Chin-seng e5 pang3-hoeh keng-koe3 6 goeh8-jit8 ku2, se-i han3-ioh8 chiah8-tit-tioh8, na7-si7 be7-ho2, lang5 chiu7 po3 i chiah8 kim-soaN3-lian5, thih-be2-piN, hong7-boe2-chhau2. Chin-seng chiu7 khi3 chhoe7, khau lai5 choaN, bo5 chiN5 thang be2 kip-sio-a2 chiu7 khi3 khioh gu5-leng-koan3-a2, se2-le2-teh, chiu7 ti7 chau3-kha teh choaN. Tiau5-ki-peh teh cho3 chong2-phou3 chin ho2-le2, chiu7 ngeh hoe2-thoaN3 hou7 i. Chhau2-ioh8-thau5 chit8-e7 kun2 chin gau5 phu7, Chin-seng kiaN-liau2 phah-sng2, chiu7 khang-chhiu2 kin2-me2 ka7 i phang5, bo5-phah-sng3 lian5-soa3 phu7, ti3-kau3 2 chhiu2 thng3-kah ang5-kong3-kong3, tit8-tit8 cheng2. Hau7-tiuN2 kio3 i khi3 hou7 Ma2 I-seng kou5, chiu7 be2 chit8-tiuN toaN 2-chiam-chiN5. Kho2-sioh Ma2 I-seng kiN3-bin7 chiu7 mng7, Li2 sim2-mih8 peN7? Chin-seng chiu7 giah8-chhiu2 hou7 i khoaN3, Ma2 I-seng khoaN3-liau2, kong2, Bo5 peN7, bo5 peN7, chiu7 ka7 sak-khi3 piN-a2, lian5 2-chiam-chiN5 e5 toaN-a2 soa3 jiok8 tho2-kak8, cho3 i khoaN3 pat8-lang5. Chin-seng khoaN3-tioh8 Ma2 I-seng e5 bo5-cheng5, chit8-si5 be7-kim3-tit lau5 bak8-sai2. Tng2-lai5 oh8-lai7, Hau7-tiuN2 mng7 kong2, sim2-mih8 tai7-chi3? Chin-seng m7-ai3 kong2. Hau7-tiuN2 liah8-chun2 si7 sin-the2 hi-jiok8 teh kan-khou2 chiu7 tng2-khi3, koaN7-liau2 chit8-koan3 Kai2-pek-lek8 e5 beh8-ge5-ko hi-iu5 lai5, kio3 kong2, Chin-seng, li2 m7-thang hoan5-lo2, chit-koan3 li2 tioh8 chiah8, chiu7 e7 iong2. Hau7-tiuN2 po-so Chin-seng, na2-chun2 teh io se3-han3 e5 gin2-na2. SiuN7-tioh8 Hau7-tiuN2 e5 thiaN3-thang3, soa3 be7-ki3-tit Ma2 I-seng e5 bo5-cheng5. 
  Keh kui2-na7 le2-pai3, Chin-seng khi3 peng5-iu2 hia thit-tho5, mng7 Chin-seng thai3 e7 bin7 ng5-ng5, i chiu7 ka7 i kong2 li2-iu5. Peng5-iu2 mia5-kio3 Tui-kim-ko, chit8-e7 chiu7 kong2, Ha2, goan2 hit-e5 gin2-na2, hiah ku2-a2 iu5-goan5 chhiah-li7, pun3-thau5 pun3-boe2 long2 kaN5-hoeh, kai3-ku2 long2 be7-ho2, chhau3-khiau2 chit8-e5 sian-siN, khui-to2 1-thiap na2 gu5-ioh8, chiah8 2-thiap na7-tiaN7, ho2 li7-li7, Chin-seng chin hoaN-hi2, mng7 Tui-kim-ko si7 sim2-mih8 ho2-ioh8. Kong2, Ta3! Ki-chiau5 1 chiN5, Kui-boe2 2 chiN5, Chi2-khak 1 chiN5, Peh8-chiok 1 chiN5, Pin5-nng5 1 chiN5, Lo5-pok8 1 chiN5, Kam-chho2 7 hun. 
  Chong2-si7 li2 khah toa7-han3, phah-sng3 kok-hang7 ke chit8-poaN3, kaN2 e7-eng7-tit, tu2-chio7-hoa3, chiah8 khoaN3-mai7, e7-ho2 ma7 ku2-kaN2. Chin-seng ka7 i seh-sia7, chiu7 tng2-lai5 oh8-nih kheng5 chiN5-te7-a2, chiu7 chhun 8-sian2-chiN5, chek-si5 khi3 thiah-ioh8, ka-chai3 tu2-a2 ho2. Tng2-lai5 iu5-goan5 eng7 gu5-leng-kong2-a2 lai5 choaN. Na2 choaN na2 siuN7, kan-ta 8-sian2-chiN5 thiah 1-thiap ioh8, na7 chiah8 khah ho2, beh koh thiah, bo5-chiN5 beh an2-choaN2. A2! Bo5 iau3-kin2, chiah8-liau2 chiah taN2-sng3. ChoaN ho2 e5 si5, chiu7 ka7 lim--loh8-khi3, kau3 bin5-na2-chai3 khoaN3-mai7. E5! u7-chha neh! Chiu7 koh choaN ioh8-che. Keh-jit8 ka7 khoaN3. E5! iau2 sio2-khoa2 na7-tiaN7, taN beh an2-choaN2, bo5 chiN5 thang koh thiah, chiu7 koh choaN 1-pian3 e5 ioh8-che. Keh-jit8 ka7 khoaN3, ko2-jian5 chiau5-chng5 ho2. Ha2, ha2, sio2-khoa2 chiN5 ti7 toa7-cheng3. Chin-seng chin hoaN-hi2, chiu7 kui7-loh8 kam2-sia7 Siong7-te3. 
  * * * 
  Hit-si5 ti7 Tiong-oh8 u7 chit8-e5 chin sim-sek e5 hak8-seng, pi2 Chin-seng khah ke7 lian5, in-ui7 i chin kou2-chui, mia5-kio3 It-iong5 sang3, hak8-seng phoaN7 chin thiaN3--i. 
  Chit8-jit8 Chin-seng teh siuN7, goa2 beh chhian2 u7 chit8-e5 sio2-ti7 chhin-chhiuN7 i, goa2 chiu7 chin hoaN-hi2. HiaN-ko Chheng-liu5 si7 siang7-pe7 bo5 siang7-bo2, i e5 sim-koaN kan-cha3, i e5 kha-chhiu2 pin5-toaN7. In-ui7 2-ni5-cheng5 chhoan3-toaN su7-kiaN7, eng2 bo5 be7-ki3-tit. SiuN7-tioh8 u7 hiaN na2 bo5 hiaN, a7-bo5 sio2-ti7 sio2-moe7, kan-ta chhun goa2 tan-tan it-ko5, beh chaiN2-iuN7. SiuN7-tioh8 ka-ti7 chiah lam2-sin, siat-su2 na7 khah cha2 siu7 Chu2 tiau3--khi3, goa2 e5 lau7-bo2 beh chaiN2-iuN7? I tek-khak chhin-chhiuN7 Nga2-kok kong2, Peh8-thau5-mng5 chhi-chham2 kui-bong7. Chin-seng siuN7-liau2 hut-jian5-kan bak8-sai2 soa3 ko7--loh8-lai5. Chit8-si5 siuN7 to3-tng2, Seng3-chheh u7 ki3-kong2, Ia5-sou kong2, “Sim2-mih8 lang5 e7 eng7 khoa3-lu7 hou7 seN3-mia7 ke tng5 chit8-khek ku2 ah!...... kin-na2-jit8 e5 khoa3-lu7, tioh8 khoa3-lu7 ti7 kin-na2-jit8 chiu7 kau3-giah8”. Chiu7 siuN7-tioh8 hian7-si5 ti7 chit oh8-lai7, bo5 sim2-mih8 ti-ki2 e5 peng5-iu2, thang saN-an-ui3 saN-pang-chan7. Chit-e5 kou2-chui e5 It-iong5 sang3, put-chi2 hah8 goa2 e5 sim lah, beh si7 goa2 e5 sio2-ti7, goa2 chiu7 sim-moa2-i3-chiok lah. Chai7-cha2 Koan-kong, TiuN Hui, Lau5 Pi7, Tho5-hng 3 kiat-gi7, hit 3 e5 lang5 kiat-pai3 hiaN-ti7, in e5 sim-koaN si7 oan2-jian5 sam-ui7 it-the2; goa2 na7 e7-tit kap It-iong5 sang3 kiat-cho3 Gi7-hiaN, Gi7-te7, hit-e5 hoaN-hi2 m7-chai loa7 toa7! Chong2-si7 goa2 bo5 koan5-li7 thang beng7-leng7 i tioh8 cho3 goa2 e5 sio2-ti7, ia7 be7-tit sui5-si5 iau-kiu5 cho3 hiaN-ti7. A2 m7-chai ti7-si5. 
  SiuN7-liau2 keh kui2-na7 jit8, It-iong5-sang3 lai5 chhoe7 Chin-seng thit-tho5, Chin-seng chin hoaN-hi2. Chiu7 mng7 i, ke-lai7 pe7-bo2 iau2 ti7-teh bo5? It-iong5 kong2, Lau7-pe7 cha2-cha2 hou7 thou2-hui2 phah-si2, lau7-bo2 iau2 ti7-teh, chit8-e5 hiaN si7 siang7 bo2 bo5 siang7 pe7, iau2 u7 2 e5 a-che2; ia2 Chin-seng hiaN li2-e5 pe7-bo2 iau2 u7 bo5? Chin-seng kong2, Lau7-pe7 goa2 4 hoe3 chiu7 koe3-si3, lau7-bo2 ti7-teh, chhun I e5 siang7-pe7 bo5 siang7-bo2 e5 hiaN na7-tiaN7. It-iong5 kong2, Tu2-ho2 kah an2-ni, he2 chin tu2 ho2. Chin-seng kong2, HouN3 thai2 chiah tu2-ho2, chiu7 ka7 i kong2, It-iong5-sang3 goa2 bat li2 e5 sim-koaN, chin ku2 chiu7 siuN7 beh kap li2 kau-poe5, na7-si7 bo5 ki-hoe7. It-iong5 kong2, Chin hoaN-hi2, goa2 ia7 chin him-bou7 li2 e5 seng3-cheng5, goa2 cha2-cha2 chiu7 bat li2. Chin-seng kong2, Li2 beh tui3 to2-ui7 bat goa2? Kong2, Goa2 ti7 chhu3-nih e5 si5, ti7 Sio2-oh8 hit-e5 Sun5-cheng3 sian-siN u7 ka7 goa2 kong2. Chin-seng kong2, Ha3, ha3, 2 ni5 cheng5 goa2 ia7-si7 i e5 hak8-seng, kin-na2-jit8 i ia7-si7 goa2 e5 sian-siN. It-iong5 kong2, It-jit8 ui5-su, chiong-sin ui5-hu7. Chin-seng kong2, Tioh8, bo5-chho3. Chin-seng ah, Seng3-chheh kong2, HiaN-ti7 pang-chan7 kin2-kip e5 hoan7-lan7 chit-ku3 goa2 chit-tiap8 chin ai3 thiaN. It-iong5 kong2, Si7, beh siat-su2 li2 si7 goa2 e5 hiaN-ti7, goa2 chiu7 chin kai-chai3. Chin-seng kong2. Khi2-kam2, siat-su2 tit-tioh8 li2 cho3 goa2 e5 hiaN-ti7 goa2 chin-chiaN3 tek-i3. Chin-seng chit-ku3 oe7, kek8 kan2-tan, i khoaN3 It-iong5 sang3 e5 khoan2 ia7 chhin-chhiuN7 sim-tau5-i3-hap8, chiah ho2-taN2 hoat-chhut chit-ku3 oe7, m7-chai e7 sit-pai7 a2 be7! Na7-si7 It-iong5-sang3 toe3 chhui3 in3 kong2, Chin ho2, goa2 ku2-ku2 ia7 teh-siuN7. Chin-seng kong2, Li2 thai3 ia7 teh-siuN7? It-iong5 kong2, Goa2 e5 lau7-bo2 u7 hoan-hu3, ti7 oh8-lai7 na7 u7 ti-ki2 e5 peng5-iu2, thang kap i kiat-cho3 hiaN-ti7; goan2 e5 Sun5-cheng3 sian-siN ia7 u7 kong2, i ia7 kap It-sim sian-siN kiat-cho3 gi7-hiaN gi7-te7. Chin-seng kong2, Sun5-cheng3 sian-siN i ia7 chin thiaN3 goa2; an2-ni si7 Siong7-te3 e5 chi2-i3 pi7-pan7. It-iong5 sang3 kong2, TaN lan2 ti7 Siong7-te3 e5 bin7-cheng5 lip8-iok, chhui3 kong2 chiu7-si7. Chin-seng kong2, taN goa2 jin7 li2 cho3 hiaN-ti7, bo5-khah-su chhin-chhin e5 sio2-ti7. It-iong5 sang3 kong. TaN goa2 jin7 li2 cho3 A-hiaN. Chit-si5 kong2-liau2 chin-jiat8, Chin-seng hoaN-hi2 kau3 lau5 bak8-sai2. Chiu7 kong2, TaN lan2 kiat-cho3 hiaN-ti7, tioh8 chaiN2-iuN7 saN-khoan2-thai7? It-iong5-sang3 kong2, Li2 goa2, siuN7 khoaN3-mai7, tai7-ke am3-chiN7 sia2-ti7 choa2, lai5 sio-pi2, khoaN3 sou2-siuN7 si7 sim2-mih8? Chin-seng kong2, Chin tioh8. Kong2 soah, 2 e5 chiu7 kiah8 ian5-pit eng7 peh8-oe7-ji7 lai5 sia2. I2-keng sia2 ho2 chiu7 hian3 cho3-hoe2 lai5 khoaN3, chin ki5-koai3, oan2-jian5 kou2-cha2 70 lang5 teh hoan-ek8 Seng3-keng, sui-jian5 bo5 siang7 pang5-keng, iau2-ku2 sou2 hoan-ek8 sio-tang5. Chin-seng kap It-iong5 sou2 sia2-e5, thi2-khui chit8-e7 khoaN3 long2 bo5 koh-iuN7, chiu7-si7: 
  1. Tioh8 saN-the3 ki5-to2. <BR>2. Tioh8 saN-pang-chan7. <BR>3. Tioh8 saN-thiaN3-thang3. 
  Chin ki5-koai3, tang5-sim kau3 an2-ni, hoaN-hi2 kau3 be7-kou3-tit. Tui3 hit-jit8 khi2, hiaN-ti7 seng5-lip8, iaN5-koe3 Tho5-hng5 sam-kiat-gi7 e5 kau-poe5. Sui-jian5 bo5 chhin-chhiuN7 kou2-cha2 ka7 chng2-thau5-a2 tih-hoeh ti7 chiu2-nih, tai7-ke lai5 lim chiaN5-cho3 khe3-iok; iau2-ku2 Chin-seng kap It-iong5 i e5 sim-sin5 saN-kiat-lian5, i e5 chhin-ai3 si7 iaN5-koe3 in, bo5-khah-su chhin-hiaN chhin-ti7. Chin-seng mng7 kong2, It-iong5-sang3, lan2 e5 lip8-iok hau7-lek8 kau3 to2-ui7? In3 kong2, Kau3 chhin-chok8 kau3 eng2-oan2. Chin-seng kong2, Sit8-chai7 si7 an2-ni. Tui3 hit-tiap8 2-lang5 chin-chiaN3 si7 hiaN-ti7 lah. Chiu7 sui5-si5 sia2-phoe tng2-khi3 po3 si7-toa7-lang5 chai, Chin-seng e5 lau7-bo2 kap It-iong5 e5 An2-nia5, khoaN3-tioh8 phoe chin hoaN-hi2, kong2, TaN, goa2 ke chit8-e5 kiaN2 lah! 
  * * * 
  Chit8-jit8 Chheng-liu5 lai5 Tiong-oh8 chhoe7 Chin-seng, ka7 i kong2, Lan2 iuN5-a2 boe2 hit 3, 4 khu hng5 teng-ki3 be7 ho2-se3, teng-ki3-sou2 kong2 tioh8-ai3 li2 e5 in3-a2 chiah e7-eng7-tit. Beh kio3 li2 cho3-hoe2 lai5-khi3, li2 si7 teh thak8-chheh; ia2-bo5, li2 e5 in3-a2 goa2 theh8--lai5-khi3 chiu7-ho2. Chin-seng mng7, Si7 sim2-mih8 be7 ho2-se3? In3 kong2, si7 ai3 siong-siok8 teng-ki3, hou7 lan2 hiaN-ti7-a2 2-e5 long2 u7-hun7. Chin-seng thiaN-tioh8 u7-li2, chiu7 chiong in3 kau-tai3 i khi3. 
  Kho2-sioh Chheng-liu5 si7 lai5 moa5-phian3 Chin3-seng e5 in3-a2, chhut-khi3 sui5-si5 chiong chou2-kong sou2 pang3 e5 chhan5-hng5 khi3 pian3-be7, chi2-u7 chhun 1 khu khoaN3-thiN-chhan5. Chin-seng tham3-thiaN chai-iaN2, tai3-liam7 kut-jiok8 e5 chi3-chhin, m7-ai3 koh ke3-kau3. SiuN7-tioh8 Ia5-sou u7 kong2, Lang5 na7 tit-tioh8 chai5-li7 kau3 moa2 thiN-e7, lai5 sit-loh8 siN3-mia7, u7 sim2-mih8 li7-ek. Tui3 an2-ni bo5 khi2-su7, hiaN-ti7-a2 chiau3-ku7 ho5-ho2. 
  * * * 
  Chin-seng ti7 Tiong-oh8 e5 si5, le2-pai3-jit8 siong5-siong5 kap tong5-chhong chhut-goa7 pou3-to7, chin ho2 ki-hoe7. Hit-tiap8 si5-kiaN5 Moe5 Bok8-su sou2 tu3 hit-pun2 Pou3-to7-lun7, Chin-seng ia7 thak8 chin sek8, chiu7 chiong an2-ni khi3 eng3-iong7, lang5 chin ai3 thiaN. 
  Chit8-jit8 Chin-seng kap Liong2-kong hiaN, Thai3-iong5 hiaN khi3 Tai5-lam5 chhi7-goa7 Hi2-chhiu7-a2, Peh8-soaN-lun pou3-to7. Chiong png7-khok-a2 te2 kiam5 bi2-ko, tiN bi2-ko, kap Seng3-si Seng3-chheh phaiN7-leh chiu7 khi3. Hit-tiap8 teh-beh hioh-joah8, lou7-nih chin joah8. 
  Kau3 Peh8-soaN-lun e5 si5, m7-chai an2-choaN2, Chin-seng hut-jian5 pak-tou2 thiaN3, lian5 1-pou7 to be7-kiaN5. Chin-seng hit-si5 15 hoe3, oa2 80 kin. Thai3-iong5 hiaN kap Liong2-kong sian-siN, siuN7-liau2 bo5-pou7, hou7 Chin-seng to2-toa3 lou7-piN e5 chhau2-a2-pou, eng7 thou5-oan5 hou7 i kho3 pak-tou2. Na7-si7 kho3-kau3 poaN3-pou, iu5-goan5 si7 teh kan-khou2. Bo5-pou7, lou7-boe2 2-e5 chiu7 chham-siong5, chit8-lang5 aiN7 chit8-khun3. Chin-seng siuN7-tioh8 chiah toa7-han3, koh tioh8 hou7 lang5 aiN7, chin kian3-siau3, m7-ku2 jit8 beh am3, put-tek-i2 chiu7 tioh8 aiN7. Thai3-iong5 hiaN khah toa7-lang5, aiN7 khah hng7, Liong2-kong hiaN, khah e2-tng3, aiN7 khah te2, 2 e5 lun5-liu5, aiN7 kah koaN7-lau5-sam2-tih, chin koe3 be7-tit-khi3. Lou7-nih e5 lang5 na7 khoaN3-tioh8, oa3-oa3-kio3. Beh kau3-ui7 e5 si5, Chin-seng kong2, ChhiaN2 aiN7 tui3 phian-lou7 jip8-lai5, goa2 chin kian3-siau3 lah. Thai3-iong5 hiaN kong2, Ho2. Kau3-te3 e5 si5, Chin-seng se3-a2-siaN, pak-tou2 lam2-teh ka7 in 2-e5 kong2, Hou7 lin2 chin lou2-lat8, goa2 eng2-eng2 ki3-tit, m7-kaN2 be7-ki3-tit. 
  Keh-jit8 sio2-khoa2 khah-choah8 chiu7 kiah8-pit sia2-phoe, kia3-khi3 Hong7-soaN, hou7 lau7-bo2. In-ui7 chin ku2 bo5 sia2-phoe, iu7-koh chit-pang i2-keng bo5 sou2-hui3, siuN7 ai3 ka7 i kiu5 tam7-poh8. Phoe si7 kong2, Sou2-thiaN3 e5 An2-nia5 peng5-an! Chin-ku2 bo5 sia2-phoe khi3 ka7 li2 chheng2-an, m7-chai chiah-ku2 kui3-the2 u7 peng5-an a2-bo5? Na7-si7 goa2 chiah ku2..........
  Sia2 kau3-chia, siuN7 beh ka7 i kong2 chiah-ku2 pak-tou2-thiaN3, i2-keng u7 khah ho2; kho2-sioh bo5 sou2-hui3 kiaN-liau2 sia2-liau2 lau7-bo2 hoan5-lo2. Na7 beh ka7 i tho2-chiN5, i na7 bo5 chiN5; e7 hou7 i khah kek-sim, i ui7-tioh8 goa2 khi3 ti7 hng7-hng7, na7 u7 chiN5 tek-khak e7 kia3-lai5 goa2 eng7. A2! mai3-sia2! Chiu7 ti7 phoe-boe2 thiN kui2-na7 ku3 kong2, 
  Goan7 li2 gau5 chiau3-kou3 sin-the2, si7 sim sou2-goan7. <BR>1990. 9. 1 <BR>Put-siau3-ji5 <BR>Chin-seng pai3-pin2. 
  Phoe kia3 khi3 liau2, chiu7 tng2-lai5 pang5-keng, am3-chiN7 ki5-to2 Siong7-te3, kiu5 Chu2 chiau3-kou3 An2-nia5, kiu5 Chu2 khoaN3-kou3 goa2 e5 khiam3-khoeh. 
  Keh 4 jit8, hut-jian5 iu5-pian7 theh8 su-liu5-phoe lai5, koh si7 nge7-nge7 e7 phoe-long5, lai7-te2 te2 hian7-gin5 5-tiuN phio3, ia7 u7 lau7-bo2 e5 phoe, kong2, 
  Goa2 e5 kiaN2 Chin-seng siu-chai. Goa2 u7 chiap-tioh8 li2 e5 phoe, phah-sng3 li2 u7 khiam3-eng7 sou2-hui3, goa2 kia3 5-khou-gin3 hou7 li2, na7 u7 chiap-tioh8, chiah ka7 goa2 hoe5-phoe. “bian2-kiong2” chit-ku3, goa2 m7-bian2 hoan-hu3; na7-si7 tioh8 se3-ji7 chiau3-kou3 sin-the2. TaN peng5-an. 
  Chhut-goa7 e5 Lau7-bo2 kia3. 
  Chin-seng thak8-kau3 chit-ku3 chhut-goa7 e5 lau7-bo2, be7-kim3-tit bak8-sai2 ko7--loh8-lai5. I, ui7-tioh8 goa2 khi3 kau3 hiah hng7! 
  Keh 1 le2-pai3, u7-lang5 teh kio3, Chin-seng, Chin-seng ,lin2 lau7-bo2 lai5! Chin-seng thiaN-kiN3 chin hoaN-hi2, chiu7 chhut-lai5 ngia5-chih lau7-bo2, kiN3-bin7 e7 cheng5, bo2-kiaN2 be7-kim3-tit lau5-chhut hoaN-hi2 e5 bak8-sai2. Kho2-lian5 Chin-seng e5 lau-bo2, chiaN3-chhiu2 e5 bo5-mia5-chaiN2, se na5-tau5, jiam2-tioh8 tok8, soa3 hou7 i-seng thai5, thai5-liau2 koh-chai3 thai5, lou7-boe2 thai5 kau3 chhun 1-ki chng2-thau5-a2-kut kap hiah-e5 kin, ki5-u5 e5 phoe5 koah liau2-liau2. Bin7 long2 ou-ta3, sit-khi3 kui2-na7 pai2, ti3-kau3 be7 cho3-kang, chiu7 che7 hoe2-chhia tng2-lai5, siuN7-tioh8 kiaN2 ti7 Tiong-oh8, chiu7 tiau5-kang oat-lai5 khoaN3. Sui-jian5 Chin-seng si7 15 hoe3, iau2-ku2 Chi3-khin5 thiaN i na2-chun7 thiaN3 se3-han3 e5 gin2-na2, ti7 chhia-thau5 be2-to2 1-pau ho2-chiah8 e5 moa5-chi5, eng7 chit8-chhiu2 theh8-lai5 hou7 Chin-seng, in-ui7 iau2 chit8-chhiu2 eng7 ho2-tai2 pak8--teh, tiau3-ti7 heng-cheng5. KiN3-bin7 e5 si5, chiau3-ku7 kio3, Gong7-kiaN2, li2 u7 peng5-an bo5? Chin-seng khoaN3 lau7-bo2 siau-san2 e5 bin7, thang3-thiaN3 e5 chhiu2, iau2-ku2 thiaN3-kiaN2 kau3 an2-ni, sim-koaN hui-siong5 kam2-kek. Chiu7 in3 chit8-ku3, Siong7-te3 chiau3-kou3 goa2. 
  Kong2 liau2, Chin-seng chiu7 chhoa7 It-iong5 lai5 bian7-hoe7, ka7 i kong2, Siong7-te3 the3 goa2 pi7-pan7 sin sio2-ti7 chiu7-si7 i. Lau7-bo2 hoaN-hi2 kau3 be7-kou3-tit. Beh tng2-khi3 e5 si5, ka7 in kong2, Lin2 2-e5 tioh8 saN-thiaN3. In3 kong2, Ho2, Li2 taN tng2-khi3, tioh8 koaN2-kin2 hou7 i-seng kou5 hou7 ho2, bian2-tit goan2 ti7-chia teh hoan5-lo2. SaN-si5 chiu7 khi3. Chin-seng kap It-iong5, sang3 i chhut-mng5, chiaN3 chhin-chhiuN7 si kong2, 
  Chin-seng chai7-oh8, si5-siong5 pou3-to7, <BR>Liong2-kong, Thai3-iong5 cho3-tin7; <BR>Kan-khou2 hu5-chou7, an-sim oa2-kho3, <BR>ThiaN3-thang3-ai3 kong2 be7-chin7. <BR>Sin-khu loan2-jiok8 sim-sin5 iong2-kiaN7, <BR>HiaN-ti7 saN-thiaN3 hu5-chhi5; <BR>Lau7-bo2 thiaN3-kiaN2, jim2-siu7 thang3-thiaN3, <BR>Kiam2 bo5 tioh8 ki3-liam7 I? 
  19 Chin-seng goa2 bat--I 
  Chi3-khin5 tng2-khi3 liau2-au7, liau5-a2-si7, thiaN3 chhiu2 chiu7 ho2. 
  Chit8-jit8 u7 chit8-e5 seN-hun7-lang5, tui3 goa7-bin7 chiu7 jip8-lai5. Mng7 i kong2, Peng5-iu2 to2-ui7 lai5? Kong2, Goa2 tiam3 Tai5-lam5-chhi7, teh cho3 pian7-hou7-su7 e5 thong-ek8, goa2 iu5-goan5 si7 pai3 Siong7-te3 e5 lang5. Chi3-khin5 koh mng7 i kong2, Goan2 Chin-seng ti7 Sin-lau5 thak8 Tiong-oh8. I chek-si5 chaN3-oe7 kong2, A7, Tiong-oh8, Toa7-oh8, goa2 siong5-siong5 khi3 chhit-tho5, Chin-seng hiaN, goa2 ia7 bat--i. Chi3-khin5 koh kong2, Goan2 chia u7 chit8-e5 khi3 thak8 Toa7-oh8, ho7-cho3 Chin-siong5, li2 bat khi3 chhoe7 i thit-tho5 a2-bo5? Kong2, Chin-siong5 hiaN kap goa2 chin sek8-sai7. 
  Hit-si5 Chi3-khin5 tu2-tioh8 sio2-ti7 chit8-te3 giap8 teh teng-ki3 boe7 ho2-se3, thiaN-tioh8 i toa3-ti7 pian7-hou7-su7 e5 sou2-chai7, tai7-chi3 un2-tang3 chin chai, koh thiaN i si7 sek8-sai7 peng5-iu2, siuN7 ai3 pai3-hau7 i, chiu7 mng7 kong2, U7 chit8-lang5, siN3 Khou2, khi3 hou7 siN3 Lau5 chio, ke-kah piN3 siN3 Lau5; na7-si7 chit-pai2 tng7-tioh8 siN3 Khou2 chit8-te3 giap8 beh siong-siok8, kong2 i i2-keng siN3 Lau5, teh teng-ki3 be7 loh8. Che m7-chai u7 hoat-tou7 a2-bo5? Hit-e5 lang5 sui5-si5 in3, Ha3, he2 khoai3-khoai3. Chi3-khin5 thiaN-tioh8 an2-ni, chiu7 hoan-hu3 khi3 be2 te5-piaN2, hit-am3 pan7 chheN-chhau lai5 khoan2-thai7 i, ng3-bang7 beh pai3-thok i. 
  Hit-am3 si7 pai3-6, Chin-siong5-kun tui3 Toa7-oh8 tng2-lai5, chiu7 lai5 beh chhoe7 Chheng-liu5 chhit-tho5. Jip8 chhu3, hit-e5 lang5 mng7 kong2, Chit-e5 Sian-siN sim2-mih8 toa7-mia5? Chheng-liu5 chin ki5-koai3, thau5-tu2-a2 i kong2 kap Chin-siong5 hiaN chin sek8-sai7, chaiN2-iuN7 m7-bat i. Chin-siong5-kun chiu7 ka7 Chi3-khin5 thong-ti, kin-me5 tioh8 se3-ji7, goa2 khoaN3 chit-e5 si7 chhat8. 
  I2-keng chiah8-pa2, beh le2-pai3, chiu7 chhiaN2 i cho3 chu2-li2, in-ui7 si7 pai3-6 me5, tioh8 gim5 to2-chit8-siu2, na7 kah-si7 sin3-Chu2 e5 lang5, kiam2 m7-chai. Chheng-liu5 chhiaN2 i hian pai3-6 am3 e5 si, chit8-pun2 peng2-thau3-thau3, peng2 long2 bo5, lou7-boe2 beh chhiaN2 i ki5-to2, ia7 ki5-to2 bo5-lou7-lai5. Tui3 an2-ni ku-kha so5-chhut-lai5. Hit-me5 Chi3-khin5 kap Chheng-liu5 kui-me5 m7-kaN2 khun3, chiong chhiuN-a2, siang-gan2, pi7-pan7 ti7 bin5-chhng5-thau5, i na7 tiam7-tiam7, chiu7 pian7 pa7; na7 chok-koai3, chiu7 beh kap i kiat chit8-e7 seN-si2 leh. 
  Kai-chai3 thiN-kng tiam7-tiam7, long2 m7-kaN2 ngiauh8. Tu2-tioh8 Chin-siong3-kun, chio Chheng-liu5 beh khi3 Sin-chhi7 le2-pai3 kong2 to7-li2, ia7 soa3 chio i khi3. Khi3 beh kau3 e5 si5, ka7 in 2 e5 kong2, Lin2 seng kiaN5, goa2 toe3-au7 liam5-piN lai5. I siuN7 beh to5-chau2, chiu7 bun3 tui3 chia3-hng5 jip8-khi3, bo5 koh chhut-lai5, Chheng-liu5 toa3-hia tan2 chin ku2 long2 bo5 chhut-lai5, m7-chai i tui3-to2 khi3. He2, bo5-poh! Sat-tan3 teh siau3-siuN7 lan2 e5 leng5-hun5, ia7-si7 an2-ni. He2, gui5-hiam2! Tioh8 kin2-sin7! Kau3 pai3-6 Chin-seng tng2-lai5, lau7-bo2 mng7 i kong2, Tai5-lam5 hu2-siaN5, u7 1-e5 pian7-hou7-su7 e5 thong-ek8, kong2-si7 li2 e5 peng5-iu2, kiam2 u7-iaN2? Chin-seng kong2, Bo5-iaN2-bo5-chiah. 
  20 Goa2 Sou2 thiaN3 e5 Hak8-seng ah! 
  Keh-ni5 4-goeh8, hak8-hau7 kai2-cho3 3 hak8-ki, Chi3-khin5 chiu7 siat-hoat beh hou7 It-chu2 ah khi3 thak8 Lu2-oh8, pat8-jit8 beh phit-phoe3 Chin-seng, khi3 cho3 thoan5-to7, si7 khah u7-hap8. Chin-seng khoaN3-kiN3 lau7-bo2 khiam7-tng5 neh-tou7, ui7-tioh8 i e5 it-seng lai5 ke-ek8, chhian-lo2-ban7-khou2; na7 beh chiau3 3 ni5 cheng5 e5 su-siuN2, m7-tihN8 It-chu2, kiaN-liau2 khut-tioh8 lau7-bo2 e5 sim-chi3, hou7 i siu7-khi3. SiuN7-tioh8 Ia5-sou hau3-sun7 pe7-bo2 chit-ku3, ka-ti7 teh siuN7: U7-sun7, chiah u7-hau3, sun7-than3 si7 iu2-hau3 e5 pin5-ku3. SiuN7-liau2 chiu7 kai2-koat: It-chu2 ah, sui-jian5 bo5 goa2 e5 ian5, goa2 taN kheng2 jin7 i cho3 bi7-hun-chhe, It-chu2 ah jip8 Lu2-oh8, hit-si5 si7 Ai3-chu2 sian-siN teh cho3 hau7-tiuN2. 
  * * * 
  Ne2-luh sang3 cho3 Tiong-oh8 hau7-tiuN2 e5 si5, chin thiaN3-sioh hak8-seng, hak8-seng ia7 chin keng3-tiong7--i. Tak8-ni5 ti7 ni5-boe2, cheng3 hak8-seng chiu7 cho3 nau7-jiat8 ka7 i cho3 siN-jit8. Ti7 hau7-tiuN2 e5 lau5-cheng5, chhai7 chheng5-siaN5, siaN5-teng2 sia2 4 ji7 SIU7-PI2-LAM7-SAN ; siaN5 e5 liong2-peng5-piN, khan ki5-a2, sng3 ia7-si7 chin sui2; me5-si5 tiam2 teng-a2-hoe2, kng-tam-tam, chin lau7-jiat8. Chit-e5 chiok-ho7 e5 chheng5-siaN5, si7 ti7 Lu2-oh8 e5 tui3-bin7, ia7-kan lu2-hak8-seng kui-tin7 chhut-lai5 khoaN3, o-lo2 chin sui2, kong2, Tiong-oh8 hak8-seng chin khiang3. 
  ThiN-kng hak8-seng khi3 sun5 hiah-e5 mih8, in-ui7 tang3-lou7, hiah-e5 tou5 kap ki5, u7 tou3-tam5, chiu7 khioh-ti7 chhau2-pou lai5 phak8. Hak8-seng khi3 thak8-chheh e5 si5, tu2-tioh8 lu2-hak8-seng chhut-lai5, chiu7 chiong hiah-e5 tou5 siu-siu khi3 lai7-bin7 un5-a2 khoaN3. O7-ho3! Tiong-oh8 hak8-seng lai5 chhoe7-bo5, phak-sng3 Lu2-oh8 hak8-seng theh8-khi3, sai2 toa7 haN2, sia2-to2 chit8-tiuN phoe, oe7 si7 kong2, 
  Lu2-oh8 hak8-seng peng5-an. 
  Goan2 e5 ang-a2-tou5 chin-chai si7 lin2 tiong-kan u7 lang5 am3-cheN7 theh8-khi3 khoaN3. Han7 lin2 3-jit8 lai7, na7 bo5 lai5 heng5, tek-khak m7-pang3 lin2 soah. 
  Peng5-an. <BR>1911. 11. <BR>Tiong-oh8 hak8-seng sia2. 
  Chit-tiuN phoe, phai3 chit8-e5 hak8-seng theh8-khi3 he7-ti7 in e5 chhiuN5-a2 lai7, keh-jit8 na7-tiaN7, kui-thah8 e5 ang-a2-tou5 chiu7 hian3-chhut, he7-ti7 chheng5-siaN5 piN e5 lian2-bu7-kha. 
  * * * 
  Keh kui2 le2-pai3 si7 ku7-lek8 teh-beh koe3-ni5. Hit-tiap8 Ne2-luh-sang3 bak8-chiu thiaN3, chin siong-tiong7, lim5-si5 oaN7 Tiong-sim sian-siN cho3 hau7-tiuN2. 
  Hit-si5 ti7 Lu2-oh8 u7 kui-ki2, kiN3-na7 beh kia3-phoe, tioh8 keng-koe3 sia3-kam koe3-khoaN3, chiah e7-tit kia3-khi3. U7 chit8-e5 hak8-seng in-ui7 teh siuN7 bo5-ai3 thak8, am3-chiN7 sia2-phoe tng2-khi3, tui3 si7-toa7-lang5 chham-siong5, hit-tiuN phoe bo5 hou7 sian-siN khoaN3, si7 kia3 chit8-e5 peng5-iu2 e5 sio2-ti7 theh8 chhut-khi3 kia3. Hit-e5 peng5-iu2 mia5-kio3 Giok8-chu2, i e5 sio2-ti7 teh thak8 Tiong-oh8, mia5-kio3 Soat-long5, si7 kap Chin-seng siang7-lian5. 
  Keh-kui2-jit8 hit-e5 m7-ai3 thak8 e5 hak8-seng, in chhu3 hoe5-phoe lai5, si7 kong2, Goa2 u7 chiap-tioh8 li2-e5 phoe, kong2 li2 m7-ai3 thak8 e5 su7......Sian-siN khui-tioh8 chit-tiuN phoe, chiu7 kio3 hit-lang5 lai5 mng7, Li2 teng2-jit8 chaiN2-iuN7 sia2-phoe tng2-khi3, bo5 hou7 sian-siN koe3-khoaN3? In3 kong2, Bo5. Sian-siN kong2, Li2 m7-thang peh8-chhat8, chit-tiuN li2 khoaN3-mai7, lin2-chhu3 e5 lang5, kong2 u7 chiap-tioh8 li2 e5 phoe, teh siuN7 beh the3-oh8; chaiN2-iuN7 li2 kong2 bo5? I tiam7-tiam7 bo5-oe7 thang in3. Sian-siN kong2, taN tioh8 ka7 goa2 kong2, li2 e5 phoe si7 kia3 saN2-lang5 khi3 kia3? In3 kong2, kia3 Giok8-chu2. Sian-siN kong2, An2-ni ho2, khi3 kio3 Giok8-chu2 lai5. 
  Giok8-chu2 m7-chai thau5-thiN, sian-siN mng7 i, Li2 siaN2-su7 ka7-lang5 am3-cheN7 khi3 kia3-phoe? Kong2 Goa2 bo5. Sian-siN kong2, siaN-su7 khi-phian3 goa2? Chit-tiuN phoe kong2, 
  “Goa2 u7 chiap-tioh8 li2 e5 phoe.” 
  An2-ni hit-tiuN phoe, i kong2 si7 li ka7 i theh8-khi3 kia3, chaiN2-iuN7 bo5? A2! Sian-siN goa2 bo5, he-si7 goan2 sio2-ti7 teng2-jit8 lai5 chhoe7--goa2, sun7-soa3 hou7 i theh8-khi3. Sian-siN kong2, Ho2, au7-pai2 tioh8 se3-ji7. 
</CL>
<HL>

18疼痛 e5 目屎 
中學三年，真聲e5老母ti7南路為著子teh讀冊，iau2 teh 紗林投做苦工。這tiap8真聲染著慢性赤痢，過了6月日，就近kai3濟醫生，攏無功效，連馬醫生也食be7行。但是真聲雖然是大病，iau2-ku2逐日接續讀冊，伊e5面直直青，伊e5腳直直軟。Teh教國語e5 Sam-tai5先生，勉勵伊著停睏較好。但是真聲應講，所疼我e5老母ti7遠遠teh為著我做工，我若停睏，是伊e5著磨空空。先生聽伊an2-ni講，無koh叫伊歇睏。 
真聲e5放血經過6月日久，西醫漢藥食得著，但是be7好，人就報伊食金線蓮、thih-be2邊、鳳尾草。真聲就去chhoe7，khau來choaN，無錢thang買急燒仔就去拾牛乳罐仔，洗le2-teh，就ti7灶腳teh choaN。Tiau5-ki伯teh做總舖真好禮，就ngeh火炭hou7伊。草藥頭一下滾真gau5 phu7，真聲驚了扑損，就空手緊me2 ka7伊捧，無扑算連續phu7，致到2手燙kah紅kong3-kong3，直直腫。校長叫伊去hou7 馬醫生糊，就買一張單2-chiam錢。可惜馬醫生見面就問，你甚物病？真聲就舉手hou7伊看，馬醫生看了，講，無病，無病，就ka7 sak去邊仔，連2-chiam錢e5單仔續jiok8 tho2-kak8，做伊看別人。真聲看著馬醫生e5無情，一時be7禁tit流目屎。轉來學內，校長問講，甚物事誌？真聲m7愛講。校長掠準是身體虛弱teh艱苦就轉去，koaN7了一罐Kai2-pek-lek8 e5麥芽膏hi油來，叫講，真聲，你m7-thang煩惱，這罐你著食，就會勇。校長po-so真聲，那準teh io細漢e5囡仔。想著校長e5疼痛，煞be7記tit馬醫生e5無情。 
隔幾若禮拜，真聲去朋友hia thit-tho5，問真聲thai3會面黃黃，伊就ka7伊講理由。朋友名叫追金哥，一下就講，Ha2，阮hit個囡仔，hiah ku2仔猶原赤痢，pun3頭pun3尾攏kaN5血，kai3久攏be7好，chhau3-khiau2 1個先生，開倒一帖那牛藥，食2 帖na7-tiaN7，好離離。真聲真歡喜，問追金哥是甚物好藥。講，Ta3！Ki-chian5 1錢，Kui-boe2 2錢，Chi2-khak 1錢，peh8-chiok 1錢，Pin5-nng5 1錢，Lo5-pok8 1錢，甘草7分。 
總是你較大漢，扑算各項加一半，敢會用tit，tu2-chio7-hoa3，食看覓，會好ma7 ku2-kaN2。真聲ka7伊說謝，就轉來學nih kheng5錢袋仔，就偆 8-sian2錢，即時去拆藥，佳哉抵仔好。轉來猶原用牛乳罐仔來choaN。那choaN那想，kan-ta 8-sian2錢拆1帖藥，若食較好，beh koh拆，無錢beh an2-choaN2。A2！無要緊，食了chiah打算。ChoaN好e5時，就ka7 lim--落-去，到明仔再看覓。E5！有差neh！就koh choaN藥渣。隔日ka7看。E5！Iau2小可na7-tiaN7，今beh按怎？無錢thang koh拆，就koh choaN一遍e5藥渣。隔日ka7看，果然齊全好。Ha2，ha2，小可錢治大症。真聲真歡喜，就跪落感謝上帝。 
* * * 
Hit時ti7中學有1個真心適e5學生，比真聲較低年，因為伊真古錐，名叫一陽sang3，學生伴真疼--伊。 
一日真聲teh想，我beh chhian2有1個小弟親像伊，我就真歡喜。兄哥清流是像父無像母，伊e5心肝奸詐，伊e5腳手貧憚。因為2年前chhoan3單事件，永無be7記tit。想著有兄若無兄，也無小弟小妹，kan-ta 偆我單單一 ko5，beh怎樣？想著家己chiah lam2身，設使若較早受主召--去，我e5老母beh怎樣？伊的確親像雅各講，白頭毛淒慘kui-bong7。真聲想了忽然間目屎煞ko7--落-來。一時想倒轉，聖冊有記講，耶穌講，「甚物人會用掛慮hou7性命加長一刻久ah！.......今仔日e5掛慮，著掛慮ti7今仔日就夠額。」就想著現時ti7這學內，無甚物知己e5朋友，thang相安慰相幫贊。這個古錐e5一陽sang3，不止合我e5心lah，beh是我e5小弟，我就心滿意足lah。在早關公、張飛、劉備，桃園3結義，hit 3個人結拜兄弟，in e5心肝是宛然三位一體；我若會得 kap 一陽sang3結做義兄、義弟，hit個歡喜m7知偌大！總是我無權利thang命令伊著做我e5小弟，也be7得隨時要求做兄弟。A2 m7知ti7時。
想了隔幾若日，一陽sang3來chhoe7真聲thit-tho5，真聲真歡喜。就問伊，家內父母iau2 ti7-teh無？一陽講，老父早早hou7土匪扑死，老母iau2 ti7-teh，1個兄是像母無像父，iau2有2個阿姊；也真聲兄你e5父母iau2有無？真聲講，老父我4歲就過世，老母ti7-teh，偆伊e5 像父無像母e5兄na7-tiaN7。一陽講，Tu2好kah an2-ni，he2真扺好。真聲講，HouN3 thai2 chiah 扺好。就ka7伊講，一陽sang3我bat你e5心肝，真久就想beh kap 你交陪，但是無機會。一陽講，真歡喜，我也真欣慕你e5性情，我早早就bat你。真聲講，你beh tui3 佗位bat我？講，我ti7厝nih e5時，ti7小學hit個純正先生有ka7我講。真聲講，Ha3，ha3，2年前我也是伊e5學生，今仔日伊也是我e5先生。一陽講，一日為師，終身為父。真聲講，著，無錯。真聲ah，聖冊講，兄弟幫贊緊急e5患難這句我這tiap8真愛聽。一陽講，是，beh設使你是我e5兄弟，我就真佳哉。真聲講，豈敢，設使得著你做我e5兄弟我真正得意。真聲這句話，極簡單，伊看一陽sang3 e5款也親像心投意合，才好膽發出這句話，m7知會失敗抑be7！但是一陽sang3 toe3嘴應講，真好，我久久也teh想。真聲講，你thai3也teh想？一陽講，我e5老母有番咐，ti7學內若有知己e5朋友，thang kap 伊結做兄弟；阮e5純正先生也有講，伊也 kap 一心先生結做義兄義弟。真聲講，純正先生伊也真疼我；an2-ni是上帝e5旨意備辦。一陽sang3講，今咱ti7上帝e5面前立約，嘴講就是。真聲講，今我認你做兄弟，無較輸親親e5小弟。一陽sang3講，今我認你做阿兄。一時講了真熱，真聲歡喜到流目屎。就講，今咱結做兄弟，著怎樣相款待？一陽sang3講，你我，想看覓，逐家暗chiN7寫ti7紙，來相比，看所想是甚物？真聲講，真著。講煞，二個就舉鉛筆用白話字來寫。已經寫好就hian3做夥來看，真奇怪，宛然古早70人teh翻譯聖經，雖然無像房間，iau2-ku2所翻譯相同。真聲 kap 一陽所寫e5，thi2開一下看攏無各樣，就是： 
1.著相替祈禱。<BR>2.著相幫贊。<BR>3.著相疼痛。 
真奇怪，同心到an2-ni，歡喜到be7顧tit。Tui3 hti日起，兄弟成立，贏過桃園三結義e5交陪。雖然無親像古早ka7 指頭仔滴血ti7酒nih，逐家來lim 誠做契約；iau2-ku2真聲 kap 一陽伊e5心神相結連，伊e5親愛是贏過in，無較輸親兄親弟。真聲問講，一陽sang3，咱e5立約效力到佗位？應講，到親族到永遠。真聲講，實在是an2-ni。Tui3 hit-tiap8二人真正是兄弟lah。就隨時寫批轉去報序大人知，真聲e5老母 kap 一陽e5阿娘，看著批真歡喜，講，今，我加1個子lah！
* * * 
一日清流來中學chhoe7真聲，ka7伊講，咱羊仔尾hit 3、4坵園登記be7好勢，登記所講著ai3你e5印仔才會用tit。Beh叫你做夥來去，你是teh讀冊；抑無，你e5印仔我提--來-去就好。真聲問，是甚物be7好勢？應講，是ai3 siong-siok8登記，hou7咱兄弟仔2個攏有份。真聲聽著有理，就將印交代伊去。 
可惜清流是來瞞騙真聲e5印仔，出去隨時將祖公所放e5田園去變賣，只有偆一坵看天田。真聲探聽知影，帶唸骨肉e5至親，m7愛koh計較。想著耶穌有講，人若得著財利到滿天下，來失落性命，有甚物利益。Tui3 an2-ni無起事，兄弟仔照舊和好。 
* * * 
真聲ti7中學e5時，禮拜日常常 kap 同窗出外佈道，真好機會。Hit-tiap8時行梅牧師所著hit本佈道論，真聲也讀真熟，就將an2-ni去應用，人真愛聽。 
一日真聲 kap Liong2-kong兄，泰洋兄去台南市外喜樹仔，白山崙佈道。將飯khok仔te2鹹米糕、甜米糕， kap 聖詩聖冊揹leh就去。Hit-tiap8 teh-beh歇熱，路nih真熱。 
到白山崙e5時，m7知an2-choaN2，真聲忽然腹肚疼，連一步都be7行。真聲hit時15歲，倚80斤。泰洋兄 kap Liong2-kong先生，想了無步，hou7真聲倒toa3路邊e5草仔埔，用塗丸hou7伊靠腹肚。但是靠到半晡，猶原是teh艱苦。無步，路尾2個就參詳，一人aiN7一khun3。真聲想著chiah大漢，koh著hou7人aiN7，真見笑，m7-ku2日beh暗，不得已就著aiN7。泰洋兄較大人，aiN7較遠，Liong2-kong兄，較矮tng3，aiN7 較短，2個輪流，aiN7 到汗流sam2滴，真過be7得去。路nih e5人若看著，oa3-oa3叫。Beh到位e5時，真聲講，請aiN7 tui3 偏路入來，我真見笑lah。泰洋兄講，好。到te3 e5時，真聲細仔聲，腹肚攬teh ka7 in 2個講，Hou7 lin2真勞力，我永永記得，m7敢be7記tit。
隔日小可較choah8就舉筆寫批，寄去鳳山，hou7老母。因為真久無寫批，iu7-koh這pang已經無所費，想愛ka7伊求淡薄。批是講，所疼e5阿娘平安！真久無寫批去ka7你請安，m7知chiah久貴體有平安抑無？但是我chiah久..........
寫到chia，想beh ka7伊講chiah久腹肚痛，已經有較好；可惜無所費驚了寫了老母煩惱。若beh ka7伊討錢，伊若無錢；會hou7伊較激心，伊為著我去ti7遠遠，若有錢的確會寄來我用。A2！Mai3寫！就ti7批尾添幾若句講，
願你gau5照顧身體，是心所願。<BR>1990.9.1 <BR>不肖兒<BR>真聲拜稟。 
批寄去了，就轉來房間，暗chiN7祈禱上帝，求主照顧阿娘，求主看顧我e5欠缺。 
隔4日，忽然郵便提su-liu5批來，koh是硬硬會批囊，內底te2現銀5張票，也有老母e5批，講，
我e5子真聲收知。我有接著你e5批，扑算你有欠用所費，我寄5箍銀hou7你，若有接著，才ka7我回批。「勉強」這句，我m7免番咐；但是著細膩照顧身體。今平安。
出外e5老母寄。 
真聲讀到這句出外e5老母，be7禁tit目屎ko7--落-來。伊，為著我去到hiah遠！ 
隔一禮拜，有人teh叫，真聲，真聲，lin2老母來！真聲聽見真歡喜，就出來迎接老母，見面e5情，母子be7禁tit流出歡喜e5目屎。可憐真聲e5老母，正手e5無名指，紗林投，染著毒，煞hou7醫生thai5，thai5了koh再thai5，路尾thai5到偆一支指頭仔骨 kap hiah-e5筋，其餘e5皮刮了了。面攏烏ta3，失氣幾若擺，致到be7做工，就坐火車轉來，想著子ti7中學，就刁工越來看。雖然真聲是15歲，iau2-ku2至勤聽伊那準疼細漢e5囡仔，ti7車頭買倒一包好食e5麻糬，用一手提來hou7真聲，因為iau2一手用ho2-tai2 縛--teh，tiau3-ti7胸前。見面e5時，照舊叫，憨子，你有平安無？真聲看老母消瘦e5面，痛疼e5手，iau2-ku2 疼子到an2-ni，心肝非常感激。就應一句，上帝照顧我。
講了，真聲就chhoa7一陽來面會，ka7伊講，上帝替我備辦新小弟就是伊。老母歡喜到be7顧tit。Beh轉去e5時，ka7 in講，Lin2 2個著相疼。應講，好，你今轉去，著趕緊hou7醫生糊hou7好，免得阮ti7-chia teh煩惱。相辭就去。真聲 kap 一陽，送伊出門，正親像詩講，
真聲在學，時常佈道，<BR>Liong2-kong、泰洋做tin7；<BR>艱苦扶助，安心倚靠，<BR>疼痛愛講be7盡。<BR>身軀軟弱心神勇健，<BR>兄弟相疼扶持；<BR>老母疼子，忍受痛疼，<BR>敢無著紀念伊？ 
19真聲我Bat--伊 
至勤轉去了後，liau5仔是，疼手就好。 
一日有1個生分人，tui3 外面就入來。問伊講，朋友佗位來？講，我tiam3台南市，teh做辯護士e5通譯，我猶原是拜上帝e5人。至勤koh問伊講，阮真聲ti7新樓讀中學。伊即時chaN3話講，A2！中學、大學，我常常去chhit-tho5，真聲兄，我也bat--伊。至勤koh講，阮chia有1個去讀大學，號做真祥，你bat去chhoe7伊thit-tho5抑無？講，真祥兄 kap 我真熟悉。
Hit時至勤抵著小弟一塊業teh登記be7好勢，聽著伊toa3-ti7辯護士e5所在，事誌穩當真知，koh聽伊是熟悉朋友，想ai3拜候伊，就問講，有一人，姓許，去hou7姓劉招，ke-kah變姓劉；但是這擺tng7著姓許一塊業beh siong-siok8，講伊已經姓劉，teh登記be7落。Che m7知有法度抑無？Hit個人隨時應，Ha3，he2快快。至勤聽著an2-ni，就吩咐去買茶餅，hit暗辦chheN-chhau來款待伊，向望beh拜託伊。 
Hit暗是拜6，真祥君tui3 大學轉來，就來beh chhoe7清流chhit-tho5。入厝，hit個人問講，這個先生甚物大名？清流真奇怪，頭抵仔伊講 kap 真祥兄真熟悉，怎樣m7-bat伊。真祥君就ka7至勤通知，今暝著細膩，我看這個是賊。 
已經食飽，beh禮拜，就請伊做主理，因為是拜6暝，著吟佗一首，若kah是信主e5人，敢m7 知。清流請伊掀拜6暗e5詩，一本peng2-thau3-thau3，peng2攏無，路尾beh請伊祈禱，也祈禱無路來。Tui3 an2-ni龜腳趖出來。Hit暝至勤 kap 清流歸暝m7敢睏，將鎗仔、雙眼，備辦ti7眠床頭，伊若恬恬，就便罷；若作怪，就beh kap 伊kiat一下生死leh。 
佳哉天光恬恬，攏m7敢ngiauh8。抵著真祥君，招清流beh去新市禮拜講道理，也續招伊去。去beh到e5時，ka7 in 2個講，Lin2先行，我toe3後liam5-piN來。伊想beh逃走，就bun3 tui3 蔗園入去，無koh出來，清流toa3-hia等真久攏無出來，m7知伊tui3 佗去。He2，無poh！撒旦teh數想咱e5靈魂，也是an2-ni。He2，危險！著謹慎！到拜6真聲轉來，老母問伊講，台南府城，有1個辯護士e5通譯，講是你e5朋友，敢有影？真聲講，無影無跡。
20我所疼 e5 學生ah！ 
隔年4月，學校改做3學期，至勤就設法beh hou7乙子仔去讀女學，別日beh匹配真聲，去做傳道，是較有合。真聲看見老母儉腸neh肚，為著伊e5一生來計畫，千勞萬苦；若beh照3年前e5思想，m7-tihN8乙子，驚了khut著老母e5心志，hou7伊受氣。想著耶穌孝順父母這句，家己teh想：有順，chiah有孝，順趁是有孝e5憑據。想了就解決：乙子仔，雖然無我e5緣，我今肯認伊做未婚妻，乙子仔入女學，hit時是Ai3-chu2先生teh做校長。 
* * * 
Ne2-luh sang3做中學校長e5時，真疼惜學生，學生也真敬重--伊。逐年ti7年尾，眾學生就做鬧熱ka7伊做生日。Ti7校長e5樓前，chhai7 chheng5城，城頂寫四字壽比南山；城 e5兩爿邊，牽旗仔，算也是真sui2；暝時點燈仔火，光tam-tam，真鬧熱。這個祝賀e5 chheng5城，是ti7女學e5對面，夜間女學生歸tin7出來看，o-lo2真sui2，講，中學學生真khiang3。
天光學生去巡hiah-e5物，因為凍露，hiah-e5圖 kap 旗，有tou3-tam5，就拾ti7草埔來曝。學生去讀冊e5時，抵著女學生出來，就將hiah-e5圖收收去內面勻仔看。O7-ho3！中學學生來chhoe7無，扑算女學學生提去，sai2大haN2，寫to2一張批，話是講，
女學學生平安。 
阮e5尪仔圖真知是lin2中間有人暗cheN7提去看。限lin2 3日內，若無來還，的確m7放lin2煞。
平安。<BR>1911.11. <BR>中學學生寫。 
這張批，派1個學生提去下ti7 in e5牆仔內，隔日na7-tiaN7，歸疊e5尪仔圖就獻出，下ti7 chheng5城邊e5蓮霧腳。 
* * * 
隔幾禮拜是舊曆teh-beh過年。Hit-tiap8 Ne2-luh-sang3目珠疼，真傷重，臨時換忠心先生做校長。 
Hit時ti7女學有規矩，見若beh寄批，著經過舍監過看，才會tit寄去。有1個學生因為teh想無愛讀，暗chiN7寫批轉去，tui3 序大人參詳，hit張批無hou7先生看，是寄1個朋友e5小弟提出去寄。Hit個朋友名叫玉子，伊e5小弟teh讀中學，名叫雪郎，是 kap 真聲像年。 
隔幾日hit個m7愛讀e5學生，in厝回批來，是講，我有接著你e5批，講你m7愛讀e5事.......先生開著這張批，就叫hit人來問，你頂日怎樣寫批轉去，無hou7先生過看？應講，無。先生講，你m7通白賊，這張你看覓，lin2厝e5人，講有接著你e5批，teh想beh退學；怎樣你講無？伊恬恬無話thang應。先生講，今著ka7我講，你e5批是寄啥人去寄？應講，寄玉子。先生講，An2-ni好，去叫玉子來。
玉子m7知頭天，先生問伊，你啥事ka7人暗chiN7去寄批？講我無。先生講，啥事欺騙我？這張批講，
「我有接著你e5批。」
An2-ni hit張批，伊講是你ka7伊提去寄，怎樣無？A2！先生我無，he是阮小弟頂日來chhoe7--我，順續hou7伊提去。先生講，好，後擺著細膩。
</HL>