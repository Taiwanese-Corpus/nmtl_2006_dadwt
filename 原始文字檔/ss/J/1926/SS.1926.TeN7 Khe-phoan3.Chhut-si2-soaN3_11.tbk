<CL>
  Chin-seng ti7-hia kou3--i. I2-keng khah ho2, nng3-chhut si2-soaN3, Chin-seng e5 toa7 kiaN2 kong2, Ou-to2-sang3 goa2 ia7 ai3 khi3 khoaN3 A-chek. Chin-seng kong2, Ho2, chiu7 chhoa7 i khi3, ia7 toa3 chin-che7 pha7-na2-pah cho3 tan2-lou7. It-iong5 thiaN-kiN3 u7 pha7-na2-pah, kui2-na7 goeh8-jit8 m7-bat chiah8, sim siuN7 ai3. Chi3-khin5 m7-kheng2, kiaN-liau2 taN-chiah ho2, chiah8-liau2 bo5-poh. It-iong5 kou-chiaN5, chit8-tiau5 hou7 i phiN7 chiu7 ho2 chiu7 theh8 hou7 i, toa3 hia kou3, kiaN i chiah8-loh8-khi3. Chin-seng teh siuN7 tu2-a2 tit-kiu3 e5 lang5, i e5 him-bou7 to7-li2, iau chhui3-ta ia7 chhin-chhiuN7 an2-ni. Hiah-e5 bo5 peN7 e5 lang5, khoaN3-tioh8 ho2-chiah8 e5 mih8, bo5-saN2 cheng-choah8, sin3-Chu2 khah-ku2 e5 lang5, khoaN3 Chin-li2 bu7-bu7-phu2-phu2 ia7-si7 an2-ni. 
  Keh-jit8 thiaN-kiN3 beh cho3 hong-thai, Chin-seng kap se3-kiaN2 chiu7 beh tng2-lai5, tu2-tioh8 loh8 toa7-hou7, kau3 Pat-lok8-khe, khe-lau5 kau3 hoe2-chhia kio5 lau5-lau5-khi3, chit8-chiah pai5, 2-lang5 theN, hong-thai ki3-ki3-kio3, khe-chui2 hoa3-hoa3-hau2, chui2-se3 chin hiong5, Chin-seng kap se3-kiaN2 hiam2-a2 peng2-pai5 sang3 seN3-mia7. I2-keng an-jian5 koe3-khe, jit8 i2-keng am3, Chin-seng bo5-saN2 khoaN3-kiN3 lou7, chiu7 hou7 se3-kiaN2 che7 chu7-choan2-chhia e5 hoaiN5-koaiN, lai5 cho3 un7-choan2, chi2-si7 chiaN3-peng5 to3-peng5, pun2-sin chiau3-ku7 che7-chhia, soa3 lap hou7 i kiaN5, 2-e5 pe7-kiaN2 saN-kap chin3-heng5, chiu7 peng5-an kau3 chhu3. Liau2-au7 Chin-seng khoaN3 chit-e5 hong-hoat be7 bai2, moe2-pai2 na7 beh ia7-kan pou3-to7, chiu7 chio i e5 se3-kiaN2 saN-kap che7-chhia. Pe7, cho3 hoat-tong7-ki; kiaN2, cho3 un7-choan2-chhiu2, se3-kan han2-iu2. 
  33 Chho3-Gou7 E5 Heng5-Li2 
  1923 ni5 12-goeh8 25-me5, ti7 Soa-to2 kau3-hoe7 u7 cho3 Kiu3-chu2-tan3 Chiok-ho7-hoe7; keh-ni5 chiaN2-goeh8-chhe ti7 Peng5-to2 u7 sin chhiaN3 bok8-su; sun7-soa3 chiok Seng3-tan3, Chin-seng chiu7 chhoa7 Soa-to2 chit8-tin7-a2 Chu2-jit8-oh8 e5 hak8-seng, khi3 chham-ka nau7-jiat8. 
  Keh-jit8 chiu7 chiong sou2-eng7 e5 i-hok8 mih8-kiaN7, i2-kip8 Peng5-to2 iu2-chi3-chia2 sou2-sang3 e5 mih8, jip8-ti7 liu2-ki-siuN, koh eng7 chhau2-chhioh8 lai5 pau, eng7 soh-a2 lai5 khun2, an3-sng3 tng2-lai5 chiah lai5 hun-hoat. Chit-pai2 Hui7-chu2 kap kui2-na7 e5 lu2 kau3-oan5 ia7 cho3-tin7 khi3. 
  Si5-kan iau2-boe7 kau3, Chin-seng kap hak8-seng, chiu7 toa3 hiah-e5 mih8 khi3 chhia-thau5, chiu7 leng5-khi3 he7-ti7 kia3-mih8 e5 sou2-chai7. Chhut-lai5 tu2-tioh8 Hui7-chu2 lai5, Chin-seng ka7 i kong2, Si5-kan iau2-boe7 kau3, goa2 lai5-khi3 chhi7-lai7, lin2 chhiaN2 toa3-chia tan2-hau7. 
  Chin-seng khi3 e5 si5, lang5 i2-keng teh thiah-toaN, i kiaN-liau2 Chin-seng ban7-lai5, chiu7 seng-khi3 thiah, thiah-liau2 chiu7 chhoe7 hit-kiaN7 heng5-li2 beh khi3 kat tang5-pai3, phoe3 hoe2-chhia. KhoaN3-lai5-khoaN3-khi3, ti7 chhia-thau5 e5 mng5-khau2 u7 chit8-kiaN7, chiu7 ka7 i hu5 khi3 kia3. Chin-seng kau3-ui7, Hui7-chu2 kong2, Goan2 i2-keng kia3-liau2. Tu2-tioh8 teh ka-toaN, tai7-ke kui-tin7 chiu7 khi3 che7-chhia. 
  E5-hng tng2-lai5, i2-keng chiah8-pa2, Chin-seng chiu7 hu5 hit-kha heng5-li2 beh lai5 thau2, chit8-e7 hu5,.......Oa2, thai3 chiah tang7! Soh-a2 thau2-khui, chhau2-chhioh8 hian-khoaN3. O7--ho3 koh m7-si7 liu2-ki-siuN, si7 chit8-kha ku7-siuN3 e5 gu5-leng-siuN. TaN,........lan2-e5 m7-chai u7 ti7 chhia-thau5 bo5. 
  Chin-seng chiu7-kin2 chau2-khi3 Soa-to2-iah8, ka7 i kong2 boe2 pang-chhia, ti7 Peng5-to2 beh tng2-lai5 e5 si5, chit8-kiaN7 heng5-li2 kap lang5 oaN7 m7-tioh8, ke-lai7 khoaN3-chho3, chiong pat8-lang5 e5 jin7-cho3 ka-ti7--e5, m7-chai goan2 hit-kiaN7 iau2-ti7 Peng3-to2-iah8 a2-bo5? Iah8-tiuN2 si7 chhin-chhiat e5 lang5, chek-si5 choan7 tian7-oe7 khi3 mng7. Peng5-to2-iah8 e5 lang5 kong2, Bo5--ouh...Chin-seng chin hoan5-lo2, siuN7-liau2 ia7 ho2-chhio3, chong2-bo5 goan2 jin7 m7-tioh8, i ia7 jin7 m7-tioh8. I na7 ko2-jian5 theh8-khi3, chit-tiap8 un2-tang3 thau2-khui ia7 teh ki5-koai3. Na2 siuN7 na2 ai3-chhio3. 
  Chin-seng ka7 iah8-tiuN2 kong2, Goa2 e5 heng5-li2 si7 liu2-ki-siuN, pau chhau2-chhioh8, khun2 soh-a2, bo5 tah khan-a2, pai3-thok Peng5-to2 iah8-hu chim-chiok khoaN3-mai7. Theng5 u7 hiah ku2, hoe5-hok8 kong2, Khiok u7 chit8-kiaN7 bo5 sia2-mia5, chit-tiap8 ti7 lai7-bin7. Chin-seng kong2, Phah-sng3 si7. Keh cha2-khi2 chiong chit-kiaN7 chho3-gou7 e5 heng5-li2, phoe3 bo5-chiN5 e5 hoe2-chhia, sang3 to3-tng2-khi3 Peng5-to2-iah8. Chin-seng khia5 chhia-a2 khi3 nia2. Ka7 iah8-hu kong2, Cha-hng kong2 tian7-oe7, heng5-li2 theh8-chho3, chiu7-si7 chit-kiaN7, taN goa2 he7-ti7 chia. Iah8-hu kong2, Hit-e5 Loe7-te7-lang5 chhoe7 long2 bo5, i2-keng khi3 po3-ko3, li2 tioh8 chhiaN2 tan2-hau7, i saN2-theng5 e7 koh lai5. Chin-seng kong2, Khah sit-le2, chit-e5 heng5-li2 si7 goa2 boe7-lai5 e5 si5, hu7-jin5-lang5 hu5 m7-tioh8, i chhoe7 bo5, sim-koaN un2-tang3 kan-khou2; goa2-e5 oaN7 m7-tioh8 ia7-si7 chin geng5-sim. TaN, chong2-si7 an2-ne3, goa2 ia7 chin bo5-eng5, hit-tiap8 beh tng2-lai5, i-e5 he7-ti7 chia, goa2-e5 beh phoe3-khi3 Soa-to2-iah8, khah hui3-sin5 chiu7-si7. I saN2-theng5 na7-lai5 chhiaN2 ka7 i kong2, goa2 kau-tai3 beh ka7 i hoe7 sit-le2 chiu7-si7. Kong2 soah chiu7 tng2-khi3. Chhu3-nih hiah-e5 lu2 kau3-oan5, chhio3 kah8 kih8, kih8, kih8! 
  34 Mou7-Hiam2 Koe3 Si2-Ho5 
  Chin-seng tiam3-ti7 Soa-to2, lek8-koe3 kui2-na7 ni5. Chit-pai2 khia7-chhiu-si5, kap Hui7-chu2 keng-koe3 SaN-teng5-khe, khi3-kau3 Siong7-kiaN-chng pou3-to7. Hit-ni5 e5 toa7-chui2, he2 chin bo5 siat-thai2. Pou3-to7 liau2, jit8 loh8-soaN, Chin-seng kap Hui7-chu2 saN-chhoa7 ng3 Soa-to2-chng chiu7 tng2-lai5. Koe3-liau2 thau5-teng5 pai5, i2-keng am3, kiaN5-kau3 2-teng5-khe, bo5 khoaN3-kiN3 lou7. Hit-si5 khe-lau5 kau3, chui2-se3 toa7, theN-pai5--e5 iu7 tng2-khi3: na7 beh chin3-cheng5 si7 khe-lau5, na7 beh the3-au7 ia7 khe-lau5; beh to3-tng2, chiu7 tu2-a2 hit-ian5 theN-pai5--e5 ia7 to3-khi3 liau2. Chin-seng kap Hui7-chu2 toa3-hia, sim-kong5-hoe2-toh8, na2-chun2 siok8-gian5 kong2, Kio3-thiN, thiN be7-in3; kio3-te7, te7 be7-in3. Na7 beh toa3 khe-kiN5, si7 toa7-chui2 e7 im-khi2-lai5, kin-tu2 ia7-si7 si2. Chit-tiau5 khe, siong5-siong5 tu7-si2 lang5, chin-chiaN3 si7 Si2-ho5 lah. 
  Tiam3-hia na2 siuN7, na2 toa7, nng7-lang5 koat-sim ng3 Soa-to2-chng, mou7-hiam2 chiu7 loh8-khe khi3. Chin-seng khan Hui7-chu2 e5 chhiu2, it-bong7-bu5-che3, na2 liau5 na2 chhim, tu7 kau3 poaN3-sin. Chui2-se3 hiong5-kai3-kai3, khe-thau5 iu7 chin-che7 chhau2-se, chhiu7-ki tit8-tit8 lau5--lai5, hoang3-hoang3-kio3, chin toa7-siaN. Chin-seng kap Hui7-chu2, khia7 long2 be7-tiau5, ai3-kin2 be7 chin3-pou7. Liau5 na2 khi3, chui2 na2 chhim, iu7-koh hiong5, put-chi2 kiaN, siuN7-tioh8 Ki-tok-tou5 kap Hian5-bong7, liau5-koe3 Si2-ho5 e5 cheng5-heng5, sim-koaN chin tong5-cheng5. Chui2-se3 chin toa7, koah-lai5-koah-khi3, chit8-e5 bun5-sin e5 Chin-seng, kap chit8-e5 nng2-chiaN2 e5 Hui7-chu2 si7 gui5-hiam2 lah! Kui2-na7-pai2 hiam2-hiam2 ka7 in poa3-khui; chong2-si7 Hui7-chu2 khiN5-tiau2 ti7 Chin-seng; Chin-seng ia7 eng7 chiaN3-chhiu2 khan i chin kian-kou3, Si2-ho5 e5 chui2 bo5-hoat-tit i ta-oa5 lah! Tui3 an2-ni chiu7 mou7-hiam2 koe3-ho5. Ki3-tit Po2-lo5 ka7 Lo5-ma2-lang5 kong2, Chi7-chui7 e7 keh-tng3 lan2 ti7 Ki-tok e5 thiaN3? Hek8-si7 hoan7-lan7, hek8-si7 khun3-khou2, hek8-si7 khun2-tiok8, hek8-si7 iau-go7, hek8-si7 thng3-theh, hek8-si7 lai7-to ah? ........Hoan2-tng2 ti7 chiah-e5 su7, lan2 tui3 thiaN3 lan2-e5 tek-seng3 kau3 u7-chhun (Lo5-ma2 8:35-37). 
  Chhu3-nih e5 lang5 niau-niau-khoaN3, khah toa7-am3, Chin-seng kap Hui7-chu2 koh koe3-liau2 te7 3-ian5, peng5-an kau3-chhu3, chiong hit-e5 cheng5-heng5 kong2 hou7 thiaN, tai7-ke kong2, Ai2-ioh, ho2-kai-chai3! 
  * * * 
  Koe3 kui2-na7-jit8 Chin-seng khia5 thih-be2, koe3 Li7-ko-soaN kau3 Ko-bu2-chng beh khi3 Hu2-siaN5. Kau3 Ko-bu2-chng e5 si5 chiu7 theng5-kha, oat8-jip8-khi3 khi3 chhoe7 Se-bun5 sian-siN. 
  Ou7!......jip8-khi3 kau3-te3, cheng7-chauh-chauh......Koh kiaN5-jip8 lai7-thiaN, u7 kui2-na7 e5 chi2-moe7 tai3 iu-iong5 che7-ti7 hia; ia7 au7-piah-loh8, u7 kui2-chap8 lang5 ti7-hia tiam7-tiam7 teh ki5-to2. Chin-seng siuN7, kin-na2-jit8 m7-si7 pai-2, ia7 m7-si7 pai3-3, m7-si7 pai3-5, koh ia7 m7-si7 le2-pai3-jit8, chiaN2-iuN7 teh cho3 ki5-to2-hoe7. SiuN7 put-kai2, chiu7 mng7 hiah-e5 chi2-moe7 kong2, Se-bun5 sian-siN ti7 to2-ui7? In3 kong2, I chit-tiap8 ti7 pang5-lai7, sian-siN-niu5 in-ui7 san2-jiok8-jiat8, chin siong-tiong7. Hit-si5 Se-bun5 sian-siN thiaN-kiN3 Chin-seng e5 siaN, chiu7 chhut-lai5, chin hoan5-lo2 e5 khoan2, kiN3-tioh8 Chin-seng bak8-sai2 ko5-ko5-lin3, kong2, Chin-seng bok8-su, goa2 khoaN3 li2 lai5, sim-koaN chin kan-khou2, Chin-seng be7-hiau2 i e5 i3-su3. I kong2-liau2, cho3 i khi3 au7-bin7 kap lang5 ki5-to2, Chin-seng chiu7 jip8 i e5 pang5. Hit-tiap8 kui2-na7 e5 chi2-moe7 ti7-hia, in sio2-chek ti7 chhng5-piN teh ka7 i loah8 heng-kham2. Sian-siN-niu5 i2-keng m7-chai-lang5, kha-chhiu2 be7 tin2-tang7, kan-ta i e5 chhui3 iau2 teh oah8 na7-tiaN7; chong2-si7 be7 kong2-oe7, bin7 ia7 sit-sek. Chin-seng peng5-sou3 kap i si7 siong-sek8 e5 peng5-iu2, hut-jian5 khoaN3 i beh tui3 chit-e5 se3-kai3 keng-koe3 Si2-ho5 khi3 hit-e5 se3-kai3, jin5-cheng5 be7-kim3-tit lau5 bak8-sai2. I ku2-ku2 thau5-khak bo5 tin2-tang7, si7 oat8-ti7 chhng5-au7, lang5 ka7 i kong2, Chin-seng bok8-su lai5 beh khoaN3--li2 neh! I chek-si5 cheng-sin5 oah8-tang7, na2-chun2 Nga2-kok thiaN-tioh8 Iok-sek iau2 ti7-teh, bin7-iong5 chin hoaN-hi2, oat8-koe3-lai5 khoaN3 Chin-seng mng7 i kong2, Sian-siN-niu5, li2 e5 sim peng5-an mah? In3 kong2, Peng5-an; Chin-seng bok8-su ah! Goa2 chin ai3 thiaN li2 kong2 to7-li2, chhiaN2 li2 chit-tiap8 kong2 hou7 goa2 thiaN. Chin-seng kong2, M7-si7 goa2 e5 to7-li2 ho2-thiaN, si7 lan2 e5 Ia5-sou teh ho2. I e5 chin-li2 tek-khak ti7 lan2 e5 sim-tiong cho3 chui2-goan5 lau5 bo5-soah, kau3 eng2-oan2-oah8. PeN7-lang5 tim3-thau5 se3-siaN kong2, Si7......kau3 eng2-oan2-oah8! Chin-seng kong2, Li2 chit-tiap8 ai3 an-cheng7, goa2 m7-thang kiau2-jiau2 li2 siuN-ku2, chit-si5 goa2 ai3 the3-li2 ki5-to2. I tim3-thau5 hoaN-hi2, kong2, Ho2. 
  Chin-seng kui7 teh, chhiu2 hoaN7 i e5 thau5-hiah8 ki5-to2 kong2, Pe7-ah! Kiu5 li2 lin5-bin2 li2 e5 lu2-pi7, na7 hap8 li2 e5 chi2-i3, hou7 i ti7 se3-kan, thang koh cho3 li2 e5 kang, eng5-hian2 li2 e5 mia5. Chong2-si7 chit-e5 poe na7 tioh8 lim...i, che ia7 m7-si7 goan2 e5 chu2-tit i, goan7 choan5-leng5 e5 Seng3-chhiu2 hu5-chhi5 i, hou7 i peng5-an, eng2-oan2 tiam3 li2 e5 sin-piN. A-beng7....... 
  Ki5-to2 soah, Chin-seng khan i e5 chhiu2, ka7 i saN-si5 kong2, Sian-siN-niu5, lan2 ti7 se3-kan, goa2 chit-tiap8 beh kap li2 saN-li5, ng3-bang7 saN-kiN3 ti7 thiN. I chhio3-chhio3, tim3-thau5 kong2, si7..... 
  Chit-e5 keng3-ai3 e5 chi2-moe7, hit-me5 chiu7 tui3 Si2-ho5 koe3-khi3 liauh! Se-bun5 sian-siN, ui7-tioh8 i toa7 e7 ai-siong. 
  * * * 
  A2! Beh koe3-liau2 Si2-ho5, sit8-chai7 si7 chin mou7-hiam2. Chit-peng5 e5 lang5 teh ban2-liu5, hit-peng5 e5 seng3-sai3 teh iau-kiu5, Tioh8 lai5 tioh8 lai5. Chong2-si7 beh kui-khi3 lai5--he5, jit8-chi2 na7-si7 tiaN7-tioh8, he2-si7 tioh8 koat-sim lah! Khah mou7-hiam2, khah pi-siong ia7-tioh8 ng3 chou2-ke lai5 kiaN5. A2! Si2-ho5, si2-ho5! (Tu3-chia2 ia7 jit8-jit8 na2 kin7 chit-e5 Si-ho5 lah!) Thau5-cheng5 u7 eng5-kng, u7 chi2-i3, au7-bin7 u7 ou-am3 u7 siong-pi. Ai7--ah! Tioh8 chhit bak8-sai2 lai5 koat-sim lah! Si2-ho5 ah! Jim7 li2 loa7 hiong5-lau5 tiong3 7-poe7, goa2 tek-khak beh mou7-hiam2 lai5 tah8-phoa3! Kau3 tat8 bok8-tek chiah soah. 
  * * * 
  Koe3 kui2-na7 le2-pai3, se-bun5 sian-siN sia2 chit8-siu2 chu7-ui3 e5 si, kia3 hou7 Chin-seng kau3-cheng3, soa3 thok i cho3-tiau7 lai5 ho5. Chin-seng chhiok-keng2-seng-cheng5, chiu7 kiah8-pit lai5 sia2-si, chiu7-si7 kong2. 
  (Te5-bak8:Siu7-siong e5 Lou5-tek) 
  1. Ka-li7-li7 hai2, ou5-piN lou5-tek. <BR>Ki-hioh8 bou7-seng7 chheN-lek8; <BR>A7, kho2-sioh ah, hong hut-jian5 khi2, <BR>Lou5-tek siu7 siong hiam2 chih. <BR> (Ho5) Siu7-siong lou5-tek, Chu2 chiau3-kou3 bo5 at-chih, <BR>Li2 thang an-sim, Chu2 ia7 kou3-li2 bo5-li7, <BR>Se3-jin5 oan2-jian5 lou5-tek cheng5-heng5, <BR>U7-si5 peng5-an sim-chheng; <BR>A2, kho2-sioh ah, ho7 hut-jian5 kau3, <BR>Hiam2 choat8-bang7 bak8-sai2 lau5 
  Chin-seng chit-siu2 si sia2-liau2, na2 gim5 na2 u7 chu-bi7. A2! Beh mou7-hiam2 koe3 Si2-ho5, goa2 ia7 chin ai3 gim5 hit-siu2 si. 
  35 Li2 Si7 Chin-Seng Mah? 
  Khiok-soat kui2-ni5 cheng5, Chin-seng beh lai5 Soa-to2 kau3-hoe7 hit-si5, u7 ka7 Sat-kai bok8-su kong2, “Chin7 sou2-e7 beh loh8 lam5 pang-chan7 li2”. Chit-ku3 oe7 m7-kaN2 be7-ki3-tit. U7 chit8-jit8 thiaN-kiN3 Sat-kai bok8-su lim5-chiong e5 jit8 beh kau3, Chin-seng khi3 peN7-sek hong2-mng7 i, kong2, Sat-kai Sian-siN li2 u7 sim2-mih8 oe7 ai3 hoan-hu3 goa2? Hit-si5 Sat-kai Bok8-su i2-keng sit-siaN, ai3-kong2 be7-chhut, Chin-seng aN2 hi7-khang ti7 i e5 bin5-chhng5-piN, lai5 thiaN i bo5-siaN e5 oe7. I kong2, Goa2 m7-bian2 hoan-hu3, goa2 chai li2 sou2 beh cho3, tek-khak iaN5-koe3 goa2 sou2 kong2. Chin-seng kong2, Ho2, li2 ti7 ThiN-Pe7 bin7-cheng5 e5 si5, tioh8 the3-goa2 ki5-to2 hou7 goa2 sim-chi3 e7 chiap-soa3 li2 e5 kha-pou7...kau3...seng5...kong...Kong2-liau2 na5-au5-kng2 tiN7, Sat-kai sian-siN kong2, Mih-sai2 thi5-khau3 lai5 cho5-chak goa2 e5 sim ah! Goa2 e5 kang i2-keng chheng-chho2, goa2 e5 sim i2-keng pian7 lah, goa2 hoaN-hi2 tng2-khi3......Chin-seng kong2, Kiu5 Chu2 chih-chiap li2. I2-keng kong2-soah, Chin-seng chiu7 tng2-khi3. Hit-me5 in peng5-to2 kau3-hoe7 khi2 pai3-tng5 e5 siau3 kiat chheng-chho2, Sat-kai bok8-su chiu7 li7-piat8 se3-kan, eng3-giam7 i sou2 kong2, pai3-tng5 na7 khi2 ho2, goa2 chiu7 beh tng2-lai5-khi3. 
  * * * 
  Chit-tiap8 liau2-au7, Chin-seng tauh8-tauh8 siuN7 i kap Sat-kai bok8-su choe3-au7 e5 tam5-lun7, kiN3-na7 e7-hiau2 cho3, tek-khak beh ui7-tioh8 i e5 sim-chi3 lai5 tioh8-boa5. 
  * * * 
  Au7-lai5 kau3-hoe7 u7 siat chit8-e5 Sang2-eh-suh Sin-po3-sia7, si7 phai3 Chin-seng teh kiam-jim7. Khi2-thau5 chhong3-siat chit-keng hoe7-sia7, Chin-seng kap tong5-chi3 e5 lang5, u7 hui3 loa7-che7 sim-sin5, liau2 loa7-che7 khou2-kang. Soa-to2 kau3-hoe7 e5 hoe7-iu2, kong2, Hit-e5 bo5-chiN5-kang chaiN2-iuN7 ni5-ni5 si7 li2 teh lang2, kiam2 bo5 pat8-lang5 thang saN-kang7? Chin-seng kong2, Che-si7 kau3-hoe7 e5 su7-giap8, chit-tiap8 bo5 tu2-ho2 lang5 thang khi3, goa2 bu5-ko3 chiam7-si5 i5-chhi5. Iu7-koh che ia7-si7 sian-jin5 Sat-kai bok8-su e5 sim, goa2 kam-goan7 the3 i. In-ui7 goa2 u7 chit8-e5 ku-koai3-seng3, Bou2-hang7 tai7-chi3 na7 in2 beh hou7-lang5 kau-tiong7, chiu7 bo5-lun7 loa7 kan-khou2, goa2 ia7 beh khi3 cho3. Hoe7-iu2 thiaN-liau2 chhio3-chhio3. 
  Chin-seng tui3 Soa-to2 kau3 Sang-eh-suh hoe7-sia7, lou7-thau5 u7 chit 2-phou3 koe3-khe koe3-chui2. Na7 tioh8 chhut-khin5 e5 jit8, si7 toa3 png7-pau, chheng7 bak8-kiah8, ti3 chhau2-leh8, Tai5-oan5-saN, liau2-khe koe3-kio5, khi3-to3 long2-si7 khia5 thih-be2. Chiau3-khoaN3 taN2-pan7 chin bo5-tiok8; m7-ku2 an2-ni chiah8 liang5-chui2 u7 khah siok8. 
  * * * 
  Chit8-jit8 Chin-seng ti7 hoe7-sia7 lai7 teh ke2-ko2, thau5-khak chhih-chhih, hut-jian5 chit8-e5 loe7-te7 keng2-chhat jip8-lai5. Chin-seng chhiaN2 i che7, i hm3-hm3-kio3 long2 bo5 in3. Chin-seng mng7 i sim2-mih8 tai7-chi3? I ok-khiak8-khiak8, kong2, Li2 bo5 khoaN3 lin2 lai7-te2 chit8-e5 lang5 thng3-pak-theh mah? Chin-seng kong2, Tu2-a2 goa2 to bo5 khoaN3-kiN3, na7 u7, si7 chit-moa2 taN-chiah thng3. (Si7 in-ui7 joah8, chit8-e5 sia7-oan5 thng3-saN tiau3-ti7 thau5-cheng5, khi3 au7-piah lam5 leng2-chui2, koh-lai5 thau5-cheng5 beh chheng7-saN, tu2-tu2 hit-e5 keng2-chhat lai5). Keng2-chhat kong2, Goa2 tu2-a2 chiu7 khoaN3-kiN3, an2-choaN2 li2 chit-tiap8 chiah khoaN3-kiN3! Chiu7 kio3 hit-lang5 oa2-lai5, mng7 i sim2-mih8 mia5, Chin-seng teh siuN7, thng3-saN hoan7-hoat, sio2-khoa2 hoat8, siu7 ka3-si7 ia7-si7 tioh8. Lou7-boe2 khoaN3-tioh8 hit-e5 keng2-chhat, teh mng7 i sim2-mih8 mia5, i chiu7 ka7 i kong2, keng2-chhat be7-hiau2 thiaN; chiu7 kiah8-pit sia2 hou7 khoaN3, iu7-si7 be7-hiau2 khoaN3; siu7-khi3 tui3 i e5 chhiu2 chiu7 ka7 i koat--loh8-khi3. Chin-seng khoaN3-liau2 phah-kat-kiu5, chiu7 theng5-pit mng7 i kong2, Li2 ki3 i e5 mia5 beh sim2-mih8 tai7-chi3? Kong2, Beh hoat8-kim. Chin-seng kong2, Beh hoat8-kim, li2 u7-bat kui2-pai2 ka7 i tiong-khok bo5? Hit-si5 keng2-chhat-a2 soa3 jia2-tui3 Chin-seng lai5, soa3 bo5 ki3 i e5 mia5, phou7-a2 siu-liu khi2-lai5, hoah8 tui3 Chin-seng e5 toh-a2 oa2-lai5, kong2, An2-choaN2 goa2 tioh8 tiong-khok, bo5 tiong-khok be7 hoat8-tit a2 m7 si7? Chin-seng kong2, Na7 beh hoat8, thang hoat8, he si7 li2 e5 chu2-i3, goa2 kan-ta ai3-chai li2 u7 kui2 pai2 kio3 i m7-thang thng3-theh. Keng2-chhat chin siu7-khi3, me7 kong2, Li2 m7-bat kui-ki2. 
  (gong7-gong7) <BR>(phong3-hong-ku) <BR> (chhau3-chheN-ku) 
  tit8-tit8 beh phah Chin-seng. Na7-si7 Chin-seng tiam7-tiam7, cho3 i sia2-ji7, bo5 beh chhap i. SiuN7 i na7 ai3 phah, goa2 iu5-goan5 si7 bo5 ti2-khong3-chu2-gi7. Lou7-boe2 chiu7 mng7, Li2 sim2-mih8 mia5? Chin-seng khoaN3 i beh ki3 i mia5, chiu7 beng5-beng5 ka7 i kong2, 
  Goa2 si7 Soa-to2 e5 Chin-seng. Hit-e5 keng2-chhat thiaN chit8-e7 tioh8-kiaN, kong2, 
  HaN5, li2 si7 Chin-seng? (Si7 in-ui7 Chin-seng ti7 ge5-mng5 u7 chhut-mia5, khoaN3 i chheng7 Tai5-oan5-saN thoa bak8-kiah8, chiu7 khoaN3 i bo5-hian7,) In3 kong2, Si7, goa2 tu2-a2 mng7 li2 chit8-ku3 khoaN3 u7 kui2 pai2 ka7 i tiong-khok, li2 siaN2-su7 hiah siu7-khi3? 
  Keng2-chhat chit-tiap8 chiu7 tng2 se3-siaN kong2, Chiau3 hoat-tou7 m7-bian2 tiong-khok, na7 khoaN3-kiN3 chiu7 e7 hoat8-tit. Chin-seng kong2, Se-kok-lang5 u7 kong2, Ho2 e5 hoat-lut8 au7-piah tioh8 toe3 lai7-kiam3. An2-ni li2 khoaN3-kiN3 chiu7 beh hoat8, ia7-si7 thang, in-ui7 li2 m7-si7 khang-khang koa3-kiam3. Kok-ka beh soan-chian3, siong7-chhiaN2 tioh8 han7 in 24 tiam2-cheng, ho5-hong3 chit-chan5 sio2-khoa2 su7? Na7-si7 goan2 chong-kau3-ka, hoe7-iu2 u7 m7-tioh8, eng3-kai seng ka7 i khou2-khng3, i na7 m7-thiaN, chiah chiau3 kui-ki2 pan7--i. Goa2 hi-bong7 lin2 keng2-chhat-kai3 ia7 tioh8 an2-ni. Chit-e5 lang5 ti7-chia sou2 than3 kui2-kak-gin5, ui7-tioh8 chin joah8, thng3-saN khi2-lai5 jiu5 leng2-chui2, beh theh8-saN koh chheng7, chiu7 tu2-tioh8 li2 lai5. Che m7-si7 kou3-i3 beh ui5-keh8, siat-su2 na7 tioh8 hoat8, goa2 goan7 the3 i hoat8. Sou2-i2 hoat8 e5 tai7-seng tioh8 seng tiong-khok; na7 m7-thiaN, i2-au7 koh hoan7-tioh8, chiu7-si7 ui5-keh8, hit-si5 eng3-kai hoat8, kong-to7. TaN tioh8 hoat8 loa7-che7, goa2 the3 i chhut. 
  Keng2-chhat thiaN-liau2, phou7-a2 siu-siu khi2-lai5, kong2, An2-ni ho2, au7-pai2 m7-thang, kong2-soah chiu7 khi3. 
  * * * 
  Hit e7-tau3 Chin-seng sang3 chit8-e5 peng5-iu2 khi3 chhia-thau5. Hit-e5 peng5-iu2 kong2, Goa2 ka7 li2 siau7-kai3 chit8-e5 lang5-kheh, Chin-seng kong2, Ho2, chiu7 toe3 i jip8-chhia. Ka7 Chin-seng kong2, Chit-ui7 si7 Kun7-siu2, e7-pou beh khi3 Kau2-chan3-chng. Chin-seng hit-si5 chheng7 bak8-kiah8, ti3 chhau2-leh, Tai5-oan5-saN, khou3-kha chiaN3-peng5 kha-thau5-u phoa3 chit8-am5, siuN7-tioh8 chin kian3-siau3, chiu7-kin2 tui3 phoa3-khang e5 ui7 am-teh, kap i kiaN5-le2. Peng5-iu2 ia7 ka7 i siau7-kai3 kong2, Chit-ui7 si7 Sang2-eh-suh Sin-po3-sia7 e5 chu2-pit. Kun7-siu2 thiaN-kiN3 chin hoaN-hi2, kong2, Goa2 ku2-ku2 chiu7 thiaN li2 e5 mia5, taN chhiaN2 cho3-hoe2 che7. Chiu7 chin chhin-chhiat, chhiaN2 Chin-seng che7-ti7 i e5 sin-piN tam5-oe7. Chin-seng kong2, Goa2 chin sit-le2: in-ui7 ong2-lai5 khia5-chhia koe3-chui2, taN2-pan7 an2-ni khah li7-pian7, Kun7-siu2 kong2, ho2, bo5-hong5, bo5-hong5. 
  Tam5-lun7 liau2, si5-kan kau3, Chin-seng loh8-chhia, Kun7-siu2 saN-si5 chiu7 khi3. 
  Chin-seng tng2-lai5, kam2-kek Kun7-siu2 e5 ho2-le2, na2-chun2 Seng3-chheh kong2, Bo5 eng7 goa7-mau7 chhu2-lang5. KoaN, cho3 ju2 toa7 ju2 khiam-pi, ju2 ho2-le2; E7-sai2-tit kong2, Lang5 na7 sim-chi3 chu7-ko, hoaiN5-pou7, thang toan3 hit-e5 lang5, jin5-keh bo5 koan5. 
</CL>
<HL>

真聲ti7-hia顧--伊。已經較好，nng3出死線，真聲e5大子講，Ou-to2-sang3我也愛去看阿叔。真聲講，好，就chhoa7伊去，也帶真濟pha7-na2-pah 做等路。一陽聽見有pha7-na2-pah，幾若月日M7-bat食，心想愛。至勤m7肯，驚了今chiah好，食了無poh。一陽kou-chiaN5，一條hou7伊鼻就好就提hou7伊，toa3 hia顧，驚伊食落去。真聲teh想抵仔得救e5人，伊e5欣慕道理，枵嘴礁也親像an2-ni。Hiah-e5無病e5人，看著好食e5物，無啥cheng-choah8，信主較久e5人，看真理bu7-bu7-phu2-phu2也是an2-ni。 
隔日聽見beh做風颱，真聲 kap 細子就beh轉來，抵著落大雨，到八鹿溪，溪流到火車橋流流去。一隻簰，2人撐，風颱ki3-ki3叫，溪水hoa3-hoa3哮，水勢真雄，真聲 kap 細子險仔peng2簰送性命。已經安然過溪，日已經暗，真聲無啥看見路，就hou7細子坐自轉車e5橫杆，來做運轉，指示正爿倒爿，本身照舊坐車，續lap hou7伊行。2個父子相 kap 進行，就平安到厝。了後真聲看這個方法be7 bai2，每擺若beh夜間佈道，就招伊e5細子相 kap 坐車。父，做發動機；子，做運轉手，世間罕有。 
33錯誤 e5 行李 
1923年12月25暝，ti7沙島教會有做救主誕祝賀會；隔年正月初ti7平島有新倩牧師；順續祝聖誕，真聲就chhoa7沙島1-tin7-a2主日學e5學生，去參加鬧熱。 
隔日就將所用e5衣服物件，以及平島有志者所送e5物，入ti7柳枝箱，koh用草蓆來包，用索仔來捆，按算轉來才來分發。這擺惠子 kap 幾若個女教員也做tin7去。 
時間iau2-boe7到，真聲 kap 學生，就toa3 hiah-e5物去車頭，就拎去下ti7寄物e5所在。出來抵著惠子來，真聲ka7伊講，時間iau2-boe7到，我來去市內，lin2且toa3-chia等候。
真聲去e5時，人已經teh拆單，伊驚了真聲慢來，就先去拆，拆了就chhoe7 hit件行李beh去結銅牌，配火車。看來看去，ti7車頭e5門口有一件，就ka7伊扶去寄。真聲到位，惠子講，阮已經寄了。抵著teh ka單，逐家歸tin7 就去坐車。 
下昏轉來，已經食飽，真聲就扶hit-kha行李beh來thau2，一下扶，…Oa2，thai3 chiah重！索仔thau2開，草蓆掀看。O7--ho3 koh m7是柳枝箱，是一kha舊siuN3 e5牛乳箱。今，…咱e5 m7知有ti7車頭無。 
真聲就緊走去沙島驛，ka7伊講尾班車，ti7平島beh轉來e5時，一件行李 kap 人換m7著，家內看錯，將別人e5認做家己--e5，m7知阮hit件iau2-ti7平島驛抑無？驛長是親切e5人，即時choan7電話去問。平島驛e5人講，無--ouh…真聲真煩惱，想了也好笑，總無阮認m7著，伊也認m7著。伊若果然提去，這tiap8穩當thau2開也teh奇怪。那想那愛笑。 
真聲ka7驛長講，我e5行李是柳枝箱，包草蓆，捆索仔，無貼牽仔，拜託平島驛夫斟酌看覓。停有hiah久，回覆講，卻有一件無寫名，這tiap8 ti7內面。真聲講，扑算是。隔早起將這件錯誤e5行李，配無錢e5火車，送倒轉去平島驛。真聲騎車仔去領。Ka7驛夫講，昨昏講電話，行李提錯，就是這件，今我下ti7 chia。驛夫講，Hit個內地人chhoe7攏無，已經去報告，你著請等候，伊saN2-theng5會koh來。真聲講，較失禮，這個行李是我boe7來e5時，婦人人扶m7著，伊chhoe7無，心肝穩當艱苦；我e5換m7著也是真凝心。今，總是an2-ni，我也真無閒，hit-tiap8 beh轉來，伊e5下ti7 chia，我e5 beh配去沙島驛，較費神就是。伊saN2-theng5若來請ka7伊講，我交帶beh ka7伊會失禮就是。講煞就轉去。厝nih hiah-e5女教員，笑kah8 kih8，kih8，kih8！ 
34冒險過死河 
真聲tiam3-ti7沙島，歷過幾若年。這擺企秋時， kap 惠子經過三重溪，去到上京庄佈道。Hit年e5大水，he2真無siat-thai2。佈道了，日落山，真聲 kap 惠子相chhoa7向沙島庄就轉來。過了頭重排，已經暗，行到二重溪，無看見路。Hit時溪流到，水勢大，撐簰--e5又轉去：若beh進前是溪流，若beh退後也溪流；beh倒轉，就抵仔hit-ian5撐簰--e5也倒去了。真聲 kap 惠子toa3-hia，心狂火著，若準俗言講叫天，天be7應；叫地，地be7應。若beh toa3溪墘，是大水會淹起來，kin-tu2也是死。這條溪，常常tu7死人，真正是死河lah。 
Tiam3-hia那想，那大，2人決心向沙島庄，冒險就落溪去。真聲牽惠子e5手，一望無際，那liau5那深，tu7到半身。水勢雄kai3-kai3，溪頭又真濟草se、樹枝直直流--來，hoang3-hoang3叫，真大聲。真聲 kap 惠子，企攏be7-tiau5，ai3緊be7進步。Liau5那去，水那深，iu7-koh雄，不止驚，想著基督徒 kap Hian5-bong7，liau5過死河e5情形，心肝真同情。水勢真大，koah來koah去，1個文身e5真聲， kap 1個軟chiaN2 e5惠子是危險lah！幾若擺險險ka7 in 撥開；總是惠子khiN5-tiau5 ti7真聲；真聲也用正手牽伊真堅固，死河e5水無法得伊ta-oa5 lah！Tui3 an2-ni就冒險過河。記得保羅ka7羅馬人講，是誰會隔斷咱ti7基督e5疼？或是患難，或是困苦，或是khun2-tiok8，或是枵餓，或是褪裼，或是利刀ah？..........反轉ti7 chiah-e5事，咱tui3 疼咱的德性到有偆（羅馬8：35-37）。
厝nih e5人niau-niau看，較大暗，真聲 kap 惠子koh過了第3 沿，平安到厝，將hit個情形講hou7聽，逐家講，Ai2-ioh，好佳哉！ 
* * * 
過幾若日真聲騎鐵馬，過利高山到高舞庄beh去府城。到高舞庄e5時就停腳，越入去去chhoe7西文先生。 
Ou7！...入去到te3，靜chauh-chauh......koh行入內廳，有幾若個姊妹帶憂容坐ti7 hia；也後壁落，有幾10人ti7-hia恬恬teh祈禱。真聲想，今仔日m7是拜2，也m7是拜3，m7是拜5，koh也m7是禮拜日，怎樣teh做祈禱會。想不解，就問hiah-e5姊妹講，西文先生ti7佗位？應講，伊這tiap8 ti7房內，先生娘因為產褥熱，真傷重。Hit時西文先生聽見真聲e5聲，就出來，真煩惱e5款，見著真聲目屎ko5-ko5-lin3，講，真聲牧師，我看你來，心肝真艱苦。真聲be7曉伊e5意思。伊講了，做伊去後面 kap 人祈禱，真聲就入伊e5房。Hit-tiap8幾若個姊妹ti7-hia，in小叔ti7床邊teh ka7伊loah8胸坎。先生娘已經m7知人，腳手be7振動，kan-ta伊e5嘴iau2 teh活na7-tiaN7；總是be7講話，面也失色。真聲平素 kap 伊是相熟e5朋友，忽然看伊beh tui3這個世界經過死河去hit個世界，人前be7禁tit流目屎。伊久久頭殼無振動，是越ti7床後，人ka7伊講，真聲牧師來beh看--你neh！伊即時精神活動，若準雅各聽著約瑟iau2 ti7-teh，面容真歡喜，越過來看真聲問伊講，先生娘，你e5心平安mah？應講，平安；真聲牧師ah！我真愛聽你講道理，請你這tiap8講hou7我聽。真聲講，M7是我e5道理好聽，是咱e5耶穌teh好。伊e5真理的確ti7咱e5心中做水源流無煞，到永遠活。病人tim3頭細聲講，是......到永遠活！真聲講，你這tiap8愛安靜，我m7通攪擾你傷久，這時我愛替你祈禱。伊tim3頭歡喜，講，好。
真聲跪teh，手hoaN7伊e5頭額祈禱講，父ah！求你憐憫你e5女婢，若合你e5旨意，hou7伊ti7世間，thang koh做你e5工，榮顯你e5名。總是這個杯若著lim…伊，這也m7是阮e5主tit伊，願全能e5聖手扶持伊，hou7伊平安，永遠tiam3你e5身邊。A-beng7…
祈禱煞，真聲牽伊e5手，ka7伊相辭講，先生娘，咱ti7世間，我這tiap8 beh kap 你相離，向望相見ti7天。伊笑笑，tim3頭講，是…
這個敬愛e5姊妹，hit暝就tui3 死河過去liauh！西文先生，為著伊大e7哀傷。 
* * * 
A2！Beh過了死河，實在是真冒險。這爿e5人teh挽留，hit爿e5聖使teh要求，著來著來。總是beh歸去來--兮，日子若是定著，he2是著決心lah！較冒險、較悲傷也著向祖家來行。A2！死河，死河！（著者也日日那近這個死河lah！）頭前有榮光、有旨意，後面有烏暗有傷悲。Ai--ah！著拭目屎來決心lah！死河ah！任你偌雄流漲7倍，我的確beh冒險來踏破！到達目的才煞。 
* * * 
過幾若禮拜，西文先生寫一首自慰e5詩，寄hou7真聲校正，續託伊做調來和。真聲觸景生情，就舉筆來寫詩，就是講。 
(題目：受傷e5蘆竹)
1.加利利海，湖邊蘆竹。<BR>枝葉茂盛青綠；<BR>啊！可惜啊！風忽然起，<BR>蘆竹受傷險折。<BR>（合）受傷蘆竹，主照顧無at折，<BR>你通安心，主也顧你無離，<BR>世人宛然蘆竹情形，<BR>有時平安心清；<BR>啊！可惜啊！禍忽然到，<BR>險絕望目屎流 
真聲這首詩寫了，那吟那有滋味。A2！Beh冒險過死河，我也真愛吟hit首詩。 
35你是真聲mah？ 
卻說幾年前，真聲beh來沙島教會hit時，有ka7撒該牧師講，「盡所會beh落南幫贊你。」這句話m7敢be7記tit。有一日聽見撒該牧師臨終e5日beh到，真聲去病室訪問伊，講，撒該先生你有甚物話愛番咐我？ Hit時撒該牧師已經失聲，ai3講be7出，真聲aN2耳腔ti7伊e5眠床邊，來聽伊無聲e5話。伊講，我m7免番咐，我知你所beh做，的確贏過我所講。真聲講，好，你ti7天父面前e5時，著替我祈禱hou7我心志會接續你e5腳步...到...成...功...講了嚨喉管tiN7，撒該先生講，Mih-sai2啼哭來嘈齪我e5心ah！我e5工已經清楚，我e5心已經便lah，我歡喜轉去........真聲講，求主 chih接你。已經講煞，真聲就轉去。Hit暝in平島教會起拜堂e5 數結清楚，撒該牧師就離別世間。應驗伊所講，拜堂若起好，我就beh轉來去。
* * * 
這tiap8了後，真聲tauh8-tauh8想伊 kap 撒該牧師最後e5談論，見若會曉做，的確beh為著伊e5心志來著磨。 
* * * 
後來教會有設1個Sang2-eh-suh新報社，是派真聲teh兼任。起頭創設這間會社，真聲 kap 同志e5人，有費偌濟心神，了偌濟苦工。沙島教會e5會友，講，Hit個無錢工怎樣年年是你teh lang2，敢無別人thang相kang7？真聲講，這是教會e5事業，這tiap8無抵好人thang去，我無過暫時維持。Iu7-koh這也是先人撒該牧師e5心，我甘願替伊。因為我有1個龜怪性，某項事誌若允beh hou7人交重，就無論偌艱苦，我也beh去做。會友聽了笑笑。 
真聲tui3 沙島到Sang-eh-suh會社，路頭有這2 phou3過溪過水。若著出勤e5日，是toa3飯包、穿木屐、戴草笠、台灣衫，liau5溪過橋，去倒攏是騎鐵馬。照看打扮真無tiok8；m7-ku2 an2-ni食涼水有較俗。 
* * * 
一日真聲ti7會社內teh改稿，頭殼chhih-chhih，忽然1個內地警察入來。真聲請伊坐，伊hm3-hm3叫攏無應。真聲問伊甚物事誌？伊惡khiak8-khiak8，講，你無看lin2內底1個人褪腹裼mah？真聲講，抵仔我都無看見，若有，是chit-moa2 taN才褪。（是因為熱，1個社員褪衫吊ti7頭前，去後壁淋冷水，koh來頭前beh穿衫，抵抵hit個警察來）。警察講，我抵仔就看見，an2-choaN2你這tiap8才看見？就叫hit人倚來，問伊甚物名，真聲teh想，褪衫犯法，小可罰，受教示也是著。路尾看著hit個警察，teh問伊甚物名，伊就ka7伊講。警察be7曉聽；就舉筆寫hou7看，又是be7曉看；受氣tui3伊e5手就ka7伊koat--落-去。真聲看了扑結球，就停筆問伊講，你記伊e5名beh甚物事誌？講，Beh罰金。真聲講，Beh罰金，你有bat幾擺ka7伊tiong-khok無？ Hit時警察仔煞惹對真聲來，煞無記伊e5名，簿仔收liu起來，hoah8 tui3 真聲e5桌仔倚來，講，An2-choaN2我著tiong-khok，無tiong-khok be7罰tit 抑m7是？真聲講，若beh罰，thang罰，he是你e5主意。我kan-ta ai3知你有幾擺叫伊m7通褪裼。警察真受氣，罵講，你m7-bat規矩。
（憨憨）<BR>（膨風龜）<BR>（臭青龜） 
直直beh扑真聲。但是真聲恬恬，做伊寫字，無beh chhap伊。想伊若ai3扑，我猶原是無抵抗主義。路尾就問，你甚物名？真聲看伊beh記伊名，就明明ka7伊講，
我是沙島e5真聲。Hit個警察聽一下著驚，講，
HaN5，你是真聲？（是因為真聲ti7衙門有出名，看伊穿台灣衫拖木屐，就看伊無現。）應講，是，我抵仔問你1句看有幾擺ka7伊tiong-khok，你啥事hiah受氣？
警察這tiap8就轉細聲講，照法度m7免tiong-khok，若看見就會罰tit。真聲講，西國人有講，好e5法律後壁著toe3利劍。An2-ni你看見就beh罰，也是thang，因為你m7是空空掛劍。國家beh宣戰，尚且著限in 24點鐘，何況這層小可事？若是阮宗教家，會友有m7著，應該先ka7伊苦勸，伊若m7聽，才照規矩辦--伊。我希望lin2警察界也著an2-ni。這個人ti7-chia所趁幾角銀，為著真熱，褪衫起來揉冷水，beh提衫koh穿，就抵著你來。這m7是故意beh違逆，設使若著罰，我願替伊罰。所以罰e5代先著先tiong-khok；若m7聽，以後koh犯著，就是違逆，hit時應該罰，公道。今著罰偌濟，我替伊出。
警察聽了，簿仔收收起來，講，An2-ni好，後擺m7通，講煞就去。
* * * 
Hit下晝真聲送1個朋友去車頭。Hit個朋友講，我ka7你紹介1個人客，真聲講，好。就toe3伊入車。Ka7真聲講，這位是郡守，下晡beh去九層庄。真聲hit時穿木屐、戴草笠、台灣衫，褲腳正爿腳頭u破一am5，想著真見笑，就緊tui3 破空e5位掩teh， kap 伊行禮。朋友也ka7伊紹介講，這位是Sang2-eh-suh新報社e5主筆。郡守聽見真歡喜，講，我久久就聽你e5名，今請做夥坐。就真親切，請真聲坐ti7伊e5身邊談話。真聲講，我真失禮！因為往來騎車過水，打扮an2-ni較利便。郡守講，好，無妨，無妨。
談論了，時間到，真聲落車，郡守相辭就去。 
真聲轉來，感激郡守e5好禮，若準聖冊講，無用外貌取人。官，做愈大愈謙卑，愈好禮。會使tit講，人若心志自高，橫步，thang斷hit個人，人格無懸。
</HL>