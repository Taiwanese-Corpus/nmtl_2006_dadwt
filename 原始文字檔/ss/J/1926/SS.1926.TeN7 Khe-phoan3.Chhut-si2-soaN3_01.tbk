<CL>
  1 U7 Chit8 E5 Lu2-chu2 
  Tai5-lam5 chhi7-goa7 chit8 sou2-chai7, kou2-chheng5 chin-che7, tek-pho7 am7-am7, put-si5 chhiu7-bak8 chhiN-chhui3, pah-hoe siong5-khui. Tak8-jit8 poe-chiau2, chheng-chheng ban7-ban7, ti7 hit chhiu7-teng2, ki-ki-kiuh-kiuh, poe-lai5-poe-khi3, chhiu7-na5 e5 bou7-seng7 thang chai; na2-chun2 Seng3-chheh kong2, Koa3-chhai3 toa7-chang5, poe-chiau2 lai5 hioh i e5 ki. In-ui7 Iu5-thai3 e5 koa3-chhai3, chhu3-teng2 goa7 koan5. Ui7-tioh8 chiau2 kap chheng5 hiah-che7, chiu7 kio3 hit sou2-chai7 Chiau2-chheng5-chng. Chng-lai7 chit8-sian Sam-lau7-ia5, si7 chng-bin5 teh hok-sai7, ng3-bang7 po2-pi3 chng-thau5. Goa7-ui7 e5 sin-su7 siok-lu2, ia7 siong5-siong5 lai5 chia sio-hiuN tiam2-hoe2, sio-kim poah8-poe. 
  Chng-goa7 m7-si7 chhan5 chiu7-si7 hng5, si7 chit-chng e5 lang5 teh keng-eng5. 
  *** 
  Chng-lai7 u7 chit8-e5 lu2-chu2, mia5-kio3 Chi3-khin5, ki-kut tau3-tah, kha-chhiu2 bin2-chiat8. Hit-ni5 16 hoe3 (1887 ni5), pe7-bo2 iau2 ti7-teh, sio2-ti7 chit8-e5. Lau7-pe7 Khou2 Tek si7 toa7 choh-sit-ka, gu5 kah chhia, tak8-hang7 u7. Lau7-bu2 sit-beng5, sio2-ti7 se3-han3, long2-si7 Chi3-khin5 teh cho3 lau7-pe7 e5 pang-chan7. Sui-si7 iu3-chiN2; iau2-ku2 cho3-kang khin5-khin5, kha-chhiu2 me2-liah8. Moe2-pai2 loh8-hng5 siah chia3-boe2, iaN5-koe3 lam5-chu2 to-to; na7 chiuN7-soaN chhoah han-chi5, ia7-si7 seng3-koe3 hu7-lu2 che7-che7. Tai7-ke oa2-oa2-kio3. Chi3-khin5 si7 hau3-sun7 pe7-bo2 e5 lang5, thau3-cha2 khi2-lai5, na7 m7-si7 chiuN7-soaN pang-chan7 lau7-pe7 keng-long5 pian7-si7 khan in 4, 5 chiah gu5-kang2 khi3 chhi7, tak8-jit8 si7 an2-ni 
  2 Chhng5-cheng5 E5 Che5-bi5-thui5 
  Hit-ni5 2goeh8 26 jit8, chhoah han-chu5 e5 si5, chhau2-pou tng-teh kheh kam-chia3. Ou-moa5 kap thou5-tau7 siu-seng5 liau2, peh-thng5 kai2 kui2-na7 chap8 lau7. Kou2-cha2 e5 lau7, si7 chhin-chhiuN7 tang5-cheng tiau3-to3 ng3, teng2-bin7 khoah, e7-te2 chiam, koa2 1-e5 khang. Si7 eng7 poh8-poh8 e5 thou5 khi3 sio, chhin-chhiuN7 hia7 e5 sek-ti7, chha-put-to u7 am-kng hiah-koan5 hiah-toa7. 
  Hit-si5 ou-thng5 chin siok8, Chi3-khin5 e5 lau7-pe7, be2-siu chin-che7 lai5 jip8-ti7 lau7-nih, teng2-bin7 kou5 khe-te2 e5 hun2-thou5. Hit-e5 thou5, kou5 e5 si5, lai7-bin ou-sek e5 thng5-chui2, lau7-tui3 e7-te2 chhut-khi3, chit-e5 chui2 thang go5 chiu2. Teng2-bin7 e5 thou5 na7 ta chiu7 koh oaN7, an2-ni 3-pai2, au7-lai5 lau7-lai7 e5 thng5 chiu7 kian-teng7 piN3-cho3 peh8-thng5, chin u7 ke3-tat8. 
  Ui7-tioh8 in si7 toa7 choh-lioh8 e5 long5-ka, koh-si7 ho2-koe3 e5 ka-teng5, sou2-i2 tong7-liau2 cheng-piang3-chhat8 e5 sim lah! 
  Hit-jit8 lau7-pe7 khi3 soaN-nih toa3 liau5, hit e-hng7 Chi3-khin5 chhi7 gu5 tng2-lai5, koaiN gu5 ti7 gu5-tiau5 tak8-hang7 chheng-chho2, chiu7 khi3 khun3. 
  Chhu3-cheng5 chit8-choa7 na5-tau5 hang7, goa7-bin7 chhiu7-na5 lai7 u7 1-tin7 e5 thou2-hui2 lai5 chak ti7-hia teh cho3 toa7-ko. In-ui7 cheng-piang3-chhat8 beh chhiuN2-lang5 e5 si5, tioh8 tai7-seng che3-hian3 in e5 sin5-beng5, chhah 1-ki ki5 ti7 tiong-kan. Kim-choa2 sio-liau2, khoaN3 hit-ki ki5, to2-tui3 to2-ui7 chit-si3, tak8-ke chiu7 khi3 chhiuN2 hit-ui7. Se3-siok8 e5 sin5-beng5, sit8-chai7 si7 li7-ek pun2-sin hai7 pat8-lang5. 
  Chi3-khin5 boe7-khun3 e5 si5, lau7-bo2 ti7 thiaN-nih kong2: 
  Bo2: Khin5-ah, goa7-bin7 he saN2-hoe3 teh toh8? 
  Khin5: An2-nia5, he kaN2-si7 pat8-lang5 teh pang3-hun, ka7 gu5 hun-bang2. 
  Lau7-lang5 bak8-chiu hoe; khoaN3-tioh8 na5-tau5 goa7 chhat8-a2 teh sio-kim, khoaN3 be7-beng5, Chi3-khin5 ia7 put-kai2-ki5-i3, chiu7 koaiN-mng5 khi3 khun3. 
  Hit-si5 2-goeh 26-mi5 sng3-si7 chin koaN5, keN-chhim e5 si5, chhau2-a2-pou kheh kam-chia3 e5 lang5 lai5 beh kio3 thau5-koa3-gu5. Si7 hit-me5 tu2-tu2 tioh8 Chi3-khin5 e5 gu5 cho3 thau5-koa3. In-ui7 kheh kam-chia3 e5 chioh8-chhia teng2-bin7 u7 1-ki 4,5 tng7 tng5 e5 chha5 teh cho3 ko5, hou7 gu5 lai5 tioh8. Ko5 na7 tng2 e5 si5, chioh8-chhia chiu7 tng2. Ti7 hit lai7-te2 si7 thau5-koa3, goa7-bin7 si7 2 koa3, khah goa7-bin7 si7 3 koa3. 
  Hit-tiap8 kio3 gu5 e5 lang5 thau5-khak chhih-chhih, kau3-ui7 khoaN3-tioh8 chhat8, kiaN chit8-e7 long2 beh si2. Sui5-si5 piaN3 tng2-khi3 phou7-nih. Lang5 mng7 i siaN2-su7, i long2 be7 kong2; kan-ta eng7 chhiu2 tit8-tit8 iat8, kong2 tiam7-tiam7...a7 kaN a7 kaN2. I3-su3 si7 ia7-kiaN ia7-koaN5. I chiu7 cho3 i chau2-khi3 hoe2-kheN hang-hoe2, bo5-lang5 chai i e5 i3-su3. 
  * * * 
  PoaN3-me5 u7 lin3-long3-kio3 e5 siaN, lau7-bo2 kio3 kong2, 
  Bo2: Khin5 ah, Khin5 ah, gu5 teh sio-tak. 
  In-ui7 eng2-si5 siong5-siong5 ti7 me5-si5, gu5 bat sio-tak. Chi3-khin5 hiahN chit8-chheN2, lui5 i e5 bak8-chiu, thi2-khui chit8-khoaN3. Goa3! Chhat8-a2 phah-bin7 oe7 hou2-niau, 3-e5 jip8-pang5 lai5 liauh! Thau5 chit8-e5 chiong i sou2 kiah8 siam5-goa7 tng5 e5 che5-bi5-thui5, chhut-lat8 chiu7 tui3 bin7 hmh--lai5. 
  Kai-chai3 thui5-boe2 khe5-ti7 tek bin5-chhng5 e5 jia-hong. Chi3-khin5 kin2-me2 tui3 thui5-boe2 sa--teh, pang5-keng eh8-eh8, chhek chit8-e7 be2-si3, 
  Hit...lah! chiu7 tian-to3 ka7 i long3 to3-tng2. Hit 3-e5 chhat8 sio-e-sio-kheh, to2-loh8 teh-leh ti7 thou5-kha. Chi3-khin5 chiu7 khan sio2-ti7 kap lau7-bo2 chhut-khi3, thou2-hui2 to a7 m7-kaN2 kang7 i. Sng3-lai5 si7 lu2 eng-hiong5. Hit-si5 goa7-bin7 i2-keng teh pang3-hoe2. 
  ChiaN3 chhin-chhiuN7 si kong2: 
  Pu3-u7 long5-ka chhut Chi3-khin5, <BR>Khin5-bian2 leng2-li7 seng3 chng-bin5; <BR>It-ia7 hiong5-chhat hut-jian5 kau3, <BR>Chhng5-cheng5 pi2-bu2 che5-bi5 thau5. 
  3 I e5 si2 oaN7 goa2 e5 oah8 
  Chi3-khin5 chhut-lai5, khoaN3-kiN3 thou2-hui2 khan gu5, siuN7 beh chhiuN2 to3-tng2; na7-si7 khoaN3-tioh8 chhu3 teh hoat-hoe2, chiu7 be7-kou3-tit, sui5-si5 ng2 han-chi5-tin5 lai5 sut hiah-e5 hoe2 hou7 i hoa. In-ui7 chhat8 lai5 chhiuN2-mih8, tiau5-ti5 pang3-hoe2 sio-chhu3, hou7-lang5 be7-kou3-tit jiok, hit-si5 bo5 pat8-lang5 lai5 pang-chan7, chi2-u7 Chi3-khin5 ka-ti7 teh kap chhat8 cho3 tui3-thau5. Chhat8 kin2 pang3-hoe2, i ia7 kin2-kin2 jiok-khi3 phah hou7 hoa. I e5 khou2-chian3 bo5-su Li2 Leng5 cheng-hoat hiong-lou5 chhun i ka-ti7, chit8-lang5 tong3 chit8-chheng lang5. Siok8-gu2 kong2, "Beng2-hou2 be7-tu3-tit toa7-tin7 kau5." Au7-bin7 e5 chhat8 khoaN3 chit-e5 eng-iong2 e5 lu2-chu2 hiah pun2-su7, na7-bo5 he7-liau2 tok8-chhiu2, in e5 chhat8-ke3 e7 sit-pai7. Chek-si5 mouh chit8-ki thui5-a2, bo5-tiuN-ti5 tui3 Chi3-khin5 e5 thau5-khak-sim, piaN3-lat8.
  HehN...ah, hou7 li2 si2...ah! chiu7 kong3--loh8-khi3. 
  Hit-tiap8 si7 poaN3-me5 chu2-si5, Chi3-khin5 e5 thau5-khak hou7 chhat8 kong3 chit8-am5, hoeh tit8-tit8 chheng3, na2-chun2 cheN2-te2 teh chhut-choaN5. Chi3-khin5 ui7-tioh8 ti3-i3 phah-hoe2, sui-si7 hoeh teh chheng3 ia7 m7-chai; kan-ta chit-si5 ou-am3, soah be7-kou3-tit phah. Tui3 an2-ni hoe2 chiuN7-chhu3. Chi3-khin5 koh piaN3-mia7 chau2-khi3 beh phah-hoe2, chit8-e5 chhat8 khoaN3 i thau5-khak tioh8 tang7-siong iau2-e7 chau2, chiu7 puih 1-ki tng5-to jiok-lai5, an3-sng3 beh it-to-liong2-toan7. Na7-si7 Chi3-khin5 oat8-thau5 khoaN3-kiN3, chiu7-kin2 thiau3-tui3 hoe2-tiong koe3-khi3, chhat8 soah jiok bo5 tioh8 choa7. Hit-peng5 e5 lang5 khoaN3-kiN3 Chi3-khin5 hou7 chhat8 teh tui, chiu7 jiok koe3-lai5 beh kiu3--i. KhoaN3-kiN3 Chi3-khin5, hoeh lau5 moa2 sin-khu, tai7-ke chiu7 kin2-kip ka7 i chi2-hoeh. Chi3-khin5 chiah-chai i e5 thau5-khak teng2 khui chit8-e5 thiN-thang, hit-si5 chiah kam2-kak kan-khou2 chiu7 chhut-chai7 chhu3 khi3 hou7 hoe2 toh8 lah! 
  Chi3-khin5 e5 chek Khou2 IaN5 khoaN3-kiN3 Chhat8 lai5, chiu7 peh-chiuN7 na5-kong5 teng2; eng7 thih-pe7 chak--loh8-lai5, chan5-tioh8 chit8-e5 chhat8, chek-si5 to2-te7, chhat8-tong2 chiu7 thoa--chhut-khi3. 
  Khou2 IaN5 khoaN3 su7-se3 m7 tho3-tong3, chiu7 siam2-tui3 pat8-keng e5 na5-kong5 teng2, eng7 mi5-chioh-phoe7 cho3 tun7-pai5, chhiu2 giah8 chit8-ki pit-a2-boe2 (chiam-chiam e5 chhiuN-a2) tng-tan2 chhat8 jip8-lai5, chiu7 tui3 teng2-bin7 chak--loh8-lai5. Ko2-jian5 chan5-to2 chit8-e5, in chiu7 thoa--chhut-khi3. An3-sng3 chhat8 e7 sit-taN2, the3-chui2 tng2-khi3. Bo5-phah-sng3 koh-khah hiong5, kui-tin7 chiN3 jip8-lai5, khui-chheng3 phah chiuN7-khi3. Put-heng7 mi5-phoe7 am bo5 ba7, kha-thau5-u tioh8-chheng3, chiu7 lian3--loh8-lai5. Chhat8 chin siu7-khi3, chiu7 tui3 heng-kham2 kap thau5-khak koh ka7 i chan5 2-e7, chek-si5 bo5-mia7. 
  A2! Kho2-sioh! KhoaN3 e5 lang5 long2 kong2, ChaiN2-iuN7 m7 chau2-khi3 goa7-chng, lai5 hoah kiu3-lang5 si7 khah tioh8. 
  *** 
  Hit-si5 chhu3 teh toh8, Chi3-khin5 chit8-koa2 leng5-gin5 chhang3-ti7 tek-kong2-khang, hiah-e5 chhiu2-khoan5, gin5-lian7, hou7 chhat8 peng2 bo5-tioh8 e5, i2-kip8 chhu3-lai7 e5 han-chu5-chhiam, bi2, chhek, moa5, tau7, mih8-kiaN7 cho3 chit8-e5 sio liau2-liau2. 
  Goa7-chng e5 lang5 koaN2-kin2 lai5 kiu3, phah-si2 thou2-hui2 kui2-na7 e5, koh chhiuN2 chit8-chiah gu5-kang2 to3-tng2; ki5-u5 4-chiah kap lai7-te2 e5 hian7-gin5 theh8-kau3 bo5 poaN3-hang7, sou2-chhun si7 hiah-e5 hoe2-hu na7-tiaN7. 
  Hit-me5 Chi3-khin5 e5 lau7-pe7 ti7 soaN-liau5, thiaN-kiN3 lang5 teh hiu, giah8-thau5 chit8-khoaN3, hoe2-iam7 chheng3-khi2, na2-chun2 Sou2-to-ma2 hou7 thiN-hoe2 chau5-biat8 chit8-iuN7. Chiu7 piaN3-se3 chau2 kau3-te3, khoaN3-kiN3 chhu3-theh8 ke-hoe2, chin7-kui ou-iu2; chi2-u7 tiaN5-nih chit8-kha toh8 boe7-liau2 e5 ian5-thang2 ti7 gu5-chhia teng2. Chiu7 la7 hiah-e5 hoe2-lou7, siuN7-tioh8 cha2-jit8 e5 ho2-koe3, kin me5-hng it-chhe3 hoa3-hoe2, soah hun-hun-to2-to2 ti7 thou5-kha. 
  Chhu3-piN e5 lang5 thiaN-kiN3 chhat8 the3-chui2, chiu7 khah che7 kaN2 khui-mng5 chhut-lai5 khoaN3. In-ui7 Chheng-tiau5 si5-tai7, peh-siN3 kok kou3 ka-ki7 e5 sim thai3-tang7, kiaN-liau2 khui-mng5 soa3 hou7 chhat8 lai5 chhiuN2 in e5 mih8. Sou2-i2 chit8-e7 thiaN-kiN3 cheng-piang3, ka-ki7 e5 mng5-chhoaN3 it-hoat sng khah an5. 
  Lau7-pe7 cheng-sin5 liau2-au7, khoaN3-kiN3 Chi3-khin5 e5 thau5-khak hoat-hong5, cheng2 chin toa7-e5, ka2-na2 bi2-tau2, thiN-kng khi3 chhiaN2 pak-lou7 e5 chhiah-kha sian-siN lai5 hok8-ioh8, kai-chai3 khioh-tioh8 mia7. Keh-ni5 lau7-bo2 koe3-sin, hoan2-tng2 tang lau7-pe7 khi3-se3, chi2-u7 chhun sio2-ti7 chit8-e5. Sio2-ti7 koh-si7 tioh8-chheng3 hit-e5 Chek siN--e5. 
  Ah! Chai5-san3 jin5-bong5! ChiaN3 chhin-chhiuN7 si kong2. 
  Eng-hiong5 phah-hoe2 sim bo5-kiaN, <BR>Mi5-phoe7 cho3 pai5 sang3 siN3-mia7; <BR>Chai5-san3 jin5-bong5 it-chin7 khi3, <BR>In-ho5 hin7 put8 Sam-lau7-ia5? 
  Si7 in-ui7 Chi3-khin5 kap lau7-pe7, siong5-siong5 hau3-keng3 chng-nih e5 put8 Sam-lau7-ia5, kiu5 i po2-pi3, put-si5 to7-si7 poah8-tioh8 (eng3-un2 e5) siuN7-poe, chaiN2-iuN7 goa2 kin-na2-jit8 chiah-chham2? Sam-lau7-ia5 to7-si7 teh po2-pi3 chng-bin5, chaiN2-iuN7 goa2 chiah-chham2, i ti7 bio7-lai7 teh peng5-an ah! Sam-lau7-ia5 si7 peh-chhat8-sin5 a2-si7 ke2-put8 mah? Gi5-bun7 gi5-bun7?! 
  4 Jip8 Tai7-chhoan si7 e5 ke 
  Khiok-soat Tai7-chhoan-si7, khia7-khi2 ti7 Cheng7-chui2 piN, u7 chit8-e5 sim-pu7-a2-bou2 siN chit8-e5 kiaN2, kio3-cho3 Chheng-liu5. Ui7-tioh8 put-cheng3, chiau3 tng-si5 e5 hoat-tou7, chiu7 sia2 li5-chu hou7 i khi3, hit-si5 Chheng-liu5 iau2 soe3-han5. 
  Kong-im chhin-chhiuN7 chiN3, liam5-piN koe3-liau2 kui2-na7 ni5, Chi3-khin5 i2-keng 23 hoe3. Sui-jian5 bo5-pe7-bo5-bo2, iau2-ku2 in-khin5 bo5-ia3, cheng-chiat kho2-chhu2, hou7 cheng3-lang5 toa7-toa7 o-lo2. Kai3-che7 lang5 iang-saN-thok-si3 lai5 beh cho3, Chi3-khin5 khoaN3 m7-si7 sit, long2-chong2 sia7-choat8.
  Chhu3-piN e5 lang5 thong-thong o-lo2 i bak8-sek chin kiam3. 
  Chi3-khin5 ho2 lu2-tek e5 hong-siaN, u7 chhoe-kau3 Tai7-chhoan hiaN e5 hi7-khang, chiu7 siuN7, chiah ho2 lu2-tek e5 lu2-chu2, si7 lan5-tit-chhu2. Chiu7 chit8-jit8 chhoa7-khi3 thau-khoaN3, khoaN3-liau2 kah-i3, chiu7 thok moe5-lang5 kiu5-chhin. 
  Chi3-khin5 si7 se3-ji7 e5 lu2-chu2, hut-jian5 thiaN-tioh8 chit-e5 siau-sit, the-si5 m7-kaN2. ThiaN-kiN3 Tai7-chhoan hiaN e5 ke si7 tek-hia7-chhu3, lau7-pe7 si7 iu2-mia5 e5 kun5-thau5 sai-hu7, koh-si7 gau5 chiap-kut e5 lo2 i-su; ia7 Tai7-chhoan hiaN si7 gau5 tiau-khek e5 bi2-sut8-ka. Chiah-ku2 ti7 kok-chng teh liu5-heng5 hit-taN3 pou3-te7 hi3-ang-a2, kong2-si7 i khek--e5; ia7 Chun3-tek-sai hit-tin7 Pak-koan2 teng si7 i che3-chok--e5, hui-siong5 e5 sui2. Iu7-koh si7 chhut-mia5 e5 giah8 hi3-ang-a2 sai-hu7, koh-si7 gau5 chhiuN3-khek e5 Pak-koan2-sai. ThiaN-kiN3 kui2-na7 e5 Pak-koan2 sian-siN lai5 beh ka3-khek, kau3-ui7 liam5-piN pau-hok8 phaiN7 to3-tng2, bo5-thang ho2 ka3: in-ui7 sou2-u7 e5 lam5-koan2, pak-koan2 tak8-hang7 i long2 bat liau2-liau2. Iu7-koh bat chit8 pak-tou2-lai7 ji7. Ia7 goa2 chit-ho7 chhau2-te7 gu5-hu7 thai2-tho2 kaN2 phit-phoe3 hit-ho7 ui2-tai7 lam5-chu2! Chu7-hun7, chu7-hun7! 
  Chi3-khin5 kian3-siau3 m7-kaN2 kong2, chiu7 cho3 i jip8-khi3, chhun chhu3-lai7 kou ti7-hia che7, sio2-theng5 hit-e5 lang5 tng2-khi3 liau2, chhu3-lai7 kou chiu7 kio3. 
  Kou: Khin5...ah! 
  Khin5: Oe5......sim2-mih8-tai7? 
  Kou: Goa2 ka7 in2 lah neh! 
  Khin5: Ai2-ioh! Li2 chit-e5 a-kou thai2 an2-ni?! Li2 a7 bo5 thiaN-tioh8 lang5 heh ka-teng5 hiah toa7, heh lang5 hiah gau5, lan2 phang5 hit-ho7 png7-khaN phang5 be7-iaN5. ThiaN-kiN3 teng2-ni5 li5 chit8-e5, lan2 na7 khi3, liam5-piN che7 hoe5-thau5-kio7 to3-lai5, m7-chai e7 phaiN2-se3 be7?! 
  Kou: Gong7 gin2-na2, lang5 heh-si7 chhoe7 bo5 ho2 tui3-thau5; li2 si7 hiam5 i siuN-gau5! 
  Khin5: A-kou! Goa2 m7-si7 hiam5 i siuN-gau5, si7 chu7-hun7 goa2 e5 ham-ban7, m7-kaN2... ... Ka7 li2 kong2 bat li5-khi3 chit8-e5! Li2 si7 be7-hiau2 thiaN. 
  Kou: Ha2, sou2 li5 hit-e5 siaN2 in-toaN, li2 chai mah? 
  Khin5: Bo5 saN2 chai. 
  Kou: Hit-e5 si7 ui7-tioh8 kiaN5 m7-tioh8, eng-kai li5-e5. Sou2-i2 oe7-sai2-tit kong2-si7 gi7-khi3 e5 lam5-chu2 chiah e7-hiau2 an2-ni cho3-hoat. 
  Khin5: TaN beh an2-choaN2? 
  Kou: TaN, chong2-si7 in-ian5 thiN chu3-tiaN7, hit-thau5 e5 lai7-iong5 li2 to ia7 chai-iaN2. Li2 taN sng3 ia7 bo5 pe7-hiaN thang chu2-i3, goa2 chit-e5 m7-chiaN5 kou, ka7 li2 tah-eng3 chiu7-si7. 
  Khin5: A-kou, goa2 hoaN-hi2 thiaN li2 e5 ka3-si7! 
  Tui3 an2-ni chiu7 tiaN7-tioh8, koaN7-tiaN7. 
  1894 ni5 Chi3-khin5 23 hoe3, 10-goeh8 13 tui3 Chiau2-chheng5 jip8 cheng7-chui2 khe-piN ke3-hou7 Tai7-chhoan--si7. Chi3-khin5 ti3 chu-koan, chheng7 bong2-o2, tng-si5 chit-ho7 si7 liu5-heng5 e5 sin-niu5-hok8. 
  1895 ni5 8-goeh8 ka-ti7 chai u7 hoai5-in7; 9-goeh8 5-jit8 Jit8-pun2-peng chiuN7-soaN, chiam7-chiam7 loh8-lai5 kau3 Cheng7-chui2 khe. Tai7-chhoan hou7 Jit8-pun2 kio3-khi3 chhoa7-lou7, si7 i lou7-thau5 chin sek8, iu7-koh i si7 han3-hak8-chia2, e7 eng7 sia2-ji7 kap in kong2-oe7, hiah-e5 liok8-kun chin hoaN-hi2. 
  Kau3 u7-hiah-ku2, Chiu7 tui3 kun-tiuN2 kong2, Goa2 u7 2-e5 pe7-bo2 chin-lau7, chit-tiap8 ti7 chhu3-nih, goa2 chin-ku2 bo5 khoaN3-tioh8, m7-chai u7 peng5-an a2-bo5. ChhiaN2 iong5-un2 goa2 tng2-khi3, na7 khiam3-eng7 chiah-koh lai5; ho2 mah? Kun-tiuN2 in3 kong2, Ho2. Hit-si5 Tai7-chhoan chhiu2 kiah8 chit8-ki koaiN2-a2, kiaN5-tioh8 sam7-sam7, chiu7 ng3 Cheng7-chui2 khe tng2-khi3. Kau3 chhu3 bak8-sai2 nih-nih-lau5, Chi3-khin5 m7-chai i teh hau2 sim2-mih8. 
  5 An2-nia5, in he teh cho3 sim2-mih8? 
  Hit-si5 ti7 tang-peng5 chhu3-kak-thau5 e5 chhau2-chhu3, siong5-siong5 u7 chit8-e5 chheN-me5 Siong7 hiaN thau3-cha2 thau3-am3 teh gim5-si. U7 chit8 cha2-khi2 gim5 kong2: 
  1. ThiN-teng2 koan5-koan5 Ia5-sou che7-ui7, <BR>Long2-chong2 thian-sin5 hok8-sai7 pai3-kui7; <BR>Bian2-liu5 chhan3-lan7, bin7-mau7 eng5-kng, <BR>Koan5-peng2 bo5-han7, hok-khi3 chiau5-chng5. 
  2. ThiN-te7 ban7-mih8 boe7-u7 e5 si5, <BR>Siong7-te3 e5 KiaN2 kap Pe7 khia7-khi2; <BR>Choan5-leng5 Chu2-chaiN2 eng2-oah8 e5 To7, <BR>ThiN-te7 ban7-mih8, si7 I chhong3-cho7. 
  3. Ban7-bin5 hoan7-choe7, ui5-keh8 hoat-tou7, <BR>Tioh8 loh8 te7-gek8, long2 bo5 oah8-lou7; <BR>Siong7-te3 put-jim2 cheng3-lang5 tim5-lun5, <BR>Chhe-khian2 Ia5-sou kiu3 lan2 leng5-hun5. 
  4. Ia5-sou kang3-seng tiam3 te7-bin7-chiuN7, <BR>Phin2-heng7 sun5-choan5 cho3 lan2 bou5-iuN7; <BR>Hian2-beng5 sin5-jiah thoan5 thiN to7-li2, <BR>Siat-lip8 kong-lo5 the3-lang5 siu7-si2. 
  5. Si2-liau2 3 jit8 Ia5-sou koh-oah8, <BR>Piau2-beng5 siok8-choe7, chit8-pai2 kau3-giah8; <BR>Chiam7-toa3 te7-bin7 ka3-si7 hak8-seng, <BR>Iu5-goan5 chiuN7-thiN chip-chiang2 koan5-peng2. 
  6. Se3-kan boat8-jit8 thiN-mng5 khui-khoah, <BR>Ia5-sou kang3-lim5 kiu3 lang5 koh-oah8; <BR>Se3-kan cheng3-lang5 siu7 I sim2-phoaN3, <BR>Po3-siuN2 heng5-hoat8 tiaN7-tioh8 bo5 oaN7. 
  Hit-e5 Siong7 hiaN e5 siaN chin ho2-thiaN, gim5 tioh8 chin im-un7. Sou2 gim5 hiah-e5 oe7, Chi3-khin5 thiaN-liau2 sim-koaN tin2-tang7. ChaiN2-iuN7 Ia5-sou hiah-gau5, kang3-se3 beh kiu3 lan2 lang5, thiN-kha-e7 kiam2-u7 chit-ho lang5?! Tau3-ti2 chit-e5 chheN-me5 Siong7 hiaN e7-bat an2-ni. Chiu7 mng7 ta-ke kong2: 
  An2-nia5, in he teh cho3 sim2-mih8? Ta-ke bo5 saN2 hoaN-hi2, in3 kong2: 
  Lang5 in he loh8-kau3-lang5 teh gim5-si. 
  Chi3-khin5 chiu7-chai, loh8-kau3-lang5 siN-seng5 si7 hou7-lang5 oan3-hin7--e5. M7-ku2 sou2 gim5 e5 si hiah ho2-thiaN, sou2 kong2 e5 i3-su3 hiah-nih ho2, I ia7 bo5 tek-choe7 lan2, lan2 tian-to3 oan3-hin7 I, si7 lan2 ka-ti7 sit-liau2 jin5-keh. Siat-su2 I sou2 kong2 e5 Ia5-sou na7 ko2-chin e7 kiu3-lang5, lan2 bo5 chhin-kin7, tian-to3 oan3-hin7, si7 toa7 chho3-gou7 lah. Chi3-khin5 siuN7 beh khi3 pai3-hau7 chit-e5 chheN-me5-lang5, khoaN3 Ia5-sou si7 saN2-hoe3, na7-si7 kiaN-liau2 ta-ke-koaN m7 hoaN-hi2: In-ui7 ku7-koan3, lam5-lu2 siu7-siu7 put-chhin, ti3-kau3 m7-kaN2, kan-ta tui3 thiaN-tioh8 hit-siu2 si, put-si5 ki3-ti7 sim-lai7, cheng7-cheng7 teh siuN7, na2-chun2 soaN-kha e5 chui2-choaN5, un5-un5-a2 teh lau5 chhut-lai5 chit-iuN7. 
  Chi3-khin5 e5 tiong7-hu Tai7-chhoan-si7, ti7 hiah-ku2 u7 tui3 peng5-iu2 tit-tioh8 chit8-pun2 han3-bun5 Seng3-keng, kap chit8-pun2 si, am3-si5 han5-ha7 chiu7 kang2-kiu3. Sim-koaN teh siuN7, si-nih kong2, 
  Se3-kan ke2-put8 lang5 sou2 khek, <BR>Tioh8 chai hok-sai7 chin bo5-ek. 
  Chit 2-ku3 phah-sng3 u7 chin-li2. Ang5-ke3-teng2 hit-sian ma2-chou2-po5 kap hit-sian thui5-a2-chou2, pi2 goa2 sou2-khek e5 lau7-seng sio2-toaN7, sng3 iau2-khah phaiN2-khoaN3. Goan2 Nia5 chaiN2-iuN7 hok8-sai7 kah an2-ni! Thau3-cha2 thau3-am3, chhe-it, chap8-gou7, toa7-ni5 sio2-cheh; sio-kim tiam2-hoe2, phou2-tou7 pai5-che3 u7 liau2-liau2. He2, gong7-gong7 An2-nia5 lah neh! 
  Am3-chiN7 an2-ni siuN7, na7-si7 m7-kaN2 chhut-siaN. 
  * * * 
  Tu2-tioh8 Chi3-khin3 chiong-kin7 lim5-san2 e5 ki5-jit8, khioh-ma2 jip8-pang5, hoan-hu3 siuN-a2, toh-kui7, thoah-a2 long2 tioh8 khui, gin-na2 chiah e7 khoai3 chhut-si3. Tai7-chhoan e5 lau7-bo2 si7 gau5 kian3-kou2 e5 lang5, thiaN-tioh8 khioh-ma2 an2-ni kong2, chiu7 ia7 chan3-seng5 an2-ni cho3; koh ti7 ma2-chou2-po5 e5 bin7-cheng5, sio liau2 chit8-pe2 e5 an3-pat-hiuN, ng3-bang7 ma2-chou2-po5 po2-pi3 sun-a2 pui5-pui5 peh8-peh8 khoai3 chhut-si3. 
  Mng5-thang khui-liau2, hiuN-chek ia7 toh8-koe3, bu2-liau2 chiaN5 poaN3-jit8 iau2-boe7 chhut-si3. Lau7-lang5 chiu7 kio3 Tai7-chhoan kong2: Toa7-thau5 eh! Lang5 kong2 loh8-kau3-lang5 e5 ki5-to2 chin eng3-hau7, ia2 bo5, khi3 kio3 Siong7 hiaN lai5 ka7 I ki5-to2 nouh! (Lau7 ta-ke kio3 Tai7-chhoan koan3-si3 long2 kio3 I cho3 toa7-thau5-e5) 
  Tai7-chhoan kong2, Ho2, goa2 to7 ia7-teh siuN7 koh. 
  Chiu7-khi3 chhiaN2 i, Siong7 hiaN mng7 kong2, Lin2 lau7-lang5 hoaN-hi2 chiah thang neh! In3 kong2, To7-si7 I hoaN-hi2, goa2 chiah kaN2 lai5 kio3 li2. Siong7 hiaN koh mng7, Ia2 lin2 khan-chhiu2--e5 ai3 bo5? 
  Tai7-chhoan kong2, He2, un2-tang3. Siong7 hiaN kong2, Ho2 lai5-khi3. Chiu7 ti7-hia pek-chhiat ki5-to2, kiu5 Siong7-te3 siuN2-su3 khui3-lat8 hou7 hu7-jin5-lang5, pang-chan7 eN-a2 khoai3-khoai3 chhut-si3, ia7 hou7 chit khau2-chau3 choan5-ke e5 lang5 teng5-thau5-seN lai5 sin3 Li2. 
  Ki5-to2 soah, gin-na2 chek-si5 oaN3-oaN3-kio3, koh si7 hau7-siN, ta-ke kong2, Siong7-hiaN e5 Siong7-te3 khah u7-siaN3. Siong7-hiaN kong2, Siong7-te3 m7-si7 goa2-e5 na7-tiaN7, si7 thiN-kha-e7 kong-ke e5, lan2 tai7-ke long2 u7-hun7, sou2-i2 lan2 tak8-lang5 long2 tioh8 keng3-pai3 I chiah e7-soah-tit. In-ui7 Siong7-te3 si7: 
  Po2-pi3 chiau3-kou3 se3-kan-lang5, <BR>Put-lun7 pun2-kok kap goa7-pang. 
</CL>
<HL>

1有1個女子 
台南市外1所在，古榕真濟，竹pho7 am7-am7,不時樹木青翠，百花常開。逐日飛鳥，千千萬萬，ti7 hit樹頂，ki-ki-kiuh-kiuh，飛來飛去，樹林e5 茂盛thang知；若準聖冊講，芥菜大欉，飛鳥來歇伊e5 枝。因為猶太e5芥菜，厝頂外懸。為著鳥 kap 榕hiah 濟，就叫hit所在鳥榕庄。庄內一仙三老爺，是庄民teh服事，向望保庇庄頭。外位e5 紳士淑女，也常常來chia燒香點火，燒金poah8-poe。 
庄外m7 是田就是園，是這庄e5人teh經營。 
* * * 
庄內有1個女子，名叫至勤，枝骨tau3-tah，腳手敏捷。Hit年16歲（1887 年），父母iau2 ti7-teh，小弟1個，老父許德是大做穡家，牛 kah 車，逐項有。老母失明，小弟細漢，攏是至勤 teh 做老父e5 幫贊。雖是幼chiN2，iau2-ku2 做工勤勤，腳手me2-liah8。每擺落園削蔗尾，贏過男子多多；若上山chhoah蕃薯，也是勝過婦女濟濟。逐家oa2-oa2叫。至勤是孝順父母e5人，透早起來，若m7 是上山幫贊老父耕農便是牽in 4、5隻牛kang2去飼，逐日是an2-ni。 
2床前e5 齊眉槌 
Hit年2月26日，chhoah蕃薯e5 時，草phou7 tng teh kheh甘蔗。烏麻 kap 塗豆收成了，白糖kai2幾若十lau7。古早e5 lau7,是親像銅鐘吊倒向，頂面闊，下底尖，koa2 1個孔。是用薄薄e5塗去燒，親像瓦e5 色緻，差不多有am缸hiah懸hiah大。 
Hit時烏糖真俗，至勤e5老父，買收真濟來入ti7 lau7-nih，頂面糊溪底e5 粉塗。Hit個塗，糊e5 時，內面烏色e5 糖水，流tui3 下底出去，這個水thang go5酒。頂面e5 塗若礁就koh 換，an2-ni 3 擺，後來lau7內e5 糖就堅teng7變做白糖，真有價值。 
為著in是大choh-lioh8 e5農家，koh 是好過e5 家庭，所以動了cheng-piang3賊e5心lah。 
Hit日老父去山nih toa3寮，hit e昏至勤飼牛轉來，關牛ti7 牛椆逐項清楚，就去睏。 
厝前1-choa7林投巷，外面樹林內有1 tin7 e5 土匪來chak ti7-hia teh 做大哥。因為cheng-piang3賊beh搶人e5 時，著代先祭獻in e5神明，插1支旗ti7中間。金紙燒了，看hit支旗，倒tui3 佗位這勢，逐家就去搶hit位。世俗e5 神明，實在是利益本身害別人。 
至勤未睏e5時，老母ti7廳nih講： 
母：勤ah，外面he啥貨teh著？
勤：阿娘，he敢是別人teh 放薰，ka7牛薰蚊。
老人目珠hoe；看著林投外賊仔teh 燒金，看be7 明，至勤也不解其意，就關門去睏。 
Hit時2月26暝算是真寒，更深e5 時，草仔phou7 kheh 甘蔗e5 人來beh 叫頭koa3牛。是hit暝抵抵著至勤e5 牛做頭koa3。因為kheh 甘蔗e5 石車頂面有一支4、5丈長e5 柴teh 做ko5,hou7 牛來tioh。Ko5若轉e5 時，石車就轉。Ti7 hit內底是頭koa3,外面是2 koa3,較 外面是3 koa3。 
Hit-tiap8叫牛e5 人頭殼chhih-chhih，到位看著賊，驚一下攏beh 死。隨時拚轉去phou7-nih。人問伊啥事？伊攏be7講。Kan-ta用手直直iat8，講恬恬…也kaN也kaN2。意思是也驚也寒。伊就做伊走去火坑烘火，無人知伊e5 意思。 
* * * 
半暝有lin3-long3叫e5聲，老母叫講，
母：勤ah，勤ah，牛teh相tak。
因為往時常常ti7 暝時，牛bat相tak。至勤hiahN一醒，擂伊e5 目珠，thi2開一看，Goa3!賊仔扑面畫虎貓，3 個入房來liauh！頭1個將伊所舉siam5外長e5 齊眉槌，出力就tui3 面hmh--來。 
佳哉槌尾khe5-ti7 竹眠床e5 遮風。至勤緊猛tui3 槌尾sa--teh，房間隘隘，策1個馬勢。 
Hit... lah！就顛倒ka7 伊long3倒轉。Hit 3個賊相e相kheh，倒落teh-leh ti7塗腳。至勤就牽小弟 kap 老母出去，土匪都也m7 敢kang7伊。算來是女英雄。Hit時外面已經teh放火。 
正親像詩講： 
富有農家出至勤，<BR>勤勉伶俐勝庄民；<BR>一夜雄賊忽然到，<BR>床前比武齊眉頭。 
3伊 e5 死換我 e5 活 
至勤出來，看見土匪牽牛，想beh搶倒轉；但是看著厝teh發火，就be7顧得，隨時ng2番薯藤來sut hiah-e5火hou7伊hoa。因為賊來搶物，刁持放火燒厝，hou7人be7顧得jiok。Hit時無別人來幫贊，只有至勤家己teh kap 賊做tui3 頭。賊緊放火，伊也緊緊jiok去拍hou7 hoa。伊e5苦戰無輸李稜征伐匈奴偆伊家己，1人擋一千人。俗語講，「猛虎be7-tu3-tit大tin7猴。」後面e5賊看1個英勇e5女子hiah本事，若無下了毒手，In e5 賊計會失敗。即時mouh 1支槌仔，無張持tui3 至勤e5 頭殼心，拚力。
HehN...ah，hou7你死啊…！就摃落去。 
Hit-tiap8是半暝子時，至勤e5 頭殼hou7賊摃1-am5,血直直chheng3,若準井底teh出泉。至勤為著致意拍火，雖是血teh chheng3也m7知，kan-ta這時烏暗，煞be7顧tit拍。Tui3 an2-ni火上厝。至勤koh拚命走去beh拍火，1個賊看伊頭殼著重傷iau2會走，就puih一支長刀jiok來，按算beh一刀兩斷。但是至勤越頭看見，就緊跳tui3火中過去，賊煞jiok無著choa7。Hit爿e5 人看見至勤hou7賊teh追，就jiok過來beh救--伊。看見至勤，血流滿身軀，逐家就緊急ka7伊止血。至勤才知伊e5頭殼頂開1個天窗，hit時才感覺艱苦就chhut在厝去hou7火著啦！ 
至勤e5叔許營看見賊來，就peh上na5-kong5頂；用鐵耙chak--落-來，chan5著1個賊，即時倒地，賊黨就拖--出-去。 
許營看事勢m7妥當，就閃tui3 別間e5 na5-kong5頂，用棉chioh被做盾牌，手舉1支pit仔尾 （尖尖e5 chhiuN仔）tng等賊入來，就tui3頂面chak--落-來。果然chan5倒1個，in就拖--出-去。按算賊會失膽，退水轉去。無扑算koh 較雄，歸tin7 chiN3入來，開銃扑上去。不幸棉被掩無ba7,腳頭u著銃，就lian3--落-來。賊真受氣，就tui3 胸坎 kap 頭殼koh ka7伊chan5 2下，即時無命。 
啊！可惜！看e5人攏講，怎樣m7 走去外庄，來喝救人是較著！
* * * 
Hit時厝teh著，至勤一寡龍銀藏ti7竹管空，hiah-e5手環、銀鍊，hou7 賊 peng2無著e5,以及厝內 e5蕃薯籤、米、粟、麻、豆，物件做一下燒了了。 
外庄e5人趕緊來救，扑死土匪幾若個，koh搶1隻牛kang2倒轉；其餘4隻 kap 內底e5現銀提到無半項，所偆是hiah-e5火灰na7-tiaN7。 
Hit暝至勤e5老父ti7 山寮，聽見人teh hiu，舉頭一看，火焰 chheng3 起，若準所多瑪hou7天火剿滅一樣。就拚勢走到te3,看見厝宅家伙，盡歸烏有。只有埕nih一kha著未了e5鉛桶ti7牛車頂。就la7 hiah-e5火路，想著早日e5好過，今暝昏一切化火，煞昏昏倒倒ti7塗腳。 
厝邊e5人聽見賊退水，就較濟敢開門出來看。因為清朝時代，百姓各顧家己e5心太重，驚了開門續hou7 賊來搶in e5 物。所以一下聽見cheng-piang3,家己e5門閂一發sng較an5。 
老父精神了後，看見至勤e5頭殼發hong5,腫真大個，假若米斗，天光去請北路e5赤腳先生來服藥，佳哉拾著命。隔年老母過身，反轉冬老父去世，只有偆小弟1個。小弟koh是著銃hit個叔生--e5。 
Ah！財散人亡！正親像詩講： 
英雄扑火心無驚，<BR>棉被做牌送性命；<BR>財散人亡一盡去，<BR>因何恨佛三老爺？ 
是因為至勤 kap 老父，常常孝敬庄nih e5佛三老爺，求伊保庇，不時就是poah8著(應允e5) siuN7杯，怎樣我今仔日chiah慘？三老爺就是teh保庇庄民，怎樣我chiah慘，伊ti7廟內teh平安ah！三老爺是白賊神抑是假佛mah？疑問疑問！？ 
4入大川氏e5家 
卻說大川氏，企起ti7 靜水邊，有1個新婦仔某生1個子，叫做清流。為著不正，照當時e5法度，就寫離書hou7伊去，hit時清流iau2細漢。 
光陰親像箭，liam5-piN 過了幾若年，至勤已經23歲。雖然無父無母，iau2-ku2殷勤無厭，貞節可取，hou7眾人大大o-lo2。Kai3濟人央三託四來beh做，至勤看m7是sit，攏總謝絕。 
厝邊 e5 人通通 o-lo2伊目色真劍。 
至勤好女德e5風聲，有吹到大川兄e5耳孔。就想，chiah 好女德 e5女子，是難得取。就1日chhoa7 去偷看，看了 kap 意，就託媒人求親。 
至勤是細膩e5女子，忽然聽著這個消息，推辭m7敢。聽見大川兄e5家是竹瓦厝，老爸是有名e5拳頭師父，koh是gau5接骨e5老醫師；也大川兄是gau5雕刻e5美術家。Chiah久ti7各庄teh流行hit擔布袋戲尪仔，講是伊刻--e5;也俊德師hit-tin7北管燈是伊製作--e5,非常e5 sui2。又koh 是出名e5舉戲尪仔師父，koh是gau5 唱曲e5北管師。聽見幾若個北管先生來beh教曲，到位liam5-piN 包袱揹倒轉，無thang好教：因為所有e5南管、北管逐項伊攏 bat了了。Iu7-koh bat一腹肚內字。也我這號草地愚婦thai2-tho2敢匹配hit號偉大男子！自恨，自恨！ 
至勤見笑m7敢講，就做伊入去，偆厝內姑ti7-hia坐，小停hit個人轉去了，厝內姑就叫。
姑：勤…ah！
勤：Oe5……甚物代？
姑：我ka7允lah neh！
勤：Ai2-ioh！你這個阿姑thai2 an2-ni?！你也無聽著人heh家庭hiah大，heh人hiah gau5,咱捧hit號飯khaN 捧be7贏。聽見頂年離1個，咱若去，liam5-piN 坐回頭轎倒來，m7知會歹勢be7?！
姑：憨囡仔，人heh是chhoe7無好tui3 頭；你是嫌伊傷gau5!
勤：阿姑！我m7是嫌伊傷gau5,是自恨我e5 頇顢，m7敢……Ka7你講bat離去1個！你是be7曉聽。
姑：Ha2,所離hit個啥因端，你知mah？
勤：無啥知。
姑：Hit個是為著行m7著，應該離e5。所以會使tit講是義氣e5男子才會曉an2-ni做法。
勤：今beh an2-choaN2？
姑：今，總是姻緣天註定，hit 頭e5內容你都也知影。你今算也無父兄thang主意，我這個m7成姑，ka7你答應就是。
勤：阿姑，我歡喜聽你e5 教示！
Tui3 an2-ni就定著，koaN7定。 
1894年至勤23歲，10月13 tui3鳥榕入靜水溪邊嫁hou7大川--氏。至勤戴朱冠、穿bong2襖，tng時這號是流行e5新娘服。 
1895年8月家己知有懷孕。9月5日日本兵上山，漸漸落來到靜水溪。大川hou7日本叫去 chhoa7 路，是伊路頭真熟，又koh 伊是漢學者，會用寫字 kap in講話，hiah-e5 陸軍真歡喜。 
到有hiah久，就tui3 軍長講，我有2個父母真老，這tiap8 ti7 厝nih，我真久無看著，m7知有平安抑無。請容允我轉去，若欠用chiah-koh來；好mah？軍長應講：好。Hit時大川手舉一支枴仔，行著sam7-sam7,就向靜水溪轉去。到厝目屎nih-nih流，至勤m7知伊teh哮甚物？ 
5俺娘，in he teh 做甚物？ 
Hit時ti7東爿厝角頭e5草厝，常常有1個青瞑頌兄透早透暗 teh吟詩。有一早起吟講： 
1.天頂懸懸耶穌坐位，<BR>攏總天神服事拜跪；<BR>冕旒燦爛，面貌榮光，<BR>權柄無限，福氣齊全。 
2.天地萬物boe7有e5時，<BR>上帝e5子 kap 父企起；<BR>全能主宰永活e5 道，<BR>天地萬物，是伊創造。 
3.萬民犯罪，違逆法度，<BR>著落地獄，攏無活路；<BR>上帝不忍眾人沈淪，<BR>差遣耶穌救咱靈魂。
4.耶穌降生tiam3地面上，<BR>品行純全做咱模樣；<BR>顯明神蹟傳天道理，<BR>設立功勞替人受死。 
5.死了3日耶穌koh活，<BR>表明贖罪，1擺夠額；<BR>暫toa3地面教示學生，<BR>猶原上天執掌權柄。 
6.世間末日天門開闊，<BR>耶穌降臨救人koh活；<BR>世間眾人受伊審判，<BR>報賞刑罰定著無換。 
Hit個頌兄e5 聲真好聽，吟著真音韻。所吟hiah-e5話，至勤聽了心肝振動。怎樣耶穌hiah-gau5?降世beh救咱人，天腳下敢有這號人？！到底這個青瞑頌兄會bat an2-ni。就問大家講： 
阿娘，in he teh 做甚物？大家無啥歡喜，應講： 
人in he落教人teh吟詩。
至勤就知，落教人生成是hou7 人怨恨--e5。M7-ku2所吟e5詩hiah好聽，所講e5意思hiah-nih好，伊也無得罪咱，咱顛倒怨恨伊，是咱家己失了人格。設使伊所講e5耶穌若果真會救人，咱無親近，顛倒怨恨，是大錯誤lah。至勤想beh去拜候這個青瞑人，看耶穌是啥貨？但是驚了大家官m7 歡喜：因為舊慣，男女授受不親，致到m7 敢，kan-ta tui3 聽著hit首詩，不時記ti7心內，靜靜teh想，若準山腳e5水泉，勻勻仔teh流出來這樣。 
至勤e5丈夫大川氏，ti7 hiah-ku2有tui3朋友得著1本漢文聖經， kap 1本詩，暗時閒暇就講究。心肝teh想，詩nih講， 
世間假佛人所刻，<BR>著知服事真無益。 
這2句扑算有真理。紅格頂hit仙媽祖婆 kap hit仙槌仔祖，比我所刻e5老生小旦，算iau2較歹看。阮娘怎樣服事kah an2-ni？透早透暗，初1、十五、大年小節；燒金點火，普渡排祭有了了。He2,憨憨阿娘lah neh！ 
暗chiN7 an2-ni想，但是m7敢出聲。 
* * * 
抵著至勤將近臨產e5期日，拾媽入房，番咐箱仔、桌櫃，屜仔攏著開，囡仔才會快出世。大川e5老母是gau5建古e5人，聽著拾媽an2-ni 講，就也贊成an2-ni 做；koh ti7媽祖婆 e5 面前，燒了1把e5 an3-pat香，向望媽祖婆保庇孫仔肥肥白白快出世。 
門窗開了，香燭也toh8過，舞了誠半日iau2-boe7出世。老人就叫大川講：大頭eh！人講落教人 e5祈禱真應效，抑無，去叫頌兄來ka7 伊祈禱nouh！（老大家叫大川慣勢攏叫伊做大頭e5） 
大川講，好，我to7也teh想koh。
就去請伊，頌兄問講，Lin2老人歡喜才thang neh！應講，就是伊歡喜，我才敢來叫你。頌兄koh問，Ia2 lin2牽手--e5愛無？
大川講，He2,穩當。頌兄講，好來去。就ti7-hia 迫切祈禱，求上帝賞賜氣力hou7 婦仁人，幫贊嬰仔快快出世，也hou7這口灶全家e5人 重頭生來信你。 
祈禱煞，囡仔即時oaN3-oaN3叫，koh是後生。大家講：頌兄 e5上帝較有siaN3。頌兄講，上帝m7是我e5 na7-tiaN7，是天腳下公家e5。咱逐家攏有份，所以咱逐人攏著敬拜伊才會煞tit。因為上帝是： 
保庇照顧世間人，<BR>不論本國 kap 外邦。
</HL>