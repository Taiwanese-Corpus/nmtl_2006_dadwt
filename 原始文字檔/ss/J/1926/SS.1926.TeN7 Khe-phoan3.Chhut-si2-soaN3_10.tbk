<CL>
  30 Li2 tui3 to2-ui7 lai5? 
  Khiok-soat Chin-seng boe7 tng2-lai5 e5 si5, Hui7-chu2 tiam3-ti7 chhu3-lai7, hit-si5 i2-keng 1-e5 hau7-siN kap chit8-e5 3 goeh8-jit8 e5 cha-bou2-kiaN2, am3-si5 le2-pai3 liau2, chiu7 koaiN-mng5 khi3 khun3. 
  Chhit-goeh8 30 me5 iok-liok8 11 tiam2, Hui7-chu2 khun3 tiam7-cheng7 e5 si5, ke ia7 bo5 thi5, kau2 ia7 bo5 pui7 chi2-u7 si7 piah-lai7 chit8-koa2 sih-sih e5 chau3-ke-a2 siaN, chong2-phou lai7 khun3-kah tiam7-chut-chut. Hui7-chu2 tng-ti7 he7 gin-na2-liau2, an-bin5 ho2-khun3 e5 si5, bo5 i3-sek hut-jian5 chit8-e5 siau3-lian5-ke, sin-chheng7 Tai5-oan5-hok8, thau5 boah kui3-hoe-iu5, moa2-sin hui3 phang-chui2, e7 kek-lang5 e5 phiN7-khang. M7-chai eng7 A-pho-lun5 e5 tai7-mou5-sut8 a2 m7-si7, chaiN2-iuN7 e7-tit jip8-pang5, peh chiuN7 Hui7-chu2 e5 bin5-chhng5, chiu7-kin2 to2-ti7 i e5 sin-piN, beh oh8 Am-lun7 e5 heng5-ui5. Hui7-chu2 chit-si5 kiaN-chheN2, kin2-me2 chhia--khi2-lai5, sim-koaN peh8-kou2 phih-phih-chhoah, tai7-seng liah8-chun2 hiong5-chhat8; thi2-khui chit8-khoaN3; chiah-chai si7 te7-2 a-pho-lun5. Siau3-lian5-ke chek-si5 chhiu2 gim7 kui2-chap8 tiuN e5 kim-phio3, tu-hou7 Hui7-chu2, Hui7-chu2 siuN7-khi3 tan3-hiat-kak8. Na2-chun2 mou5-kui2 chhi3 Ia5-sou, eng7 thiN-e7 chun-kui3 he7-ti7 I e5 bin7-cheng5, na7 phak-loh8-pai3--i, chiu7 beh hou7 I. KhoaN3 i tan3 tho2-kak8, chiu7 koh khioh hou7 i, kong2, Lin2 cho3 chit-ho7 kang, goa2 chai khah khiam3-khoeh, chiah-e5 hou7 li2 eng7. Hui7-chu2 kong2, Kin-na2-jit8 li2 to7 kui chhu3-keng goa2 ia7 m7-siu. Li2 na7-chai goa2 cho3 Chu2 e5 kang, siuN7 beh pang-chan7 goa2, u7 pat8-si5 thang cho3, siaN2-su7 am3-cheN7 chiuN7 goa2 e5 bin5-chhng5? Li2 e5 i3-su3 goa2 long2 chai. Kong2 liau2 chiu7 siam2-pi7 ti7 i2-nih che7. A-pho-lun5 e5 i3-su3 chhin-chhiuN7 be2, sim-koaN chhin-chhiuN7 kau5, moa-sin chhin-chhiuN7 hoe2, siang-chhiu2 na2-chun2 toa7-soh beh pak8 Hui7-chu2 e5 sin-khu. Hui7-chu2 chin kiaN, chit8-bin7 kiaN-liau2 hou7 i eng7 bu2-lek8, ti2-tng be7 tiau5; chit8-bin7 kiaN-liau2 hou7-lang5 khoaN3-kiN3, tian-to3 soah giau5-gi5 pun2-sin e5 phaiN2, soa3 e7 lian5-lui7 Chin-seng e5 kang; na7 e7-tit hou7 i kin2-kin2 chhut-khi3 si7 te7-it ho2. Sim-koaN am3-chiN7 ki5-to2 Siong7-te3. Chiu7 ka7 i kong2, Li2 tui3 to2-ui7 lai5? A-pho-lun5 chhio3-chhio3, kong2, Goa2 m7 ka7 li2 kong2, goa2 ong2-lai5 bo5-tiaN7-tioh8. Hui7-chu2 koaN2--i, kong2 Tioh8 kin2-kin2 chhut-khi3, sio2-theng7 lang5 e7 chai, li2 chiu7 kian3-siau3. In3 kong2, Mai3--lah, goa2 e5 cho3-su7 kek8-ki5 bit8, thiN-e7 bo5 lang5 e7 chai, goa2 tui3 kui2-na7-ni5 cheng5 chiu7 i3-ai3 be7 tit-tioh8, goa2 kin-me5-hng si7 ui7-tioh8 ‘Ai3’ chiah lai5. Hui7-chu2 chit-si5 long2 bo5-kiaN, chek-pi7 i kong2, Li2 teh kong2 saN2? Li2 si7 mou5-kui2 e5 kiaN2, Kong-gi7 e5 tui3-tek8; thiN-e7 bo5 lang5 chai, tok8-tok8 Siong7-te3 chai, goa2 si7 sim2-mih8-lang5, li2 kaN2 jip8-goa2 e5 pang5! Li2 tioh8 kin2 khi3; na7-bo5, goa2 beh jin7 li2 cho3 chhat8, lai5 taN2-pan7. A-pho-lun5 khoaN3 su7 be7-seng5, chiu7 khui-mng5 chhut-khi3. 
  Chhut-khi3 liau2, Hui7-chu2 kin2 koaiN-mng5, bo5 khun3-kau3 thiN-kng. Teh siuN7 kai-chai3 Siong7-chu2 hou7 goa2 tit-tioh8 khah iaN5, tioh8 kam2-sia7 I. 
  Bo5-phah-sng3 Te7-ji7-me5 Chin-seng iu5-goan5 boe7 tng2-lai5, Hui7-chu2 chin kiaN, i2-keng am3, chiu7 tiam2-kiam2 mng5-hou7, tak8-hang7 tho3-tong3, chiah khi3 khun3, hit-me5, koh lai5, teh khui thoah-mng5 e5 si5, Hui7-chu2 chiu7 chheN2, koaN2-kin2 tui3 chong2-phou loh8-lai5, che7-ti7 keh-piah e5 i2, sim-koaN it-hoat kiaN-hiaN5, siuN7 i cha-me5 siu7 chek-pi7, kin-me5 kaN2 koh-lai5, un2-tang3 u7 pi7-pan7. Ko2-jian5 beh eng7 kiong5-che3 chip-heng5. Hui7-chu2 si7 nng2-chiaN2 e5 lang5, kai-chai3 iu5-goan5 tit-tioh8 bo5-han7 e5 Sin5-lat8, iaN2-liau2 kui2-hun ku2, bo5 si-ho5 e5 sit-pai7. Hit-si5 A-pho-lun5 chin siu7-khi3, kong2, Beh si7 u7 to ti7 chia, goa2 tek-khak thai5 li2. Kong2-liau2 ia7 che7-ti7-hia theng5-chhoan2. Theng5 u7--hiah-ku2, Hui7-chu2 tiam7-tiam7, ki5-kiu5 Siong7-te3 tioh8 pang-chan7 i khah iaN5. A-pho-lun5 koh kong2. Goa2 si7 ui7-tioh8 Ai3-cheng5 chiah u7 lai5; chong2 bo5 li2, bo5 cheng5, bo5 cheng5 kau3 an2-ni?! Hui7-chu2 in3 kong2, saN2-lang5 beh tong5-cheng5 li2 e5 phaiN2, ...... Li2 m7 chai-choe7 kau3 an2-ni? Bo5 siuN7 goa2 kap goa2 e5 tiong7-hu si7 cho3 sim2-mih8 kang, li2 kaN2 lai5 beh chhim-hoan7; ia7 li2 pun2-sin koa3 Ki-tok-tou5 e5 ki3-ho7, chhui3 liam7 Ki-tok e5 Chin-to7, chaiN2-iuN7 goa7-phoe5 iuN5-ko, lai7-sim chhai5-long5. Khou2-ouN3 kau3-kek8! Li2 na7 m7 hoan2-hoe2, li2 u7 chai-eh ah! Hui7-chu2 chiah-e5 oe7 giam5-giam5 kong2 liau2, A-pho-lun5 chit-si5 chhin-chhiuN7 chian3-pai7 e5 peng, kiu5 i kong2, Hui7-chu2 ah! Goa2 taN chai-iaN2 goa2 e5 m7-tioh8. Put-ko3 goa2 si7 in-ui7 lek8-ai3 koe3-thau5, chiah u7 chiah gu5-gong7, taN kiu5 li2 sia3-bian2 goa2, boh8-tit chiong chit-chan5 su7 po3-iong5 hou7-lang5 chai. Hui7-chu2 kong2, Goa2 khoaN3 li2 iau2-boe7 thiat-te2 chai-choe7, li2 tioh8 kin2 chhut-khi3, oh8 Pi2-tek khi3 chhim-chhim thong3-hoe2. A-pho-lun5 kong2, TaN lou2-lat8 leh, chhiaN2 li2 khui-mng5 hou7 goa2 khi3. Hui7-chu2 kong2, He to7 chin ki5, li2 khoaN3 tui3 to2-ui7 jip8, ia7 tioh8 ka-ti7 tui3 hia chhut; khoaN3 tui3 to2-ui7 poah8-to2, tioh8 tui3 hia peh--khi2-lai5, chhin-chhiuN7 khi2-thau5, li2 Seng3-chheh hiah gau5 thak8, chit-ku3 be7-ki3-tit mah? Kong2 soah si5-cheng tan5 1-tiam2, A-pho-lun5 chiu7 li7-khui khi3. Hui7-chu2 chek-si5 toa7-toa7 kam2-sia7, chiaN3 chhin-chhiuN7 si kong2, 
  Jit8 chhia5 sai-soaN;<BR>goan7 Chu2 li2 kap goa2 toa3, <BR>Am3-mi5 na2 chhim, kiu5 li2 bo5 pang3-sak goa2, <BR>Choan5 bo5 i-oa2, tang5-phoaN7 li7-piat8 goa2 khi3; <BR>Chan7 lang5 e5 Chu2, goan7 li2 kap goa2 khia7-khi2. <BR>Kiu5-chu2 kin7-oa2, goa2 sim chiu7 long2 bian2-kiaN, <BR>Bak8-sai2 be7 khou2, chai-eh be7 hai7 seN3-mia7; <BR>Si2-sit be7 hai7, kui-thou2 ia7 bian2 khoa3-lu7, <BR>Goa2 un2-tang3 iaN5, tui3-kho3 choan5-leng5 e5 chu2 
  ThiN-kng, Hui7-chu2 kim-kim khoaN3, m7-chai Chin-seng e5-pou e7 kau3-ui7 be7, kau3-am3 e5 si5 Chin-seng chiu7 tng2-lai5. I2-keng chiah8-am3, chiu7 ka7 Hui7-chu2 kong2, i ti7 Peh8-ho5 kio5 chhut-si2-soaN3 e5 cheng5-heng5, Hui7-chu2 thiaN-liau2 chin lun2, chiu7 kong2, i 2-me5-hng khah-iaN5 A-pho-lun5 e5 khou2-chian3 hou7 Chin-seng thiaN. Chin-seng thiaN-liau2 chin kam2-hok8, kong2, Li2 sit8-chai7 u7 khah-iaN5 ThiN-sai3 e5 khui3-lat8, (Chhong3 32:35) hou7 goa2 thang oh8. Mou5-kui2 e5 li7-hai7 kau3 an2-ni; m7-ku2 Siong7-te3 e5 khui3-lat8 bo5-han7. I moe2-pai2 u7 kiu3 goa2 tui3 si2-soaN3 chhut-lai5, ia7 taN u7 chan7 li2 chhut-si2 jip8-oah8, tioh8 o-lo2 I bo5 soah. Kong2 soah 2-lang5 chiu7 kui7-loh8 ki5-to2, kam2-sia7 Siong7-te3, hit-si5 i2-keng am3-me5. Kau3 au7-lai5 A-pho-lun5 u7 chhim-chhim hoan2-hoe2, iu5-goan5 jiat8-sim le2-pai3, Chin-seng kap Hui7-chu2 ia7 bo5 khioh-hin7, iu5-goan5 keng3-thiaN3 i. 
  31 Chhu3-Kak-Thau5 E5 Toa7-Hoe2 
  Keh-ni5 chiaN-goeh8-chhe, Chin-seng thiN-phu2-kng khia5-chhia khi3 koe3-khe sun5 hoe7-iu2, hut-jian5 thiN-khi3 pian3-oaN7, Chin-seng soah kam2-mou7. Tng2-lai5 e5 si5, hit-me5 lau5 phiN7-hoeh, chit8-si5 ou-am3, thau5-khak tit8-hin5, au2-thou3 bo5-soah, kha-chhiu2 tit8-tit8, bo5-lat8 thang kong2, ia7 be7 tin2-tang7, an2-ni kui2-na7 jit8. Chin-seng siuN7-tioh8 ti7 Soa-to2 kau3-hoe7, iau2-boe7 cho3-chhut sim2-mih8 kang, Siong7-te3 na7 beh tho2 i e5 leng5-hun5, sit8-chai7 bo5 koe2-chi2 thang hou7 Siong7-te3 keng2; siuN7 liau2 chin kian3-siau3; khoaN3 tioh8 2-e5 se3-kiaN2, 1-e5 e7-kiaN5, 1-e5 eng7-pho7, bo5 lang5 liau7-li2, soah bak8-sai2 si3-lam5-sui5. Kau3-hoe7 the3 i pek-chhiat ki5-to2. 
  Hit-si5 chiu7 kio3 Hui7-chu2 sia2-phoe kio3 It-iong5 lai5 tau3-kou3, ia7 kong3-tian7 khi3 Tang-kiaN kio3 Chi3-khin5 tng2-lai5, in-ui7 ku7-ni5 in kap Lou7-ka iN7-tiuN2 e5 ke-koan3 khi3 ti7-hia. 
  Chi3-khin5 chiap-tioh8 tian7-po3, jiau3-peh-peh chiu7 to3-lai5, beh si7 u7-sit8 e7 thang poe, iau2 khah ho2. 
  It-iong5 lai5 e5 si5, Chin-seng tng teh gui5-kip, i ui7-tioh8 i chau2-tang chau2-sai, an-ui3 Hui7-chu2, sit8-chai7 si7 saN-pang-chan7. Chit8-jit8 khi3 Tho5-li2-san chhoe7 i-seng, mng7-ioh8 beh hou7 Chin-seng chiah8, che7-chhia kau3 Peng5-to2 i2-keng jit8 loh8-soaN, au7-lai5 khia5-chhia kau3 Soa-to2, ti7 poaN3-lou7 u7 chit8-e5 kio5, chit-e5 kio5 si7 thiah khi2-lai5 siu-li2, in-ui7 am3 lah, It-iong5 soa3 be7-ki3-tit, kai-chai3 bo5 toa7 sun2-siong. Chin-seng ti7 peN7-chhng5 siuN7 i hiah am3 m7-chai siaN2-su7, kau3-ui7 chiah chai It-iong5 ui7-tioh8 i hiam2 sang3 seN3-mia7. 
  Kau3-hoe7 e5 sin3-chia2 che7-che7 lai5 tham3-peN7, u7-e5 sang3-mih8, u7-e5 sang3-chiN5, Chin-seng lau5 bak8-sai2 ka7 in kam2-sia7. SiuN7 hit-ku3 
  Jin5-gi7 bok8 kau-chai5, <BR>Kau-chai5 jin5-gi7 choat8. 
  (Ke2-soeh si7 kong2, Jin5-gi7 boh8-tit eng7-chiN5 saN-kau-poe5; na7 eng7-chiN5 saN-kau-poe5, jin5-gi7 e7 choat8-tng7. SiuN7 chiah-e5 lang5 eng7 an2-ni thiaN3-goa2; au7-lai5 na7 hoah siaN kong2, Teng3 i ti7 sip8-ji7-ke3, chiu7 it-hoat gui5-hiam2. )
  Tiong-kan u7 pu3-lang5 siong5-siong5 lai5 kong2, Thai3 m7 hou7 i khi3 jip8-iN7 khah ho2. Hui7-chu2 kong2, Goa2 chai si7 ho2; chong2-si7 bo5-lat8. Hit-si5 pat8-lang5 si7 10 khou 8 khou, 3 thau5 2 khou lai5 khoaN3--i; na7-si7 chit-e5 pu3-lang5 e5 thiaN3 Chin-seng si7 2-pau ngau7-hun2. Chin-seng ui7-tioh8 i toa7 kan-khou2; m7-si7 ai3 i che7-che7 mih8 chiah hoaN-hi2. Po2-lo5 kong2, Hou7 lang5 mih8 e5 lang5, pi2 theh8 lang5 mih8 e5 lang5 khah u7 hok-khi3; na7-si7 siat-su2 i kan-ta pek-chhiat the3 i ki5-to2, iau2 khah iaN5-koe3 i e5 le2-mih8. I sou2 hian3 e5 le2-mih8, kau3-giah8 thang khoaN3-chhut i e5 chu5-ai3 loa7-toa7. Seng3-chheh kong2, Be7-e7 thiaN3 u7 khoaN3-kiN3 e5 hiaN-ti7, thai3-tho2 e7 thiaN3 boe7 khoaN3-kiN3 e5 Siong7-te3. I si7 chhin-chhiuN7 khang-khang tui3 hiaN-ti7 kong2, HiaN-ti7 ah, goan7 lin2 tit-tioh8 sio-pa2. Koh kong2, Lin2 e5 saN-thiaN3 m7-thang eng7 oe7 eng7 chih8; si7 tioh8 eng7 kiaN5, eng7 chin-sit8. I tui3-thai7 goa2 an2-ni, tui3 pat8-lang5 m7-chai siaN2-khoan2. I e5 but8-chit si7 ho2-giah8; na7-si7 i e5 sim-sin5 si7 san3-hiong. Chin-seng put-chi2 ui7-tioh8 i e5 san3-hiong lai5 khoa3-lu7; ia7 kiu5 Chu2 kam2-tong7 i e5 sim-koaN. Chin-seng peN7-se3 na2 gui5-kip, Hui7-chu2 ti7 i e5 sin-piN, khan i e5 chhiu2 teh lau5 bak8-sai2. Chin-seng se3-siaN Kong2, M7-bian2 hoan5-lo2; na2 gui5-hiam2, tioh8 na2 pek-chhiat ki5-to2. Seng3-chheh kong2, U7-sin3 e5 ki5-to2, beh kiu3 phoa3-piN7 e5 lang5, Chu2 beh hou7 i khi2-lai5; i na7 u7-choe7 beh sia3-bian2 i (Nga2-kok 5:15, 16). 
  Kam2-sia7 Siong7-te3, tui3 an2-ni Chin-seng chiam7-chiam7 khah ho2, kau3 lau7-bo2 tng2-lai5 e5 si5, Chin-seng lioh8-a2 e7 peh-khi2-lai5 kiaN5, na7-si7 bo5-lat8. 
  Chit8 me5-hng hut-jian5-kan keh-piah teh hoah hoe2-sio-chhu3, ge5-mng5 e5 cheng khiang-khiang-kio3, chui2-leng5 long3-long3-hau2, ke-lou7 e5 lang5 chau2 kah pin3-piang3-kio3, hoe2 e5 siaN pit-piak8-kio3, Chin-seng chheN-kiaN chiu7 peh-khi2-lai5, aN3-thau5 chit8-khoaN3 si7 ti7 chhu3-kak-thau5 teh toh8. Hit-si5 hoe2-ian chheng3 khi2, hoe2-chiah ang5-pha3-pha3, ti7 keh-piah e5 chhau2-chhu3 phoah-chui2 phoah kah li7-lok8-chhaN7. Chin-seng liah8-kio3 beh sio-tioh8 pai3-tng5 e5 sio2-chhu3, sim-lai7 chin kiaN. Pun2-te2 si7 hoaN7 li5 oa2-piah teh kiaN5, it-tan3 u7 chit-ho7 gui5-kip e5 su7, chiu7 peh-khi2-lai5, chiu7-kin2 tui3 hong-khim5 hu5 teh long7, ka-ti7 chit8-e5 hu5 tui3 ke-lou7 chhut-khi3, pin3-piang3-kio3 koh jip8-lai5 gia5 kui2-na2 hang7 chin tang7 e5 mih8 chhut-khi3. Sio2-theng5 hoe2 phah-hoa, hiah-e5 mih8 bo5-lat8 thang hu5, tioh8 pat8-lang5 un5-a2 kng chiah e7-iaN5. 
  Chin-seng chiu7 siuN7, peN7-khi3 si7 chit8-khoan2 bo5 heng5-siong7 e5 tui3-tek8 teh kiau2-jiau2 cheng-sin5. Cheng-sin5 na7 hou7 i kiau2-jiau2 chiu7 siN-chhut ia3-sian7 kan-khou2 chhut-lai5. Sou2-i2 beh peN7 tui3 cheng-sin5 sun2-siong; beh ho2 ia7 tui3 cheng-sin5 tiau5-iong2. Chiah8 ioh8, si7 tui3 ui7-tng5 khip-siu ioh8-liau7, hiah-e5 ioh8-liau7 chiu7 kap hoeh saN-kap kiaN5-chiuN7 teng2-bin7 chhi3-kek nau2, hou7 nau2 e5 cheng-sin5 koh oah8-tang7, na2-chun2 kiah8 tek-a2 la7 beh hoa e5 hoe2-pu5 hou7 i koh toh8. Chong2-si7 loh8-a2 e5 i2-goa7 eng7 cheng-sin5 tit8-chiap e5 liau5-hoat, tui3 goan5-thau5 chong2 kong-kek, ia7 si7 sio-tang5 koh khah kin2 lah. Chiu7-si7 tui3 u7-sin3 e5 Ki5-to2, che-si7 hoan7-chia2 ka-ti7 e5 cheng-sin5 siu7 Seng3-Sin5 tit8-chiap kam2-tong7 e5 ho2 hoat-tou7 lah! Ia5-sou i-ho2 lang5, ia7-si7 khoaN3 i u7-sin3, chiu7 eng7 Seng3-e5 koan5-leng3 kam2-tong7 i, hou7 i tit-tioh8 ho2, kong2, Li2 Sin3 u7 kiu3 li2, an-jian5 to3-khi3. Hit-si5 peN7 chiu7 ho2. Chim-gian5 kong2, Sim-koaN hoaN-hi2 phoa3-peN7 chiu7 ho2, (17:22) sit8-chai7 u7-li2. 
  Che, si7 Chin-seng ti7 peN7-chhng5 sit8-te7 lian7-sip8 e5 Chin-li2. 
  * * * 
  Chin-seng i2-keng chiam7-chiam7 iong2, chiau3-ku7 ti7-li2 kau3-hoe7. Ui7-tioh8 phoa3-peN7 u7 khai-liau2 che7-che7 chiN5, soa3 piN3-cho3 hu7-che3-chia2; koh ke-lai7 thau5-chhui3 che7, put-tek-i2 tioh8 chioh-chiN5 lai5 tou7-jit8. Ho2-koe3 e5 hoe7-iu2, liah8-chun2 Chin-seng bok8-su si7 u7-chiN5 e5 lang5, tian-to3 beh ka7 i chioh-chiN5. Chin-seng kong2, HiaN-ti7 ah, chit-tiap8 goa2 bo5, pat8-jit8 na7 u7, chiu7 hou7 li2 ia7 thang, mih-sai2 chioh. 
  Chit8-jit8 chit8-e5 chhin-ai3 e5 hiaN-ti7 lai5, tam5-lun7 kau3 Chin-seng ka-teng5 seng-oah8 lan5 e5 su7, teh kong2, thoan5-kau3-su ah, goa2 bat thiaN bou2 chip-su7 kong2 thoan5-kau3-su chin nng2-lou7, u7-e5 chhun-chiN5 chhun kah. Chai7 goa2 siuN7, li2 chit8 goeh8-jit8 30 khou, chit8-ke kiong7 8 lang5, kap Na2-a peN5 che7, un2-tang3 si7 bo5 kau3; m7-ku2 bat thiaN i teh kong2, kong2 li2 u7 chhun-chiN5. Li2 thai3 m7 ke2-cho3 ka7 i chioh-chiN5, hou7 i chai-iaN2 u7-kau3 a2-bo5? Chin-seng kong2, Goa2 ai3 kong2 chin-sit8, m7-ai3 eng7 ke2-cho3; eng-kai u7 chiu7 kong2 u7; bo5 chiu7 kong2 bo5. Goa2 tit-tioh8 kau3-hoe7 e5 thiaN3, an2-ni kau3-giah8; tan7-gai7 tui3 chit-pang e5 phoa3-peN7 iau2 hu7-che3 50 khou. HiaN-ti7 kong2, An2-ni beh an2-choaN2? Chin-seng kong2, Goa2 bo5 hoan5-lo2: in-ui7 ki3-tit goa2 bo5 chiN5 thang thak8-chheh, chiu7 thau3-cha2 khioh ti-sai2 lai5 be7; au7-lai5 bo5 kau3-giah8 thang kau sok-siu, chiu7 gia5 tiaN2 khi3 cho3 chun2-tng3, goa2 iu5-goan5 e7-tit chut-giap8. Goa2 sin3 Siong7-te3 e7 pang-chan7 goa2. Hit-e5 hiaN-ti7 thiaN liau2 tiam7-tiam7. 
  Keh-jit8 chhe-lang5 lai5 kio3 Chin-seng khi3, kong2 beh ka7 i kong2-oe7. Kau3-ui7 chiu7 kong2, Bok8-su, goa2 cha-hng thiaN-kiN3 li2 hu7-che3 50 khou, goa2 cha2-khi2 beh ka7 li2 the3-heng5, hou7 li2 an-sim cho3-kang. Chin-seng kong2, Hap8-giah8 cha7-jit8 m7-thang tui3 li2 kong2 chit-chan5 su7. HiaN-ti7 kong2, Goa2 chai li2 si7 chin-sit8 e5 khiam3-khoeh; chong2-si7 goa2 i2-keng chai, m7-thang tiam7-tiam7. Iu7-koh Seng3-chheh u7 kong2, ChiaN3-chhiu2 e5 sou2-cho3, m7-thang hou7 to3-chhiu2 chai, sou2-i2 goa2 cha2-khi2 sou2 beh the3 li2 cho3-e5, ia7 bo5 hou7 ke-lai7 e5 lang5 chai. Chin-seng kong2, To-sia7 li2 e5 in, Goan7 Choan5-leng5 e5 Siong7-te3 ke-thiN hok-khi3 hou7 li2, hou7 li2 u7-chhun. In-ui7 u7-e5 beh hou7 i u7-chhun; bo5-e5 lian5 i sou2 u7-e5 ia7 beh chhiuN2 theh8-khi3. Kong2, To-sia7. 
  32 Chin Ki5-Koai3! 
  Khiok-soat kau3 It-iong5, ti7 boe7 khi3 Tang-kiaN e5 tai7-seng, u7 ti7 Siong-tong-chng, siu7-tioh8 hit-tah sian-siN e5 siau7-kai3, teng7-iok chit8-chan5 chhin-su7. Au7-lai5 tu2-tioh8 cheng2-cheng2 e5 su7-cheng5, It-iong5 siuN7 beh hoe3-iok, sim-koaN oh-tit phah-sng3, chiu7 tui3 Chin-seng chham-siong5. Chin-seng mng7 i kong2, Si7 sim2-mih8 in-toaN? Kong2, Chit-e5 chhin-chiaN5 si7 hit me5-hng ngou2-jian5 e5 tiaN7-tioh8; iu7-koh hit-si7 bo5 teh siuN7 beh khi3 Tang-kiaN, taN tioh8-koh kui2-na7 ni5; hong3-kiam3 na2 siuN7 na2 bo5-hah8. Chin-seng kong2, An2-ni haN3, ia7 i pun2-lang5 e5 i3-kian3 chaiN2-iuN7? Kong2, Goa2 khoaN3 i m7-kam pang3-soah. In-ui7 goa2 koat-teng7 beh khi3 Loe7-te7 e5 si5, u7 sia2-phoe ka7 i si5, kong2-liau2 khah nge7, i ia7 bo5 pian3-oaN7 i e5 sim-chi3; iu7-koh goa2 beh chhut-hoat e5 si5, i ia7 chhin-sin ti7 chhia-thau5, sang3 goa2 khi2-sin, koh theh8 5-khou gin5 he7-ti7 goa2 e5 chhiu2. Goa2 an2-choaN2 beh heng5--i, i to7 si7 koh hiat-to2-tng2. Tui3 hit-tiap kau3-taN, goa2 e5 sim chin bo5 peng5-an, put-si5 teh siuN7 tioh8-soah; na7-si7 i si7 eng2 bo5 li7-khui. M7-chai hian5-heng li2 taN2-sng3 chaiN2-iuN7? 
  Chin-seng kong2, Goa2 siuN7-tioh8 chin3-heng5; In-ui7 na7 siuN7 kong2 si7 ngou2-jian5 tiaN7-tioh8, tui3 an2-ni m7-ai3, che-si7 hian2-beng5 lan2 e5 bo5 chhim-su oan2-lu7; iu7-koh ui7-tioh8 beh koh liu5-hak5, ki5-kan khah ku2, che-si7 m7-tioh8. I ki3-jian5 u7 liau2-kai2, chan3-seng5 li2 thak8-chheh, tek-khak si7 bo5 hiam5 ku2; siong7-chhiaN2 hak8-bun7 na2 ku2, jin5-keh kap sin3-sit8 si7 na2 tang7. Siat-su2 li2 na7 ko2-jian5 soah, be7-bian2-tit lang5 ai3 phoe-pheng5, hit-si5 lan2 e5 jin5-keh sit-loh8, sin3-sit8 phah bo5, jim7 li2 loa7 u7 hak-bun7, to-si7 chhin-chhiuN7 ou-hun5-ta3-bu7. Siok8-gu2 kong2, “Lam5-chu2-han3, tai7-tiong7-hu, it-gian5 hong3-chhut, su3-ma2 lan5-tui” ho5-hong3 lan2 si7 Ki-tok e5 chhe-sai3, eng-kai chu7-tiong7 jin5-keh. It-tan3 kong2-chhut, tioh8 chiau3 an2-ni kiaN5, chiaN3-si7 hap8-li2. Ki-tok kong2 I beh teng3 sip8-ji7-ke3, Po2-lo5 chu2-tiuN beh ui7-tioh8 Chu2, bo5-lun7 loa7 kan-khou2, kau3-boe2 to-si7 bo5 pian3-oaN7 in e5 sim-chi3. Sou2-i2 goa2 goan7 li2, goa2, ia7-tioh8 u7 chit-khoan2 e5 sim. 
  It-iong5 thiaN-liau2, kong2, Hian5-heng, li2 sou2 kong2 put-chi2 u7-li2, goa2 siuN7 ia7-si7 an2-ni. Pun2-jian5 goa2 e5 sim-lai7, Boeh kap M7; 2 hang7 toa7 kau-chian3, tui3 kin-na2-jit8, kai2-koat peng5-ho5 lah. Ho2, lai5 chin3-heng5!
  * * * 
  Keng-koe3 u7--hiah-ku2, It-iong5 e5 sin-the2 u7 khah iong2 lah, chiu7 mng7 Chin-seng kong2, Hian5-heng, TaN goa2 ti7-si5 thang koh khi3 Tang-kiaN? Chin-seng siuN7-liau2 chiu7 kong2, Lun7 li2 khi3 Loe7-te7 thak8-chheh, pun2-te2 goa2 chin chan3-seng5 li2 tioh8 khi3, chit-tiap ia7-si7 an2-ni. Chong2-si7 ti7-si5 thang khi3, che lan2 chham-siong5 khoaN3-mai7. Chiau3 goa2 teh siuN7, beh chhut-goa7 liu5-hak8, tioh8-ai3 3-hang7 chng5: 
  (1) U7 sou2-hui3. <BR>(2) U7 iong2-kiaN7. <BR>(3) U7 bian2-kiong2. 
  Chit 3-hang7 na7 khiam3 chit8-hang7, si7 be7-tit seng5-kong. Chong2-si7 goa2 khoaN3 chit-si5 i2-keng khiam3 2-hang7, chiu7-si7 bo5 kau3-giah8 sou2-hui3, ia7 bo5-saN2 iong2-kiaN7. Lun7 sou2-hui3, na7-si7 ka-ki7 u7, si7 khah tho3-tong3, chong2-si7 lan2 chhin-chhiuN7 I2-li7-a tioh8 hou7 Ou-li7-peng5-chok8 chhiaN2, ia7 hou7 chiu2-koaN2-lang5 iuN2-chhi7. Pun2-te2 hiah-e5 teh chan3-chou7 e5 lang5, kin-na2-jit8 u7-e5 sit-pai7, bo5-thang chhut-lat8, ban7-it, i2-au7 na7 koh li2 e5 sin-the2, siat-su2 na7 khi3 liau2 koh lam2-sin, chiu7 jim7 li2 loa7 u7 chiN5, u7 bian2-kiong2 e5 sim-chi3, ia7 bo5 lou7-eng7. Ki3-jian5 si7 an2-ni, goa2 teh siuN7 si5-kan chin khoai3 koe3, put-ju5 tui3-chia tiong-chi2, chiong lan2 it-seng hian3-jip8 thoan5-to7-kai3, chhut-lai5 thoan5-to7 si7 khah ho2, an2-ni ia7-si7 eng5-kng Siong7-te3. 
  It-iong5 kong2, Soan2-bin5 hiaN ia7-si7 an2-ni kong2, goa2 siuN7 ia7-si7 u7-iaN2, siat-su2 chhu2-khi3 poan3-tou5 koh tong7-tut8, put-tan3 hui3 liau2 sou2-hui3, ia7 phah-sng2 si5-kan, se-kok-lang5 kong2, Si5-kheh si7 ng5-kim. Chin-seng kong2, An2-ni tioh8. 
  Nng7-lang5 tam5-lun7 u7--hiah-ku2, chiu7 koat-teng7 bo5 koh khi3 Loe7-te7, hiaN-ti7-a2 2-lang5 put-chi2 u7 chham-siong5. 
  * * * 
  I2-keng beh khi3 thoan5-to7, Thoan5-to7-kiok8 chiu7 phai3 i thau5-jim7 khi3 toa3 Tho5-li2-san e5 kau3-hoe7. Hit-si5 chiu7 chham-siong5 hap8-hun, koat-teng7 beh ti7 Soa-to2-chng, kiaN5 khan-chhiu2 e5 le2. Chin-seng ui7-tioh8 i pi7-pan7 hun-in e5 su7, sek-tiuN5 chin nau7-jiat8, goa7-ui7 bok8-su 3-lang5 lai5 hu3, i2-goa7 ia7 kai3-che7 lang5 lai5 saN-kap hoaN-hi2. Chin-seng jin7 i cho3 chhin hiaN-ti7, lai5 kiaN5 chiah-e5 tai7-chi3. It-iong5 keh 3-jit8 beh chhoa7-khi3 tiam3 kau3-hoe7 e5 si5, kam2-kek Chin-seng e5 thiaN3, lau5 bak8-sai2 saN-si5. Chin-seng ia7 eng7 kui2 ku3 oe7 bian2-le7 in, tui3 an2-ni chiu7 khi2-sin. Koe3 3 goeh8-jit8 tui3 Tho5-li2-san, hut-jian5 u7 tian7-po3. 
  (日語) chiu7-si7 kong2, It-iong5 gui5-hiam2, li2 tioh8 koaN2-kin2 lai5. Chin-seng chiap-tioh8 chit-tiuN tian7-po3, chai-iaN2 It-iong5 si7 phoa3-peN7 siong-tiong7, thiN-kng chiu7 beh khi3 khoaN3--i. Chai-iaN2 tioh8 eng7-chiN5, tu2-tioh8 lai7-bin7 ia7-si7 bo5, lim5-si5 ka7 chit8-e5 lau7 chi2-moe7 chhoah 20 khou, khi2-kiaN5 chiu7 khi3. 
  Kau3-ui7 ko2-jian5 si7 siong-tiong7-cheng3; Soan2-bin5 hiaN ia7 ti7-hia. I-seng chin2-toan3 si7 tng5-a2 hoat-iam7, tioh8 tiam7-tiam7 to2-chhng5, jit8-me5 u3-peng, khun3-peng, ia7 chhut-hoeh 2-pai2, si7 kek8 gui5-hiam2. Tho5-li2-san kau3-hoe7 e5 i-seng chin thiaN3--i, chhin-chhiat sun5-si7, kong2, Chit-ho7 peN7, i-ioh8 bo5 lou7-eng7; ioh8-a2 put-ko3 si7 pang-chan7 sin-the2 khah u7-lat8 thang ti2-tng hit-e5 peN7 na7-tiaN7. Tioh8 kau3 peN7-ki5 koe3, sin-the2 i2-keng iaN5-koe3 peN7-se3 e5 lat8, jiat8-tou7 chiah e7 the3. Phou2-thong thau5-boe2 si7 3-le2-pai3 e5 jiat8, tai7-seng sio2-khoa2, te7 2 le2-pai3 toa7-jiat8, te7 3 le2-pai3 chiam7-chiam7 e7 the3, it-poaN e5 tng5-iam7 si7 an2-ni. 
  Bo5-phah-sng3 3 le2-pai3 koe3-liau2, 4 le2-pai3 koe3-liau2, 5 le2-pai3 6 le2-pai3 iu5-goan5 si7 teh jiat8, lang5 si7 tit8-tit8 jiok8, na7 beh khi3 Ia2-ma2 jip8-iN7, be7-tit thang che7-chhia, ia7 be7-tit che7-kio7, poaN-poaN io5-io5, un2-tang3 gui5-hiam2. TaN, chong2-si7 tiam3-ti7 chia, chhut-chai7 ThiN-Pe7 chi2-i3 chiu7-si7. 
  Hit-tiap8 e5 kong-keng2 chin chham2-tam7, put-si5 chhih8-chhih8-chhiak8-chhiak8, si7 tok-peng e5 siaN; am3-si5 u7 hoe7-iu2 pek-chhiat teh the3 i ki5-to2. Ko-bu2-chng e5 sian-siN, ia7 tiau5-kang lai5 i e5 chhng5-cheng5 ki5-to2. A2!.......chiong-lai5 iu2-bong7 e5 chheng-lian5, kin-na2-jit8 i e5 teng beh hoa lah.......Hit-tiap8 sou2 oa2-kho3 si7 ban7-koan5-leng5 e5 Chu2 na7-tiaN7. Lai5 khoaN3 e5 lang5 bo5-m7 lau5 bak8-sai2. Tak8 cha2-khi2 thiN boe7 kng e5 si5, Chin-seng kap Soan2-bin5 hiaN i2-kip8 kui2-na7 lang5 ti7 pai3-tng5 lai7, thau3-cha2 cho3 ki5-to2 hoe7, in e5 ki5-to2 si7 hui-siong5 e5 pek-chhiat; hit-e5 cheng5-keng2, si7 chhin-chhiuN7 ti7 Im-hu2 teh kiu5-kio3 Chu2, ki5-to2 e5 si5, e7 chheN-chhin3 khi2 ka-iam, iau2-ku2 pek-chhiat bo5 choat8-bang7; tak8 me5-hng u7 hoe7-iu2 e5 ki5-to2-hoe7 ia7-si7 chin jiat8. 
  Chin ki5-koai3! 
  Tak8-pai2 ki5-to2 soah, khi3 kiam2 i e5 jiat8, long2 ke ku2-na7 hun, an2-ni keng-koe3 2, 3 goeh8-jit8. Chin-seng teh siuN7, lang5 ju2 ti3-i3, mou5-kui2 ia7 ju2 eng7-kang; chong2-si7 tai7-ke it-hoat tang5-sim ki5-to2, kau3 boe2 chiu7 tit-tioh8 Seng3-li7. Sui-jian5 si2-si2 hun-sui5 e5 It-iong5, ia7-si7 tui3 hia koh khi2-lai5. Tu2-tu2 hit le2-pai3 e5 Chu2-jit8 Sin5-liong5, si7 Nga2-kok 5:16 kong2, “Lin2 tioh8 saN-the3 jin7-choe7, saN-the3 ki5-to2, thang tit-tioh8 i-ho2”. Chit8-jit8 It-iong5 u7 khi2-lai5 oh8-kiaN5. Chit-e5 siau-sit chit8-e7 thoan5, tai7-ke bo5-m7 kam2-sia7 Siong7-te3. Hit-goeh8 e5 Ki5-tok-kau3-Po3 u7 ki3 kong2, It-iong5 chhut-si2-jip8-oah8. Yo Bok8-su lai5 ka7 i kong2, TaN li2 tioh8 he7-goan7. 
  * * * 
</CL>
<HL>

30你 tui3 佗位來？
卻說真聲未轉來e5時，惠子tiam3-ti7厝內，hit時已經1個後生 kap 1個3月日e5查某子，暗時禮拜了，就關門去睏。 
7月30暝約略11點，惠子睏恬靜e5時，雞也無啼，狗也無吠只有是壁內一寡sih-sih e5 chau3-ke仔聲，總舖內睏kah恬chut-chut。惠子當ti7 he7囡仔了，安眠好睏e5時，無意識忽然1個少年家，身穿台灣服，頭抹桂花油，滿身hiu3芳水，會激人e5鼻孔。M7知用A-pho-lun5 e5大魔術抑m7是，怎樣會得入房？Peh上惠子e5眠床，就緊倒ti7伊e5身邊，beh學Am-lun7 e5行為。惠子這時驚醒，緊猛chhia--起-來，心肝peh-kou2 phih-phih-chhoah，代先掠準雄賊；thi2開一看；才知是第2 A-pho-lun5。少年家即時手gim7幾十張e5金票，tu-hou7惠子，惠子受氣tan3-hiat-kak8。若準魔鬼試耶穌，用天下尊貴下ti7伊e5面前，若仆落拜--伊，就beh hou7伊。看伊tan3 tho2-kak8，就koh拾hou7伊，講，Lin2做這號工，我知較欠缺，chiah-e5 hou7你用。惠子講，今仔日你就歸厝間我也m7收。你若知我做主e5工，想beh幫贊我，有別時thang做，啥事暗cheN7上我e5眠床？你e5意思我攏知。講了就閃避ti7椅nih坐。A-pho-lun5 e5意思親像馬，心肝親像猴，滿身親像火，雙手若準大索beh 縛惠子e5身軀。惠子真驚，一面驚了hou7伊用武力，ti2-tng be7 tiau5；一面驚了hou7人看見，顛倒煞蟯疑本身e5歹，煞會連累真聲e5工；若會tit hou7伊緊緊出去是第1好。心肝暗chiN7祈禱上帝。就ka7伊講，你tui3 佗位來？A-pho-lun5笑笑，講，我m7 ka7你講。我往來無定著。惠子趕--伊，講著緊緊出去，小停人會知，你就見笑。應講，Mai3--lah，我e5 做事極其密，天下無人會知，我tui3 幾若年前就意愛be7得著，我今暝昏是為著「愛」才來。惠子這時攏無驚，責備伊講，你teh講啥？你是魔鬼e5子，公義e5對敵；天下無人知，獨獨上帝知，我是甚物人，你敢入我e5房！你著緊去；若無，我beh認你做賊，來打扮。A-pho-lun5看事be7成，就開門出去。 
出去了，惠子緊關門，無睏到天光。Teh想佳哉上主hou7我得著較贏，著感謝伊。 
無扑算第2暝真聲猶原未轉來，惠子真驚，已經暗，就點檢門戶，逐項妥當，才去睏，hit暝，koh來，teh開thoah門e5時，惠子就醒，趕緊tui3 總舖落來，坐ti7隔壁e5椅，心肝一發驚惶，想伊昨瞑受責備，今暝敢koh來，穩當有備辦。果然beh用強制執行。惠子是軟chiaN2 e5人，佳哉猶原得著無限e5神力，影了幾分久，無絲毫e5失敗。Hit時A-pho-lun5真受氣，講，Beh是有刀ti7 chia，我的確thai5你。講了也坐ti7-hia停喘。停有--hiah-久，惠子恬恬，祈求上帝著幫贊伊較贏。A-pho-lun5 koh講，我是為著愛情才有來；總無你，無情！無情到an2-ni？！惠子應講，啥人beh同情你e5歹，……你m7知罪到an2-ni？無想我 kap 我e5丈夫是做甚物工，你敢來beh侵犯；也你本身掛基督徒e5記號，嘴唸基督e5真道，怎樣外皮羊羔，內心豺狼。可惡到極！你若m7反悔，你有災厄ah！惠子chiah-e5話嚴嚴講了，A-pho-lun5這時親像戰敗e5兵，求伊講，惠子ah！我今知影我e5 m7著。不過我是因為溺愛過頭，才有chiah愚憨，今求你赦免我，莫得將這層事報揚hou7人知。惠子講，我看你iau2-boe7徹底知罪，你著緊出去，學彼得去深深痛悔。A-pho-lun5講，今勞力leh，請你開門hou7我去。惠子講，He就真奇，你看tui3 佗位入，也著家己tui3 hia出；看tui3 佗位跋倒，著tui3 hia peh--起-來，親像起頭，你聖冊hiah gau5讀，這句be7記tit mah？講煞時鐘tan5一點，A-pho-lun5就離開去。惠子即時大大感謝。正親像詩講，
日斜西山；<BR>願主你 kap 我toa3，<BR>暗暝那深，求你無放sak我，<BR>全無依倚，同伴離別我去；<BR>贊人e5主，願你 kap 我企起。<BR>求主近倚，我心就攏免驚，<BR>目屎be7苦，災厄be7害性命；<BR>死失be7害，歸土也免掛慮，<BR>我穩當贏，tui3 靠全能e5主 
天光，惠子金金看，m7知真聲下晡會到位be7？到暗e5時真聲就轉來。已經食暗，就ka7惠子講，伊ti7白河橋出死線e5情形，惠子聽了真lun2，就講，伊2暝昏較贏A-pho-lun5 e5苦戰hou7真聲聽。真聲聽了真感服，講，你實在有較贏天使e5氣力，（創32：35）hou7我thang學。魔鬼e5厲害到an2-ni；m7-ku2上帝e5氣力無限。伊每擺有救我tui3 死線出來，也今有贊你出死入活，著o-lo2伊無煞。講煞2人就跪落祈禱，感謝上帝，hit時已經暗暝。到後來A-pho-lun5有深深反悔，猶原熱心禮拜，真聲 kap 惠子也無拾恨，猶原敬疼伊。 
31厝角頭 e5 大火 
隔年正月初，真聲天昲光騎車去過溪巡會友，忽然天氣變換，真聲煞感冒。轉來e5時，hit暝流鼻血，一時烏暗，頭殼直暈，嘔吐無煞，腳手直直，無力thang講，也be7振動，an2-ni幾若日。真聲想著ti7沙島教會，iau2-boe7做出甚物工，上帝若beh討伊e5靈魂，實在無果子thang hou7上帝揀；想了真見笑；看著2個細子，1個會行，1個用抱，無人料理，煞目屎四lam5垂。教會替伊迫切祈禱。 
Hit時就叫惠子寫批叫一陽來鬥顧，也kong3電去東京叫至勤轉來，因為舊年in kap 路加院長e5家眷去ti7-hia。 
至勤接著電報，jiau3-peh-peh就倒來，beh是有sit8會thang飛，iau2較好。 
一陽來e5時，真聲當teh危急，伊為著伊走東走西，安慰惠子，實在是相幫贊。一日去桃李山chhoe7醫生，問藥beh hou7真聲食，坐車到平島已經日落山，後來騎車到沙島，ti7半路有1個橋，這個橋是拆起來修理，因為暗lah，一陽soa2 be7記tit，佳哉無大損傷。真聲ti7病床想伊hiah暗m7知啥事，到位才知一陽為著伊險送性命。 
教會e5信者濟濟來探病，有e5送物，有e5送錢，真聲流目屎ka7 in感謝。想hit句 
仁義莫交財，<BR>交財仁義絕。 
（解說是講，仁義莫得用錢相交陪；若用錢相交陪，仁義會絕斷。想chiah-e5人用an2-ni疼我；後來若喝聲講，釘伊ti7十字架，就一發危險。） 
中間有富人常常來講，Thai3 m7 hou7伊去入院較好。惠子講，我知是好；總是無力。Hit時別人是10箍8箍，3頭2箍來看--伊；但是這個富人e5疼真聲是2包藕粉。真聲為著伊大艱苦；m7是愛伊濟濟物才歡喜。保羅講，Hou7人物e5人，比提人物e5人較有福氣；但是設使伊kan-ta迫切替伊祈禱，iau2較贏過伊e5禮物。伊所獻e5禮物，夠額thang看出伊e5慈愛偌大。聖冊講，Be7會疼有看見e5兄弟，thai3-tho2會疼be7看見e5上帝。伊是親像空空tui3 兄弟講，兄弟ah，願lin2得著燒飽。Koh講，Lin2 e5 相疼m7通用話用舌；是著用行、用真實。伊對待我an2-ni，對別人m7知啥款。伊e5物質是好額；但是伊e5心神是散hiong。真聲不止為著伊e5散hiong來掛慮；也求主感動伊e5心肝。真聲病勢那危急，惠子ti7伊e5身邊，牽伊e5手teh流目屎。真聲細聲講，M7免煩惱；那危險，著那迫切祈禱。聖冊講，有信e5祈禱，beh救破病e5人，主beh hou7伊起來；伊若有罪beh赦免伊（雅各5：15，16）。 
感謝上帝，tui3 an2-ni真聲漸漸較好，到老母轉來e5時，真聲略仔會peh起來行，但是無力。 
一暝昏忽然間隔壁teh喝火燒厝，衙門e5鐘khiang-khiang叫，水龍long3-long3哮，街路e5人走kah pin3-piang3叫，火e5聲pit-piak8叫，真聲青驚就peh起來，aN3頭一看是ti7厝角頭teh著。Hit時火煙chheng3起，火舌紅pha3-pha3，ti7隔壁e5草厝潑水潑kah li7-lok8-chhaN7。真聲掠叫beh燒著拜堂e5小厝，心內真驚。本底是hoaN7 離倚壁teh行，一旦有這號危急e5事，就peh起來，就緊tui3 風琴扶teh long7，家己1個扶tui3 街路出去，pin3-piang3叫koh入來舉幾若項真重e5物出去。小停火扑hoa，hiah-e5物無力thang扶，著別人勻仔扛才會贏。 
真聲就想，病氣是一款無形象e5對敵teh攪擾精神。精神若hou7伊攪擾就生出厭sian7艱苦出來。所以beh病tui3 精神損傷；beh好也tui3 精神調養。食藥，是tui3 胃腸吸收藥料，hiah-e5藥料就 kap 血相 kap 行上頂面刺激腦，hou7腦e5精神koh活動，若準舉竹仔la7 beh hoa e5火pu5 hou7伊koh著。總是藥仔e5以外用精神直接e5療法，tui3源頭總攻擊，也是相同koh較緊lah。就是tui3 有信e5祈禱，這是患者家己e5精神受聖神直接感動 e5好法度lah！耶穌醫好人，也是看伊有信，就用聖e5權能感動伊，hou7伊得著好，講，你信有救你，安然倒去。Hit時病就好。箴言講，心肝歡喜破病就好，（17：22）實在有理。 
Che，是真聲ti7病床實地練習e5真理。 
* * * 
真聲已經漸漸勇，照舊治理教會。為著破病有開了濟濟錢，煞變做負債者；koh家內頭嘴濟，不得已著借錢來度日。好過e5會友，掠準真聲牧師是有錢e5人，顛倒beh ka7伊借錢。真聲講，兄弟ah，這tiap8我無，別日若有，就hou7你也thang，mih-sai2借。
一日1個親愛e5兄弟來，談論到真聲家庭生活難e5事，teh講，傳教師ah，我bat聽某執事講傳教師真軟路，有e5 偆錢偆kah。在我想，你一月日30箍，一家共8人， kap 挪亞平濟，穩當是無夠；m7-ku2 bat聽伊teh講，講你有偆錢。你thai3 m7假做ka7伊借錢，hou7伊知影有夠抑無？真聲講，我愛講真實，m7愛用假做；應該有就講有；無就講無。我得著教會e5疼，an2-ni夠額；但礙tui3 chit-pang e5破病iau2負債50箍。兄弟講，An2-ni beh an2-choaN2？真聲講，我無煩惱：因為記得我無錢thang讀冊，就透早khioh豬屎來賣；後來無夠額thang交束脩，就舉鼎去做準當，我猶原會得卒業。我信上帝會幫贊我。Hit個兄弟聽了恬恬。 
隔日差人來叫真聲去，講beh ka7伊講話。到位就講，牧師，我昨昏聽見你負債50箍，我早起beh ka7你替還，hou7你安心做工。真聲講，Hap8-giah8 昨日m7通對你講這層事。兄弟講，我知你是真實e5欠缺；總是我已經知，m7通恬恬。又koh聖冊有講，正手e5所做，m7通hou7倒手知，所以我早起所beh替你做e5，也無hou7家內e5人知。真聲講，多謝你e5恩，願全能e5上帝加添福氣hou7你，hou7你有偆。因為有e5 beh hou7伊有偆；無e5連伊所有e5也beh搶提去。講，多謝。
32真奇怪！ 
卻說到一陽，ti7 be7去東京e5代先，有ti7嵩東庄，受著hit搭先生e5紹介，定約一層親事。後來抵著種種e5事情，一陽想beh廢約，心肝難得扑算，就tui3 真聲參詳。真聲問伊講，是甚物因端？講，這個親情是hit暝昏偶然e5定著；又koh hit時無teh想beh去東京，今著koh幾若年；hong3-kiam3那想那無合。真聲講，An2-ni haN3，也伊本人e5意見怎樣？講，我看伊m7甘放煞。因為我決定beh去內地e5時，有寫批ka7伊辭，講了較nge7，伊也無變換伊e5心志；又koh我beh出發e5時，伊也親身ti7車頭，送我起身，koh提5箍銀下ti7我e5手。我an2-choaN2 beh還--伊，伊就是koh hiat倒轉。Tui3 hit-tiap8到今，我e5心真無平安，不時teh想著煞；但是伊是永無離開。M7知賢兄你打算怎樣？
真聲講，我想著進行；因為若想講是偶然定著，tui3 an2-ni m7愛，這是顯明咱e5無深思遠慮；又koh為著beh koh留學，期間較久，這是m7著。伊既然有了解，贊成你讀冊，的確是無嫌久；尚且學問那久，人格 kap 信實是那重。設使你若果然煞，be7免tit人ai3批評，hit時咱e5人格失落，信實扑無，任你偌有學問，都是親像烏雲罩霧。俗語講，「男子漢、大丈夫，一言放出，駟馬難追。」何況咱是基督e5差使，應該自重人格。一旦講出，著照an2-ni行，正是合理。基督講伊beh釘十字架，保羅主張beh為著主，無論偌艱苦，到尾都是無變換in e5心志。所以我願你、我，也著有這款e5心。
一陽聽了，講，賢兄，你所講不止有理，我想也是an2-ni。本然我e5心內，beh kap m7；2項大交戰，tui3 今仔日，解決平和lah。好，來進行！
* * * 
經過有--hiah-久，一陽e5身體有較勇lah，就問真聲講，賢兄，今我ti7時thang koh去東京？真聲想了就講，論你去內地讀冊，本底我真贊成你著去，這tiap8 也是an2-ni。總是ti7時thang去，這咱參詳看覓。照我teh想，beh出外留學，著愛三項全： 
（1）有所費。<BR>（2）有勇健。<BR>（3）有勉強。 
這3項若欠1項，是be7得成功。總是我看這時已經欠2項，就是無夠額所費，也無啥勇健。論所費，若是家己有，是較妥當。總是咱親像以利亞著hou7 Ou-li7-peng5族請，也hou7守寡人養飼。本底hiah-e5 teh贊助e5人，今仔日有e5失敗，無thang出力，萬一，以後若koh你e5身體，設使若去了koh lam2身，就任你偌有錢，有勉強e5心志，也無路用。既然是an2-ni，我teh想時間真快過，不如tui3-chia中止，將咱一生獻入傳道界，出來傳道是較好，an2-ni也是榮光上帝。
一陽講，選民兄也是an2-ni講，我想也是有影，設使此去半途koh撞突，不但廢了所費，也扑損時間，西國人講，時刻是黃金。真聲講，An2-ni著。
兩人談論有--hiah-久，就決定無koh去內地，兄弟仔二人不止有參詳。 
* * * 
已經beh去傳道，傳道局就派伊頭任去toa3桃李山e5教會。Hit時就參詳合婚，決定beh ti7沙島庄，行牽手e5禮。真聲為著伊備辦婚姻e5事，式場真鬧熱，外位牧師3人來赴，以外也kai3濟人來相 kap 歡喜。真聲認伊做親兄弟，來行chiah-e5事誌。一陽隔3日beh chhoa7去tiam3教會e5時，感激真聲e5疼，流目屎相辭。真聲也用幾句話勉勵in，tui3 an2-ni就起身。過3月日tui3 桃李山，忽然有電報。 
（日語）就是講，一陽危險，你著趕緊來。真聲接著這張電報，知影一陽是破病傷重，天光就beh去看--伊。知影著用錢，抵著內面也是無，臨時ka7 1個老姊妹chhoah 20箍，起行就去。 
到位果然是傷重症；選民兄也ti7-hia。醫生診斷是腸仔發炎，著恬恬倒床，日暝u3冰、睏冰，也出血2擺，是極危險。桃李山教會e5醫生真疼--伊，親切巡視，講，這號病，醫藥無路用；藥仔不過是幫贊身體較有力 thang ti2-tng hit個病na7-tiaN7。著到病期過，身體已經贏過病勢e5力，熱度才會退。普通頭尾是三禮拜e5熱，代先小可，第2禮拜大熱，第3禮拜漸漸會退，一般e5腸炎是an2-ni。
無扑算3禮拜過了，4禮拜過了，5禮拜6禮拜猶原是teh熱，人是直直弱，若beh去Ia2-ma2入院，be7得thang坐車，也be7得坐轎，poaN-poaN搖搖，穩當危險。今，總是tiam3-ti7 chia，出在天父旨意就是。 
Hit-tiap8 e5光景真慘淡，不時chhih8-chhih8-chhiak8-chhiak8，是tok冰e5聲；暗時有會友迫切teh替伊祈禱。高舞庄e5先生，也刁工來伊e5床前祈禱。A2！.........將來有望e5青年，今仔日伊e5燈beh hoa lah..........hit-tiap8所倚靠是萬權能e5主na7-tiaN7。來看e5人無m7流目屎。逐早起天未光e5時，真聲 kap 選民兄以及幾若人ti7拜堂內，透早做祈禱會，in e5祈禱是非常e5迫切；hit個情景，是親像ti7陰府teh求叫主，祈禱e5時，會青chhin3起交陰，iau2-ku2迫切無絕望；逐暝昏有會友e5祈禱會也是真熱。 
真奇怪！ 
逐擺祈禱煞，去檢伊e5熱，攏加幾若分，an2-ni經過2、3月日。真聲teh想，人愈致意，魔鬼也愈用工；總是逐家一發同心祈禱，到尾就得著勝利。雖然死死昏垂e5一陽，也是tui3 hia koh起來。抵抵hit禮拜e5主日神糧，是雅各5：16講，「Lin2著相替認罪，相替祈禱，thang得著醫好」。一日一陽有起來學行。這個消息一下傳，逐家無m7感謝上帝。Hit月e5基督教報有記講，一陽出死入活。Yo牧師來ka7伊講，今你著下願。
* * * 
</HL>