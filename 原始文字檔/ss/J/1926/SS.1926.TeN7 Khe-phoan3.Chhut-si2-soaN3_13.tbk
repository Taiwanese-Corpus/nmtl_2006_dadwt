<CL>
  39 Ng5-Kim Koe3-Hoe2 
  Su7-pit-leng5 i2-keng koh-oah8, Jin5-chu5 e5 lau7-pe7 lai5 mng7 Sam-jit8 kap Chhut-tian5 sian-siN, khoaN3 an2-choaN2? Sian-siN kong2, Bo5 iau3-kin2. In3 kong2, Chiau3 goa2 khoaN3 iau2 chin bo5-poh, Sam-jit8 sian-siN kong2, Goan2 sin3 tek-khak bian2-kiaN. 
  * * * 
  TaN, San-se Sian-siN hoaN7 chit-e5 cheng3-thau5 koe3 1 le2-pai3, jiat8 ia7 iau2-boe7 the3: in-ui7 hi3-iam7 e5 jiat8-ki5 1-le2-pai3 ku2. Bo5-phah-sng3 chit8-le2-pai3, ia7 iau2-boe7 the3-jiat8. Ti7 hit 2-le2-pai3 e5 tiong-kan, Chin-seng kap Hui7-chu2 iu5-goan5 ti7 Si2-im3 e5 soaN-kha teh chiau3-kou3 Su7-pit-leng5. Put-si5 ki5-to2 Siong7-te3. Moe2-pai2 ki5-to2 e5 si5, mng5-kng2 e7-kiah8, na2-chun2 kap ok-mou5 teh kau-chian3. Su7-pit-leng5 hi3-iam7 chiaN3-peng5 soa3-koe3 to3-peng5. Chin-seng teh siuN7 10 goeh8-jit8 e5 gin2-na2, i2-keng bu2-liau2 poaN3 goeh8-jit8, chit-pang to3-peng5 koh hi3-iam7, sit8-chai7 bo5-lat8 thang i5-chhi5. San-se sian-siN kong2, U7-lang5 jiat8-kau3 2-e5 phiN7-sit8 e7 tin2-tang7 to e7-ho2, ho5-hong3 Su7-pit-leng5! Kong2-liau2 chek-si5 phiN7-khang e5 phiN-sit8 tit8-tit8-sih. Hit-tiap8 in-ui7 jiat8, na5-au5 kap chhui3-lai7 long2 phoa3-noa7, m7-kaN2 khui-chhui3. Chi3-khin5 kong2, Beh-si7 i e5 chhui3 beh khui, chhoan2-khui3 khah khoaN3-oah8. Chin-seng kong2, Si7 phiN7-khang chhoan2 be7-li7, chiah tioh8 eng7 chhui3 chhoan2, eng7 chhui3 lai5 chhoan2 si7 khi3 pun5-chhut, iau2 khah bai2. Oe7 kong2 boe7 soah, ko2-jian5 toa7-chhui3 khui-haN3-haN3, tit8-tit8 chhoan2. A2! Ki5-koai3! Chin-seng teh siuN7 Siong7-te3 ki3-jian5 u7 eng3-un2 I e5 lou5-pok8 sou2 ki5-to2, tek-khak bo5 sit-gou7. Hui7-chu2 kong2, M7-ku2 na2 khoaN3, i na2 bo5-lat8, phah-sng3 Siong7-chu2 hou7 i chiam7-si5 koh-oah8, si7 teh pi7-pan7 lan2 e5 sim-koaN na2-tiaN7. A2! Chin o3-biau7! Chin-seng to2-teh tit8-tit8 siuN7----- 
  Goa2 kui2-na7 e5 kiaN2, kan-ta chit-e5 lai5 si2, goa2 chiu7 chiah m7-kam, ho5-hong3 Siong7-te3 chiong tok8-siN e5 kiaN2, siuN2-su3 se3-kan, hou7 sin3 I e5 lang5, bian2 tim5-lun5 e7 tit-tioh8 eng2-oah8. I thiaN3 se3-kan kau3 an2-ni. Sit8-chai7 Siong7-te3 thiaN3 lan2 ban7-ban7-poe7........SiuN7-tioh8 an2-ni, bak8-sai2 chiu7 bo5-koh lau5-chhut. 
  M7-ku2 chit-e5 Si2, si7 sim2-mih8 i3-su3? Siong7-te3 chaiN2-iuN7 eng7 chit-e5 Si2 hou7-lang5 chiah kan-khou2? SiuN7-chhut Seng3-chheh lun7 Si2 e5 lou7-eng7 u7 3-hang7:----- 
  1. Si2, si7 lan2 lang5 kiat-boe2 e5 Lou7. <BR>2. Si2, si7 heng5-hoat8 e5 hoat-tou7. <BR>3. Si2, si7 ho2-phaiN2 e5 chhi3-giam7-tiuN5. 
  Chin-seng to2-ti7 bin5-chhng5, khun3-ti7 kiaN2 e5 sin-piN, siuN7 chit 3-hang7, Siong7-te3 m7-chai eng7 to2 chit8-hang7 teh khoan2-thai7 goa2 kap Su7-pit-leng5. SiuN7 Siong7-te3 hou7 ki5-koai3 e5 Su7-pit-leng5 chhut-si3, liong7-pit u7 kau-tai3 i beh cho3 sim2-mih8 kang; na7-si7 taN-chiah 10 goeh8-jit8, kang boe7 cho3, chiu7 lai5 si2, che un2-tang3 ia7 m7-si7 eng7 si2 teh heng5-hoat8 i e5 choe7-koa3, chhin-chhiuN7 beng7-leng7 So3-lo5 chau5-biat8 A-ma2-lek8-lang5. An2-ni Su7-pit-leng5 e5 Si2, goa2 sin3 si7 beh cho3 chhi3-giam7 e5 lou7-eng7 lah. Chiu7-si7 Siong7-te3 beh hou7 goa2 sou2 te7-it thiaN3-sioh e5 kiaN2 lai5 si2, chhi3-khoaN3 goa2 u7 thiaN3 Siong7-te3 kau3 chhin-chhiuN7 an2-ni a2-bo5 . Ia5-sou kong2, KiN3-na7 thiaN3...bou2-kiaN2 khah koe3-thau5 thiaN3 goa2--e5, be7-kham-tit cho3 goa2 e5 hak8-seng. Ah! Goa2 chin-chiaN3 kian3-siau3 lah! M7-na7 an2-ni, un2-tang3 ia7 beh chhi3-tham7 goa2 u7 khak-sin3 a2-bo5. Ia5-sou kong2, Sin3-e5 lang5 sui-bong2 si2 tek-khak oah8. SiuN7-kau3 chia, soa3 ka-ki7 kian3-siau3; ka-ki7 chek-pi7 kong2, Li2 e7 the3-lang5 ki5-to2, the3-lang5 mng7 Siong7-te3, chaiN2-iuN7 ti7-chia chhin-chhiuN7 Iu5-thai3-lang5 kong2, ‘Li2 kiu3 pat8-lang5 be7-e7 kiu3 ka-ki7 ah?’ 
  SiuN7-tioh8 teng2-jit8 kau3-taN, na7 giau5-gi5 hit-hang7, chiu7 ko2-jian5 hit-hang7 lai5. Chhin-chhiuN7 giau5-gi5 phiN-sit8 tin2-tang7, chiu7 tin2-tang7, giau5-gi5 chhui3-khui, chiu7 ko2-jian5 khui-haN3-haN3, giau5-gi5 to3-peng5 e7 soa3 hi3-iam7, chiu7 ko2-jian5 hi3-iam7, giau5-gi5 hi3-iam7 m7-ho2 kaN2 e7 tng2 hi3-eng, poh chin-chiaN3 e7--ouh! Hit-tiap8 tu2-tioh8 San-se sian-siN phoa3-piN7, be7-tit lai5 khoaN3, gu7-tioh8 Kou2-san Gou5 I-seng lai5, Chin-seng chiu7 chhiaN2 i chim-chiok. Chit8-e7 thiaN, ko2-jian5 tng2 hi3-eng, hi3-mouh chek-lang5, thiN-kng ka7 i thiu khoaN3-mai7, ko2-chin u7 lang5 moa2-moa2, Su7-pit-leng5 e5 khoan2-sit si7 be7-kong2-tit e5 kan-khou2. A2! SiaN2-su7 an2-ni leh! Seng3-chheh kong2, “Ban7-hang7 tai7-chi3 tauh8-tauh8-lai5, bo5 m7-si7 beh li7-ek thiaN3 Siong7-te3 e5 lang5.” Goa2 sin3 Siong7-te3 chin-sit8 hou7 i koh-oah8, ia7 lau5 i e5 peN7 teh chhi3-giam7 goa2! Chhin-chhiuN7 peh-siN3 jip8 Ka-lam5-te7, iau2-ku2 lau5 tam7-poh8 Ka-lam5-lang5 lai5 chhi3-giam7 I-sek-liat8-chok8. Nga2-kok u7 kong2, Tok8-tok8 tioh8 eng7 sin3 lai5 ki5-kiu5, long2 bo5 giau5-gi5; in-ui7 giau5-gi5 e5 lang5, chhin-chhiuN7 hai2-eng2 hou7 hong phah-lai5 khi2-loh8. Hit-ho7 lang5 bian2 phah-sng3 tui3 Chu2 u7-thang tit-tioh8 sim2-mih8 (1:6, 7). Goa2 chhim-sin3 Siong7-te3, tek-khak beh kiaN5 i2-cheng5 e5 oe7, m7-kaN2 koh giau5-gi5. 
  Gou5 I-seng khoaN3-liau2 chiu7 kong2, TaN tioh8 chiu7-kin2 jip8-peN7-iN7 chhiu2-sut8, chiu7 soa3 chan7 i 10-khou gin5. Chin-seng chiu7 siat-hoat khi3 Peng5-to2 jip8-iN7. A2! Chit-cham7 chin-chiaN3 si7 chhi3-giam7-ki5, ng5-kim koe3-hoe2! 
  * * * 
  Beh khi3 jip8-iN7 hit cha2-khi2, thau3-cha2 chit8-chiah ou-a, lai5-ti7 Su7-pit-leng5 e5 pang5-keng chhu3-teng2, ti7-hia poe-lai5-poe-khi3, a3-a3-kio3 poe 7-lin3, poe chin-ke7, hiam2-hiam2 tong7-tioh8 chhu3-chit. Hui7-chu2 khoaN3-kiN3 hiam5 kiau2-jiau2, chiu7 kiah8 chhoe5-a2 koaN2 i khi3, sim-lai7 bo5-siuN7 saN2 i3-su3. 
  * * * 
  Jip8-liau2 peN7-iN7, iN7-tiuN2 chhin-sin chin2-chhat, chek-si5 hoan-hu3 boh8-tit hou7 i chiah8-ni, e7-pou 3-tiam2 beh chhiu2-sut8, tioh8 phiN7 bi5-hiuN. 
  Tui3 koh-oah8 kau3-taN 2-le2-pai3 ku2, chhun 1-tiau5 khui3-si-a2, 1-teng5 phoe5 ne5 1-teng5 kut, it-tan3 phiN7 bi5-hiuN , kiaN-liau2 eng2-oan2 be7 chheN2. Ti7 chit-tiap8 chiong i kau-tai3 i-seng, ti7 ki5-to2 kau-tai3 Siong7-te3. Chiu7 phah tian7-po3 khi3 Eng-bi2 ke kap Ko-bu2-chng beh hou7 Sam-jit8 sian-siN kap Chhut-tian5 sian-siN, chhiaN2 in saN-the3 ki5-to2. Ia7 sia2 kui2-na7 tiuN phoe hou7 ti-ki2 e5 chhin-iu2. 
  Keh-jit8 Sam-jit8 sian-siN hoe5-phoe lai5, kong2 in pek-chhiat ki5-to2, kiu5 Siong7-te3 hou7 i chhiu2-sut8-au7 keng-koe3 chiam7-chiam7 khah ho2. It-iong5 chiap-tioh8 phoe, ia7 piaN3-lai5 khoaN3, ti7 peN7-iN7 saN-kap ki5-to2. 
  Hit e7-tau3, khan3-hou7-hu7 pho7-jip8 chhiu2-sut8-sek, Chin-seng kap Chi3-khin5, iau-kiu5 ai3 khoaN3 i chhiu2-sut8, i-seng m7-chun2. Kan-ta khoaN3 i hou7 i-seng thng3-kng-kng, bin7 eng7 peh8-kin kham3, mng5 chiu7 koaiN-bat8. Hui7-chu2 kap Chi3-khin5 ti7 goa7-bin7 thou2 toa7-khui3, Chin-seng kong2, Lan2 i2-keng jip8-iN7, tioh8 kau-tai3 i-seng siat-hoat, lan2 sin3 Siong7-te3, ia7 tioh8 chhut-chai7 ThiN-Pe7 chu2-i3. Hui7-chu2 kong2, Sou2-thiaN3 e5 kiaN2, phah-sng3 kau3-chia ui5-chi2. Chin-seng kong2, Bian2 giau5-gi5. 
  Chhiu2-sut8 poaN3 tiam2-cheng, chiu7 khui-mng5, Chin-seng chiah jip8-khi3, iN7-tiuN2 teh ka7 i chu3-sia7, ia7 po3 i khoaN3 sou2 chhiu2-sut8 e5 lang5-hoeh, tai7-iok 2, 3 oaN2-thau5. Chiu7 pho7-jip8 peN7-sek, bak8-chiu tiau3-tiau3, chhui3 kan-ta puh peh8-phoeh8-noa7, keng-koe3 5-tiam2-cheng iau2-boe7 chheN2, Hui7-chu2 chin hoan5-lo2. Chin-seng eng7 tam5 bin7-kin chhit i e5 bin7, u3 i e5 thau5-hiah8, chiu7 un5-a2 cheng-sin5. Keh-jit8 chiap tioh8 Tai5-lam5 Chhu3-bi7 Sian-siN e5 phoe, an-ui3 kong2, 
  Tai7-ke tioh8 ki5-to2<BR>ChhiaN2 Li2 bian2 hoan5-lo2<BR>Kiu5 Chu2 su3 toa7-hok<BR>I-ho2! 
  Chin-seng khoaN3-tioh8 chit 4-ku3, sim-koaN chin hoaN-hi2, ia7 chin siu7 an-ui3. 
  * * * 
  Chhiu2-sut8-au7 chiap-tioh8 Su3-i5-chng u7 chit8-e5 hiaN-ti7 kia3-to2 1-thiap chhau2-ioh8-thau5, kan-ta 1-bi7 na7-tiaN7. Sia2-phoe kong2, Na7 chin-sit8 hi3-eng, m7-thang chhiu2-sut8, u7-si5 chhiu2-sut8 liau2 be7-ho2. Chit-e5 ioh8-thau5, 1-phong2 tim7 20-hun7 chui2, 1-hun chiu2, hou7 i chiah8, na7-sai2 4-pai2 chiu7 e7 ho2. 
  Phoe kau3 e5 si5, i2-keng chhiu2-sut8 liau2. A2, che ia7-si7 khou2-poe, bo5 lim kau3-liau2 be7-eng7-tit. 
  IN7-tiuN2 ka7 i chhiu2-sut8 liau2, chiu7 tng2-khi3 Loe7-te7, pat8-lang5 ka7 i tai7-li2. 
  Su7-pit-leng5 chhiu2-sut8 hit e7-pou, ia7 chit8-e5 gin2-na2 chhiu2-sut8, chhiu2-sut8-au7 tit8-tit8-jiat8, Su7-pit-leng5 ia7-si7 an2-ni. Hui7-chu2 aiN7 Su7-pit-leng5 ti7 peN7-chhng5, khui-siaN teh ki5-to2, hit-si5 Sat-tan3 ia7 chhut-hian7 ti7 sin-piN, Hui7-chu2 chin kiaN, chhin-chhiuN7 kek8 koan5 e5 thiN-sai3 kap mou5-kui2 teh sio-chhiuN2 Mou5-se e5 sin-si (Iu5-tai7 9). Hit-tiap8 me5-jit8 Chin-seng kap Hui7-chu2 kap Chi3-khin5 3-lang5 lun5-liu5 kou3 Su7-pit-leng5. Khan3-hou7-hu7 me5-jit8 sun5-si7, moe2 tiam2-poaN3 cheng chu3-sia7 1-pai2, Chin-seng chhut-chai7 i. Hit-tiap8 i2-keng mouh-mouh, si7 kan-ta phoe5-ne5-kut. Chin kho2-lin5, ti7-hia ke3-kiong7 chu3-sia7 70-goa7 pai2. 
  Keh 3-jit8, tai7-li2 iN7-tiuN2 e5 sian-siN, khoaN3-khoaN3 kong2, To3-peng5 iu7-koh chek-lang5, phah-sng3 tioh8 koh chhiu2-sut8. Chin-seng kiaN-liau2 koh te7-2-pian3 phiN7 bi5-hiuN si7 tiaN2-me5 teh hoah. SiuN7-kong2 Su3-i5-chng hit-thiap ioh8-thau5 kau3 hiah ho2, chiu7 am3-cheN7 hou7 i chhi3-chiah8. Keh 2-jit8 koh khoaN3, siong5-se3 koh thiaN, chiu7 kong2, TaN m7-bian2 lah, i2-keng siau khi3-lah. Chin-seng ti7 sim-lai7 teh siuN7, hm3-hm3!......ioh8-thau5 be7-bai2! 
  Hit-e5 chhiu2-sut8 e5 ui7, chiaN3-peng5 pin2-a2-kut chian2-tng7 1-ki, thai5 u7 3-chhun3 tng5. Tak8-jit8 si7 pho7-khi3 oaN7-ioh8, tui3 khang-chhui3 e5 ui7, thiu-chhut chhiu7-leng-kng2, chhit-lit-teh, koh pau hou7 bat8 na7-tiaN7. Sng3-si7 siau-tok8 chheng-khi3, theng3-hau7 i ka-ti7 ho2, peng3 bo5 pat8-mih8 hong-hoat. Ti7-hia 3-le2-pai3 ku2, iu5-goan5 si7 teh chhut-lang5, gin2-na2 si7 na2 soe-jiok8. Chin-seng kou3 kau3-chia, si7 na2-chun2 chit-hang7 kang-tiaN5. Hit-e5 m7-kam e5 sim, soa3 piN3-cho3 chhin-chhiuN7 hoan5-lo2 khang-khoe3 cho3 be7-liau2 e5 i3-su3. 
  U7-lang5 kong2, tioh8 the3-iN7 khi3 Tai5-lam5, u7-lang5 kong2, tioh8 khi3 chhoe7 Lam5-su Phok-su7. Chin-seng teng2-jit8 thiaN-tioh8 to3-peng5 chek-lang5, u7 mng7 hit-e5 goa7-kho i-seng, khoaN3 tioh8 chaiN2-iuN7? I kong2, U7-si5 m7-bian2 chhiu2-sut8, to3-peng5 e5 lang5 e7 lau5-tui3 chiaN3-peng5 chhiu2-sut8 e5 khang koe3-lai5. Au7-lai5 koh mng7 pat8-e5 i-seng, i kong2 bo5 hit-ho7 li2-khi3. Siang7 goa7-kho e5 i-seng, kong2, tui3 khi2-thau5 chiau3-kou3 kau3-taN, na7 lai5 phah-sng2, si7 chian5-kong-chin7-khi3. SiuN7-tioh8 se-iuN5 siok8-gu2 u7 kong2, “ThiN beh pang-chan7 ka-ti7 pang-chan7 e5 lang5”. Chiu7 siuN7, goa2 na7 e7 chin7 sou2 e7 lai5 pang-chan7 Siong7-te3 e5 kang-tiaN5 tit-tioh8 chiaN5, chhin-chhiuN7 Ia5-sou u7 beh pian3-chiu2, lou5-pok8 chhut-lat8 khi3 taN-chui2, to3-moa2 hiah-e5 chioh8-ang3. SiuN7-lai5 siuN7-khi3, m7 chai tioh8 chaiN2-iuN7 khah ho2. Siat-su2 na7 the3-iN7 bo5 khah ho2, au7-lai5 beh koh jip8-iN7, un2-tang3 phaiN2-se3, chhin-chhiuN7 teng2-jit8 chit8-e5 chhut-khi3 koh jip8-lai5, i-seng bo5-saN2 hoaN-hi2, lou7-boe2 si7 si2. SiuN7 be7 kai2-koat, kui7-loh8 ki5-to2, kiu5 Siong7-te3 chi2-si7. 
  Chiu7 bang7-kiN3 bin7-cheng5 chit8-e5 sin-khui e5 bong7-khong3, u7 chit8-e5 khan3-hou7-hu7 ng2 chit8-lam2 e5 ga2-jeh kap mi5-a2, lai5 chhu-ti7 khong3-lai7. Chin-seng mng7 i kong2, Chhu hia beh mih8-tai7? In3 kong2, beh pho7 gin2-na2 lai5 chia khun3 khah nng2. Chin-seng kong2, Chia si7 bong7-khong3, eng-kai si7 tai5 si2-lang5. Li2 ho2-i3 beh ti7-chia chiau3-kou3 lang5; chong2-si7 kiaN-liau2 tai5 si2-lang5--e5 na7 kau3, chho3-gou7 e7 hou7 i tai5-si2, hit-si5 chiu7 bo5-chhai2 li2 e5 kang lah! 
  Kong2 kau3-chia chiu7 chheN2, Chin-seng chek-si5 ka7 Hui7-chu2 kong2, Goa2 e5 bang7 si7 an2-ni. Phah-sng3 che-si7 Siong7-te3 e5 chi2-si7: in-ui7 goa2 tu2-a2 kiu5 I chi2-tiam2 goa2. Ti7-chia e5 khan3-hou7-hu7 sit8-chai7 ho2-le2; m7-ku2 i-seng i-ti7 e5 hoat-tou7 bo5 beng5-pek8, kiaN-liau2 chho3-gou7, e7 si2 ti7-chia, chiu7 gou7-tioh8 Siong7-chu2 e5 i3-su3. Hui7-chu2 kong2, Goa2 tu2-a2 ia7 bang7-kiN3 chit8-khu e5 kam-chia3, goa7-phoe5 chin sui2, ki5-sit8 lai7-te2 khang-khak. Chin-seng kong2, Goa2 e5 bin5-bang7 peng5-sou3 bo5-saN2 ai3 sin3; na7-si7 kin-me5-hng lan2 e5 bin5-bang7, goa2 siuN7 m7-si7 bo5 i3-su3, un2-tang3 si7 Siong7-te3 e5 chi2-si7. Hui7-chu2 kong2, An2-ni beng5-pek8, bin5-na2-jit8 tioh8 the3-iN7. 
  * * * 
  Keh-jit8 the3-iN7, m7-chai beh khi3 to2-ui7, peng5-iu2 lai5 siau7-kai3, kong2-tang-kong2-sai, hoe2-chhia i2-keng kau3, chiu7 ng3 Pat-hok-soaN khi3 chhoe7 Lam5-su Phok-su7. 
  Ti7 hoe2-chhia lai7, che7 liau2 7-tiam2-cheng ku2, tu2-tioh8 Chia7 Sian-siN, i si7 jiat8-sim e5 lang5, i khui i e5 phoe5-te7, hian i sou2-sia2 i e5 ai3-chu2 koe3-si3, hu-jin5 piat8-se3 e5 kam2-siong2 hou7 Chin-seng khoaN3, Chin-seng kam2-kek i e5 li2-siong2 chin koan5. Kong2-liau2 chiu7 ka7 Su7-pit-leng5 hoaN7-chhiu2 chiok-hok8, i chiu7 loh8-chhia. 
  Tui3 Peng5-to2-iah8 kau3 Pat-hok-soaN, kiong7 che7 8-tam2-cheng e5 hoe2-chhia, kau3-ui7 i2-keng am3-am3, chin chheN-sou. 
  ThiN-kng Lam5-su Phok-su7 lai5 khoaN3, kong2, hit-e5 chhiu2-sut8 e5 ui7 si7 chha-put-to, na7 hou7 i chhiu2-sut8 ia7-si7 ti7-hia. Chin-seng mng7 i to3-peng5 u7 chek-lang5 a2-bo5? I thiaN-liau2 kong2, Bo5. KhoaN3 i long2 bo5-bah, bin7-sek chheN-lek8, khang-chhui3 koh-iuN7, chiu7 ka7 e7-chhiu2 kong2, Chhin-chhiuN7 kiat-hut8-seng3 e5 khoan2-sit. Chin-seng thiaN-kiN3 chin ut-chut, mng7 i kong2, Chiau3 li2 khoaN3 u7 ng3-bang7 a2-bo5? In3 kong2, He2, chin oh-tit kong2. Keh-jit8 koh lai5 khoaN3, ia7-si7 haiN3-thau5, kong2 chin oh-tit kong2. 
  Hit-si5 ti7-hia u7 3, 4 e5 hit-ho7 peN7 e5 gin2-na2, u7-e5 3, 4 hoe3, u-e5 khah toa7-han3, hou7 Phok-su7 chhiu2-sut8, koe3-liau2 1, 2 goeh8-jit8, iau2-boe7 ho2, ho5-hong3 Su7-pit-leng5 chiah se3-han3, koh chiah loan2-jiok8. Phok-su7 khoaN3 i chiah siau-san2, liah8-kio3 i si7 kiat-hut8-seng3; na7 ko2-jian5 an2-ni, si7 bo5 chhai2-kang lah. 
  Te7-saN-jit8 tu2-tioh8 chit8-e5 lo2-sian-siN lai5 thit-tho5, hit-si5 Chin-seng si7 chiam7 toa3-ti7 Pat-hok-soaN e5 pai3-tng5, in-ui7 Phok-su7 e5 peN7-iN7 bo5 sou2-chai7. Mng7 i kong2, Lo2 Sian-siN, thiaN lang5 kong2 li2 u7 chit8-hang7 hi3-eng e5 tek8-hau7-ioh8, m7-bian2 chhiu2-sut8 chiah8 e7 ho2, u7-iaN2 bo5? Sian-siN kong2, Khiok u7-iaN2, che-si7 peN5-pou-lang5 e5 pi3-hng, taN-si7 sim2-mih8 tai7-chi3? Chin-seng chiu7 cheng3-thau5 it-li2 seh hou7 thiaN. I thiaN liau2, kong2, Che ioh8 si7 boe7 chhiu2-sut8 e5 si5, goan2 chhi3-giam7 kai3 che7 lang5, long2-chong2 ho2, li2 che m7-ku2 chhiu2-sut8 liau2 chiah-ku2 lah; iu7-koh moe2-pai2 tioh8 lim chiaN-poaN3 oaN2, kiaN-liau2 li2-e5 se3-kiaN2 hui3-khi3. Chin-seng kong2, Tu2-cho7-hoa3, piN3 khoaN3-mai7, ai3 chhoe7 li2 be7-tioh8, kin-na2-jit8, li2 e7 ka-ki7 lai5 chhoe7 goa2, phah-sng3 si7 Chu2 e5 ho2 i3-su3. TaN, li2 e5 pi3-hng si7 sim2-mih8? Lo2 sian-siN kong2, Lok8-a2 chhiu7-kin, tim7 ah-nng7, poaN3 chiu2-chui2, ah-nng7 tioh8 sio2-khoa2 tok hou7 i u7-hun5, an2-ni lai5 chiah8, lang5 e7 kiam2-chio2, put-chi2 khoai3 ho2. Che bo5 kim3-khi7 iu5-chho, sit8-chai7 chin ho2. Chin-seng kong2, Che-si7 chhou-siok8-mih8, e7-tit ti7 toa7-cheng3, sit8-chai7 put-su-gi7. 
  Kong2-liau2 chiu7 pian3 si3-ke3 khi3 chhoe7, chhoe7-lai5 chhoe7-khi3 chhoe7 long2 bo5, chi2-u7 Lam5-su Phok-su7 e5 lau5-kha u7 3-chang5, chiu7 ti7-hia kut8 chit8-pak8; jip8-lai5 kau3-te3, liam5-piN chiu7 pi7-pan7 loh8-khi3 che3-cho7. Chin-seng chin iau3-kin2 ai3 hou7 i lim, Hui7-chu2 khoaN3-cho3 liau2-jian5 bo5-bang7. In-ui7 tui3 lai5 chia, tian-to3 khi2-jiat8, iu7-koh tng2 chhoan2. Ioh8-a2 tim7 boe7 ho2, koaN2-kin2 pho7-khi3 koh chhoe7 Lam5-su Phok-su7, chhiaN2 i chim-chiok. Chheng2-kau3 kong2, Phok-su7 ah, siat-su2 na7 be7 i--tit, beng5-beng5 ka7 goa2 kong2, in-ui7 lou7-thau5 chiah hng7, thang liong7-cha2 tng2-khi3. I iu5-goan5 kong2, He chin oh-tit...kong2. 
  Chin-seng kap Hui7-chu2 siuN7-liau2, chiu7 koat-i3 beh tng2-lai5, in-ui7 khoaN3 i bo5 khah ho2, koh i-seng ia7 chin oh-phah-sng3. KhoaN3 i e5 bin7 tit8-tit8 sit-sek, chhiaN2 e7-chhiu2 chu3-sia7 1-ki, koaN2-kin2 pho7-khi3 hip-siong7, chiu7 chiong tu2-a2 sou2 tim7 e5 ioh8, piaN3 hou7 un5-a2 lim, chhun-e5 jip8-ti7 koan3-a2 lai7, toa3 to3-tng2. 
  Kan2-kan2 sia2 chit8-tiuN phoe khi3 Tai5-pak hou7 It-iong5, in-ui7 i ti7-hia hu3 tai7-hoe7. Ka7 i kong2, Su7-pit-leng5 bo5 khah ho2, chit-tiap8 pho7 tui3 Tai5-lam5 to3-tng2. A2! Khou2-poe. In khoaN3 tioh8 chit e5 phoe phah-sng3 se3-kiaN2 si7 si2. 
  * * * 
  Hoe2-chhia i2-keng khi2 kiaN5, chhia-lai7 2-e5 kheh-lang5, chek-pi7 Chin-seng kong2, SiaN2-su7 pang3 hit-e5 gin2-na2 kau3 an2-ni? Chin-seng chiu7 kong2 phoa3-piN7 e5 lai5-lek8 hou7 i thiaN. I kong2, Na7-si7 hi3-eng, chheN lou7-gio7 chu2-moe5, hit-e5-am3 hou7 i lim kai3 ho2-eng7. Chin-seng kong2, Na7 m7-si7 Siong7-te3 e5 chi2-i3, chin sian-ioh8 be7 kiu3-tit bo5-mia7-lang5. 
  Hoe2-chhia tit8-tit8 loh8-lam5, Su7-pit-leng5 si7 tit8-tit8 ou-lek8, Hui7-chu2 siuN7-tioh8 chit-e5 gin2-na2, oah8-oah8 pho7-chhut-lai5, si2-si2 pho7 to3-tng2, na2 siuN7 na2 hau2. Chin-seng an-ui3 kong2, Hui7-chu2 ah, Che-si7 lan2 e5 sip8-ji7-ke3 lah, lan2 tioh8 kam-goan7 tam-tng. Goa2 sin3 Siong7-te3 tek-khak beh eng7 te7-it ho2 e5 i3-su3 khoan2-thai7 lan2. Hui7-chu2 tiam7-tiam7. 
  Chit-e5 Su7-pit-leng5 taN beh an2-choaN2? 
  40 Chhut Si2-SoaN3 
  Ti7 hoe2-chhia lai7, chiu7 siuN7, taN goan2 e5 sim pian7 lah, ban7-su7 tioh8 khiam-pi hang5-hok8 Siong7-te3, sit8-chai7 lang5 be7-gau5-tit. Kau3 chit-tiap8 soah siuN7 kap Hui7-chu2, i2-keng chiau3-kou3 Su7-pit-leng5 goeh8-goa7-jit8, me5-jit8 bo5-lang3, iau2-oe7 chheng-chho2, goa2 na7 chiau3-kou3 Siong7-te3 e5 iuN5-kun5, me5-jit8 u7 chiah jiat8-sim, sit8-chai7 eng-kai. Koh siuN7 kin-me5 10-tiam2 goa7 beh phah-kau3 Peng5-to2, kiam2-chhai2 bai5-chong3 ti7-hia, a2-si7 tui3 hia che7 jin5-lek8-chhia kau3 Soa-to2-chng, oa2 poaN3-me5 au7, chit-e5 Su7-pit-leng5, chiau3-khoaN3 ti7 lou7-tiong beh te7-2-pai2 e5 Si2, hit-si5 kau3 chhu3, iu-bun7 e5 kong-keng2, thi5-khau3 e5 siaN-im, ti7-chia thang chai. Na2 siuN7 na2 loh8 lam5, chiong sou2 chhong3 e5 ioh8-te5, na2 hou7 i lim chhui3-ta. Chiu7 siuN7-chhut Siong7-te3 e5 koan5-leng5, put-tan3 si7 tui3 bo5-heng5 e5 ki5-to2 lai5 tit-tioh8 i-ho2; chiu7 tui3 u7-heng5 e5 but8-chit, ia7-si7 e7 cho7-chiaN5 Siong7-te3 e5 Seng3-kang. Ia5-sou u7-si5 i-ho2 lang5, si7 kan-ta kong2, Li2 Sin3 kiu3 li2, li2 e5 peN7 ho2 lah; chong2-si7 ia7 bat phui3-noa7 kiau2-thou5 kou5 chheN-me5-lang5 e5 bak8-chiu, kio3 i khi3 se2 chiu7 kng (Iok-han7 9). Che-si7 but8-chit kap heng5-ui5 e5 kang-tiaN5. I ko2-jian5 an2-ni khi3 cho3, sin5-jiah ia7 ko2-jian5 hian2-chhut, bak8-chiu chiu7 kng. Se-iuN5 siok8-gu2 kong2, “ThiN beh pang-chan7 ka-ti7 pang-chan7 e5 lang5”, ia7-si7 an2-ni. TaN goa2 koat-i3 beh chiong Pat-hok-soaN sou2 tit-tioh8 e5 chhou-siok8 ioh8, chiap-soa3 hou7 i. Goa2 kiu5 Siong7-te3, na7 hap8 I e5 chi2-i3, tioh8 tui3 chit-e5 pi-chian7 e5 mih8, lai5 hian2-chhut I e5 iN7-chek, ia7 hou7 goa2-ke cheng3-beng5 chit-chan5 e5 chin-li2. 
  Kau3 Tai5-lam5 lah, i2-keng jit8-loh8-soaN, heng5-li2 pang3-ti7-hia, siuN7-tioh8 teng2-jit8 Gou5 I-seng u7 siau7-kai3 hou7 Sam-it Phok-su7 khoaN3, chiu7 m7 koe3-sim khi3 chhoe7 i. Sam-it Phok-su7 chim-chiok liau2 ia7-si7 kong2, Chhiu2-sut8 liau2 u7 tioh8 ui7, kho2-sioh sin-the2 bo5 oah8-lat8 thang ti2-tng7 peN7-khi3. Chin-seng mng7 i kong2, Chiau3 li2 khoaN3 u7 i-ti7 e5 ng3-bang7 a2-bo5? Sam-it Phok-su7 siuN7 liau2 kong2, Che chiah loan2-jiok8, meh8-phok chiah kin2, chhoan2-khui3 chiah hiong5, kiaN-liau2 kau3 poaN3-lou7 tng7-khui3 ia7 bo5 tek-khak. Li2 na7 ai3 tng2-khi3, ka7 lin2 hia e5 i-seng kong2, Chhong3 hit-ho7 kiong5-sim siau-hoa3 e5 ioh8 chiu7 kau3-giah8, goa2 chia ia7-si7 an2-ni na7-tiaN7. Put-ko3 lou7-thau5 chiah hng7, ai3 toa3-chia keh-me5 khoaN3-mai7 ma7-si7 ho2. Chin-seng kap Hui7-chu2 siuN7-liau2 chiu7 toa3 ti7-hia. 
  Hit-me5 2-lang5 chhiat-chhiat ki5-to2 Siong7-te3 kong2, Siong7-te3 ah, taN goan2 chiong se3-kiaN2 hian3-heng5 Li2, m7-kaN2 chiong chit-e5 sou2-thiaN3 e5 kiaN2 siok8 ka-ti7. Kiu5 Chu2 lin5-bin2, in-ui7 goan2 taN bo5-lou7 thang khi3, na2-chun2 I-sek-liat8-lang5, au7-piah kun-peng, thau5-cheng5 Ang5-hai2. A2! Chit-tiau5 oah8-lou7, kiu5 Chu2 Li2 lai5 khui. A2! Chu2 ah, Chu2 ah! 
  * * * 
  Su7-pit-leng5 i2-keng hian3-heng5 Siong7-te3, Hui7-chu2 kap Chin-seng chiu7 bo5 ui7-tioh8 si2 lai5 hoan5-lo2. Hek8-si7 oah8, hek8-si7 si2 long2-long2 ho2. Na7-si7 ThiN-Pe7 e5 chi2-i3, sui-jian5 si2-si2-si2, ia7 e7 piN3-cho3 oah8-oah8-oah8! 
  Ki5-koai3 lah! Se3-jin5 sou2 choat8-bang7 e5 Su7-pit-leng5 hit-me5 soah tit8-tit8 ho2--khi2-lai5, te7-2-jit8 chiu7 e7-chhio3 lah. I-seng kong2, TaN bo5-iau3-kin2 lah! Khang-chhui3 ia7 tit8-tit8 bat8, lang5-chui2 ia7 tit8-tit8 bo5 khi3. Hit-tiap8 ti7-hia u7 chit8-e5 hoan7-chia2, si7 hi3-iam7 tng2 hi3-eng, ia7 be7-khia7 be7-che7, be7-to2, be7-the, be7-haiN be7-chhan, chin kan-khou2 kau3 kong2-be7-chhut, Chin-seng kap Hui7-chu2 siuN7-tioh8 Su7-pit-leng5 tng-si5 e5 kan-khou2, m7-chai an2-choaN2 leh! 
  Jin5-ho5 sian-siN ti7 Tai5-pak Tai7-hoe7 tng2-lai5, ian5-lou7 the3 Chin-seng ki5-to2, kiu5 Siong7-te3 tioh8 an-ui3 Chin-seng kap Hui7-chu2 e5 sim, in-ui7 i sou2-thiaN3 e5 kiaN2 siu7 keng2-tiau3. KoaN2-kau3 Tai5-lam5 e5 si5 khi3 chhoe7 Hui7-chu2, khoaN3 i chin peng5-an, Su7-pit-leng5 ia7 chin thiau3-thah, chiu7 chin ki5-koai3, ia7 chin ho2-chhio3. Ti7-hia kau3 4-goeh8 28-jit8, chiu7 peng5-an tng2-lai5 Soa-to2. Tai7-ke ui5-oa2-lai5 khoaN3, kong2 Chit-e5 Su7-pit-leng5 chin-chin si7 Siong7-te3 hou7 i koh-oah8. Pat8-e5 iong2-sin e5 lang5 tioh8 kui2-na7 goeh8-jit8 chiah-e7 ho2; na7-si7 Su7-pit-leng5 si7 hou7-lang5 liau7-be7-tioh8. Lang5 sou2 cho3-be7-lai5 e5, Siong7-te3 e7-cho3. I taN si7 nng3-chhut Si2-soaN3 lah. A3! Siong7-te3 e5 ban7-koan5-leng5! 
  Chin-seng pho7 Su7-pit-leng5, ka7 i kong2, 
  Su7-pit-leng5 ah! Li2 taN si7 Siong7-te3 e5 kiaN2, I sou2 hoaN-hi2 e5. 
  Chiu7 hian Si-phian lai5 thak8;--------- 
  Goa2 sui-jian5 kiaN5-koe3 Si2-e5 im3-ng2 e5 soaN-kha, goa2 m7-kiaN chai-eh; in-ui7 Li2 kap goa2 saN-kap, Li2 e5 koaiN2 Li2 e5 kun3 an-ui3 goa2. 
  Goa2 e5 tui3-tek8 e5 bin7-cheng5, Li2 u7 ka7 goa2 siat-ian5; Li2 bat eng7 iu5 boah goa2 e5 thau5-khak; goa2 e5 poe moa2-chhut-lai5. 
  Chu5-pi kap lin5-bin2, tek-khak e7 toe3 goa2 kau3 chit8-si3-lang5; goa2 beh eng2-oan2 khia7-khi2 ti7 Ia5-Ho5-hoa e5 chhu3; (Si-phian 23: 4-6) 
  Chhut Si2-soaN3 <BR>Thau5 chit8-pun2 oan5. <BR>1926. 9. 11 
</CL>
<HL>

39黃金過火 
事必能已經koh活，仁慈e5老父來問三日 kap 出田先生，看an2-choaN2？先生講，無要緊。 應講，照我看iau2真無poh，三日先生講，阮信的確免驚。 
* * * 
今，山西先生hoaN7這個症頭過1禮拜，熱也iau2-boe7退：因為肺炎e5熱期1禮拜久。無扑算1禮拜，也iau2-boe7退熱。Ti7 hit 2禮拜e5中間，真聲 kap 惠子猶原ti7死蔭e5山腳teh照顧事必能。不時祈禱上帝。每擺祈禱e5時，毛管會舉，若準 kap 惡魔teh交戰。事必能肺炎正爿soa3過倒爿。真聲teh想10月日e5囡仔，已經舞了半月日，這pang倒爿koh肺炎，實在無力thang維持。山西先生講，有人熱到2個鼻sit8會振動都會好，何況事必能！ 講了即時鼻孔e5鼻sit8直直sih。Hit-tiap8因為熱，嚨喉 kap 嘴內攏破爛，m7敢開嘴。至勤講，Beh是伊e5嘴beh開，喘氣較快活。 真聲講，是鼻孔喘be7離，chiah著用嘴喘，用嘴來喘是氣歕出，iau2較bai2。 話講be7煞，果然大嘴開haN3-haN3，直直喘。A2！奇怪！真聲teh想上帝既然有應允伊e5奴僕所祈禱，的確無失誤。惠子講，M7-ku2那看，伊那無力，扑算上主hou7伊暫時koh活，是teh備辦咱e5心肝na7-tiaN7。A2！真奧妙！ 真聲倒teh直直想----- 
我幾若個子，kan-ta這個來死，我就chiah m7甘，何況上帝將獨生e5子，賞賜世間，hou7信伊e5人，免沈淪會得著永活。伊疼世間到an2-ni。實在上帝疼咱萬萬倍........想著an2-ni，目屎就無koh流出。 
M7-ku2這個死，是甚物意思？上帝怎樣用這個死hou7人chiah艱苦？想出聖冊論死e5路用有3項：----- 
1. 死，是咱人結尾e5路。<BR>2. 死，是刑罰e5法度。<BR>3. 死，是好歹e5試驗場。 
真聲倒ti7眠床，睏ti7子e5身邊，想這3項，上帝m7知用佗一項teh款待我 kap 事必能。想上帝hou7奇怪e5事必能出世，量必有交代伊beh做甚物工；但是今chiah 10月日，工be7做，就來死，這穩當也m7是用死teh刑罰伊e5罪過，親像命令掃羅剿滅亞瑪力人。An2-ni事必能e5死，我信是beh做試驗e5路用lah。就是上帝beh hou7我所第1疼惜e5子來死，試看我有疼上帝到親像an2-ni抑無。耶穌講，見若疼…某子較過頭疼我--e5，be7堪tit做我e5學生。 Ah！我真正見笑lah！M7若an2-ni，穩當也beh刺探我有確信抑無。耶穌講，信e5人雖罔死的確活。 想到chia，煞家己見笑；家己責備講，你會替人祈禱，替人問上帝，怎樣ti7-chia親像猶太人講，「你救別人be7會救家己ah？」
想著頂日到今，若蟯疑hit項，就果然hit項來。親像蟯疑鼻sit8振動，就振動，蟯疑嘴開，就果然開haN3-haN3，蟯疑倒爿會soa3肺炎，就果然肺炎，蟯疑肺炎m7好敢會轉肺eng，poh真正會--ouh！Hit-tiap8抵著山西先生破病，be7得來看，遇著鼓山吳醫生來，真聲就請伊斟酌。一下聽，果然轉肺eng，肺膜積膿，天光ka7伊抽看覓，果真有膿滿滿，事必能e5款式是be7講tit e5艱苦。A2！啥事an2-ni leh！聖冊講，「萬項事誌tuah8-tauh8來，無m7是beh利益疼上帝e5人。」我信上帝真實hou7伊 koh活，也留伊e5病teh試驗我！親像百姓入迦南地，iau2-ku2留淡薄迦南人來試驗以色列族。雅各有講，獨獨著用信來祈求，攏無蟯疑；因為蟯疑e5人，親像海湧hou7風扑來起落。Hit號人免扑算tui3主有通得著甚物 （1：6，7）。我深信上帝，的確beh行以前e5話，m7敢koh蟯疑。 
吳醫生看了就講，今著就緊入病院手術。 就soa3贊伊10箍銀。真聲就設法去平島入院。A2！這cham7真正是試驗期，黃金過火！ 
* * * 
Beh去入院hit早起，透早1隻烏鴉，來ti7事必能e5房間厝頂，ti7-hia飛來飛去，a3-a3叫飛7-lin3，飛真低，險險撞著厝脊。惠子看見嫌攪擾，就舉箠仔趕伊去，心內無想啥意思。 
* * * 
入了病院，院長親身診察，即時番咐莫得hou7伊食奶，下晡3點beh手術，著鼻bi5香。 
Tui3  koh活到今2禮拜久，偆一條氣絲仔，一teng5皮ne5一teng5骨，一旦鼻bi5香，驚了永遠be7醒。Ti7這tiap8將伊交代醫生，ti7祈禱交代上帝。就扑電報去英美家 kap 高舞庄beh hou7三日先生 kap 出田先生，請in相替祈禱。也寫幾若張批hou7知己e5親友。 
隔日三日先生回批來，講in迫切祈禱，求上帝hou7伊手術後經過漸漸較好。一陽接著批，也拚來看，ti7病院相 kap 祈禱。 
Hit下晝，看護婦抱入手術室，真聲 kap 至勤，要求愛看伊手術，醫生m7准。Kan-ta看伊hou7醫生褪光光，面用白巾蓋，門就關密。惠子 kap 至勤ti7外面吐大氣，真聲講，咱已經入院，著交代醫生設法；咱信上帝，也著出在天父主意。 惠子講，所疼e5子，扑算到chia為止。 真聲講，免蟯疑。 
手術半點鐘，就開門，真聲chiah入去，院長teh ka7伊注射，也報伊看所手術e5膿血，大約2、3碗頭。就抱入病室，目珠tiau3-tiau3，嘴kan-ta puh白phoeh8瀾，經過5點鐘iau2-boe7醒，惠子真煩惱。真聲用tam5面巾拭伊e5面，u3伊e5頭額，就勻仔精神。隔日接著台南趣味先生e5批，安慰講，
逐家著祈禱<BR>請你免煩惱<BR>求主賜大福<BR>醫好！
真聲看著這4句，心肝真歡喜，也真受安慰。 
* * * 
手術後接著四維庄有1個兄弟寄to2 1帖草藥頭，kan-ta 1味na7-tiaN7。寫批講，若真實肺eng，m7通手術，有時手術了be7好。這個藥頭，一phong2 tim7 20分水，1分酒，hou7伊食，na7-sai2 4擺就會好。 
批到e5時，已經手術了。A2，這也是苦杯，無lim到了be7用tit。 
院長ka7伊手術了，就轉去內地，別人ka7伊代理。 
事必能手術hit下晡，也1個囡仔手術，手術後直直熱，事必能也是an2-ni。惠子aiN7事必能ti7病床，開聲teh祈禱，hit時撒旦也出現ti7身邊，惠子真驚，親像極懸e5天使 kap 魔鬼teh相搶摩西e5身屍（猶大9）。Hit-tiap8暝日真聲 kap 惠子 kap 至勤3人輪流顧事必能。看護婦暝日巡視，每點半鐘注射一擺，真聲出在伊。Hit-tiap8已經mouh-mouh，是kan-ta皮連骨。真可憐，ti7-hia計共注射70外擺。 
隔3日，代理院長e5先生，看看講，倒爿iu7-koh積膿，扑算著koh手術。真聲驚了koh第2遍鼻bi5香是tiaN2-me5 teh喝。想講四維庄hit帖藥頭到hiah好，就暗cheN7 hou7伊試食。隔2日koh看，詳細koh聽，就講，今m7免lah，已經消去lah。 真聲ti7心內teh想：Hm3-hm3！......藥頭be7-bai2！
it個手術e5位，正爿pin2仔骨剪斷一枝，thai5有3寸長。逐日是抱去換藥，tui3 空嘴e5位，抽出樹乳管，chhit-lit-teh，koh包hou7密na7-tiaN7。算是消毒清氣，聽候伊家己好，並無別物方法。Ti7-hia 3禮拜久，猶原是teh出膿，囡仔是那衰弱。真聲顧到chia，是若準一項工程。Hit個m7甘e5心，soa3變做親像煩惱工課做be7了e5意思。 
有人講，著退院去台南，有人講，著去chhoe7南師博士。真聲頂日聽著倒爿積膿，有問hit個外科醫生，看著怎樣？ 伊講，有時m7免手術，倒爿e5膿會流tui3 正爿手術e5孔過來。 後來koh問別個醫生，伊講無hit號理氣。像外科e5醫生，講，tui3 起頭照顧到今，若來扑損，是前功盡棄。想著西洋俗語有講，「天beh幫贊家己幫贊e5人」。就想，我若會盡所會來幫贊上帝e5工程得著成，親像耶穌有beh變酒，奴僕出力去擔水，倒滿hiah-e5石甕。想來想去，m7知著怎樣較好。設使若退院無較好，後來beh koh入院，穩當歹勢，親像頂日1個出去koh入來，醫生無啥歡喜，路尾是死。想be7解決，跪落祈禱，求上帝指示。 
就夢見面前1個新開e5墓壙，有1個看護婦ng2 1攬e5 ga2-jeh kap 棉仔，來chhu-ti7壙內。真聲問伊講，Chhu hia beh物代？ 應講，Beh抱囡仔來chia睏較軟。 真聲講，Chia是墓壙，應該是埋死人。你好意beh ti7-chia照顧人；總是驚了埋死人--e5若到，錯誤會hou7伊埋死，hit時就無采你e5工lah！ 
講到chia就醒，真聲即時ka7惠子講，我e5夢是an2-ni。扑算這是上帝e5指示：因為我抵仔求伊指點我。Ti7-chia e5看護婦實在好禮；m7-ku2醫生醫治e5法度無明白，驚了錯誤，會死ti7-chia，就誤著上主e5意思。 惠子講，我抵仔也夢見一坵e5甘蔗，外皮真sui2，其實內底空殼。 真聲講，我e5眠夢平素無啥愛信；但是今暝昏咱e5眠夢，我想m7是無意思，穩當是上帝e5指示。 惠子講，An2-ni明白，明仔日著退院。 
* * * 
隔日退院，m7知beh去佗位，朋友來紹介，講東講西，火車已經到，就向八福山去chhoe7南師博士。 
Ti7火車內，坐了7點鐘久，抵著謝先生，伊是熱心e5人，伊開伊e5皮袋，掀伊所寫伊e5愛子過世，夫人別世e5感想hou7真聲看，真聲感激伊e5理想真懸。講了就ka7事必能hoaN7手祝福，伊就落車。 
Tui3 平島驛到八福山，共坐8點鐘e5火車，到位已經暗暗，真生疏。 
天光南師博士來看，講，hit個手術e5位是差不多，若hou7伊手術也是ti7-hia。真聲問伊倒爿有積膿抑無？伊聽了講，無。看伊攏無肉，面色青lek8，空嘴各樣，就ka7 e7手講，親像結核性e5款式。 真聲聽見真鬱卒，問伊講，照你看有向望抑無？ 應講，He2，真難得講。 隔日koh來看，也是haiN3頭，講真oh得講。 
Hit時ti7-hia有3、4個hit號病e5囡仔，有e5 3、4歲，有 e5 較大漢，hou7博士手術，過了1、2月日，iau2-boe7好，何況事必能chiah細漢，koh chiah軟弱。博士看伊chiah消瘦，掠叫伊是結核性；若果然an2-ni，是無采工lah。 
第3日抵著1個老先生來thit-tho5，hit時真聲是暫toa3-ti7八福山e5拜堂，因為博士e5病院無所在。問伊講，老先生，聽人講你有一項肺eng e5特效藥，m7免手術食會好，有影無？ 先生講，卻有影，這是平埔人e5秘方，今是甚物事誌？ 真聲就症頭it-li2 說hou7聽。伊聽了，講，這藥是未手術e5時，阮試驗kai3濟人，攏總好，你這m7-ku2手術了chiah久lah；iu7-koh每擺著lim 成半碗，驚了你e5細子費氣。 真聲講，抵造化，變看覓，ai3 chhoe7你be7著，今仔日，你會家己來chhoe7我，扑算是主e5好意思。今，你e5秘方是甚物？ 老先生講，鹿仔樹根，tim7鴨卵，半酒水，鴨卵著小可啄hou7伊有痕，an2-ni來食，膿會減少，不止快好。這無禁忌油臊，實在真好。 真聲講，這是粗俗物，會得治大症，實在不思議。 
講了就遍四界去chhoe7，chhoe7來chhoe7去chhoe7攏無，只有南師博士e5樓腳有3欉，就ti7-hia掘一縛；入來到te3，liam5-piN就備辦落去製造。真聲真要緊愛hou7伊lim，惠子看做了然無望。因為tui3來chia，顛倒起熱，iu7-koh轉喘。藥仔tim7未好，趕緊抱去koh chhoe7南師博士，請伊斟酌。請教講，博士ah，設使若be7醫--得，明明ka7我講，因為路頭chiah遠，thang量早轉去。 伊猶原講，He真難得…講。 
真聲 kap 惠子想了，就決意beh轉來，因為看伊無較好，koh醫生也真難扑算。看伊e5面直直失色，請e7手注射一支，趕緊抱去翕像，就將抵仔所tim7 e5藥，拚hou7 勻仔lim，偆e5入ti7罐仔內，toa3倒轉。 
簡簡寫一張批去台北hou7一陽，因為伊ti7-hia赴大會。Ka7伊講，事必能無較好，這tiap8抱tui3 台南倒轉。A2！苦杯。 In看著這個批扑算細子是死。 
* * * 
火車已經起行，車內2個客人，責備真聲講，啥事放hit個囡仔到an2-ni？ 真聲就講破病e5來歷hou7伊聽。伊講，若是肺eng，青lou7-gio7煮糜，hit下暗hou7伊lim kai3好用。 真聲講，若m7是上帝e5旨意，真仙藥be7救tit無命人。 
火車直直落南，事必能是直直烏綠，惠子想著這個囡仔，活活抱出來，死死抱倒轉，那想那哮。真聲安慰講，惠子ah，這是咱e5十字架lah，咱著甘願擔當。我信上帝的確beh用第1好e5意思款待咱。 惠子恬恬。 
這個事必能今beh an2-choaN2？ 
40出死線 
Ti7火車內，就想，今阮e5心便lah，萬事著謙卑降服上帝，實在人be7-gau5-tit。到這tiap8續想 kap 惠子，已經照顧事必能月外日，暝日無lang3，iau2會清楚，我若照顧上帝e5羊群，暝日有chiah熱心，實在應該。Koh想今暝10點外beh phah到平島，kiam2-chhai2埋葬ti7-hia，抑是tui3 hia坐人力車到沙島庄，倚半暝後，這個事必能，照看ti7路中beh第2擺e5死，hit時到厝，憂悶e5光景，啼哭e5聲音，ti7-chia thang 知。那想那落南，將所創e5藥茶，那hou7伊lim嘴礁。就想出上帝e5權能，不但是tui3 無形e5祈禱來得著醫好；就tui3有形e5物質，也是會造成上帝e5聖工。耶穌有時醫好人，是kan-ta講，你信救你，你e5病好lah ；總是也bat phui3瀾攪塗糊青瞑人e5目珠，叫伊去洗就光（約翰9）。這是物質 kap 行為e5工程。伊果然an2-ni去做，神蹟也果然顯出，目珠就光。西洋俗語講，「天beh幫贊家己幫贊e5人」，也是an2-ni。今我決意beh將八福山所得著e5粗俗藥，接續hou7伊。我求上帝，若合伊e5旨意，著tui3 這個卑賤e5物，來顯出伊e5異蹟，也hou7我家證明這層e5真理。 
到台南lah，已經日落山，行李放ti7-hia，想著頂日吳醫生有紹介hou7三一博士看，就m7過心去chhoe7伊。三一博士斟酌了也是講，手術了有著位，可惜身體無活力thang ti2-tng7病氣。 真聲問伊講，照你看有醫治e5向望抑無？ 三一博士想了講，這chiah軟弱，脈搏chiah緊，喘氣chiah雄，驚了到半路斷氣也無的確。你若愛轉去，ka7 lin2 hia e5醫生講，創hit號強心消化e5藥就夠額，我chia也是an2-ni na7-tiaN7。不過路頭chiah遠，愛toa3-chia隔暝看覓ma7是好。 真聲 kap 惠子想了就toa3 ti7-hia。 
Hit暝2人切切祈禱上帝講，上帝ah，今阮將細子獻還你，m7敢將這個所疼e5子屬家己。求主憐憫，因為阮今無路thang去，若準以色列人，後壁軍兵，頭前紅海。A2！這條活路，求主你來開。A2！主ah，主ah！ 
* * * 
事必能已經獻還上帝，惠子 kap 真聲就無為著死來煩惱。或是活，或是死攏攏好。但是天父e5旨意，雖然死死死，也會變做活活活！ 
奇怪lah！世人所絕望e5事必能hit暝煞直直好--起-來，第2日就會笑lah。醫生講，今無要緊lah！孔嘴也直直密，膿水也直直無去。 Hit-tiap8 ti7-hia有1個患者，是肺炎轉肺eng，也be7企be7坐be7倒be7-the，be7-haiN be7呻，真艱苦到講be7出，真聲 kap 惠子想著事必能當時e5艱苦，m7知an2-choaN2 leh！ 
仁和先生ti7台北大會轉來，沿路替真聲祈禱，求上帝著安慰真聲 kap 惠子e5心，因為伊所疼e5子受揀召。趕到台南e5時去chhoe7惠子，看伊真平安，事必能也真跳thah，就真奇怪，也真好笑。Ti7-hia到4月28日，就平安轉來沙島。逐家圍倚來看，講這個事必能真真是上帝hou7伊 koh活。別個勇身e5人著幾若月日才會好；但是事必能是hou7人料be7著。人所做be7來e5，上帝會做。伊今是nng3出死線lah。A3！上帝e5萬權能！ 
真聲抱事必能，ka7伊講， 
事必能ah！你今是上帝e5子，伊所歡喜e5。 
就掀詩篇來讀；---------
我雖然行過死e5蔭影e5山腳，我m7驚災厄；因為你 kap 我相 kap ，你e5枴你e5棍安慰我。 
我e5對敵e5面前，你有ka7我設筵；你bat用油抹我e5頭殼；我e5杯滿出來。 
慈悲 kap 憐憫，的確會toe3我到一世人；我beh永遠企起ti7耶和華e5厝；（詩篇23：4-6） 
出死線 <BR>頭一本完。<BR>1926．9.11 
</HL>