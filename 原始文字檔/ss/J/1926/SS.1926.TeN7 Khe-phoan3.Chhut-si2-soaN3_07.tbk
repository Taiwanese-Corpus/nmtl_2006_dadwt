<CL>
  * * * 
  Hit e7-pou Soat-long5 beh khi3 chhoe7 Giok8-chu2, lou7 tioh8 tui3 Ai3-chu2 sian-siN e5 lau5-teng2 khi3. Soat-long5 chit8-e7 chiuN7 lau5-teng2, hai7 lah, sin5-tioh8 chheng3-chi2 lah! Ai3-chu2 Sian-siN, khoaN3-kiN3 Giok8-chu2 e5 sio2-ti7 lai5, chiu7 chek-pi7 i kong2, Li2 siaN2-su7 ka7 goan2 e5 hak8-seng thau kia3-phoe? Soat-long5 kong2, Bo5. Ai3-chu2 sian-siN chek-pi7 i kong2, in2 Tiong-oh8 hak8-seng an2-ni chiu7-si7 long2 peh8-chhat8 (He2, chit-ku3 ‘long2-chong2’ si7 chin li7-hai7). 
  Hit-si5 Soat-long5 bo5-khoa3 kong2-oe7 toa7-pou7-chau2, se3-pou7-piaN3, tng2-lai5 kau3 Tiong-oh8, chu7-chip8 hak8-seng-tong2, tui3 in soan-gian5 kong2, Lu2-oh8 hau7-tiuN2 me7 lan2 Tiong-oh8 hak8-seng long2 peh8-chhat8, lin2 an3-sng3 chaiN2-iuN7. Hak8-seng thiaN-liau2 chin m7-goan7, chiu7 hoah-kong2 Teng2-jit8-a2 in e5 hak8-seng thau-theh8 lan2 e5 tou5 kin-na2-jit8 koh hou7 in e5 hau7-tiuN2 me7 peh8-chhat8, lai5-khi3 kap i su-iaN5. Chin-seng kong2, Mai3--noh! Na7-si7 in tek-khak beh khi3. Chiu7 chhoa7 kui-thoa khi3 mng7 tong-tit8 e5 sian-siN. Tai7-ke hiu2-hiu3-kio3, siau3-lian5-ke, hiat-khi3-hong-kong, e-e-kheh-kheh, ko2-jian5 khi3 mng7. Hit-jit8 tong-tit8 e5 sian-siN si7 Lau7-siang3-kong, i teh ka3 Tiong-oh8, ia7 teh kiam Lu2-oh8, Hak8-seng mng7 kong2, Lu2-oh8 hau7-tiuN2 me7 goan2 long2 peh8-chhat8, goan2 lai5-khi3 mng7 i khoaN3-mai7, ho2 m7? Sian-siN khoaN3 hak8-seng kui toa7-tin7, tai7-khai3 si7 chin siu7-khi3 e5 tai7-chi3, chit8-si5 oh-tit in3-tap, na7 beh in3 m7, si7 kiaN tiong-oh8 hak8-seng; na7 beh in3 ho2, si7 tui3 Lu2-oh8 hau7-tiuN2 phaiN2-se3. Hak8-seng tit8-tit8 mng7 bo5 soah, na2-chun2 Iu5-thai3-lang5 teh pek Pi2-liap8-to. Sian-siN kan-ta kiaN5-lai5-kiaN5-khi3, teh siuN7 m7-chai thang a2 m7-thang; in na2 toa7 siaN mng7, i kan-ta, haN3-haN3. Hak8-seng kong2, Ho2 houN7? I iu5-goan5, haN3-haN3! Tui3 an2-ni hak8-seng kong2, i kong2 ho2 lah, lan2 lai5-khi3, lan2 lai5-khi3, lan2 lai5-khi3, e-e-kheh-kheh chiu7 beh-khi3. A7! Bo5 kai2-koat e5 sian-siN; chek-jim7 si7 toa7! Chin-seng teh siuN7, chit-chan5 tai7-chi3 na2-chun2 bo5 saN2 koan-he7; siat-su2 na7 bo5-iaN2 me7 lan2 an2-ni, si7 Soat-long5 e5 su-oan3 na7-tiaN7, lan2 lai5-khi3 ka7 i kiau2-jiau2, si7 ka-ti7 m7-tioh8. Chun2-cho3 u7-iaN2, ma7 bo5 iau3-kin2 leh: Ia5-sou kong2, sian3 li2 chiaN3-peng5 e5 chhui3-phoe2, to3-peng5 ia7 soa3 oat8 hou7 i. Ho5-hong3 chit-chan5 su7. 
  Iu7-koh teh siuN7 Lan2-e5 bin5-chok8, goan5-lai5 si7 kou3 ka-ti7 e5 sim-seng3, it-tan3 hoah-hut, sim chin ai3, kiat-kiok8 sim-koaN na2 thou5-soa, be7-e7 kiat-lian5. Chhut-thau5 e5 lang5 na7 siu7-hoat8, kha-chhiu2 chiu7 liu-kiang. Na2-chun2 Seng3-chheh kong2, “Goa2 phah bok8-chia2, iuN5-kun5 chiu7 si3-soaN3”. SiuN7-liau2 chiu7 khi3 to2-ti7 bin5-chhng5. Peng5-iu2 lai5 beh giu2 i khi3, i kong2, Goa2 chit-tiap8 chin kan-khou2. 
  Lu2-hak8-seng thiaN-tioh8 Tiong-oh8 hak8-seng, beh khi3 ui5 Kou-niu5 lau5, chiu7 chu3-i3 teh siong3, khoaN3 Chin-seng u7 khi3 a2-bo5. 
  Kong2-kah hiah-e5 hak8-seng, peh-chiuN7 lau5, toa7-pou7-chau2, se3-pou7-that, pin3-pong3-kio3, tui3 Ai3-chu2 sian-siN mng7, ChaiN2-iuN7 goan2 long2-long2 peh8-chhat8? Toa7-siaN-se3-siaN tit8-tit8-jiang2. Lu2-oh8 e5 chi2-moe7 khoaN3 m7-su7-se3, chiu7 khi3 kio3 Kam Bok8-su. Kam Bok8-su lai5, mng7, Si7 sim2-mih8 tai7-chi3? Hak8-seng kong2, Lu2-oh8 hau7-tiuN2 me7 goan2 long2-long2 peh8-chhat8, goan2 lai5 beh mng7 i khoaN3 peh8-chhat8 an2-choaN2. Kam Bok8-su kong2, Hou3, hou3, an2-ni ho2, lin2 an-sim tng2-khi3, goa2 beh pan7 hou7 lin2 hoaN-hi2. Hak8-seng thiaN-tioh8 an2-ni, chiu7 phah-phok8-a2, pok8-pok8-kio3, chiu7 chhut-khi3. 
  * * * 
  Keh-jit8 tai7-li2 hau7-tiuN2 Tiong-sim sian-siN tiau3 hak8-seng lai5, chek-pi7 in kong2, Hak8-seng ah, lin2 siaN2-su7 khi3 biau2-si7 Kou-niu5 kau3 an2-ni? Lin2 sim2-mih8-lang5 khi3 in e5 lau5-teng2 lah? Hak8-seng cha-me5 u7 hoe7-gi7, Ai3-chu2 sian-siN un2-tang3 e7 khi3 tau5 hau7-tiuN2, tai7-ke tioh8 tang5-sim chiah e7-eng7-tit. Hit-si5 thiaN i an2-ni mng7, chiu7 kui-tin7 long2 peh-khi2-lai5 khia7. Chiu7 koh kong2, Hak8-seng ah! Lin2 siaN2-su7 an2-ni lah! Tioh8 khi3 ka7 Kou-niu5 hoe7-sit-le2 lah! Hak8-seng kong2, I seng me7 goan2 long2 peh8-chhat8, an2-ni si7 i tioh8 seng lai5 ka7 goan2 hoe7-sit-le2, goan2 chiah ka7 i hoe7-sit-le2. Kong2, Bo5 lah, be7-eng7-tit lah. Tiong-sim sian-siN chin siu7-khi3, tah cheng-a2, koh kong2: Lin2 tek-khak tioh8 khi3 hoe7-sit-chho3, chiah e7-sai2-tit lah! In-ui7 lin2 chin m7-tioh8 lah! Lin2 chai mah? Hak8-seng kong2, Goan2 khi3 mng7 i, u7 khah toa7-siaN tiap8-ah, an2-ni goan2 chai m7-tioh8; chong2-si7 i me7 goan2 long2 peh8-chhat8, kiam2 bo5 m7-tioh8? Kong2, Bo5 lah, i hoan7 i-e5 tai7-chi3, lin2 hoan7 lin2-e5 tai7-chi3. Hak8-seng kong2, I me7 goan2 an2-ni, i ia7 u7 m7-tioh8; goan2 khi3 jiang2--i, goan2 ia7 u7 m7-tioh8; thah-suh (+) koh hih-khu, (-) kiat-kiok8 bo5 su-iaN5. Kong2, Bo5 lah, an2-ni kong2 be7-cho3-tit lah, lin2 sim2-mih8 lang5 kam-goan7 khi3 lah! Tai7-ke tiam7-tiam7. 
  Bo5 hoat-tou7 chiu7 kio3 kui2-na7 e5 hak8-seng khi3 Tiong-sim sian-siN e5 chhu3, un5-un5-a2 koh mng7 hiah-e5 li2-iu5. Tiong-sim sian-siN kong2, Hak8-seng ah, lin2 kui2-na7 lang5 lai5-khi3 hoe7-sit-le2, si7 khah ho2 lah. Hak8-seng kong2, Chun2-cho3 goan2 u7 m7-tioh8, chiu7 i ia7 u7 chho3-gou7, ki3-jian5 si7 an2-ni, chiu7 tioh8 eng7 peng5-ho5 kai2-koat. SiuN7 beh po2-hou7 Kou-niu5 e5 eng5-hian2; ia7 siong-tong tioh8 lau5 goan2 hak8-seng e5 the2-bian7. Na7 bo5 an2-ni, kan-ta pek goan2 ka7 i hoe7-sit-le2, si7 bo5 li2-khi3, kiaN e7 kiau2-jiau2. Tiong-sim sian-siN bo5 chhai2-iong7 hak8-seng e5 i3-kian3, it-i3 ai3 ka7 kou-niu5 hoe7-sit-le2, hou7 i hoaN-hi2. 
  Hok-im chu-iN7 e5 hak8-seng thiaN-kiN3 chin hun3-khai3, chiu7 khui lim5-si5 e5 Tong5-chhong-hoe7. Gi7-lun7 chit-chan5 tai7-chi3, na7 beh kiong5-che3 sia7-choe7, chiu7-si7 jin5-koan5 jiu2-lin7, tong5-beng5 pa7-hak8, cho3 lin2 tng2-khi3. Eng7 an2-ni lai5 phah-phoa3 i bu5-li2 e5 chu2-tiuN, ia7 po2-hou7 lan2 e5 koan5-peng3, m7-bian2 siu7 thun2-tah8. Tong5-chhong-hoe7 beh sia2-phoe hou7 lin2 e5 si7-toa7-lang5, bian2-tit lin2 siu7 chek-pi7. Hak8-seng ia7 siuN7 Kam Bok8-su u7 iok-sok, kong2 beh pan7 hou7 goan2 hoaN-hi2; taN, si7 to3-peng2, teh-beh pan7 goan2 hou7 i hoaN-hi2; bo5 chiau3 iok-sok, iu7-koh ap-che3 kau3 an2-ni. SiuN7 liau2 it-hoat put-peng5. ThiaN tioh8 Tong5-chhong-hoe7 e5 oe7 tui3 an2-ni chiu7 chong3-taN2. 
  Keh-jit8 Tiong-sim sian-siN chiuN7-tng5, ku7 hau7-tiuN2 Ne2-luh-sang3, bak8-chiu chhut-lang5, ia7 lai5 lim5-sek8, ki5-u5 e5 kau3-oan5 ia7 long2 chu7-chip8, ui5-lui5, pai5-liat8 ti7 tai5-a2-piN, giam2-jian5 si7 sim2-phoaN3-si5. 
  Chit-si5 Tiong-sim sian-siN chin siu7-khi3 e5 khoan2, hak8-seng ia7 chin m7-goan7. Tiong-sim sian-siN khi2-lai5 koh mng7, Lin2 sim2-mih8 lang5 kam-goan7 khi3 ka7 Kou-niu5 hoe7-m7-tioh8? Hak8-seng tiam7-tiam7, bo5 lang5 in3 chit8-ku3. Hit-tiap8 cheng3 sian-siN kap kui2-na e5 Eng-kok kau3-su7, chiu7 chham-siong5, beh eng7 li2-kan3-chhek hou7 hak8-seng e5 sim-koaN thiah-khui. Chiu7 kio3 chit8-e5 chit8-e5 khi3 piN-a2 lai5 mng7, ng3-bang7 e7 tit-tioh8 kui2-na7 e5 thang hoe7-sit-le2, ia7 hou7 hak8-seng e5 sim-koaN be7 ho5, khah ho2 pan7. 
  Chin-seng hit-si5 hou7 To-ma2 Bok8-su kap Liong2-bok8 sian-siN kio3 khi3 mng7, iau2 chit8-ui7 si7 Tiong-sim sian-siN ia7 teh mng7, ki5-u5 e5 teh kio3 in khi3. Mng7 e5 si5 long2 u7 ka7 in ki3-mia5 kap khau2-keng. 
  Mng7 Chin-seng kong2, Li2 u7 khi3 kiau2-jiau2 Kou-niu5-lau5 a2-bo5? 
  In3 kong2, Goa2 bo5; chong2-si7 goa2 u7 koan-he7. Sim2-mih8 koan-he7? 
  In-ui7 goa2 si7 hak8-seng e5 chit8-e5, hak8-seng, na7 tioh8 siu7-choe7, goa2 ia7 u7 kan-siap8. 
  To-ma2 Bok8-su thiaN an2-ni, bak8-chiu niau3 chit8-e7, kong2 Ha3--haN5! An2-ni li2 kheng2 khi3 ka7 i hoe7-m7-tioh8 a7 bo5? 
  In3 kong2, Hoe7-m7-tioh8 e5 hoat-tou7, goa2 siuN7 bo5-tek-khak tioh8 khi3 bin7-cheng5, chiah u7 chun2-sng3, kiam2 m7-si7 sim-lai7 chai-chho3 si7 iau3-kin2? Na7-si7 tioh8 khiam3-eng7 goa7-phoe5 e5 poe5-le2, che goa2 bo5 siuN7, goa2 hoaN-hi2 than3 pat8-lang5 e5 iuN7. 
  Mng7 kau3 chia, chiu7 kong, An2-ni ho2, au7-lai5 chiu7 kio3 pat8-lang5 khi3 mng7, cho3 chit8-e7 mng7 liau2-liau2, bo5 chit8-lang5 beh khi3. Jian5-au7 sian-siN koh seng-tng5, Tiong-sim sian-siN kong2, Hak8-seng ah! Lin2 chin be7-cho3-tit, lin2 chai mah? SiaN2-su7 m7 kam-goan7 hoe7-sit-le2? Hit-tiap8 ku7 hau7-tiuN2 khoaN3-kiN3 su7-se3 m7-ho2, ju2 hang2-hoah si7 ju2 ke-thiN hak8-seng e5 siu7-khi3. I chiu7 khia7 khi2-lai5, kong2, Goa2 sou2 thiaN3 e5 hak8-seng ah! (Hak8-seng thiaN-kiN3 chit-ku3 oe7, na2-chun2 leng2-e5 peng, u3-ti7 sio-kun2-kun2 e5 sim-koaN-thau5). ChhiaN2 lin2 thiaN goa2 khou2-khng3. Goa2 chai lin2 chin thiaN3-thang3 goa2, goa2 e5 sim-koaN chin hoaN-hi2, Kho2-sioh goa2 chiah-ku2 bak8-chiu chhut-lang5, ti3-kau3 be7-tit kap lin2 kau-poe5, lian5-lui7 lin2 kin-na2-jit8 chit-e5 su7, che-si7 goa2 e5 chek-seng5. M7-na7 lin2 e5 sim-koaN kan-khou2, goa2 ia7 chin kek-sim. Sou2 thiaN3 e5 hak8-seng ah! Goa2 goan7 lin2 kam-goan7 kap Kou-niu5 ho5-kai2, lai5 soah chit-chan5 su7, chiah si7 thiaN3 goa2. 
  Kong2 e5 si5, i e5 bak8-sai2 tih-loh8-lai5, cheng3 hak8-seng hou7 chit-ku3 “Goa2 sou2 thiaN3 e5 hak8-seng ah” sou2 kam2-kek, i teh kong2 e5 si5, bo5 lang5 kaN2 giah8-thau5, si7 aN3-ti7 toh-a2 lau5 bak8-sai2. Kong2 liau2, hak8-seng tai7-piau2 khi2-lai5 kong2, TaN in-ui7 sou2 thiaN3 goan2 e5 hau7-tiuN2 sou2 kong2 chiah-e5 oe7, goan2 chin siu7 kam2-kek, goan2 taN chai-iaN2 goan2 u7 m7-tioh8, ia7 kam-goan7 sia7-choe7. 
  Bo5-phah-sng3, Tiong-sim sian-siN si7 nge7-tit8 e5 lang5, chiu7 kong2, Hou3, lin2 ui7-tioh8 ku7 hau7-tiuN2, chiah beh sia7-choe7, an2-ni bo5 sng3-siau3. 
  Kho2-sioh chit-ku3 oe7, si7 chhin-chhiuN7 pun5-hoa e5 hoe2 koh-chai3 tiam2-toh8. Tui3 an2-ni hak8-seng khi2-seng3, khia7 khi2-lai5, kong2, Na7-si7 an2-ni bo5 sng3-siau3, ho2, li2 chhiaN2. Tai7-ke lin3-long3-kio3 tui3 pang5-keng khi3, chiu7 koaiN-mng5, khoan2 pau-hok8, teng3 siuN-a2, pi7-pan7 beh soaN3-oh8 tng2-khi3. Ki5-u7 e5 sian-siN thou2-toa7-khui3, Tiong-sim sian-siN phu3-phu3-kio3, khoaN3 hak8-seng teng3 siuN-a2 lin2-long3-kio3, chiu7 jiok-khi3 beh jip8-pang5, na7-si7 bo5 lou7, chiu7 hoah, 
  ChhiaN2 khui chit-e5 mng5 lah! <BR>Tiong-oh8 kiam2 si7 lin2-e5 mah? 
  Pau-hok8 khoan2 ho2, hun-hun-loan7-loan7 chiu7 tng2-khi3, chhiuN3 kong2, 
  Kui-khi3-lai5--he5, <BR>Ai3-cheng5 chiong bu5, ou5 put-kui. 
  Ke2-soeh kong2, Tng2-lai5 khi3 ah! <BR>Ai3-cheng5 beh bo5-khi3 lah! <BR>SiaN2-su7 m7 to3-lai5 khi3 ah! 
  Keh 2-jit8 si7 ku7-lek8 chhe-it, hak8-seng sun7-soa3 na2-chun2 hioh-ni5. 
  * * * 
  Chin-seng kap It-iong5-sang3 ia7 tng2-khi3. Keh-jit8 Tong5-chhong-hoe7 chiu7 sia2-phoe lai5 hou7 si7-toa7-lang5, ka7 in ke2-beng5 soaN3-oh8 e5 li2-iu5, hu7-heng khoaN3-liau2 chhio3-chhio3. Koh 2-jit8 Tiong-oh8 ia7 kia3 kong-phoe lai5, kong2 ... ... Chit kui2-jit8 hak8-seng kap Kou-niu5 u7 kiau2-jiau2 e5 tai7-chi3, tai7-ke si3-soaN3 tng2-khi3. Phah-sng3 i2-keng kau3-ui7. ChhiaN2 lin2 hu7-heng tioh8 hou7 gin2-a2 koh lai5, goan2 sian-siN beh siat-hoat kau3 oan5-moa2. 
  Si7-toa7-lang5 khoaN3-tioh8 phoe chiu7 ka7 kiaN2-ji5 kong2, Sian-siN u7 an2-ni kong2, taN tioh8 koh khi3. 
  Chin-seng siuN7 hit-ku3 “oan5-boan2”, kaN2 m7-si7 chap8-gou7 mi5 e5 iN5-geh8, poh-si7 chhe saN, si3 e5 keng-chiN3 khoan5. SiuN7-lai5 siuN7-khi3 chiu7 khi3. 
  Kau3-ui7 e5 si5, pat8-lang5 i2-keng khi3 liau2. A2, pun2-to2-lang5 e5 thoan5-the2-lat8, chin-chiaN3 khoai3 siu7 kong-phoa3. 
  Keh-jit8 tai7-li2 Hau7-tiuN2 Tiong-sim Sian-siN chiuN7-tng5, eng7 chhio3-chhio3 e5 bin7, un-jiu5 e5 siaN, chiu7 kong2, Chit-pang goan2 ai3 kap lin2 chham-siong5, chiu7-si7 ng3-bang7 tai7-ke tit-tioh8 ho5-peng5, goa2 u7 pi7-pan7 chit8-tiuN toaN, lai7-te2 sia2 8 e5 tai7-piau2; si7 chit8-lian5 2-e5, Chit 8 lang5 ai3 chhiaN2 i tng3-in3, chiong chit-tiuN theh8-hou7 Lu2-oh8 e5 hau7-tiuN2, chhin-chhiuN7 kia3-phoe hou7 i, an2-ni chiu7 kau3-giah8. Hit 8 lang5 e5 tiong-kan, chit8-lang5 si7 Chin-seng. Hit-si5 hak8-seng thiaN-tioh8 chit-khoan2 un-ho5 e5 siaN-im, chiu7 ia7 hoaN-hi2. Kong2, Li2 na7 cha2-cha2 chit-ho7 khoan2, thai3 u7 chiah-e5 tai7-chi3. Chin-gian5 kong2, Kong2-oe7 na7 un-jiu5, thang soah lang5 e5 siu7-khi3, kong2-oe7 na7 po7-giok8, thang kek lang5-e5 siu7-khi3. Sit8-chai7 u7-iaN2. 
  Tng3-in3 liau2, chiu7 chhoa7 hit 8 lang5 khi3 chhoe7 Lu2-oh8 hau7-tiuN2, 8 lang5 pai5 1 liat8, Chin-seng teng2-jit8 bo5-lai5 chia cho3-choe7; kin-na2-jit8 the3-lang5 lai5-chia taN-choe7. Si7, the3-lang5 taN-choe7, si7 i sou2 ai3-cho3. Hit-si5 i pai5-ti7 Tiong-ng, thang kong2, si7 hoan7-choe7 tiong e5 lang5. 
  Pai5-liat8 ho2-se3, Tiong-sim sian-siN chiu7 tui3 Ai3-chu2 sian-siN kong2, 
  Ai3-chu2 sian-siN! 
  Chit-pang goan2 Tiong-oh8 e5 hak8-seng, u7-lang5 lai5-chia kiau2-jiau2, tui3 lin2 liat8-ui7 chin be7-cho3-tit. Che m7-na7 goan2 hak8-seng u7 sit-le2 e5 sou2-chai7, goan2 cho3 sian-siN ia7 u7 sit-chho3. Ng3-bang7 li2 kam-goan7 sia3-bian2.” 
  Hak8-seng thiaN chiah-e5 oe7, sim-lai7 kun2-chhiang5-chhiang5. SiuN7 kong2, Ou2--ah! Chong5-pai3 lu2-seng kau3 an2-ni! Hit-si5 Ai3-chu2 sian-siN in3 kong2. 
  Kin-na2-jit8 lo5-hoan5 lin2 liat8-ui7 sian-siN, kap 8 e5 tai7-piau2, goa2 chiu7-si7 chin kam2-sia7. Chong2-si7 goa2 chai, hit-jit8 lai5 kiau2-jiau2 e5 hak8-seng chiu7-si7 kin-na2-jit8 bo5-lai5. Na7-si7 lin2 the3 in lai5, koh sian-siN kong2 chiah-e5 ho2-oe7, goa2 an2-ni chiu7-si7 chin hoaN-hi2. Chiu7-si7 goa2 ia7 bo5 khng3 siu7-khi3. TaN, an2-ni chiu7-si7 hou7 lin2 chin lou2-lat8. 
  I kong2 liau2 hak8-seng3 ka7 i kiaN5-le2, hian3 hit-tiuN hou7 i; chiu7 tng2-lai5 oh8-nih. Hak8-seng mng7 kong2, khi3 liau2 an2-choaN2? Chin-seng kong2, Tiong-sim sian-siN piaN3-liau2 chin siok8, lian5-pun2 cho3 chit8-e7 khi3. Bo5 iau3-kin2 nouh! 
  Hit e7-pou am3-am3, u7-lang5 chheN-hiong5 kio3 kong2, Chin-seng! Ai3-chu2 sian-siN ti7 toa7-mng5-khau2 beh ka7 li2 kong2-oe7. Chin-seng kiaN-chit8-tio5, siuN7 kong2, Goan2 It-chu2 ah ti7 Lu2-oh8, goa2 cha2-khi2 cho3 tai7-piau2 khi3 sia7-choe7, taN m7-chai beh leng7-goa7 chek-pi7, a2 m7 si7?! Bo5 phah-sng3, chhut-lai5 e5 si5, Ai3-chu2 sian-siN kong2, Li2 cha2-khi2 sui-jian5 u7 khi3, goa2 sin3 li2 hit-jit8 bo5 cho3 chit-e5 tai7-chi3. Chin-seng kong2, Ai3-chu2 sian-siN, li2 chai-iaN2 goa2 e5 sim mah? 
  * * * 
  Tai7-chi3 koe3 liau2, koh bo5 loa7-ku2, Chin-seng chiu7 chut-giap8. Hit-tiap8 peng5-iu2 kui2-na7 lang5 sio-chio beh khi3 chhi3-giam7 I-hak8-hau7, Su-hoan7-pou7, Kok-gu2-pou7 teng2-teng2, na7-si7 Chin-seng kong2, Goa2 si7 chhin-chhiuN7 Sat-bo2-ni2 kap Siong7-te3 lip8-iok, goa2 e5 sim koat-i3 beh cho3 Thoan5-to7 e5 kang. Peng5-iu2 chiu7 bo5 koh chio i. Tu2-tioh8 Peng5-an Sio2-hak8-hau7 khiam3 kau3-oan5, sian-siN chiu7 ki2-chian3 i khi3 kiah8 kau3-piN. Goeh8-kip 8-khou hit-si5 sng3-lai5 be7-chio2. Hit-ni5 si7 1912 ni5 4-goeh8. 
  21 Bak8-sai2 e5 Khui3-lat8 
  Ti7 Sio2-oh8 e5 si5, u7 chin-che7 chhu3-bi7. Chin-seng si7 siu7-chhi3 It-lian5-seng kah-chou. Chit-chou e5 gin2-na2 chham-chhi-put-che5: u7-e5 13, 4 hoe3, u7-e5 6, 7 hoe3, chin hui3-khi3. U7-e5 chin-koai, u7-e5 chin a3-pa3. 
  Cheng5-jim7 e5 lang5 kong2, TaN-chiah beh khi3 cho3 sian-siN, tioh8 ok-heng5, hak8-seng chiah e7 kiaN-ui3. Na7-si7 Chin-seng chit-e5 hoat-tou7, chhi3 eng7-liau2 phaiN2-eng7, ka-ti7 teh-siuN7, an2-ni tian-to3 si7 cho3 ok-heng5 e5 iuN7 hou7 in oh8, an2-ni m7-ho2. Lo2-sian-poe3 u7 kong2, 
  1. Khi3 <BR>2. Thiong3 <BR>3. Lun2 
  Chit 3-hang7 na7 chiau5-chng5, thang-kong2 si7 lau2-lian7 e5 sian-siN. Chin-seng, chiu7 ke2-oaN7 hoaN-hi2 e5 bin7 lai5 chhin-kin7 hak8-seng, tui3 an2-ni kai3-che7 gin2-na2 si5-kan goa7 ai3 lai5 chhoe7 i.Chin-seng chhio3-chhio3 kap in kau-poe5, Ia5-sou kong2, Iong5-un2 se3-kiaN2 chiu7-kin7 goa2, phah-sng3 si7 an2-ni. 
  Hak8-seng ok-heng5 m7-chun2, Ia5-sou hoaN-hi2 in2-chun2, Chit8-hang7 sit-pai7, Chit8-hang7 seng5-kong, TaN goa2 hoat-kian3 lah! Ia5-sou si7 choe3 gau5 e5 kau3-iok8-chia2. 
  Kho2-sioh hak8-seng e5 tiong-kan, chit8-e5 gin2-na2, u7-si5 tiau-ti5 put-hok8, i liah8-cho3 hoaN-hi2. Na7 kio3 i che7-teh, i tiau-ti5 khia7--khi2-lai5; na7 kio3 i tiam7-tiam7, i kou3-i3 chauh8-chauh8-liam7; tak8-hang7 to-si7 tui3-peng2, ai3 hou7 ki3-u5 e5 hak8-seng-a2 ho2-chhio3, ai3 hou7 sian-siN than3 in e5 i3-su3, tak8-jit8 to-si7 an2-ni. Hou2--ah! Chin-seng tu3 long2 be7-tiau5, na7 beh lai5 siu7-khi3; khi3, ia7 bo5 li7-ek. Chho2-bok8 hiaN kong2, 
  Tek-khak m7-thang chin-khi3; <BR>Tioh8 ai3 ke7-khi3. 
  M7-ku2 Chin-seng hou7 chit-ho7 gu5-chhun2 e5 hak8-seng chi3-ti7, siuN7 bo5 hoat-tou7, bak8-sai2 chhe7-chhe7-to3. Ki5-u5 e5 hak8-seng, pun2-te2 khoaN3 i teh ngou2-gek8 sian-siN, chhio3 kah e7 han2-iaN2, chiu7 hit-e5 put-liong5 siau3-lian5, ia7 chin tek-i3. KhoaN3-kiN3 Sian-siN bo5 tiuN-ti5 theh8 chhiu2-kin am-bin7, bak8-sai2 na2 loh8-hou7, hau2-kah chhihN-chhngh-kio3, chit8-si5 tai7-ke long2 an-cheng7, bo5 lang5 kaN2 chhut-siaN. Pat8-e5 sian-siN kong2, Chin-seng-kun! Mih-sai2 an2-ni, na7 e7 ka3-tit, chiu7 ka3; be7 ka3-tit, tiap8-tiap8-leh, teh kiaN i bah-thiaN3! Chin-seng kong2, Li2 iau2-boe7 chai goa2 e5 i3-su3. Chiu7 jip8 pang5-keng koaiN-mng5, kiu5 Siong7-te3 kam2-hoa3 chit-e5 gin2-na2 e5 sim-koaN. 
  Ki5-to2 boe7 soah, lai5 teh phah mng5, Chin-seng chiu7 ka7 khui, chit8-e7 khoaN3 chiu7-si7 hit-e5 ngou2-gek8 e5 Sam-it ah. I, e-mng5 jip8-lai5, kui7 ti7 Chin-seng e5 bin7-cheng5, lau5 bak8-sai2, hau2-kah be7 chheh-khui3, kiu5 kong2, 
  Sian-siN ah! ChhiaN2 li2 sia3-bian2 goa2 e5 m7-tioh8! 
  Chin-seng hoaN-hi2 kau3 be7-kou3-tit, kin2-kin2 khan i khi2-lai5, kong2, 
  Goa2 si5-si5 sia3-bian2 li2, taN liau2-au7, li2 tioh8 cho3 ho2 bou5-iuN7 hou7 cheng3-lang5 oh8: In-ui7 li2 pi2 pat8-lang5 khah toa7-han3; na7 an2-ni lan2 chiah u7 li7-ek. Sam-it kong2, Sian-siN, chin lou2-lat8. Tui3 hit-tiap8 liau2-au7, chhin-chhiuN7 moa2-thiN e5 ou-hun5, loh8-liau2 sai-pak-hou7, chheng-liau2-liau2. Chit-tin7 e5 hak8-seng chin chhu3-bi7, bo5 koh u7 sim2-mih8 tai7-chi3. Chin-seng kong2, Goa2 e5 hak8-seng chin koai--lah; hak8-seng kong2, Goan2 e5 sian-siN chiaN5 ho2. Ka3-oh8, ka3-oh8! 
  22 Hi2, bin7-tong-chian5 
  Ti7 sio2-oh8 i2-keng ni5-boe2, pak-hong leng2-sih-sih, siok-sia3-au7 kin7 hou5-chio-kong2 (chhek-hau7-sou2), hit-tiau5 toa7-lou7, tak8-me5 kau3 am3 e5 si5, u7 lang5 teh be7......Sio........bi2-ko!........Sit8-chai7 si7 koaN5-thiN e5 khi3-siong7. 
  Chit8 me5-hng Kong-a2-na5 chit8-e5 peng5-iu2 lai5, Chin-seng kap in che7-ti7 hoe2-lou5-piN, na2 hang-hoe2, na2 kong2-oe7. Kong2-khi2 ti7 in hia, u7 1-tin7 chhi7-gu5 gin2-na2. Jit8 loh8-soaN e5 si5, tai7-ke sio-chio khia7-gu5 beh tng2-khi3; tiong-kan chit8-e5 che7-ti7 chui2-kiN5. Hit-tiap8 si7 koaN5-thiN i che7-ti7 hia, giah8 1-ki kong2-to-a2 siah han-chu5, na2 siah na2 chiah8. Chhi7-gu5-phoaN7 kio3 i tng2-lai5-khi3, i kong2, Goa2 e5 gu5 kia3 lin2 to3-khi3, goa2 beh chhiaN2 toa3-chia. Ko2-jian5 chiong gu5-liau7 tiN5 ti7 gu5-kak, hou7 gu5 to3-khi3. Chhu3-nih e5 lang5, mng7 i siaN2-su7 bo5 to3-lai5, in ka7 i kong2, I iau2 ti7 chui2-kiN5, che7 kah sin5-sin5. 
  I e5 pe7-bo2 khoaN3-kiN3 jit8 tit8-tit8 am3, iau2-boe7 to3-lai5. Chiu7 kiah8 hoe2-tau2 khi3 hia chhoe7. Kau3 chui2-kiN5 bo5 khoaN3-kiN3 gin2-na2, khoaN3-kiN3 u7 hoeh-jiah tit8-tit8-tih, tui3 soaN-teng2 khi2-khi3. Chiu7 sun7 hoeh-lou7 theng5 chiuN7 soaN. Kau3 soaN-teng2, khoaN3 kiN3 eng7 kha-kin tiau3-am7 ti7 chhiu7-teng2, chhiu2 iau2 kiah8 1-ki to, to-a2 u7-hoeh. Thau2-khui chit8-e7 khoaN3, am7-kun2 tui3 cheng5-bin7 tuh8 3 khang, tuh8 bo5 si2, koh eng7 tiau3-e5. Ti7 soaN-boe2-liu ou-thiN-am3-te7 koh koaN5-chhin3, chhut-siaN thi5-khau3, 
  Goa2 kiaN2 oe3! Goa2 kiaN2 oe3! Li2 thai2 e7 lai5 chia leh! 
  Hit-e5 siaN tui3 soaN-boe2 in7-loh8 soaN-kha, hou7-lang5 thiaN-tioh8 e7 chheN-chhin3, na2-chun2 Ki5-tian5 e5 boe2-a2-kiaN2 Iok-tan3, khia7-ti7 Ki5-li2-sim soaN, teh chiu3-chou2 soaN-kha e5 Si7-kiam3-lang5, hit-e5 siaN kau3-giah8 thang kiaN. 
  Chin-seng si7 sio2-taN2 e5 lang5, thiaN chit-e5 kou3-su7, sim-koaN chin tam2-han5. 
  PoaN3-me5 au7 siuN7 beh khi3 pian7-sou2, in-ui7 saN-li7 chin hng7, iu7-koh am3-thau5 teh kong2 tiau3-tau7 e5 gin2-na2, siuN7-tioh8 soa3 tit8-tit8 kiaN--khi2-lai5; m7-ku2 be7-an7-tit. SiuN7-tioh8 siok-sia3-au7 u7 pat8-lang5 cho3 chhu3-piN, ti7 in e5 chhu3-kak-thau5, u7 chit8-bou5 lang5-goa7-koan5 e5 chhiu7-a2. Chin-seng chiu7 khui-mng5, ti7-hia chiu7 li7-pian7, hit-tiap8 poaN3-me5 au7 3 tiam2 cheng. 
  Hut-jian5 chhu3-piN e5 chu2-lang5 tng2-lai5, khoaN3-kiN3 i ku ti7 hia, giau5-gi5 i si7 chhat8. I chiu7 un5-a2 kiaN5 oa2-lai5, toa7-siaN hoah chit8-e7. 
  He saN2-lang5? 
  Chin-seng pun2-te2 thau5-khak chhih-chhih, bo5 siuN7 poaN3-me5 au7, iau2 u7-lang5 beh lai5, hou7 i hoah chit8-e7, soah tng3-lap-che7. Koh siuN7, goa2 si7 keh-piah e5 chhu3-piN, na7 hou7 chai goa2 si7 sian-siN, iau2 khah phaiN2-se3; m7-ku2 na7 bo5 kong2 ti7-chia e5 in-toaN, e7 liah8 goa2 cho3 chhat8, khi2-chhiu2 phah goa2. Chiu7 teN3 chit8-khoan2 e5 siaN, kong2, Goa2 to m7 tu2-ho2........................ 
  Hit-e5 lang5 chiah-chai m7-si7 chhat8-a2, chiu7 hoah, kong2, Hi2! Bin7-tong-chian5! 
  Li2, li2, li2, chaiN2-iuN7 an2-ni! Chin-seng bo5-khoa3 chheng-chho2, chek-si5 piaN3-tui3 toa7-ke sio2-hang7 seh8-to2 1 toa7-lin3, tng i bo5 ti7-hia, chiah koh jip8-lai5 khun3. Hit-tiap8 leng2-hong chhoe kah ki3-ki3-kio3, Chin-seng sui-jian5 chong5-koe3 am3-hang7-a2, soa3 m7-kiaN saN2-hoe3. Ka-ti7 siuN7, Che-si7 goa2 it-seng e5 toa7-sit-pai7. Chai7-cha2 siau3-lian5 Nga2-kok, beh khi3 Pa-than2-a-lan5, lou7-nih bo5-chhin-bo5-chhek, bo5-peng5-bo5-iu2; koh-si7 toaN-kiaN5 chhim-soaN, chhai5-long5 ia2-siu3, be7-bian2-tit u7. Nga2-kok kiaN-hiaN5 kau3-kek8, chiu7 kui7-loh8 ki5-to2, Siong7-te3 cho3 i e5 Chu2, am3-si5 ia7 bian2 kiaN-hiaN5. TaN, goa2 siaN2-su7 kiaN, Siong7-te3 kap goa2 cho3-phoaN7, Ia5-sou ia7 u7 kong2! 
  Goa2 jit8-jit8 kap lin2 ti7-teh, kau3 se3-kan e5 lou7-boe2. KiaN-hiaN5 si7 ka-ti7 chhu2, chong3-taN2 si7 oa2-kho3 Chu2. Bian2-kiaN, bian2-kiaN. Chit-tiap8 liau2-au7, bo5-lun7 khah am3 e5 sou2-chai7, to ia7 kaN2 khi3. Che-si7 Chin-seng ti7 Sio2-oh8 sou2 tit-tioh8 e5 ka3-si7. 
  * * * 
  Keh-ni5 3-goeh8, chiu7 pin2 beh jip8 Hok-im-su-iN7. IN7-tiuN2 chin hoaN-hi2, tek8-piat8 lai5 hong2-mng7 Chin-seng, kap i tam5-lun7 chian5-tou5 e5 su7 na2-chun5 thiN-sai3 kau3-lai5 chong3 i e5 lat8. Kong2 liau2 chiu7 kui7-loh8 ki5-to2. Si3-goeh8 chiu7 jip8-oh8, Hok-im-su-iN7 hit-si5 ia7 kio3-cho3 Toa7-oh8. 
</CL>
<HL>

* * * 
Hit下晡雪郎beh去chhoe7玉子，路著tui3 Ai3-chu2先生e5樓頂去。雪郎一下上樓頂，害lah，sin5著銃子lah！Ai3-chu2先生，看見玉子e5小弟來，就責備伊講，你啥事ka7阮e5學生偷寄批？ 雪郎講，無。 Ai3-chu2先生責備伊講，Lin2中學學生an2-ni就是攏白賊（He2，這句「攏總」是真厲害。） 
Hit時雪郎無khoa3講話大步走，細步拚，轉來到中學，聚集學生黨，tui3 in宣言講，女學校長罵咱中學學生攏白賊，lin2按算怎樣？ 學生聽了真m7願，就喝講頂日仔in e5學生偷提咱e5圖今仔日koh hou7 in e5校長罵白賊，來去 kap 伊輸贏。真聲講，Mai3--noh！ 但是in的確beh去。就chhoa7歸thoa去問當值e5先生。逐家hiu2-hiu2叫，少年家，血氣方剛，e-e-kheh-kheh，果然去問。Hit日當值e5先生是老siang3公，伊teh教中學，也teh兼女學，學生問講，女學校長罵阮攏白賊，阮來去問伊看覓，好m7？ 先生看學生歸大tin7，大概是真受氣e5事誌，一時難得應答，若beh應m7，是驚中學學生；若beh應好，是tui3 女學校長歹勢。學生直直問無煞，若準猶太人teh逼Pi2-liap8-to。先生kan-ta行來行去，teh想m7知thang抑m7-thang；in那大聲問，伊kan-ta, haN3-haN3 。學生講，好houN7？ 伊猶原, haN3-haN3！ Tui3 an2-ni學生講，伊講好lah，咱來去，咱來去，咱來去，e-e-kheh-kheh就beh去。A7！無解決e5先生；責任是大！真聲teh想，這層事誌若準無啥關係；設使若無影罵咱an2-ni，是雪郎e5私怨na7-tiaN7，咱來去ka7伊攪擾，是家己m7著。準做有影，ma7無要緊leh：耶穌講，搧你正爿e5嘴phoe2，倒爿也續越hou7伊。 何況這層事。
又koh teh想咱e5民族，原來是顧家己e5心性，一旦hoah-hut，心真愛，結局心肝那塗沙，be7會結連。出頭e5人若受罰，腳手就liu-kiang。若準聖冊講，「我扑牧者，羊群就四散」。想了就去倒ti7眠床。朋友來beh 扭伊去，伊講，我這tiap8真艱苦。 
女學生聽著中學學生，beh去圍姑娘樓，就注意teh相，看真聲有去抑無。 
講到hiah-e5學生，peh上樓，大步走，細步踢，pin3-pong3叫，tui3 Ai3-chu2先生問，怎樣阮攏攏白賊？ 大聲細聲直直嚷。女學e5姊妹看m7事勢，就去叫甘牧師。甘牧師來，問，是甚物事誌？ 學生講，女學校長罵阮攏攏白賊，阮來beh問伊看白賊an2-choaN2？ 甘牧師講，Hou3，hou3，an2-ni好，lin2安心轉去，我beh辦hou7 lin2歡喜。 學生聽著an2-ni，就扑phok8仔，pok8-pok8叫，就出去。 
* * * 
隔日代理校長忠心先生召學生來，責備in講，學生ah，lin2啥事去藐視姑娘到an2-ni？Lin2甚物人去in e5樓頂lah？ 學生昨瞑有會議，Ai3-chu2先生穩當會去tau5校長，逐家著同心才會用tit。Hit時聽伊an2-ni問，就歸tin7 攏peh起來企。就koh講，學生ah！Lin2啥事an2-ni lah！著去ka7姑娘會失禮lah！學生講，伊先罵阮攏白賊，an2-ni是伊著先來ka7阮會失禮，阮chiah ka7伊會失禮。 講，無lah，be7用tit lah。 忠心先生真受氣，tah cheng仔，koh講：Lin2的確著去會失錯，chiah會使tit lah！因為lin2真m7著lah！lin2知mah？ 學生講，阮去問伊，有較大聲tiap8-ah，an2-ni阮知m7著；總是伊罵阮攏白賊，敢無m7著？ 講，無lah，伊hoan7伊e5事誌，lin2 hoan7 lin2-e5事誌。 學生講，伊罵阮an2-ni，伊也有m7著；阮去嚷--伊，阮也有m7著；thah-suh（+）koh hih-khu（-），結局無輸贏。 講，無lah，an2-ni講be7做得lah，lin2甚物人甘願去lah！ 逐家恬恬。 
無法度就叫幾若個學生去忠心先生e5厝，勻勻仔koh問hiah-e5理由。忠心先生講，學生ah，lin2幾若人來去會失禮，是較好lah。 學生講，準做阮有m7著，就伊也有錯誤，既然是an2-ni，就著用平和解決。想beh保護姑娘e5榮顯；也相當著留阮學生e5體面。若無an2-ni，kan-ta逼阮ka7伊會失禮，是無理氣，驚會攪擾。 忠心先生無採用學生e5意見，一意愛ka7姑娘會失禮，hou7伊歡喜。 
福音書院e5學生聽見真憤慨，就開臨時e5同窗會。議論這層事誌，若beh強制謝罪，就是人權蹂躪，同盟罷學，做lin2轉去。用an2-ni來扑破伊無理e5主張，也保護咱e5權柄，m7免受thun2踏。同窗會beh寫批hou7 lin2 e5序大人，免得lin2受責備。學生也想甘牧師有約束，講beh辦hou7阮歡喜；今，是倒peng2，teh-beh辦阮hou7伊歡喜；無照約束，iu7-koh壓制到an2-ni。想了一發不平。聽著同窗會e5話tui3 an2-ni就壯膽。 
隔日忠心先生上堂，舊校長Ne2-luh-sang3，目珠出膿，也來臨席，其餘e5教員也攏聚集，圍lui5，排列ti7台仔邊，儼然是審判司。 
這時忠心先生真受氣e5款，學生也真m7願。忠心先生起來koh問，Lin2甚物人甘願去ka7姑娘會m7著？ 學生恬恬，無人應一句。Hit8-tiap眾先生 kap 幾若個英國教士，就參詳，beh用離間策hou7學生e5心肝拆開。就叫1個1個去邊仔來問，向望會得著幾若個thang會失禮，也hou7學生e5心肝be7和，較好辦。 
真聲hit時hou7多馬牧師 kap Liong2-bok8先生叫去問，iau2一位是忠心先生也teh問，其餘e5 teh叫in去。問e5時攏有ka7 in記名 kap 口供。 
問真聲講，你有去攪擾姑娘樓抑無？ 
應講，我無；總是我有關係。甚物關係？ 
因為我是學生e5 1個，學生，若著受罪，我也有干涉。 
多馬牧師聽an2-ni，目珠niau3一下，講Ha3--haN5！An2-ni你肯去ka7伊會m7著也無？ 
應講，會m7著e5法度，我想無的確著去面前，chiah有準算，敢m7是心內知錯是要緊？若是著欠用外皮e5賠禮，che我無想，我歡喜趁別人e5樣。 
問到chia，就講，An2-ni好。 後來就叫別人去問，做一下問了了，無一人beh去。然後先生koh升堂，忠心先生講，學生ah！Lin2真be7做tit，lin2知mah？啥事m7甘願會失禮？ Hit-tiap8舊校長看見事勢m7好，愈hang2喝是愈加添學生e5受氣。伊就企起來，講，我所疼e5學生ah！（學生聽見這句話，若準冷e5冰，u3-ti7燒滾滾e5心肝頭）。請lin2聽我苦勸。我知lin2真疼痛我，我e5心肝真歡喜，可惜我chiah久目珠出膿，致到be7得 kap lin2交陪，連累lin2今仔日這個事，這是我e5責成。M7若lin2 e5心肝艱苦，我也真激心。所疼e5學生ah！我願lin2甘願 kap 姑娘和解，來煞這層事，才是疼我。 
講e5時，伊e5目屎滴落來，眾學生hou7這句「我所疼e5學生ah」所感激，伊teh講e5時，無人敢舉頭，是aN3-ti7桌仔流目屎。講了，學生代表起來講，今因為所疼阮e5校長所講chiah-e5話，阮真受感激，阮今知影阮有m7著，也甘願謝罪。 
無扑算，忠心先生是硬直e5人，就講，Hou3，lin2為著舊校長，chiah beh謝罪，an2-ni無算數。 
可惜這句話，是親像歕hoa e5火koh再點著。Tui3 an2-ni學生起性，企起來，講，若是an2-ni無算數，好，你請。 逐家lin3-long3叫tui3 房間去，就關門，款包袱，釘箱仔，備辦beh散學轉去。其餘e5先生吐大氣，忠心先生phu3-phu3叫，看學生釘箱仔lin2-long3叫，就jiok去beh入房，但是無路，就喝， 
請開這個門lah！<BR>中學敢是lin2-e5 mah？ 
包袱款好，紛紛亂亂就轉去，唱講， 
歸去來--兮，<BR>愛情將無，胡不歸。 
解說講，轉來去ah！<BR>愛情beh無去lah！<BR>啥事m7倒來去ah？
隔2日是舊曆初一，學生順續若準歇年。 
* * * 
真聲 kap 一陽sang也轉去。隔日同窗會就寫批來hou7序大人，ka7 in解說散學e5理由，父兄看了笑笑。Koh 2日中學也寄公批來，講....這幾日學生 kap 姑娘有攪擾e5事誌，逐家四散轉去。扑算已經到位。請lin2父兄著hou7囡仔koh來，阮先生beh設法到完滿。 
序大人看著批就ka7子兒講，先生有an2-ni講，今著koh去。 
真聲想hit句「圓滿」，敢m7 是十五暝e5圓月，poh是初3、4 e5 keng-chiN3 khoan5。想來想去就去。 
到位e5時，別人已經去了。A2，本島人e5團體力，真正快受攻破。 
隔日代理校長忠心先生上堂，用笑笑e5面，溫柔e5聲，就講，這pang阮愛 kap lin2參詳，就是向望逐家得著和平，我有備辦一張單，內底寫8個代表；是1年2個，這8人愛請伊頓印，將這張提hou7女學e5校長，親像寄批hou7伊，an2-ni就夠額。 Hit 8人e5中間，一人是真聲。Hit時學生聽著這款溫和e5聲音，就也歡喜。講，你若早早這號款，thai3有chiah-e5事誌。箴言講，講話若溫柔，thang煞人e5受氣，講話若po7-giok8，thang kek人e5受氣。 實在有影。 
頓印了，就chhoa7 hit 8人去chhoe7女學校長，8人排一列，真聲頂日無來chia做罪；今仔日替人來chia擔罪。是，替人擔罪，是伊所愛做。Hit時伊排ti7中央，thang講，是犯罪中e5人。 
排列好勢，忠心先生就tui3 Ai3-chu2先生講，
Ai3-chu2先生！ 
這pang阮中學e5學生，有人來chia攪擾，tui3 lin2列位真be7做tit。這m7若阮學生有失禮e5所在，阮做先生也有失錯。向望你甘願赦免。」
學生聽chiah-e5話，心內滾chhiang5-chhiag5。想講，ou2--ah！崇拜女性到an2-ni！ Hit時Ai3-chu2先生應講， 
今仔日勞煩lin2列位先生， kap 8個代表，我就是真感謝。總是我知，hit日來攪擾e5學生就是今仔日無來。但是lin2替in來，koh先生講chiah-e5好話，我an2-ni就是真歡喜。就是我也無囥受氣。今，an2-ni就是hou7 lin2真勞力。 
伊講了學生ka7伊行禮，獻hit張hou7伊；就轉來學nih。學生問講，去了an2-choaN2？ 真聲講，忠心先生拚了真俗，連本做一下去。無要緊nouh！ 
Hit下晡暗暗，有人chheN雄叫講，真聲！Ai3-chu2先生ti7大門口beh ka7你講話。 真聲驚一tio5，想講，阮乙子仔ti7女學，我早起做代表去謝罪，今m7知beh另外責備，抑m7是？！ 無扑算，出來e5時，Ai3-chu2先生講，你早起雖然有去，我信你hit日無做這個事誌。 真聲講，Ai3-chu2先生，你知影我e5心mah？ 
* * * 
事誌過了，koh無偌久，真聲就卒業。Hit-tiap8朋友幾若人相招beh去試驗醫學校、師範部、國語部等等，但是真聲講，我是親像撒母耳 kap 上帝立約，我e5心決意beh做傳道e5工。 朋友就無koh招伊。抵著平安小學校欠教員，先生就舉薦伊去舉教鞭。月給8箍hit時算來be7少。Hit年是1912年4月。 
21目屎 e5 氣力 
Ti7小學e5時，有真濟趣味。真聲是受試一年生甲組。這組e5囡仔參差不齊，有e5 13、4歲，有e5 6、7歲，真費氣。有e5真乖，有e5真鴨霸。 
前任e5人講，TaN-chiah beh去做先生，著惡行，學生chiah會驚畏。 但是真聲這個法度，試用了歹用，家己teh想，an2-ni顛倒是做惡行e5樣hou7 in學，an2-ni m7好。老先輩有講， 
1.氣<BR>2.暢<BR>3.忍 
這3項若齊全，通講是老練e5先生。真聲，就改換歡喜e5面來親近學生，tui3 an2-ni kai3濟囡仔時間外愛來chhoe7伊。真聲笑笑 kap in交陪，耶穌講，容允細子就近我，扑算是an2-ni。 
學生惡行m7准，耶穌歡喜允准，一項失敗，一項成功，今我發見lah！耶穌是做gau5 e5教育者。 
可惜學生e5中間，1個囡仔，有時刁持不服，伊掠做歡喜。若叫伊坐teh，伊刁持企--起-來；若叫伊恬恬，伊故意chauh8-chauh8唸；逐項都是tui3 反，愛hou7其餘e5學生仔好笑，愛hou7先生趁in e5意思，逐日都是an2-ni。Hou2--ah！真聲tu3攏be7-tiau5，若beh來受氣；氣，也無利益。草木兄講， 
的確m7-thang真氣；<BR>著愛假氣。 
M7-ku2真聲hou7這號愚蠢e5學生chi3-ti7，想無法度，目屎chhe7-chhe7倒。其餘e5學生，本底看伊teh忤逆先生，笑kah會han2營，就hit個不良少年，也真得意。看見先生無張持提手巾掩面，目屎若落雨，哮到chhihN8-chhngh叫，一時逐家攏安靜，無人敢出聲。別個先生講，真聲君！Mih-sai2 an2-ni，若會教tit，就教；be7教tit，tiap8-tiap8-leh，teh驚伊肉疼！ 真聲講，你iau2-boe7知我e5意思。 就入房間關門，求上帝感化這個囡仔e5心肝。 
祈禱未煞，來teh扑門，真聲就ka7開，一下看就是hit個忤逆e5三一ah。伊，e門入來，跪ti7真聲e5面前，流目屎，哮到be7 chheh氣，求講， 
先生ah！請你赦免我e5 m7著！ 
真聲歡喜到be7顧tit，緊緊牽伊起來，講， 
我時時赦免你，今了後，你著做好模樣hou7眾人學：因為你比別人較大漢；若an2-ni咱才有利益。 三一講，先生，真勞力。 Tui3 hit-tiap8了後，親像滿天e5烏雲，落了西北雨，清了了。這tin7 e5學生真趣味，無koh有甚物事誌。真聲講，我e5學生真乖--lah ；學生講，阮e5先生誠好。 教學，教學！ 
22 Hi2，面當前
Ti7小學已經年尾，北風冷sih-sih，宿舍後近hou5-chio-kong2(測候所），hit條大路，逐暝到暗e5時，有人teh賣..........燒........米糕！........實在是寒天e5氣象。 
一暝昏岡仔林1個朋友來，真聲 kap in坐ti7火爐邊，那烘火，那講話。講起ti7 in hia，有一tin7飼牛囡仔。日落山e5時，逐家相招騎牛beh轉去；中間1個坐ti7水墘。Hit-tiap8是寒天伊坐ti7 hia，舉一支管刀仔削番薯，那削那食。飼牛伴叫伊轉來去，伊講，我e5牛寄lin2倒去，我beh請toa3-chia。果然將牛料纏ti7牛角，hou7牛倒去。厝nih e5人，問伊啥事無倒來，in ka7伊講，伊iau2 ti7水墘，坐到神神。 
伊e5父母看見日直直暗，iau2-boe7倒來。就舉火tau2去hia chhoe7。到水墘無看見囡仔，看見有血跡直直滴，tui3 山頂起去。就順血路程上山。到山頂，看見用腳筋吊頷ti7樹頂，手iau2舉一支刀，刀仔有血。Thau2開一下看，頷頸tui3 前面tuh8三空，tuh8無死，koh用吊e5。Ti7山尾溜烏天暗地koh寒凊，出聲啼哭， 
我子oe3！我子oe3！你thai2會來chia leh！ 
Hit個聲tui3 山尾in7落山腳，hou7人聽著會青chhin3，若準Ki5-tian5 e5尾仔子Iok-tan3，企ti7 Ki5-li2-sim山，teh咒詛山腳e5 Si7-kiam3人，hit個聲夠額thang驚。 
真聲是小膽e5人，聽這個故事，心肝真膽寒。 
半暝後想beh去便所，因為相離真遠，iu7-koh暗頭teh講吊tau7 e5囡仔，想著煞直直驚--起來；m7-ku2 be7-an7-tit。想著宿舍後有別人做厝邊，ti7 in e5厝角頭，有一bou5人外懸e5樹仔。真聲就開門，ti7-hia就利便，hit-tiap8半暝後三點鐘。 
忽然厝邊e5主人轉來，看見伊ku ti7 hia，蟯疑伊是賊。伊就勻仔行倚來，大聲喝一下。 
He啥人？ 
真聲本底頭殼chhih-chhih，無想半暝後，iau2有人beh來，hou7伊喝一下，煞頓lap坐。Koh想，我是隔壁e5厝邊，若hou7知我是先生，iau2較歹勢；m7-ku2若無講ti7-chia e5因端，會掠我做賊，起手扑我。就teN3一款e5聲，講，我都m7扺好.....
Hit個人才知m7是賊仔，就喝，講，Hi2，面當前！ 
你，你，你，怎樣an2-ni！ 真聲無khoa3清楚，即時拚tui3 大街小巷seh8倒一大lin3，當伊無ti7-hia，chiah koh入來睏。Hit-tiap8冷風吹到ki3-ki3叫，真聲雖然chong5過暗巷仔，煞m7驚啥貨。家己想，這是我一生e5大失敗。在早少年雅各，beh去巴旦亞蘭，路nih無親無戚，無朋無友；koh是單行深山，豺狼野獸，be7免tit有。雅各驚惶到極，就跪落祈禱，上帝做伊e5主，暗時也免驚惶。今，我啥事驚？上帝 kap 我做伴，耶穌也有講， 
我日日 kap lin2 ti7-teh，到世間e5路尾。驚惶是家己取，壯膽是倚靠主。免驚，免驚。這tiap8了後，無論較暗e5所在，都也敢去。這是真聲ti7小學所得著e5教示。 
* * * 
隔年三月，就稟beh入福音書院。院長真歡喜，特別來訪問真聲， kap 伊談論前途e5事若準天使到來壯伊e5力。講了就跪落祈禱。4月就入學，福音書院hit時也叫做大學。 
</HL>