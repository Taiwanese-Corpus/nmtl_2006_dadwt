<CL>
  Ia5-sou si7 goa2 ho2 e5 Bok8-chia2,<BR>  Ou-am3 e5 si5 I po2-hou7 goa2, <BR>  Kng-beng5 e5 si5 I ia7 bo5 li7 goa2; <BR>  Gui5-hiam2 e5 si5 I chhoa7 goa2 kha-pou7, <BR>  Hou7 goa2 lai5 kiaN5 ti7 chiaN3-lou7. <BR>  Chhoa7 goa2, chhi7 goa2, thiaN3 goa2, <BR>  Hou7 goa2 thang kap Li2 eng2 toa3.
  Soe3-kiaN2.“A-bu2 ah, m7-chai sit8-chai7 u7-iaN2, u7 thiN-sai3 a2-bo5?” 
  Lau7-bu2.“Seng3-chheh kong2, u7 iaN2.” 
  Soe3-kiaN2.“U7-iaN2 houN3, goa2 bat khoaN3-kiN3 lang5 oe7 thiN-sai3 e5 ang-a2; m7-chai li2 bat khoaN3-kiN3 chiaN5-sit8 e5 mah? ” 
  Lau7-bu2.“Goa2 siuN7 kaN2 bat, chong2--si7 i e5 chheng7-chhah m7-si7 chhin-chhiuN7 ang-a2 hit khoan2.” 
  Soe3-kiaN2.“Goa2 beh lai5 khi3 chhe7 chit8 e5 thiN-sai3! Goa2 beh tui3 toa7 lou7 tit8-tit8 chau2 lai5 khi3, kau3 goa2 chhe7-tioh8 chiah soah.” 
  Lau7-bu2.“An2-ni chin ho2! Goa2 ia7 beh kap li2 choe3 tin7 khi3, in-ui7 li2 iau2 soe3-han3, m7-thang ka-ki chit8 e5 kiaN5 hiah hng7.” 
  Soe3-kiaN2.“Goa2 taN m7-si7 soe3-han3! Goa2 u7 chheng7-khou3; taN si7 toa7-han3 lah.” 
  Lau7-bu2.“Ah, u7 iaN2 houN3. Goa2 soa3 boe7 ki3-tit, chong2--si7 chiah ho2 thiN, goa2 ia7 ai3 chhut-khi3 san3-pou7 cheh.” 
  Soe3-kiaN2.“Chong2--si7 li2 pai2-kha, kiaN5-tioh8 hiah ban7.” 
  Lau7-bu2.“Goa2 oe7 kiaN5 khah kin2, bian2 kiaN.” 
  Sou2-i2 in chiu7 khi2-sin, gin2-a2 na2 chau2 na2 thiau3, lau7-bu2 ia7 chhun kha tit8-tit8 chin3-cheng5, ti3-kau3 gin2-a2 liam5-piN boe7 ki3-tit i si7 pai2-kha. 
  Gin2-a2 chin3-cheng5 kiaN5, chiu7 khoaN3-kiN3 ti7 i bin7-cheng5 chit8 chiah peh8-be2 thoa be2-chhia teh lai5. Lai7-bin7 chit8 e5 chin sui2 e5 kui3 hu7-jin5 teh che7, chheng7 tiu5-toan7, ia7 u7 peh8 e5 chiau2-mng5 ti7 i ou-sim3-sim3 e5 thau5-mng5-teng2 teh iaN7. I teh tin2-tang7 e5 si5, i sou2 chng-thaN7 e5 po2-chioh8 kap kim-khi3 tit8-tit8 sih, chong2--si7 i hit nng7 lui2 bak8-chiu pi2 hiah e5 kim-kong-chioh8 koh-khah kng. 
  Gin2-a2 chiu7 chau2 oa2 khi3 be2-chhia piN-a2 mng7 i, kong2,“Li2 si7 thiN-sai3 a2 m7-si7?” 
  Kui3 hu7-jin5 bo5 beh in3 i, kan-taN liah8 gin2-a2 kim-kim siong3: au7--lai5 ka7 sai2-chhia--e5 kong2 chit8 ku3 oe7, ia7 be2-chhia sai2-cheh, koaN2-kin2 choe3 i khi3, kng2 kau3 thou5-hun2 phong7-phong7 eng. 
  Thou5-hun2 eng-jip8 gin2-a2 e5 bak8-chiu kap chhui3, hai7 i khui3 kau3 beh choat8--khi3. I siuN7 beh chhoan2-khui3, ia7 na2 teh je5 bak8-chiu e5 si5, hut-jian5 i e5 lau7-bu2 te3 au7-bin7 lai5, sui5-si5 eng7 i sou2 ha5 chhiN-sek chhou-pou3 e5 ui5-sin-kun5 ka7 i chhit thou5-hun2. 
  Gin2-a2 chiah kong2,“Hit e5 tek-khak m7-si7 thiN-sai3!”Lau7-bu2 in3 kong2, “Bian2 kong2 ma7 m7-si7! Ia7 u7 chit8 e5 thiN-sai3 hit khoan2!” 
  Hit e5 gin2-a2 choe3 i koh chin3-cheng5 khi3, ti7 lou7-piN thiau3-lai5 thiau3-khi3, tit8-tit8 chau2; ia7 i e5 lau7-bu2 chin7 sou2 oe7, tit8-tit8 te3 i kiaN5. Bo5 joa7-ku2, gin2-a2 tu2-tioh8 chit8 e5 te7-it sui2 e5 cha-bou2 gin2-a2, chheng7 kau3 peh8-liak8-siak. I e5 bak8-chiu chhin-chhiuN7 thiN-chhiN, sih-cheh sih-cheh, ia7 bin7 chit8-chun7 ang5 chit8-chun7 peh8. 
  Gin2-a2 chiu7 hoah, kong2,“Li2 tek-khak si7 thiN-sai3!” Hit e5 cha-bou2 gin2-a2 bin7 ju2 ang5, chiu7 kong2,“Li2 chit e5 koai gin2-a2! Cha-am3 ma7 u7 lang5 tui3 goa2 an2-ni kong2, li2 chai mah? Goa2 chiaN-sit8 u7-iaN2 chhin-chhiuN7 thiN-sai3 a2-bo5?” 
  Gin2-a2 kong2,“U7-iaN2, li2 si7 thiN-sai3!” 
  Cha-bou2 gin2-a2 un-sun5 pho7 i khi2-lai5, chiu7 ka7 i chim. Chiu7 kong2, “Goa2 m7-bat khoaN3-kiN3 gin2-a2 chhin-chhiuN7 li2 chiah koai. Ka7 goa2 kong2, li2 na2 oe7 an2-ni siuN7!”Chong2--si7 hut-jian5 i e5 bin7 pian3. I hoah, kong2,“Oh! I ti7-hia lai5 teh-beh chih goa2! TaN goa2 e5 peh8-saN hou7 li2 e5 oe5 bak la5-sam5, ia7 thau5-chang hou7 li2 khiu2 kau3 ju5-ju5 khi3. Kin2 chau2, tng2-khi3 chhe7 lin2 lau7-bu2!” 
  I chiu7 hou7 gin2-a2 loh8-khi3, khiok khin-khin-a2, chong2--si7 in-ui7 chin koaN2-kin2, ti3-kau3 gin2-a2 soa3 poah8-to2, na7-si7 cha-bou2 gin2-a2 bo5 khoaN3-kiN3 che, in-ui7 koaN2-kin2 beh chin3-cheng5 khi3 chhe7 i sou2 thiaN3 e5 lang5. 
  Hit e5 gin2-a2 to2 ti7 lou7-nih8 teh hau2, kau3 i e5 lau7-bu2 oa2 lai5 khan i khi2--lai5, ia7 eng7 sou2 ha5 chhiN-sek chhou-pou3 e5 ui5-sin-kun5 chhit i e5 bak8-sai2. 
  I chiu7 kong2,“Goa2 bo5 ai3 sin3 hit e5 si7 thiN-sai3.”Lau7-bu2 kong2,“M7-si7, chong2--si7 kiam2-chhai2 au7 jit8-a2 oe7; in-ui7 i iau2 siau3-lian5.” 
  Gin2-a2 kong2,“Goa2 sian7 kah! A-bu2 ah, li2 beh pho7 goa2 tng2-khi3 bo5?” 
  Lau7-bu2 kong2,“Na2 oe7 m7 leh! Goa2 tiau5-ti3 lai5 ma7 si7 ui7-tioh8 an2-ni.” 
  Gin2-a2 khiN5 ti7 lau7-bu2 e5 am7-kun2, ia7 lau7-bu2 chhut-lat8 pho7 i, pai2-cheh pai2-cheh tit8-tit8 kiaN5, soa3 chhiuN3 i sou2 te7-it ai3 e5 koa. Hut-jian5 gin2-a2 liah8 lau7-bu2 e5 bin7 khoaN3-cheh, chiu7 kong2,“A-bu2 ah, goa2 siuN7, li2 kiam2 m7-si7 thiN-sai3 mah?” 
  Lau7-bu2 kong2, “Li2 chit e5 gong7-kiaN2! Sim2-mih8 lang5 bat thiaN-kiN3 kong2 thiN-sai3 ha5 chhiN-sek chhou-pou3 e5 ui5-sin-kun5?” Kong2-liau2 choe3 i na2 kiaN5 na2 chhiuN3-koa, koh chhun-kha choe3 i tit8-tit8 khi3, sou2-i2 bo5 lang5 chai-iaN2 i si7 pai2-kha. 
  (Tai5-oan5 Kau3-hoe7-po3 te7 539 koan3, 1930 ni5 2 geh8) 
</CL>
<HL>

耶穌是我好e5 牧者，<BR>烏暗e5 時伊保護我，<BR>光明 e5 時伊也無離我；<BR>危險 e5 時伊chhoa7我腳步，<BR>Hou7 我來行 ti7 正路。<BR>Chhoa7 我、飼我、疼我，<BR>Hou7 我thang kap 你永toa3。
細子。「阿母ah，m7知實在有影，有天使抑無？」 
老母。「聖冊講，有影。」 
細子。「有影houN3，我bat看見人畫天使 e5 尪仔；m7知你bat看見誠實 e5 mah？」 
老母。「我想敢bat，總--是伊e5 穿chhah m7是親像尪仔hit款。」 
細子。「我beh來去chhoe7一個天使﹗我beh tui3大路直直走來去，到我chhoe7著才煞。」 
老母。「An2-ni 真好﹗我也beh kap你做陣去，因為你iau2細漢，m7-thang 家己一個行hiah遠。」 
細子。「我今m7是細漢﹗我有穿褲；今是大漢lah。」 
老母。「Ah，有影houN3。我續boe7記得，總--是chiah好天，我也ai3 出去散步cheh。」 
細子。「總--是你跛腳，行著hiah慢。」 
老母。「我會行較緊，免驚。」 
所以in就起身，囡仔那走那跳，老母也伸腳直直進前，致到囡仔liam5-piN boe7記得伊是跛腳。 
囡仔進前行，就看見ti7伊面前一隻白馬拖馬車teh來。內面一個真sui2 e5 貴婦人teh 坐，穿綢緞，也有白 e5 鳥毛ti7伊烏sim3-sim3 e5 頭毛頂teh iaN7。伊teh 振動e5 時，伊所妝飾 e5 寶石kap金器直直sih，總--是伊hit二蕊目珠比hiah e5 金剛石koh較 光。 
囡仔就走倚去馬車邊仔問伊，講︰「你是天使抑m7是？」 
貴婦人無beh 應伊，kan-taN 掠囡仔金金相: 後--來ka7 駛車--e5 講一句話，也馬車駛cheh，趕緊做伊去，捲到土粉phong7-phong7 eng。 
土粉eng入囡仔 e5 目珠kap嘴，害伊氣到beh 絕去。伊想beh 喘氣，也那teh je5 目珠 e5 時，忽然伊e5 老母te3 後面來，隨時用伊所 ha5 青色粗布e5 圍身裙ka7伊拭土粉。 
囡仔才講︰「Hit個的確m7是天使﹗」老母應講︰「免講ma7 m7是﹗也有一個天使hit款﹗」 
Hit個囡仔做伊koh進前去，ti7 路邊跳來跳去，直直走；也伊e5 老母盡所會，直直te3伊行。無偌久，囡仔tu2著一個第一sui2 e5 查某囡仔，穿到白liak8-siak。伊e5 目珠親像天星，sih-cheh sih-cheh，也面一陣紅一陣白。 
囡仔就喝，講︰「你的確是天使﹗」Hit個查某囡仔面愈紅，就講︰「你這個乖囡仔﹗昨暗ma7有人tui3我an2 -ni講，你知mah？我正是有影親像天使抑無？」 
囡仔講︰「有影，你是天使﹗」 
查某囡仔溫馴抱伊起來，就ka7伊chim。就講︰「我m7-bat 看見囡仔親像你才乖。Ka7我講，你那會an2-ni 想﹗」總--是忽然伊e5 面變。伊喝，講︰「Oh﹗伊ti7-hia來teh-beh 接我﹗今我e5 白衫hou7 你e5 鞋bak la5-sam5,也頭鬃hou7 你khiu2到ju5-ju5去。緊走，轉去chhe7 lin2老母﹗」 
伊就hou7 囡仔落去，卻輕輕仔，總--是因為真趕緊，致到囡仔續跋倒，若是查某囡仔無看見che，因為趕緊beh進前去chhoe7伊所疼 e5 人。 
Hit個囡仔倒ti7 路nih8 teh 哮，到伊e5老母倚來牽伊起--來，也用所ha5 青色粗布 e5 圍身裙拭伊e5 目屎。 
伊就講︰「我無ai3信hit個是天使。」老母講︰「M7是，總--是kiam2-chhai2 後日仔會；因為伊iau2少年。」 
囡仔講︰「我sian7 kah﹗阿母ah，你beh 抱我轉去無？」 
老母講︰「哪會m7 leh﹗我刁持來ma7是為著an2-ni。」 
囡仔khiN5 ti7 老母e5 頷頸，也老母出力抱伊，跛cheh跛cheh直直行，續唱伊所第一愛e5歌。忽然囡仔掠老母e5 面看cheh，就講︰「阿母ah，我想，你敢m7是天使mah？」 
老母講︰「你這個憨子﹗甚mih8人bat聽見講天使ha5 青色粗布 e5 圍身裙？」講了做伊那行那唱歌，koh伸腳做伊直直去，所以無人知影伊是跛腳。 
(台灣教會報第539卷，1930年2月) 
</HL>