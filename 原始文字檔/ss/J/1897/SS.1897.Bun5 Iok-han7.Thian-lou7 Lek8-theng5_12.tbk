<CL>
  Bu5-ti kong2, Goa2 ti7 chit-e5 soaN e5 cho2-peng5 chhut-si3, beh khi3 thiN-siaN5. 
  Ki-tok-tou5 kong2, Li2 siuN7 beh jip8 thiN-siaN5 kaN2 oh--ah? 
  Bu5-ti kong2, Ho2 lang5 oe7 jip8, goa2 siaN2-su7 boe7? Ki-tok-tou5 kong2, Li2 na7 kau3 thiN-siaN5, u7 sim2-mih8 pin5-ku3 thang jip8-khi3? 
  Bu5-ti kong2, Goa2 chai Chu2 e5 beng7-leng7, goa2 peng5-sou3 u7 kiaN5 ho2, u7 eng7 kong-gi7 khoan2-thai7 lang5, iah8 u7 ki5-to2 kim3-chiah8, iah8 u7 toe5-ian5 chan7 seng3-hoe7, iah8 u7 chin2-che3 song3-hiong lang5, taN koh ka-ki7 pang3-sak pun2 siaN5, ai3 khi3 thiN-siaN5. 
  Ki-tok-tou5 kong2, Na7-si7 jip8 cheh lou7 m7-si7 tui3 oeh8-mng5, si7 tui3 oan lou7 jip8, kiaN-liau2 kau3 sim2-mng7 hit-tiap8, tek-khak liah8 li2 choe3 chhat8, m7 chun2 li2 jip8 siaN5. 
  Bu5-ti kong2, Liat8-ui7 lin2 m7-chai tai7--ah, lin2 peng5-sou3 kap goa2 bo5 siong-sek8, lin2 than3 lin2 e5 kau3, goa2 than3 goa2 e5 kau3, chiu7-si7--lah. Lin2 tu2-a2 teh kong2 e5 oeh8-mng5, tak8 lang5 chai, li7 goan2 e5 siaN5 chin hng7. Goa2 liong7 beh khi3 hit--nih8, goan2 e5 siaN5 tek-khak bo5 lang5 bat lou7. Lin2 siaN2-su7 m7 khoaN3 chit tiau5 lou7, kin2 koah khoai3 kiaN5, tui3 goan2 e5 siaN5 lai5, chiu7 oe7-tit-thang thang3 chia. 
  Ki-tok-tou5 khoaN3-kiN3 i ka-ki7 liah8 choe3 tioh8, chiu7 soe3 siaN ka7 Hian5-bong7 kong2, Seng3-chheh kong2, “Goan7 lang5 iau2 u7 thang ng3-bang7”, kau3 chit-e5 lang5 long2 bo5 thang ng3-bang7; koh kong2, “KiN3 u7 boe7 hiau2-tit--e5, chit8-e7 chhut lou7, ti3-sek bo5 kau3-giah8, na7 kap lang5 kong2, i e5 boe7 biau2-tit chiu7 lau3-pauh”. Goan2 taN tioh8 chaiN2-iuN7 khoan2-thai7 cheh lang5? Tioh8 kap i koh kong2--ah, ia2-si7 choe3 goan2 lai5 khi3, hou7 i oe7 hiau2-tit to3 siuN7 goan2 e5 oe7, au7-lai5 theng3-hau7 i lai5, chiah un5-a2 khng3--i, khoaN3 kiam2-chhai2 oe7 hoan2-hoe2 boe7? 
  Hian5-bong7 kong2, Chai7 goa2 siuN7, chit-tiap8 m7-thang kap i kong2, tioh8 theng3-hau7 au7-sin, na7 oe7 kong2--tit chiah kap i koh kong2. Hit-tiap8 Hian5-bong7 u7 gim5-si kong2: 
  Goa2 khoaN3 hit lang5 mia5 Bu5-ti, <BR>Khoan2-sit kiau-ngou7 bo5 khiam-pi; <BR>Boat8-jit8 sim2-mng7 na7 kau3 si5, <BR>Siong7-te3 kiam2 beh iong5-un2 i? 
  Nng7 e5 hak8-seng tui3 an2-ni tai7-seng kiaN5. Bu5-ti iah8 te3 au7-piah kiaN5. Be7 joa7 ku2, jip8 chit8-tiau5 ou-im e5 lou7, chiong5-tiong tu2-tioh8 chit8-lang5, hou7 chhit-e5 sia5-sin5 eng7 chhit tiau5 soh pak8, hit-tiap8 thoa i to3-tng2, tit8-thau3 tui3 soaN-e7 e5 mng5 khi3. Ki-tok-tou5 khoaN3-kiN3 che ngiauh8-ngiauh8-chhoah, kiaN kau3 boe7 kou3-tit. Hian5-bong7 iah8 si7 an2-ni. Tu2-tu2 sia5-sin5 thoa chit lang5 tui3 hia ke3, Ki-tok-tou5 u7 lai5 teh khoaN3 u7 bat--i a2-bo5, liong7 kiam2-chhai2 si7 Khi3-sin3 hiuN e5 Poe7-to7, na7-si7 khoaN3 liau2 bo5 sim2-mih8 beng5-pek8, si7 thau5-khak aN3-aN3 teh ke3, chhin-chhiuN7 hou7 lang5 liah8 e5 chhat8. Chit lang5 ke3-khi3 liau2, Hian5-bong7 oat8 ke3-khi3 khoaN3, khoaN3-kiN3 ka-chiah--nih u7 ji7 kong2, “Goa7-phe5 si7 seng3-tou5, sim-lai7 si7 kan-im5 ok-tok8.” 
  Hit-tiap8 Ki-tok-tou5 tui3 Hian5-bong7 kong2, Goa2 bat thiaN-kiN3 chit8-e5 ho2 e5 hak8-seng chit--nih8 tu2-tioh8 e5 tai7-chi3, taN liam5-piN ki3-tit. Hit-e5 lang5 chiu7-si7 Siau2-sin3, iah8 si7 kou2-i3 lang5, peng5-sou3 khia7 Sim-seng5 hiuN. TaN beh kong2 hit-e5 tai7-chi3, i e5 cheng5-iu5 chiu7-si7 an2-ni. Tu2-tu2 jip8 chit-e5 ou-im e5 lou7, goa7-bin7 koh u7 chit8-tiau5 lou7, tit8-thau3 thang3 toa7 lou7, mia5 choe3 Sat-keng3 . Lang5 eng2-eng2 tui3 chia khit lang5 thai5, chiah u7 cheh mia5. Hit-tiap8 Siau2-sin3 iah8 chhin-chhiuN7 lan2 kiaN5 thiN-lou7, u7 che7 chia teh khun3. Pou7-pin5 u7 saN e5 kiong5-liong5 e5 chhat8, chiu7-si7 Nou7-chi3 , Gi5-sim , Choe7-kou , tui3 toa7 lou7 loh8-lai5 Sat-keng3, khoaN3-kiN3 Siau2-sin3 khun3, chiah liam5-piN chau2 khi3 oa2 i. Hit-tiap8, Siau2-sin3 khun3 chhiN2, tit-beh khi2-lai5 koh kiaN5, saN e5 chhat8 kun7-oa2 hoah--i kong2, Khia7--teh, m7-thang khi3. Siau2-sin3 thiaN-kiN3, kiaN kau3 bin7 lek-sek, bo5 lat8 thang kap in ti2-tek8, koah boe7 chau2. 
  Hit-tiap8 Nou7-chi3 kong2, Gun5 kin2-kin2 theh8 chhut-lai5. Siau2-sin3 chin m7 ai3 hou7 i theh8-khi3, iN5-iN5 tiN5-tiN5 theh8 long2 boe7 chhut-lai5, Gi5-sim chiu7 chhek-oa2--i, chhun chhiu2 jim5 i e5 tou2-koaN7, chhiuN2 i e5 gun5-te7-a2. Siau2-sin3 liam5-piN toa7 siaN hoah-hiam3, Chhat8--ah! Chhat8--ah! Choe7-kou chiu7 eng7 toa7 ki khoaiN2-a2 kong3 i e5 thau5-khak, hou7 i to2 hi2 toe7--nih8, chiu7 lau5 huih, chhin-chhiuN7 beh si2. Hit-tiap8 saN e5 chhat8 khia7-teh khoaN3, thiaN-kiN3 au7-piah u7 lang5 siaN lai5, kiaN-liau2 si7 Tok-sin3 hiuN e5 Chong5-un , chiu7 pang3 Siau2-sin3 hi2 lou7--nih8, khi2-kha kin2-me2 chau2. U7 tiap-a2 ku2, Siau2-sin3 lioh8-a2 khah ho2, chiah bian2-kiong2 tit8-tit8 kiaN5. Hit-tiap8 u7 si kong2, 
  Nou7-chi3, Gi5-sim, kap Choe7-kou, <BR>Phah kau3 Siau2-sin3 chau2 bo5 lou7; <BR>Chhat8 thiaN lang5 siaN chiu7 kin2 chau2, <BR>Oan2-jian5 chhin-chhiuN7 be2 teh phau2. 
  Hian5-bong7 chiu7 mng7 Ki-tok-tou5 kong2, Hit-tiap8 saN e5 chhat8 u7 long2 chhiuN2 i e5 mih8 a2-bo5? 
  Ki-tok-tou5 kong2, Bo5, i e5 seng-khu khng3 po2-poe3 hit--nih8, bo5 hou7 i chhiau-tioh8, i e5 po2-poe3 iau2 ti7-teh. Na7-si7 chiau3 lang5 kong2, i tak8 jit8 teh khai e5 gun5 hou7 i chhiuN2 kau3 beh liau2, chi2-u7 chhun tam7-poh8 chhui3 gun5 na7-tiaN7, eng7 kau3 lou7-be2, kiaN-liau2 bo5 kau3. Goa2 thiaN-kiN3 i kiaN5-lou7 hit-tiap8, tauh8-tauh8 kiu5-khit lai5 tou7-khou2 ke3 jit8. i e5 po2-poe3 tek-khak m7 boe7. Chit8 lou7 chheng-chheng poaN3-iau poaN3-pa2 teh kiaN5, i e5 se3-bin7 chin kho2-lin5. 
  Hian5-bong7 kong2, i u7 thang jip8 thiN-siaN5 e5 pin5-ku3, hit-tiap8 bo5 hou7 chhat8 chhiuN7-khi3, kiam2 m7 ki5--lah? 
  Ki-tok-tou5 kong2, Che chin kha2, na7-si7 bo5 hou7 chhat8 chhiuN2--khi3, ku2 m7-si7 i ka-ki7 oe7 hiau2 siuN7, chiah oe7 an2-ni. I tu2-tioh8 chhat8 hit-tiap8 kiaN kau3 boe7 kou3-tit, thai2-tho2 oe7 hiau2-tit khng3 i e5 pin5-ku3 bo5 hou7 i chhiuN2-khi3? Che long2 si7 Siong7-te3 e5 un. 
  Hian5-bong7 kong2, i e5 po2-poe3 boe7 hou7 i kiap-khi3, liong7 i e5 sim tek-khak chin hoaN-hi2. 
  Ki-tok-tou5 kong2, i na7 gau5 eng7 cheh po2-poe3, sim-koaN chin-chiaN3 thang hoaN-hi2. Na7-si7 ka7 goa2 kong2 cheh tai7-chi3 e5 lang5, kong2-kio3 i e5 gun5 hou7 chhat8 kiap-khi3, sim-koaN ju5 chhiang2-chhiang2, kau3 boe7 hiau2-tit eng7 i e5 po2-poe3. I iau2 teh kiaN5 lou7, chit8-e7 siuN7--kio3 i e5 gun5 hou7 chhat8 chhiuN2-khi3, liam5-piN hoan5-lo2 kau3 boe7 kou3-tit, long2 boe7 ki3-tit i u7 po2-poe3 thang hoaN-hi2. 
  Hian5-bong7 kong2, Khou2--ah! chit-e5 lang5 hoan5-lo2 kau3 chiah thiam2. 
  Ki-tok-tou5 kong2, Tioh8, i e5 hoan5-lo2 chin thiam2. Kiam2-chhai2 lan2 iah8 tu2-tioh8 che, seng-khu siu7-siong, gun5 hou7 lang5 chhiuN2--khi3, hit-tiap8 tiam3 hia chhiN-sou e5 sou2-chai7, lan2 e5 hoan5-lo2 iah8 si7 an2-ni. I hit-tiap8 kan-khou2 kau3 an2-ni, ku2 iu7 boe7 si2, chin-chiaN3 ki5. Lang5 kong2 i au7-sin kiaN5 lou7, chheng-chheng thou2-khui3 hoan5-lo2, kau3 tak8 sou2-chai7 long2 si7 an2-ni. Lou7-nih8 chheng7-tioh8 sim2-mih8 lang5, chiu7 kong2 i toh8-loh8 tu2-tioh8 chhat8, sim2-mih8 hou7 i chhiuN2-khi3, seng-khu siu7-tioh8 chaiN2-a2 tang7-siong, long2-chong2 kong2 hou7 i chai. 
  Hian5-bong7 kong2, i hit-tiap8 kan-khou2 kau3 an2-ni, siaN2-su7 m7 chiong i e5 po2-poe3 khi3 tng3, ia2-si7 khi3 boe7 tam7-poh8-a2 lai5 choe3 lou7-hui3? 
  Ki-tok-tou5 kong2, Li2 an2-ni kong2, siaN2-su7 kau3 chiah bo5 beng5-pek8? Kiam2-chhai2 ai3 tng3 chit-e5 po2-poe3, lang5 bo5 chiah choe7 chiN5 thang ka7 i tng3, kiam2-chhai2 beh boe7, u7 sim2-mih8 ho2-giah8 e5 lang5 thang ka7 i boe2? Koh ka7 i siuN7-teh, si7 hou7 lang5 chhiuN2, hit-nih8 e5 lang5 long2 boe7 hiau2 tui3-tiong7 cheh po2-poe3, koh hit-e5 sou2-chai7 long2 bo5 sim2-mih8 mih8 thang hou7 i. Koh ka7 i siuN7-teh, kau3 thiN-siaN5 na7 bo5 cheh po2-poe3, tek-khak boe7-tit-thang tit thiN-nih8 e5 ke-he2. 
  Hian5-bong7 kong2, Goa2 teh kong2, An2-hiaN li2 an2-ni chiat goa2, siaN2-su7 kau3 chiah ngi7-tit8? Chai7-cha2 I2-so3 ui7-tioh8 chit8-tng3 chiah8, chiu7 niu7 i e5 sio2-ti7 choe3 i e5 hiaN, che kam2 m7-si7 eng7 i e5 po2-poe3 san2-niu7? I2-so3 to oe7 an2-ni, Siau2-sin3 kam2 boe7 mah? 
  Ki-tok-tou5 kong2, I2-so3 chin-chiaN3 u7 boe7 i ka-ki7 choe3 an2-hiaN e5 beng5-hun7. Lang5 oh8--i si7 choe7, chong2-si7 oh8--i cheh khoan2, chin-chiaN3 si7 ka-ki7 m7-tih8 toa7 hok-khi3, lai5 kap I2-so3 chit8-poaN-iuN7. Iau2-ku2 tioh8 siuN7 I2-so3 choe3 lang5 kap Siau2-sin3 bo5 saN-tang5, i e5 po2-poe3 iah8 bo5 saN-tang5; li2 tioh8 hun-piat8. Che si7 chaiN2-iuN7--nih ? I2-so3 e5 beng5-hun7 put-ko3 si7 koan-chio3 thiN-nih8 e5 ke-he2, Siau2-sin3 m7-si7 an2-ni. I2-so3 liah8 i e5 pak-tou2 choe3 chu2, Siau2-sin3 m7-si7 an2-ni. 
  Hian5-bong7 kong2, An2-hiaN li2 kong2 si7 tioh8, na7-si7 goa2 siuN7 kau3 chit saN e5 chhat8 long2 bo5 taN2, na7 m7-si7 an2-ni, siaN2-su7 thiaN-kiN3 lang5 lai5, kin2-me2 chau2? Siau2-sin3 siaN2-su7 kau3 chiah kiaN? In-ho5 m7 kap in tui3-tek8, theng3-hau7 kau3 boe7 iaN5 in chiah lai5 chau2, iau2 be7 ti5? Ki-tok-tou5 kong2, Choe7-choe7 lang5 kong2 hi2 saN e5 chhat8 si7 sio2-taN2, na7-si7 kap in ti2-tek8, lang5 eng2 lun2--i. Cheh Siau2-sin3 sit8-chai7 si7 sio2-taN2, chong2-si7 li2 kiam2-chhai2 na7 tu2-tioh8 chit-ho7 chhat8, khoaN3-kiN3 iah8 tek-khak chau2, chhin-chhiuN7 Siau2-sin3 chit8-poaN-iuN7. Chit e5 chhat8 ku2 m7-si7 chhat8-thau5, si7 chhim-ian ong5 e5 chhat8-he2, na7 u7 toa7 tai7-chi3, i e5 ong5 liam5-piN chan7--i. Goa2 iah8 bat tu2-tioh8 che chhat8, chin lun2 i. Hit-tiap8 hou7 i pek-oa2 goa2, goa2 chin7-lat8 kap i ti2-tek8, i e5 siaN chit8-e7 au5, in e5 ong5 liam5-piN koaN2 lai5 chan7--i. Hit-tiap8 chin hiam2, kai-chai3 siuN7-tioh8 Siong7-te3 e5 un, seng-khu u7 khoe-kah, ke-si, phah boe7 tioh8. Kai-chai3 u7 chit-e5 khoe-kah, iah8 u7 chhut-lat8 kap in ti2-tek8, na7-si7 ku2 chin kan-khou2. Che na7 m7-si7 pun2-sin tu2-tioh8 e5 lang5, long2 m7-chai chit chan5 e5 tai7-chi3. 
  Hian5-bong7 kong2, in e5 taN2 na7-si7 toa7, siuN7-tioh8 Chong5-un lai5, siaN2-su7 kin2-me2 chau2? 
  Ki-tok-tou5 kong2, Chong5-un chit8-e7 kau3, in kap in e5 ong5 eng2-eng2 u7 chau2, siaN2-su7--ah? Chong5-un si7 lan2 e5 Chu2 e5 tai7-chiong3. Na7-si7 Siau2-sin3 ku2 m7-si7 tai7-chiong3, i e5 taN2 thai2-tho2 oe7 Pi2-tit--i? Lan2 e5 Chu2 chiu7 na7 u7 choe7-choe7 peh-siN3, ku2 bo5 long2 choe3 tai7-chiong3, kiam2-chhai2 kap lang5 saN-thai5, iah8 boe7 chhin-chhiuN7 tai7-chiong3 toa7 iu2-kong. Chai7-cha2 Tai7-pit8 thai5 Kho-li7-a, che kam2 si7 gin2-na2 oe7 hiau2-tit mah? ChhiN-si-a2 e5 khui3-lat8 kiam2 oe7 tat8-tit sui2-gu5 mah? Seng3-tou5 lai7-tiong khui3-lat8 u7 iong2, lam2; sin3 u7 toa7, soe3, Siau2-ain3 sit8-chai7 si7 lam2 e5 lang5, tu2-tioh8 tui3-tek8 chiah liam5-piN su. 
  Hian5-bong7 kong2, kho2-sioh m7-si7 Chong5-un lai5 thang kap chi2 saN e5 chhat8 ti2-tek8. 
  Ki-tok-tou5 kong2, Chong5-un chiu7 na7 chhut-thau5 iaN5--i iah8 si7 oh. Chong5-un khiok gau5 saN thai5, eng7 to kiam3 kap i la7, eng2 boe7 su in, iau2 tng oe7-tit tiau5. Kiam2-chhai2 Nou7-chi3, Gi5-sim chiah-e5, poah khui i e5 to kiam3, oa2 kau3 i e5 Seng-khu, boe7 bian2-tit tioh8 to2. Lang5 i2-keng to2, thai2-tho2 oe7 long3-heng5 ? Na7-si7 soe3-ji7 khoaN3 Chong5-un e5 bin7, khoaN3-kiN3 u7 siong-hun5, thang chai--kio3 goa2 kong2 si7 u7-iaN2. Chai7-cha2 Po2-lo5 kap in kau-chian3 hit-tiap8, bat kong2, ‘Ai3 po2-choan5 siN3-mia7 i2-keng sit ng3-bang7’.Koh chit-e5 kiong5 e5 tui3-tek8, siaN2-su7 kau3 hou7 Tai7-pit8 hoan5-lo2. Thou2-khui3, thi5-khau3--ah! Hi-ban7, Hi-se-ka chiu7 na7 choe3 tai7-chiong3, tu2-tioh8 chit-e5 tui3-tek8, chin7-lat8 kap i ti2-tng, iah8 oh-tit liam5-piN tek-seng3. Hit pang Pi2-tek ai3-tit kap i kiN3 su-iaN5, chiu7 na7-si7 choe3 Chu2 e5 Su3-tou5, khiok iah8 bo5 thang kong2 i u7 khui3-lat8 thang iaN5--in. Pi2-tek hit-tiap8 chin lun2, lun2 kau3 be2-liu, u7 kiaN chit8-e5 lu2-pi7, soa3 m7-kaN2 jin7 Ia5-sou choe3 Chu2. Koh chiah-e5 chhat8 e5 ong5 in chit8-e7 hoah-hiam2, i chiu7 lai5, bo5 chit8-tiap8-a2 ku2 kap in saN-li7, siong5-siong5 oe7 thiaN-kiN3 in e5 au5-kio3. Thai5 na7 boe7 iaN5, in e5 ong5 liam5-piN chiu7 lai5 chan7 in. In e5 ong5 chin kiong5-liong5, ‘lang5 ai3 kong-kek--i, to chiam chhak8 boe7 jip8--i, khoe-kah bo5 lou7-eng7, khoaN3 thih chhin-chhiuN7 koaN-bang5, khoaN3 tang5 chhin-chhiuN7 kou-ta5 e5 chha5, eng7 chiN3 ka7 i sia7, bo5 siuN7 beh chau2, hiN3 chioh8-thau5 tim3--i, i khoaN3 chhin chhiuN7 chhau2-ki. Lang5 eng7 thui5-a2 ka7 i kong3, i liah8 choe3 si7 chhau2. Lang5 bu2 hit-e5 kek, i liah8 choe3 si7 kun2-chhio3.’ Beng2 kau3 an2-ni, lang5 thai2-tho2 u7 hoat--i? Kiam2-chhai2 oe7 tit-tioh8 Iok-pek e5 be2, taN2, ti3-sek, kau3-giah8 thang kap i ti2-tng, khoaN3 tng oe7 tiau5 boe7. I e5 be2 tai7-khai3 u7 si kong2, 
  Che be2 teh tian2-ui, <BR>SiaN-sau3 mi7 na2 lui5, <BR>Chhut-lat8 chit8-e7 phau2, <BR>Tui3-tek8 kin2-me2 chau2, <BR>Hi7-khang chin7-chai7 lai7, <BR>Peng lai5 i long2 chai; <BR>ThiaN-kiN3 lo5-kou2 siaN, <BR>Peng7 bo5 sio2-khoa2 kiaN. 
  TaN lan2 bo5 chit-ho7 be2 thang khia5, put-ko3 pou7-lian2 teh kiaN5, lan2 kam2 thang ai3 kiN3-tioh8 tui3-tek8? Ia2-si7 thiaN-kiN3 u7 lang5 khah-su--i, lan2 kam2 oe7 kong2-tit lan2 khah u7 pun2-su7 eng2-eng2 boe7 su--i? Goa2 khoaN3 Pi2-tek hit-tiap8 u7 siN-khi2 lam7-sam2 siuN7, liam5-piN tui3 Ia5-sou phin2-phong2 kong2, ‘Cheng3-lang5 chiu7 na7 m7 tih8 li2, goa2 bo5 m7 tih8 li2.’ Khiok u7 kong2 che, au7-lai5 su tui3-tek8 pi2 pat8 lang5 khah chham2. TaN thiaN-kiN3 chit-e5 thiN-lou7 u7 chhat8 eng2-eng2 teh kiap lang5, lan2 na7 teh kiaN5, tioh8 chheng7 khoe-kah, theh8 sin3 e5 tin5-pai5 chiah tioh8. Seng3-chheh u7 kong2, ‘Tioh8 theh8 sin3 e5 tin5-pai5, chiah thang eng7 che, phah-bo5 tui3-tek8 e5 he2-chiN3.’Koh tioh8 kiu5 Chu2 eng7 peng te3 lan2, iu7 tioh8 kiu5 Chu2 kap lan2 khi3. Cheng5 Tai7-pit8 u7 tit-tioh8 che, khiok u7 tiam3 Si2-im3 e5 soaN-kha, i e5 sim-koaN iah8 peng5-an. Mou5-se kong2--kio3 na7 bo5 Chu2 saN-kap kiaN5, si2 khah ho2, chit8-pou7 iah8 bo5 beh kiaN5. TaN lan2 na7 u7 Chu2 choe3 phoaN7, chiu7 u7 chiaN5 chheng-ban7 e5 tui3-tek8, lan2 m7-sai2 kiaN. Na7-si7 Chu2 bo5 chan7, lan2 koh-khah iong2 iah8 si7 si2. Goa2 bat kap lang5 toa7 kau-chian3, siu7-tioh8 Chu2 e5 un, oe7-tit-thang m7-sai2 si2, na7-si7 goa2 ku2 m7-kaN2 phin2-phong2, kong2--kio3 goa2 u7 toa7 pun2-su7 chiah u7 iaN5--i. Goa2 si7 ai3-tit au7-lai5 bo5 tu2-tioh8 an2-ni, chiu7 chin7-chai7 hoaN-hi2, na7-si7 ku2 iu7 kiaN, chit--nih8 si7 chhat8-siu7, goa2 sou2-i2 chiah lun2. TaN goa2 u7 kho3 Siong7-te3 kiu3--goa2, bo5 hou7 tui3-tek8 iaN5--goa2. U7 si kong2, 
  Tui3-tek8 saN-thai5 chin hiong5-hun2, <BR>Hak8-seng tu2-tioh8 kam2 bo5 lun2? <BR>Choan-sim sin3-kho3 Chu2 Ki-tok, <BR>Tui3-tek8 boe7 iaN5, koa3 hang5-hok8. 
  Hit-tiap8 nng7 e5 hak8-seng chin3-cheng5 teh kiaN5, Bu5-ti iah8 te3--in, au7-lai5 kau3 chit8-sou2-chai7, khoaN3-kiN3 u7 chit8-tiau5 lou7 chiah jip8 thiN-lou7. Hit tiau5 lou7 hong2-hut chhin-chhiuN7 thiN-lou7, nng7 e5 hak8-seng kau3 chia, m7-chai beh tui3 tah8-loh8 chit8-tiau5 khi3, chiah tiu5-tu5 teh khia7. Hit-tiap8 u7 ou-ou toa7-han3 e5 lang5, chheng7 peh8-peh8 e5 saN, oa2 lai5 mng7--in, Lin2 khia7 chia siaN2-su7? Nng7 e5 hak8-seng kong2, Goan2 beh khi3 thiN-siaN5, tu2-tioh8 chit nng7 tiau5 lou7, m7-chai toh8-loh8 chit8-tiau5 khah tioh8. Chit-e5 ou-han3 kong2, Te3 goa2 lai5, goa2 beh khi3 hit-nih8.Nng7 e5 hak8-seng chiu7 te3--i, tui3 phian-lou7 khi3. KiaN5 be7 joa7 ku2, hit tiau5 lou7 un5-a2 oat, hit-e5 thiN-siaN5 khiok ti7 in ka-chiah-au7. Na7-si7 nng7 e5 hak8-seng iau2-ku2 teh te3--i, be7 joa7 ku2, khioh hou7 i chhoa7 jip8 lo5-bang7, kha hou7 i tiN5-teh, m7-chai beh chaiN2-iuN7. Hit-tiap8 ou-han3 e5 peh8 saN pou7-pin5 khioh lak8-teh, nng7 e5 hak8-seng chiah khoaN3-phoa3 chai khou2. Na7-si7 ku2 boe7-tit-hang chhut-lai5--lah, chiah tiam3 hia teh thi5-khau3. 
  Hit-tiap8 Ki-tok-tou5 tui3 Hian5-bong7 kong2, Goa2 taN chin chho3 lah. Tioh8 soe3-ji7 ti5-hong5 phou5-thaN2 e5 lang5, bok8-chia2 kam2 bo5 ka7 goa2 kong2 mah? TaN goa2 tu2-tioh8, chiu7-si7 Sou2-lo5-bun5 u7 kong2, ‘Lang5 phou5-thaiN2 i e5 chhu3-piN, chhin-chhiuN7 tiuN bang7 tiN5 lang5 e5 kha.’ 
  Hian5-bong7 kong2, Lou7-theng5 chi3-liok8 Bok8-chia2 bat hou7 lan2, beh hou7 lan2 chai lou7, lan2 boe7 ki3-tit theh8 khi2-lai5 khoaN3, chiah kiaN5 m7-tioh8. Tai7-pit8 bat kong2, ‘Se3-kan choe7-choe7 kiong5-liong5 pou7-giok8 e5 lang5, goa2 than3 li2 e5 beng7-leng7, hit lang5 sou2 choe3 m7 oh8 i kiaN5.’ Lan2 taN chin-chiaN3 m7 tat8-tioh8 Tai7-pit8. Hit-tiap8 nng7 e5 hak8-seng tiam3 hi2 lo5-bang7 teh thi5-khau3. U7 hiah ku2, chiah khoaN3-kiN3 chit8-e5 bin7 kng-kng e5 lang5 lai5, chhiu2 kiah8 chit8-ki piN, oa2 nng7 e5 hak8-seng, mng7 in tui3 toh8-loh8 lai5, siaN2-su7 kau3 chia. 
  Nng7 e5 hak8-seng kong2, Goan2 si7 chin kan-khou2 teh kiaN5 lou7 lang5, beh khi3 Sun5-soaN, u7 chhiang7-tioh8 chit8-e5 chheng7 peh8 saN, ou-han3 e5, kong2--kio3 beh kau3 hit-nih8, chio goan2 te3--i, chiah kiaN5 m7-tioh8 kau3 chia. Hit-tiap8 kiah8 piN e5 kong2, Chit-e5 ou-han3 chiu7-si7 phou5-thaN2 e5 lang5, bin7-mau7 kng-kng ke2 choe3 Ki-tok e5 hak8-seng. Kong2 soah, chiu7 chiong lo5-bang7 thiah-lih8, pang3 nng7 e5 hak8-seng chhut-lai5, ka7 in kong2, Te3 Goa2, goa2 chhoa7 lin2 to3-tng2-khi3 chiaN3 lou7. I chiu7 liam5-piN chhoa7 in jip8 goan5 lou7. Hit-tiap8 mng7 in kong2, Cha7-hng lin2 hioh tah8-loh8? 
  Nng7 e5 hak8-seng kong2, Goan2 cha7-hng hioh Lok8-soaN, Bok8-chia2 e5 pou3-piN lai7. 
  I chiu7 kong2, Lou7-theng5 chi3-liok8, Bok8-chia2 kiam2 bo5 hou7 lin2? Kong2, U7--ah. 
  I chiu7 kong2, Na7-si7 an2-ni, lin2 hit-tiap8 tiu5-tu5 teh khia7, kam2 bo5 theh8 chhut-lai5 khoaN3? 
  Nng7 e5 hak8-seng kong2, Sit8-chai7 iau2 be7 khoaN3. Kong2, SiaN2-su7 m7 khoaN3? 
  In chiu7 kong2, Goan2 boe7 ki3-tit. 
  I chiah kong2, Bok8-chia2 kam2 bo5 thong-ti lin2, tioh8 soe3-ji7 ti5-hong5 phou5-thaN2 e5 lang5? 
  Nng7 e5 hak8-seng kong2, U7--ah! chong2-si7 goan2 khoaN3 cheh lang5 kong2 oe7 chin ho2 thiaN, kam2 u7 gi5 i si7 beh phou5-thaN2? 
  Hit-tiap8 goa2 bang7-kiN3 kiah8 piN--e5 kah in to2 hi2 toe7--nih, chiu7 eng7 piN phah--in, si7 ai3 beh ka3-si7 in kiaN5 chiaN3 lou7. Phah in hit-tiap8 koh kong2, ‘Goa2 sou2 thiaN3--e5, goa2 chek-pi7 i, chiah tioh8 choan-sim hoan2-hoe2 koe2-piN3.’ Phah soah, kah in koh khi3, u7 koh ka7 in kong2, Bok8-chia2 ka3 lin2 hiah-e5 oe7 tioh8 ki3-tit, m7 thang boe7 ki3-tit. Hit-tiap8 nng7 e5 hak8-seng ka7 i kong2 to-sia7, soe3-ji7 chin3-cheng5 kiaN5. U7 si kong2, 
  Chit8-e5 ou-han3 teh chhoa7 lou7, <BR>Hak8-seng te3 i kiaN5 kha-pou7; <BR>Chhoa7 jip8 lo5-bang7 hiam2-hiam2 si2, <BR>Kai-chai3 Kiu3-chu2 kiu3 in khi3. 
  Nng7 e5 hak8-seng chin3-cheng5 kiaN5 be7 joa7 ku2, hng7-hng7 khoaN3-kiN3 bin7-cheng5 chit8-e5 lang5, un5-a2 kiaN5--lai5. Hit-tiap8 Ki-tok-tou5 tui3 Hian5-bong7 kong2, Hia u7 chit8-e5 lang5 khi3 thiN-siaN5 to3-tng2-lai5, beh kau3 lan2 chia. 
  Hian5-bong7 kong2, Goa2 khoaN3-kiN3 liau2--lah, kiaN-liau2 iah8 si7 phou5-thaN2 lang5, ku2 tioh8 soe3-ji7--ah! 
  Hit-e5 lang5 un5-un5-a2 na2 oa2 lai5, kau3 be2 kap nng7 e5 hak8-seng choe3 chit8-tui. I e5 mia5 kio3 Bong5-thian , mng7 nng7 e5 hak8-seng beh toh8-loh8 khi3. 
  Ki-tok-tou5 kong2, Goan2 beh khi3 Sun5-soaN. 
  Bong5-thian thiaN-kiN3 cheh oe7, hah-hah chhio3. Ki-tok-tou5 kong2, Li2 chhio3 siaN2-su7? 
  Bong5-thian kong2, Chhio3 lin2 boe7 hiau2-tit. Lin2 kiaN5 cheh hng7 lou7 bo5 chhai2-kang chiu7-si7--lah, kam2 u7 pat8 cheng3? 
  Ki-tok-tou5 kong2, Che chaiN2-a2 kong2? Na7 kau3 thiN-siaN5, li2 kam2 siuN7--kio3 Chu2 m7 chih-chiap goan2 mah? 
  Bong5-thian kong2, Haih! chi7-chui7-a2 beh chih-chiap lin2? Lin2 siuN7 e5 sou2-chai7, chi2 se3-kan long2 bo5. 
  Ki-tok-tou5 kong2, Chit-si3 chiu7 na7 bo5, au7-si3 tek-khak u7. 
  Bong5-thian kong2, Goa2 cheng5 tiam3 pun2 siaN5 iah8 thiaN-kiN3 u7 chit sou2-chai7, chiah khi3 chhe7--i, taN chhe7 ji7-chap8-goa7 ni5--lah, kau3 taN chhe7 long2 bo5. 
  Ki-tok-tou5 kong2, Sit8-chai7 u7 cheh sou2-chai7, goa2 thiaN ku2 sin3. 
  Bong5-thian kong2, Goa2 hit-tiap8 toa3 pun2 siaN5 iah8 chhin-chhiuN7 lin2 sin3 kau3 an2-ni, chiah u7 lai5 kau3 chiah hng7 teh chhe7. Na7-si7 u7-iaN2 u7 cheh sou2-chai7, in-ho5 goa2 chhe7 chiah ku2 long2 bo5? TaN goa2 beh to3-lai5-khi3, cheng5 goa2 u7 pang3-hiat-kak8 se3-kan sou2 tui3-tiong7--e5, taN goa2 beh lai5-khi3 hiong2-hok hu3-khui3. 
</CL>
<HL>

無知講，我ti7這個山e5左爿出世，beh去天城。
基督徒講，你想beh入天城kaN2 oh--ah？
無知講，好人會入，我啥事boe7？基督徒講，你若到天城，有甚物憑據thang入去？
無知講，我知主e5命令，我平素有行好，有用公義款待人，亦有祈禱禁食，亦有toe5-ian5贊聖會，亦有賑濟散hiong人，今koh家己放sak本城，愛去天城。
基督徒講，若是入cheh路m7是tui3隘門，是tui3彎路入，驚了到審問hit-tiap8，的確掠你做賊，m7准你入城。
無知講，列位lin2 m7知代--ah。Lin2平素kap 我無相熟，lin2趁lin2 e5教，我趁我e5教，就是--lah。Lin2 tu2仔teh講e5隘門，逐人知，離阮e5城真遠。我量beh去hit--nih8，阮e5城的確無人bat 路。Lin2啥事m7看這條路，緊koah快行，tui3阮e5城來，就會tit-thang thang3 chia。
基督徒看見伊家己掠做著，就細聲ka7賢望講，聖冊講，「願人iau2有thang向望。」到這個人攏無thang向望，koh講，「見有boe7曉tit--e5，一下出路，智識無夠額，若kap 人講，伊e5 boe7曉tit就lau3-pauh。」阮今著怎樣款待cheh人？著kap 伊koh講--ah；抑是做阮來去，hou7伊會曉得倒想咱e5話，後來聽候伊來，才勻仔勸--伊，看kiam2-chhai2會反悔boe7？
賢望講，在我想，這tiap8 m7-thang kap 伊講，著聽候後身，若會講--tit才kap 伊koh講。Hit-tiap8賢望有吟詩講： 
我看hit人名無知，<BR>款式驕傲無謙卑；<BR>末日審問若到時，<BR>上帝kiam2 beh容允伊？ 
2個學生tui3 an2-ni代先行。無知亦te3後壁行。未偌久，入1條烏陰e5路，從中tu2著1人，hou7 7個邪神用7條索縛，hit-tiap8拖伊倒轉，直thau3 tui3山下e5門去。基督徒看見che ngiauh8-ngiauh8-chhoah，驚到boe7顧tit。賢望亦是an2-ni。Tu2-tu2 邪神拖這人tui3 hia過，基督徒有來teh看有bat--伊抑無。量kiam2-chhai2是棄信鄉e5背道，但是看了無甚物明白，是頭殼aN3-aN3 teh過，親像hou7人掠e5賊。這人過去了，賢望越過去看，看見ka-chiah--nih8有字講，「外皮是聖徒，心內是奸淫惡毒。」
Hit-tiap8基督徒對賢望講，我bat 聽見一個好e5學生chit--nih8 tu2著e5代誌，今liam5-piN記得。Hit個人就是小信，亦是古意人，平素企心誠鄉。今beh講hit個代誌，伊e5情由就是an2-ni。Tu2-tu2 入這個烏陰e5路，外面koh有1條路，直thau3 thang3大路，名做殺徑 。人永永tui3 chia khit人thai5，才有cheh名。Hit-tiap8小信亦親像咱行天路，有坐chia teh睏。Pou7-pin5有3個強梁e5賊，就是Nou7志、疑心、罪kou ，tui3大路落來殺徑，看見小信睏，才 liam5-piN走去倚伊。Hit-tiap8，小信睏醒，tit-beh起來koh行，3個賊近倚喝--伊講，企--teh，m7-thang去。小信聽見，驚到面慄色，無力thang kap in抵敵，koah boe7走。
Hit-tiap8 Nou7志講，銀緊緊theh8 出來。小信真m7愛hou7伊提走，圓圓纏纏提攏boe7出來。疑心就chhek倚--伊，伸手jim5伊e5肚koaN7，搶伊e5銀袋仔。小信liam5-piN大聲喝hiam3，賊--ah！賊--ah！罪kou就用大枝枴仔摃伊e5頭殼，hou7伊倒hi2地--nih8，就流血，親像beh死。Hit-tiap8 3個賊企teh看，聽見後壁有人聲來，驚了是篤信 鄉e5崇恩 ，就放小信hi2路--nih8，起腳緊猛走。有tiap8仔久，小信略仔較好，才勉強直直行。Hit-tiap8有詩講： 
Nou7志、疑心，kap罪kou，<BR>扑到小信走無路；<BR>賊聽人聲就緊走，<BR>宛然親像馬teh跑。
賢望就問基督徒講，Hit-tiap8 3個賊有攏搶伊e5物抑無？ 
基督徒講，無。伊e5身軀囥寶貝hit--nih8，無hou7伊chhiau著。伊e5寶貝iau2 ti7-teh。但是照人講，伊逐日teh開e5銀hou7 in搶到beh了，只有chhun淡薄碎銀na7-tiaN7，用到路尾，驚了無夠。我聽見伊行路hit-tiap8，tauh8-tauh8求乞來渡苦過日。伊e5寶貝的確m7賣。一路清清半枵半飽teh行，伊e5勢面真可憐。
賢望講，伊有thang入天城e5憑據，hit-tiap8無hou7賊搶去，kam2 m7奇--lah？
基督徒講，Che真巧，若是無hou7賊搶--去，ku2 m7是伊家己會曉想，才會an2-ni。伊tu2著賊hit-tiap8驚到boe7顧tit，thai2-tho2會曉得囥伊e5憑據無hou7伊搶去？Che攏是上帝e5恩。
賢望講，伊e5寶貝boe7 hou7伊劫去，量伊e5心的確真歡喜。
基督徒講，伊若gau5用cheh寶貝，心肝真正thang歡喜。但是ka7我講cheh代誌e5人，講kio3伊e5銀hou7賊劫去，心肝茹chhiang2-chhiang2，到boe7曉tit用伊e5寶貝。伊iau2 teh行路，一下想--kio3伊e5銀hou7賊搶去，liam5-piN煩惱到boe7顧tit，攏boe7記tit伊有寶貝thang歡喜。
賢望講，苦--ah！這個人煩惱到chiah thiam2。
基督徒講，著。伊e5煩惱真thiam2，kiam2-chhai2咱亦tu2著che，身軀受傷，銀hou7人搶--去，hit-tiap8 tiam3 hia生疏e5所在，咱e5煩惱亦是an2-ni。伊hit-tiap8艱苦到an2-ni，ku2又boe7死，真正奇。人講伊後身行路，清清吐氣煩惱，到逐所在攏是an2-ni。路nih8 chheng7著甚物人，就講伊toh8落tu2著賊，甚物 hou7伊搶去，身軀受著怎仔重傷，攏總講hou7伊知。
賢望講，伊hit-tiap8艱苦到an2-ni，啥事m7將伊e5寶貝去當，抑是去賣淡薄仔來做路費？ 
基督徒講，你an2-ni講，啥事到chiah無明白？Kiam2-chhai2愛當這個寶貝，人無chiah濟錢thang ka7伊當；kiam2-chhai2 beh賣，有甚物好額e5人thang ka7伊買？Koh ka7伊想teh，是hou7人搶，hit-nih8 e5人攏boe7曉tui3重cheh寶貝，koh hit個所在攏無甚物物thang hou7伊。Koh ka7伊想teh，到天城若無cheh寶貝，的確boe7得thang得天nih8 e5家伙。
賢望講，我teh講，俺兄你an2-ni折我，啥事到chiah硬直？在早以掃為著1頓食，就讓伊e5小弟做伊e5兄，che kam2 m7是用伊e5寶貝相讓？以掃都會an2-ni，小信kam2 boe7 mah？ 
基督徒講，以掃真正有賣伊家己做俺兄e5名份。人學--伊是濟，總是學--伊cheh款，真正是家己m7-tih8大福氣，來kap 以掃一般樣。Iau2-ku2著想以掃做人kap 小信無相同，伊e5寶貝亦無相同，你著分別。Che是怎樣--nih？以掃e5名份不過是koan-chio3天nih8 e5家伙，小信m7是an2-ni。以掃掠伊e5腹肚做主，小信m7是an2-ni。
賢望講，俺兄你講是著。但是我想到這3個賊攏無膽，若m7是an2-ni，啥事聽見人來，緊猛走？小信啥事到chiah驚？因何m7 kap in對敵，聽候到boe7贏in 才來走，iau2未遲？基督徒講，濟濟人講hit 3個賊是小膽，若是kap in抵敵，人永忍--伊。Cheh小信實在是小膽，總是你kiam2-chhai2若tu2著這號賊，看見亦的確走，親像小信一般樣。這個賊ku2 m7是賊頭，是深淵王e5賊伙，若有大代誌，伊e5王liam5-piN贊--伊。我亦bat tu2著che賊，真忍伊。Hit-tiap8 hou7伊逼倚我，我盡力kap 伊抵敵，伊e5聲一下喉，in e5王liam5-piN趕來贊--伊。Hit-tiap8真險，佳哉想著上帝e5恩，身軀有盔甲，ke-si，扑boe7著。佳哉有這個盔甲，亦有出力kap in抵敵，但是ku2真艱苦。Che若m7是本身tu2著e5人，攏m7知這層e5代誌。
賢望講，In e5膽若是大，想著崇恩來，啥事緊猛走？ 
基督徒講，崇恩一下到，in kap in e5王永永有走，啥事--ah？崇恩是咱e5主e5大將。但是小信ku2 m7是大將，伊e5膽thai2-tho2會比得--伊？咱e5主就若有濟濟百姓，ku2無攏做大將，kiam2-chhai2 kap人相thai5，亦boe7親像大將大有功。在早大衛thai5科利亞，che kam2是囡仔會曉得mah？青絲仔e5氣力kiam2會值得水牛mah？聖徒內中氣力有勇、lam2，信有大、細，小信實在是lam2 e5人，tu2著對敵才 liam5-piN輸。
賢望講，可惜m7是崇恩來thang kap 這3個賊抵敵。
基督徒講，崇恩就若出頭贏--伊亦是oh。崇恩卻gau5相thai5，用刀劍kap 伊la7，永boe7輸in，iau2當會tit tiau5。Kiam2-chhai2 Nou7志、疑心chiah-e5，撥開伊e5刀劍，倚到伊e5身軀，boe7免得著倒。人已經倒，thai2-tho2會long3-heng5？若是細膩看崇恩e5面，看見有傷痕，thang知--kio3我講是有影。在早保羅kap in交戰hit-tiap8，bat 講，「愛保全性命已經失向望。」Koh這個強e5對敵，啥事到hou7大衛煩惱、吐氣、啼哭--ah！希曼、希西家就若做大將，tu2著這個對敵，盡力kap 伊抵當，亦oh得liam5-piN得勝。Hit pang彼得愛tit kap 伊見輸贏，就若是做主e5使徒，卻亦無thang講伊有氣力thang贏--in。彼得hit-tiap8真忍，忍到尾溜，有驚1個女婢，續m7敢認耶穌做主。Koh chiah-e5賊e5王in一下喝hiam3，伊就來，無一tiap8仔久kap in相離，常常會聽見in e5喉叫。Thai5若boe7贏，in e5王liam5-piN就來贊in。In e5王真強梁，「人ai3攻擊--伊，刀尖chhak8 boe7入--伊，盔甲無路用；看鐵親像菅芒；看銅親像kou-ta5 e5柴；用箭ka7伊射，無想beh走；hiN3石頭tim3--伊，伊看親像草枝。人用鎚仔ka7伊摃，伊掠做是草。人舞hit個革，伊掠做是滾笑。」猛到an2-ni，人thai2-tho2有法--伊？Kiam2-chhai2會得著約伯e5馬、膽、智識，夠額thang kap 伊抵當，看當會tiau5 boe7？伊e5馬大概有詩講： 
Che馬teh展威，<BR>聲嗽mi7那雷。<BR>出力一下跑，<BR>對敵緊猛走。<BR>耳空盡在利，<BR>兵來伊攏知。<BR>聽見鑼鼓聲，<BR>並無小可驚。
今咱無這號馬thang騎，不過步輦teh行，咱kam2 thang愛見著對敵？抑是聽見有人較輸--伊，咱kam2會講得咱較有本事永永boe7輸--伊？我看彼得hit-tiap8有生起 lam7-sam2想，liam5-piN 對耶穌品phong2講，「眾人就若m7 tih8你，我無m7 tih8你。」卻有講che，後來輸對敵比別人較慘。今聽見這個天路有賊永永teh劫人，咱若teh行，著穿盔甲，提信e5藤牌才著。聖冊有講，「著theh8信e5藤牌，才thang用che，扑無對敵e5火箭。」Koh著求主用兵te3咱，又著求主kap 咱去。前大衛有得著che，卻有tiam3死蔭e5山腳，伊e5心肝亦平安。摩西講--kio3若無主相kap 行，死較好，一步亦無beh行。今咱若有主做伴，就有成千萬e5對敵，咱m7-sai2驚。若是主無贊，咱koh較勇亦是死。我bat kap 人大交戰，受著主e5恩，會tit-thang m7-sai2死，但是我ku2 m7敢品phong2，講--kio3我有大本事才有贏--伊。我是愛得後來無tu2著an2-ni，就盡在歡喜。但是ku2又驚，這--nih8是賊siu7，我所以才 忍。今我有靠上帝救--我，無hou7對敵贏--我。有詩講： 
對敵相thai5真雄狠，<BR>學生tu2著kam2無忍？<BR>專心信靠主基督，<BR>對敵boe7贏，koa3降伏。
Hit-tiap8 2個學生進前teh行，無知亦te3--in，後來到 1所在，看見有1條路才入天路。Hit條路恍忽親像天路，2個學生到chia，m7知beh tui3 tah8落1條去，才躊躇teh企。Hit-tiap8有烏烏大漢e5人，穿白白e5衫，倚來問--in，Lin2企chia啥事？2個學生講，阮 beh去天城，tu2著這2條路，m7知toh8落1條較著。這個烏漢講，Te3我來，我beh去hit-nih8。2個學生就te3--伊，tui3偏路去。行未偌久，hit條路勻仔越，hit個天城卻ti7 in ka-chiah後。但是2個學生iau2-ku2 teh te3--伊，未偌久，卻hou7伊chhoa7入羅網，腳hou7伊纏teh，m7知beh怎樣。Hit-tiap8烏漢e5白衫pou7-pin5卻落teh，2個學生才看破知苦。但是ku2 boe7-tit-thang出來--lah，才tiam3 hia teh啼哭。 
Hit-tiap8基督徒對賢望講，我今真錯lah。著細膩持防phou5-thaN2 e5人，牧者kam2無ka7我講mah？今我tu2著，就是所羅門有講，「人phou5-thaN2伊e5厝邊，親像張網纏人e5腳。」
賢望講，路程誌略牧者bat hou7咱，beh hou7咱知路，咱boe7記tit theh8起來看，才行m7著。大衛bat 講，「世間濟濟強梁暴虐e5人，我趁你e5命令，hit人所做m7學伊行。」咱今真正m7值著大衛。Hit-tiap8 2個學生tiam3 hi2羅網teh啼哭。有hiah久，才看見1個面光光e5人來，手kiah8一枝鞭，倚2個學生，問in tui3 toh8落來，啥事到chia。 
2個學生講，阮是真艱苦teh行路人，beh去郇山。有chhiang7著1個穿白衫，烏漢e5，講--kio3 beh到hit-nih8，招阮te3--伊，才行m7著到chia。Hit-tiap8 kiah8鞭e5講，這個烏漢就是phou5-thaN2 e5人，面貌光光假做基督e5學生。講煞，就將羅網拆裂，放2個學生出來，ka7 in講，Te3我，我 chhoa7 lin2倒轉去正路。伊就liam5-piN chhoa7 in入原路。Hit-tiap8問in講，昨昏lin2歇tah8落？ 
2個學生講，阮昨昏歇樂山，牧者e5布棚內。
伊就講，路程誌略，牧者kiam2無hou7 lin2？講，有--ah。
伊就講，若是an2-ni，lin2 hit-tiap8躊躇teh企，kam2無theh8出來看？ 
2個學生講，實在iau2未看。講，啥事m7看？ 
In就講，阮boe7記tit。
伊才講，牧者kam2無通知lin2，著細膩持防phou5-thaN2 e5人？ 
2個學生講，有--ah！總是阮看cheh人講話真好聽，kam2有疑伊是beh phou5-thaN2？
Hit-tiap8我夢見舉鞭--e5教in倒hi2地--nih，就用鞭扑--in，是ai3 beh教示in行正路。扑in hit-tiap8 koh講，「我所疼--e5，我責備伊，才著專心反悔改變。」扑煞，教in koh去，有koh ka7 in講，牧者教lin2 hiah-e5話著記tit，m7 thang boe7記tit。Hit-tiap8 2個學生ka7伊講多謝，細膩進前行。有詩講： 
1個烏漢teh chhoa7路，<BR>學生te3伊行腳步；<BR>Chhoa7入羅網險險死，<BR>佳哉救主救in去。 
2個學生進前行未偌久，遠遠看見面前1個人，勻仔行--來。Hit-tiap8基督徒對賢望講，Hia有1個人去天城倒轉來，beh到咱chia。
賢望講，我看見了--lah，驚了亦是phou5-thaN2人，ku2著細膩--ah！
Hit個人勻勻仔那倚來，到尾kap 2個學生做1堆。伊e5名叫亡天 ，問2個學生beh toh8落去。 
基督徒講，阮beh去郇山。
亡天聽見cheh話，哈哈笑。基督徒講，你笑啥事？
亡天講，笑lin2 boe7曉tit。Lin2行cheh遠路無采工就是--lah，kam2有別眾？
基督徒講，Che怎仔講？若到天城，你kam2想--kio3主m7 接接阮mah？
亡天講，Haih！是誰仔beh 接接lin2？Lin2想e5所在，這世間攏無。
基督徒講，這世就若無，後世的確有。
亡天講，我前tiam3本城亦聽見有這所在，才去chhe7--伊，今chhe7二十外年--lah，到今chhe7攏無。
基督徒講，實在有cheh所在，我聽ku2信。
亡天講，我hit-tiap8 toa3本城亦親像lin2信到an2-ni，才有來到chiah遠teh chhe7。若是有影有cheh所在，因何我chhe7 chiah久攏無？今我beh倒來去，前我有放hiat-kak世間所對重--e5，今我beh來去享福富貴。
</HL>
