<CL>
  Chin7-tiong kong2, ThiaN An2-hiaN li2 kong2, hou7 goa2 ki3-tit Mou5-se u7 kong2, chheng-khi3-siuN3 e5 cheng-siN chiu7-si7 pun-toe5, koh hoan-chhau2--e5; na7 kan-ta pun-toe5, bo5 hoan-chhau2, ia7 si7 bo5 chheng-khi3. HouN3-gian5 e5 khoan2 si7 an2-ni. I eng2-eng2 kong2 seng3 e5 to7-li2, eng2-eng2 kap phaiN2 lang5 saN-kap kiaN5, long2 bo5 li7, kam2 oe7 sng3 choe3 si7 chheng-khi3? 
  Ki-tok-tou5 kong2, An2-hiaN, li2 taN kong2 che, goa2 iah8 beh kong2. Po2-lo5 iah8 u7 kong2 HouN3-gian5 hit-ho7 si7 chhin-chhiuN7‘phah lo5 khau poat8,’u7 siaN bo5 khi3 e5 mih8. Lang5 thoan5 to7-li2 kiam2-chhai2 i e5 siaN khiok u7 chhin-chhiuN7 thiN-sai3, na7 bo5 sit8-sit8 sin3 hok-im, kau3 be2 sng3 si7 si2, boe7 kap thiN--nih8 e5 peh-siN3 choe3 phoaN7. 
  Chin7-tiong kong2, Goa2 cheng5 chin hoaN-hi2 chit-e5 lang5, taN cham2-jian5 ia3--i. Tioh8 chaiN2-iuN7 chiah oe7 hou7 i choe3 i khi3? 
  Ki-tok-tou5 kong2, Li2 na7 thiaN goa2, tu5-hui na7 m7-si7 Siong7-te3 kam2-hoa3 i e5 sim, hou7 i oe7-hiau2 siuN7, i tek-khak m7-tih8 li2, choe3 i khi3. 
  Chin7-tiong kong2, An2-hiaN, li2 ai3 goa2 chaiN2-iuN7? 
  Ki-tok-tou5 kong2, Hok8-sai7 Siong7-te3 eng7 sit8-sit8 e5 sim, an2-hiaN li2 tioh8 eng7 che kap i kong2. I na7 kam-goan7 thiaN li2, li2 tioh8 soa3 mng7--i, khoaN3 i e5 pun2-sin kap ke u7 long2 an2-ni a2-bo5? 
  Hit-tiap8 Chin7-tiong chiu7 koh kun7-oa2 HouN3-gian5 kong2, TaN li2 ho2 mah? 
  HouN3-gian5 kong2, Ho2--ah; li2 na7 cha2-cha2 lai5, kau3 chit-tiap8 kong2 choe7-choe7--lah. 
  Chin7-tiong kong2, Tioh8; taN lai5 kong2, chong2 tioh8 tai7-seng niu7 goa2 kong2 chit8-hang7, chiu7-si7 beh kong2, Siong7-te3 siuN2-su3 un hou7 lang5, lang5 chaiN2-iuN7 oe7 chai u7 tit-tioh8 a2-bo5? 
  HouN3-gian5 kong2, Li2 kong2 chit hang7 chin hah8 goa2 i3, taN beh kap li2 kong2. Siong7-te3 e5 un na7 u7 tiam3 lang5 sim-lai7 tek-khak oe7 siaN-siaN ku3-ku3 hiam5 phaiN2, che si7 chit8-hang7. 
  HouN3-gian5 beh kong2 te7-ji7 hang7, Chin7-tiong chiu7 at-chi2 i kong2, Ban7-chiah kong2 te7-ji7 hang7, tioh8 thau5 chit8-hang7 kong2 beng5-pek8, beh kong2 chiah kong2. Li2 tu2-a2 kong2 goa2 siuN7 iau2-be7 tho3-tong3. Goa2 kong2--kio3 lang5 tioh8 oe7 chin oan3 i pun2-sin e5 choe7, chiah u7 pin5-ku3 thang chai--kio3 u7 siu7-tioh8 Siong7-te3 e5 un. 
  HouN3-gian5 kong2, Chi2 nng7 hang7 u7 sim2-mih8 cheng-chha? 
  Chin7-tiong kong2, Heh! Toa7-lim5 cheng-chha. Lang5 u7 tai7-chi3 hoan7-tioh8 i e5 phang7, i iah8 chin gau5 hiam5 hit-e5 phaiN2. Na7-si7 chin-tiuN oan3 i ka-ki7 e5 choe7, tek-khak si7 sim u7 siu7-tioh8 Siong7-te3 e5 un, chiah oe7 an2-ni. Goa2 u7 bat khoaN3-kiN3 lang5 thoan5 to7-li2 hit-tiap8, khiok u7 cham2-jiam5 hiam5 phaiN2, na7-si7 i pun2-sin kap ke iau2-ku2 u7 kiaN5 hit-e5 teh hiam5 e5 phaiN2. Cheng5 iok-sek e5 Chu2-bu2 ai3 kap i seng5-chhin, iok-sek m7 un2 i: i phaiN2-sin5-khi3 ke2-iaN3 toa7 siaN au5-kio3, u7 chhin-chhiuN7 cheng3-keng e5 khoan2-sit, na7-si7 i e5 sim sit8-chai7 ai3 kap i kiaN5 sek-iok8 e5 tai7-chi3. Koh lang5 hiam5 phaiN2, u7 chhin-chhiuN7 lau7-bu2 tui3 i e5 kiaN2 khiok u7 chhui3 me7 i e5 phaiN2, na7-si7 i e5 sim-koaN tiaN7-tioh8 u7 tiap8-a2-ku2 koh pho7--i, chim--i. 
  HouN3-gian5 kong2, Li2 ai3 chhe7 phang7 hiam5 goa2 mah? 
  Chin7-tiong kong2, M7-si7 an2-ni, goa2 ai3 li2 kiaN5 si3-chiaN3. TaN chhiaN2 li2 kong2 te7-ji7 hang7. 
  HouN3-gian5 chiu7 kong2, Goa2 kong2 hok-im chhim e5 i3-su3, lang5 na7 oe7 chin-tiuN chai, chiu7-si7 Siong7-te3 e5 un tek-khak u7 tiam3 cheh lang5 e5 sim. 
  Chin7-tiong kong2, Li2 an2-ni kong2, ku2 iau2-be7 tioh8. Lang5 be7 siu7-tioh8 Siong7-te3 e5 un kam2-hoa3, chiu7 hok-im chhim e5 i3-su3 ku2 iah8 oe7 chai, Seng3-chheh u7 kong2, “Oe7 bat Siong7-te3 chhim e5 to7-li2, na7 bo5 saN-thiaN3 iah8 si7 bo5 iu2-ek.” Chit-ho7 kam2 oe7-tit-thang choe3 Siong7-te3 e5 peh-siN3 mah? Kiu3-chu2 kap i e5 hak8-seng kong2 to7-li2, bat ka7 in kong2, “Lin2 na7 chai che, kiaN5--i chiu7 u7 hok-khi3.” Hit-tiap8 Kiu3-chu2 m7-si7 kong2 chai chiu7 u7 hok-khi3, tek-khak kong2 kiaN5 chiah u7 hok-khi3. TaN li2 tioh8 siuN7 u7 chit-ho7 khang-khang chai, long2 bo5 kiaN5. Chhin-chhiuN7 Seng3-chheh u7 kong2, “Lou5-pok8 chai chu2-lang5 e5 i3-su3, long2 bo5 beh than3 chiu7-si7 an2-ni.” Lang5 khiok chhin-chhiuN7 thiN-sai3 e5 chin-tiuN chai, be7 tek-khak si7 Siong7-te3 e5 peh-siN3, chiah li2 kong2 chit hang7 sit8-chai7 iau2-be7 tioh8.Che si7 chaiN2-iuN7 chiah khang-khang chai, si7 ai3 kong2 oe7, ai3 phin2-phong2--e5 sou2 hoaN-hi2; sit8-sit8 lai5 kiaN5--e5 si7 Siong7-te3 hoaN-hi2. An2-ni kong2, li2 m7-thang liah8 goa2 si7 khoaN3-khin hit-e5 chai; si7 lang5 na7 long2 m7-chai, i e5 sim thai2-tho2 oe7 choe3 ho2? TaN li2 tioh8 kau3-kham3, chit-e5 chai u7 nng7-ho7, chit8-ho7 si7 kan-ta siuN7, ti3-kau3 khang-khang chai; chit8-hang7 si7 chin-tiuN chai koah oe7 kiaN5 Siong7-te3 e5 chi2-i3; chhin-chhiuN7 Tai7-pit8 hong5-te3 ka3 ti7 Si-phian u7 kong2, “SiuN2-su3 goa2 ti3-hui7 siu2 li2 e5 lut8-le7, chin7-sim khi3 than3.” 
  HouN3-gian5 kong2, Li2 iu7 si7 beh chhe7 phang7 hiam5 goa2 mah? Na7-si7 an2-ni saN-kap kong2, kun-tit8 si7 bo5 iu2-ek. 
  Chin7-tiong kong2, Lang5 e5 sim u7 Siong7-te3 e5 un a2-bo5, ka-ki7 oe7 chai a2 boe7? Li2 na7 u7 sim2-mih8 thang kong2, chhiaN2 li2 kong2. 
  HouN3-gian5 kong2, Li2 e5 i3-su3 kap goa2 bo5 hah8, goa2 taN m7 kong2--lah. 
  Chin7-tiong kong2, Li2 na7 m7 kong2, thiaN goa2 kong2. 
  HouN3-gian5 kong2, Ho2--ah; chhut-chai7 li2 kong2. 
  Chin7-tiong kong2, Sim-koaN u7 Siong7-te3 e5 un, m7-na7 ka-ki7 oe7 chai, piN-a2 khoaN3--e5 iah8 oe7 chai. Si7 chaiN2-iuN7 kong2 ka-ki7 oe7 chai? Chiah lang5 siu7-tioh8 Siong7-te3 e5 un, i chai-kio3 u7 choe7, na7 bo5 Kiu3-chu2 thang kho3, kau3 be2 kun-tit8 si7 loh8 te7-gek8; koh chai--kio3 u7 choe7 cham2-jian5 hoan5-lo2 koah kian3-siau3, Tu5-hui na7 m7-si7 sin3 Kiu3-chu2, cheh choe7 eng2 boe7 sia3, soa3 boe7 eng2-oah8, chiah kui sim sin3 i na2 chhin-chhiuN7 lang5 iau ai3 chiah8, chhui3-ta ai3 lim. Koh chit8-hang7, hit-e5 lang5 e5 sin3 si7 chhim a2 khin2, chiu7-si7 i e5 peng5-an hoaN-hi2, iah8 si7 chhin-chhiuN7 sin3 e5 khoan2-sit. I e5 sin3 na2 chhim; i e5 hok8-sai7 Siong7-te3 na2 chhiat. Lang5 siu7-tioh8 un kam2-hoa3 chiah oe7 chai kau3 an2-ni, na7-si7 tioh8 koh siuN7 chit8-chan5, kiam2-chhai2 chit8-poaN3 pai2 u7 ku7 e5 phaiN2 koh khi2--lai5, su-iok8 hut-jian5 kham3--teh, sim-koaN chiu7 na7 u7 Siong7-te3 e5 un kam2-hoa3, u7 si5 kaN2 iah8 ka-ki7 m7-chai. 
  PiN-a2 e5 lang5 khoaN3 oe7 chai si7 chaiN2-iuN7? Si7 khoaN3-kiN3 i chin-chiaN3 u7 jin7 Kiu3-chu2, koh khoaN3-kiN3 i sou2 kiaN5 long2 chheng-khi3, tu2-tu2 hah8 i e5 chhui3 sou2 kong2, chiu7-si7 sim sou2 siuN7--e5, kap sou2 kiaN5 ti7 ke-lai7--e5, tak8-jit8 e5 heng5-tong7 ku2-chi2, long2 u7 chim-chiok. 
  TaN lang5 u7 siu7-tioh8 Siong7-te3 e5 un, oe7 chai a2 boe7, goa2 iok-liok8 kong2 liau2--lah, na7-si7 m7-tioh8, li2 thang pian7-pok; na7 bo5 phang7 thang hiam5, goa2 beh koh mng7--li2. 
  HouN3-gian5 kong2, Goa2 m7 pian7-pok; li2 u7 sim2-mih8 thang mng7? 
  Chin7-tiong kong2, Goa2 tu2-tu2 teh kong2, khoaN3 li2 e5 sim kap heng5-tong7 ku2-chi2, u7 hah8 a2-bo5, iah8 si7 kiam2-chhai2 li2 hok8-sai7 Siong7-te3 khang-khang eng7 chit8-ki chhui3 na7-tiaN7, na7-si7 khin2 beh in3 goa2, ti7 Siong7-te3 e5 bin7-cheng5 kong2 oe7 tioh8 sim kap chhui3 saN-hah8. Na7-si7 chhin3-chhai2 kong2, goa2 chit hang7 iah8 choe3 ho2, hit hang7 iah8 choe3 ho2, chit8-e7 kau3-kham3 li2 pun2-sin kap chhu3-piN e5 kan-cheng3, sit8-chai7 long2 bo5 iaN2-chiah; che si7 toa7-tim5 kho2-ouN3. 
  HouN3-gian5 thiaN-kiN3 che hit-tiap8 i u7 ang5-bin7 kian3-siau3; u7 tiap-a2-ku2 chiah chu7-jian5 in3 kong2, Li2 an2-ni kong2, tai7-seng goa2 long2 bo5 siuN7 kau3 chit chan5. TaN li2 an2-ni mng7 goa2, goa2 bo5 tek-khak beh in3--li2. Li2 chiu7 na7 ai3 chha5-kho2, goa2 iah8 bo5 beh hou7 li2 mng7. Li2 siaN2-su7 mng7 goa2? 
  Chin7-tiong kong2, KhoaN3-kiN3 li2 chheng-chheng ai3 kong2 seng3 e5 to7-li2, iau2 long2 m7-chai li2 oe7-hiau2 sim2-mih8. Goa2 bat thiaN-kiN3 lang5 kong2, li2 hok8-sai7 Siong7-te3, kan-ta si7 eng7 chit8-ki chhui3, iau2 bo5. Chiau3 lang5 kong2, li2 phaiN2 kau3 an2-ni, sit8-chai7 jiok8-tioh8 seng3-hoe7, hou7 lang5 hui2-pong3 seng3 e5 to7-li2, koh hou7 lang5 ham7-loh8 choe7, hiam2-hiam2 beh loh8 te7-gek8. Li2 na7 kong2 hok8-sai7 Siong7-te3 si7 kap chiu2-chui3, tham-sim, kiaN5 im5-iok8, loe2-me7, kong2 peh8-chhat8, chiah-e5 phaiN2, piN5-piN5 tang5-choe7. Li2 an2-ni-siN lian5-lui7 Seng3-hoe7, na2 chhin-chhiuN7 chhiong-ki lian5-lui7-tioh8 cheng3-keng hu7-jin5-lang5, 
  HouN3-gian5 kong2, Li2 hi7-khang khin, thiaN lang5 kong2, lam7-sam2 hiam5 goa2, liong7 li2 tek-khak si7 khek-pok8 e5 lang5, thong se3-kan long2 bo5 chit8-e5 teng3 li2 i3. Kap li2 kong2, kun-tit8 si7 bo5 ek, Kong2 soah, liam5-piN chiu7 chin3-cheng5 choe3 i khi3. 
  Hit-tiap8 Ki-tok-tou5 kun7-oa2 Chin7-tiong kong2, Hai7--ah! Chit lang5 choe3 i khi3, goa2 cheng5 ka7 li2 kong2, chin-chiaN3 si7 bo5 chho3; Li2 lau2-sit8 kap i kong2, i long2 boe7-hiau2 thiaN, m7-kheng2 hoan2-hoe2 koe2-piN3, soa3 ai3 beh kap li2 choat8-kau. Na7-si7 i i2-keng khi3, chek-seng5 si7 i e5, m7-si7 lan2 e5. Kiam2-chhai2 i na7 m7 li7 lan2, lan2 iah8 tek-khak beh li7--i, kiaN-liau2 lan2 hou7 i bak-tioh8, kap i e5 phaiN2 long2 bo5 cheng-chha. Po2-lo5 u7 beng5-beng5 kong2, ‘Chit-ho7 e5 lang5 lan2 tioh8 li7-khui--i.’ 
  Chin7-tiong kong2, An2-ni khiok tioh8, chong2-si7 lioh8-a2 kap i kong2 iah8 ho2, bang7 i au7-lai5 kiam2-chhai2 oe7-hiau2 siuN7 goa2 e5 oe7, khiok ka-ki7 hoan2-hoe2 koe2-piN3; chiu7 na7 m7 an2-ni, goa2 lau2-sit8 kap i kong2, i na7 loh8 te7-gek8, iah8 m7-si7 goa2 e5 choe7. 
  Ki-tok-tou5 kong2, An2-hiaN li2 lau2-sit8 kap i kong2 kau3 an2-ni chin ho2, chong2-si7 chit-tiap8 e5 lang5 han2-tit u7 chiah lau2-sit8, chiah hou7 lang5 choe7-choe7 oan3-hun7 seng3 e5 to7-li2, chhin-chhiuN7 oan3 chhau3-mih8, si7 chit-ho7 khang-khang kong2 e5 lang5, kan-ta eng7 chhui3 hok8-sai7 Siong7-te3, seng3 e5 hak8-seng kap i ong2-lai5, m7-na7 hou7 lang5 gi5, soa3 oe7 jiok8-tioh8 seng3 e5 to7-li2. Goa2 chin ai3 cheng3-lang5 khoan2-thai7 chit-ho7 na2 li2 khoan2-thai7--i, na7-si7 an2-ni, i kiam2-chhai2 m7 hoan2-hoe2 koe2-piN3, tek-khak khoaN3 seng3-hoe7 chhin-chhiuN7 jiat8-jiat8 e5 toe7 tong3-boe7-tiau5, thai2-tho2 oe7 ku2-ku2 tiam3--teh khia7 m7-khi3. Kong2 soah, Ki-tok-tou5 chiu7 gim5-si kong2, 
  HouN3-giaN5 chng-choe3 ho2 khoan2-sit, <BR>Chhin-chhiuN7 chiau2-chiah thi2 sui2 sit8, <BR>Khi2-thau5 tu2-tioh8 Chin7-tiong hiaN, <BR>Chit-lou7 kap i saN-kap kiaN5. <BR>Poe7-gek8 ThiN-pe7 boe7 poeh-si2, <BR>Phian-phian phin2 i bat chin-li. <BR>Kong2-lai5 kong2-khi3 chin gau5 choan2, <BR>Long2 kap Siong7-te3 saN tui3-hoan2. <BR>Kai-chai3 goan2 taN m7-si7 gong7, <BR>Kin2 eng7 to7-li2 kap i kong2, <BR>ThiaN liau2 ut-chut cho3 i khi3; <BR>Che si7 iau2-be7 teng5-thau5-siN. 
  Nng7 e5 hak8-seng koh kiaN5 lou7, chiong chiah-e5 tai7-chi3 koh khioh khi2-lai5 kong2. Na2 kong2 na2 kiaN5, kau3 m7-chai ia3. Hit-tiap8 jip8 khong3-ia2 tu2-tu2 kiaN5 tit-beh chhut-khi3, Chin7-tiong oat8-ke3-lai5 khoaN3, liam5-piN khoaN3-kiN3 chit8-lang5 lai5. Chin7-tiong bat--i, chiu7 mng7 Ki-tok-tou5 kong2, hit-e5 li2 chai--kio3 si7 chi7-chui7? Ki-tok-tou5 chit8-e7 khoaN3, Chiu7 kong2, Che si7 Thoan5-to7, goan2 sian-siN, Chin7-tiong kong2, ku2 iah8 si7 goan2 sian-siN; kah goa2 khi3 oeh8-mng5 chiu7-si7 cheh lang5. Thoan5-to7 kiaN5 kun7-oa2 tui3 nng7 e5 hak8-seng kong2, Ai3-tit lin2 peng5-an, lian5 chan7 lin2 e5 lang5 iah8 soa3 peng5-an. 
  Ki-tok-tou5 tui3 Thoan5-to7 kong2, Li2 lai5 chin ho2. Cheng5 li2 thiaN3 goa2, ai3 goa2 tit-tioh8 kiu3, thoe3 goa2 khun5-khun5 tioh8-boa5, taN koh kiN3-tioh8 li2 e5 bin7, goa2 chin hoaN-hi2. 
  Chin7-tiong iah8 tui3 Thoan5-to7 kong2, Li2 lai5 chin ho2. Goa2 teh kiaN5 lou7 e5 lang5 u7 li2 kap goan2 choe3 phoaN7 chin-chiaN3 iu2-ek. 
  Thoan5-to7 kong2, Peng5-iu2--ah, tui3 li7-piat8 kau3 taN, kun7-lai5 ho2 mah? Lin2 lou7--nih8 u7 tu2-tioh8 sim2-mih8? Lin2 u7 chiau3 khi2-kang kiaN5 a2-bo5? chhiaN2 lin2 ka7 goa2 kong2. 
  Nng7 e5 hak8-seng chiah chiong lou7--nih8 tu2-tioh8 e5 tai7-chi3, long2 tak8 hang7 ka7 i kong2, kong2--kio3 in u7 ke3 choe7-choe7 hang7 e5 kan-khou2 chiah kau3 chia. 
  Hit-tiap8 Thoan5-to7 kong2, ThiaN-kiN3 lin2 kong2, goa2 sim chin hoaN-hi2, m7-si7 hoaN-hi2 lin2 tu2-tioh8 chiah-e5 kan-khou2, si7 hoaN-hi2 lin2 oe7 tam-tng chiah-e5 kan-khou2 lai5 kau3 chia. Koh m7-na7 an2-ni, soa3 hoaN-hi2 lin2 e5 iu2-ek, lian5 goa2 iah8 u7 hun7: si7 kong2-kio3 pou3--e5 si7 goa2, koah--e5 si7 lin2, kau3 siu-seng5 hit-tiap8 pou3--e5, koah--e5, tai7-ke long2 hoaN-hi2. Chong2-si7 iau3-kin2 tioh8 kau3 be2 bo5 pian3, Seng3-chheh u7 kong2, “KiaN5 ho2 m7-thang poaN3 tiong-tng5 soah, si5 kau3 tek-khak oe7 siu-seng5.” Bin7-thau5-cheng5 u7 eng5-kng e5 bian2-liu5 beh hou7 lin2, cheh bian2-liu5 eng2-eng2 boe7 phah-phaiN2. Lin2 tioh8 tau3 chin3-cheng5 kiaN5, chiah oe7 tit-tioh8 cheh bian2-liu5. Siong5-siong5 u7 lang5 ai3 kiu5 cheh bian2-liu5, chiu7 na7 chhut-lat8 chau2 kau3 hng7-hng7, pou7-pin5 u7 lang5 chiN3 i thau5-cheng5, bian2-liu5 liam5-piN hou7 i toat8--khi3. Seng3-chheh u7 kong2, li2 sou2 u7 e5 tioh8 chhut-lat8 chiau3-kou3, bian2-tit li2 e5 bian2-liu5 hou7 lang5 chhiuN2--khi3. Lin2 kiaN5 chit-nih8, iau2 si7 mou5-kui2 e5 chiN3 sia7 oe7-tit-kau3--e5. Lin2 e5 bak8-chiu tioh8 siong5-siong5 chu3-sin5 ti7 hit-e5 eng2-eng2-oah8 e5 kok; na7 m7-si7 thiN-teng2 e5 mih8, lin2 e5 sim-koaN m7-thang siuN7. Iau3-kin2 tioh8 ti5-hong5 chit-e5 sim-koaN e5 su-iok8, si7 cheh su-iok8 chin phaiN2 oh koe2. Lin2 tioh8 lip8-chi3 long2 bo5 i5-ek8, tioh8 chai Siong7-te3 tak8-si5 eng2-eng2 teh chan7 lin2. 
  Hit-tiap8 Ki-tok-tou5 chin kam2-sia7 Thoan5-to7, koh kiu5 i ka3-si7 iau2-be7 oat8-lek8 e5 tai7-chi3, si7 Thoan5-to7 i e7 tai7-seng chai tit-beh tu2-tioh8 e5 tai7-chi3, chaiN2-iuN7 e7 ap-che3 khah-iaN5 i. Hit-si5 Chin7-tiong soa3 kap Ki-tok-tou5 saN-kap kiu5, Thoan5-to7 chiu7 tui3 nng7 e5 hak8-seng kong2, Lin2 thiaN hok-im chin-sit8 e5 oe7, m7 chai tioh8 keng-ke3 choe7-choe7 kan-khou2, chiah oe7-tit jip8 thiN-kok, iah8 chai tak8 siaN5 e5 thih-lian7, gui5-hiam2, kan-khou2, teh theng3-hau7 lin2. TaN lin2 teh kiaN5 che lou7, kiam2 oe7 ku2-ku2 long2 m7-sai2 tu2-tioh8 che kan-khou2? Lin2 cheng5 tu2-tioh8 e5 tai7-chi3, tai7-khai3 thang choe3 kan-cheng3 si7 an2-ni. Chit-tiap8 bo5 joa7 ku2 iau2 e7 tit-beh tu2-tioh8, si7 lin2 tit-beh tui3 chit-e5 khong3-ia2 chhut-khi3, kau3 chit8-e5 siaN5, lin2 tui3 chit--nih8, tek-khak oe7 hou7 chiah-e5 tui3-tek8 si3-bin7 pau oa2, ai3 beh chin7-lat8 hai7 lin2. Hit-tiap8 lin2 nng7 lang5 tek-khak oe7 chit8-e5 si2, lai5 kan-cheng3 to7-li2; na7-si7 chin-chiaN3 Chin7-tiong si2, Chu2 tek-khak chiong eng2-oah8 e5 bian2-liu5 siuN2-su3 li2. Ti7 chit-nih8 si2 e5, chiu7 na7 kan-khou2 kau3 boe7 kou3-tit, na7-si7 pi2 hit-e5 iau2 ti7-teh e5 tang5-phoaN7, koh-khah u7 hok-khi3; si7 chaiN2-iuN7? Si7 kong2-kio3 m7-na7 tai7-seng kau3 thiN-siaN5, koh hit-e5 tit-beh kiaN5-lou7 e5 kan-khou2 soa3 oe7 bian2-tit. Lin2 kau3 hit-e5 siaN5, khoaN3-kiN3 goa2 chit-tiap8 teh kong2, chin-chiaN3 u7-iaN2, tioh8 ho2-taN2, m7-thang loe2-chi3--teh. 
  Hit-tiap8 goa2 bang7-kiN3 nng7 e5 hak8-seng chit8-e7 tui3 khong3-ia2 chhut-khi3, liam5-piN khoaN3-kiN3 thau5-cheng5 e5 chit8-e5 siaN5, mia5 kio3 Hi-hoa5, lai7-bin7 e5 chit8-e5 toa7 koe-chhi7, mia5 kio3 Hi-hoa5 chhi7. Chit e chhi7 siaN2-su7 kio3-choe3 Hi-hoa5? Si7 in-ui7 hit e5 siaN5 long2 si7 choe3 chiah-e5 khang-khang bo5 iaN2-chiah-e5 tai7-chi3, koh hit-e5 lai7-bin7 boe2-boe7--e5, long2 si7 ai3 ho2 khoaN3 e5 mih8, chiah mia5 Hi-hoa5 chhi7. 
  Chit-e5 chhi7 ma7-si7 kin7-lai5 siat, si7 chai7-cha2 chiu7 u7. Tui3 gou7-chheng-goa7 ni5 cheng5, u7 kiaN5 thiN-lou7 e5 lang5 beh khi3 thiN-siaN5, na2 chhin-chhiuN7 chi2 nng7 e5 hak8-seng chit8-poaN-iuN7. Hit-tiap8 Mou5-kui2 kap i e5 tang5-he2, khoaN3-kiN3 kiaN5 thiN-lou7 e5 lang5 tek-khak tioh8 tui3 chia ke3, chiah siat chit8-e5 koe-chhi7 lok chia, choe3 chiah-e5 khang-khang e5 boe2-boe7 tak8 jit8 bo5 theng5. I lai7-tiong teh boe7, chiu7-si7 chhu3-theh8, chhan5-hng5, pah-hang7 e5 kang-ge7, tak8 hang7 e5 kan-ki2, chun-kui3, koaN-ui7, hong7-lok8, phin2-kip, mia5-siaN, thou2-toe7, pang-kok, su-iok8, lim-chiah8 e5 hoaN-hi2; koh u7 tak8 hang7 se3-siok8 e5 mih8, chhin-chhiuN7 chhiong-ki, ang-bou2, hau7-siN, cha-bou2-kiaN2, chu2-lang5, lou5-pok8, lu2-pi3, lang5 e5 siN3-mia7, lang5 e5 huih, seng-khu, leng5-hun5, kim, tiu5-toan3, chin-chu, po2-poe3, tak8 hang7 mih8 long2 chiau5-pi7. Lai7-tiong iau2 u7 khang-khang e5 sia5-sut8, chhin-chhiuN7 chhiuN3-koa, chhiuN3-khek, poaN-hi3, phian3 lang5, poah8-kiau2, koai2-kun3, choe3 chhat8, put-si5 long2 u7. Ti7 chit-e5 siaN5 iau2-ku2 u7 thau-theh8, thai5-lang5, poe7-iok, chiah-e5 phaiN2; long2 m7-sai2 eng7 chiN5, ku3-chai7 lang5 khoaN3. Lai7-tiong iau2 u7 koe-ku chin choe7; u7 chhin-chhiuN7 Tiong-kok e5 koe-ku, An-lam5 e5 koe-ku, Thian-tiok8 e5 koe-ku, Eng-kok e5 koe-ku, Bi2-kok e5 koe-ku, Hoat-kok e5 koe-ku, Lu2-song3 e5 koe-ku, Ho5-lan5 e5 koe-ku, chiah-e5 tak8 sou2-chai7 e5 koe-chhi7, long2 u7 hi-hi hoa5-hoa5 e5 mih8 teh boe7. Na7 beh khi3 thiN-siaN5, lou7 tek-khak tioh8 tui3 Hi-hoa5 siaN5 ke3. Kiam2-chhai2 ai3 beh khi3 thiN-siaN5 ma7 tui3 chia khi3, tek-khak tioh8 li7 se3-kan. Cheng5 ban7 ong5 e5 Ong5 tng i tiam3 se3-kan hit-tiap8, beh to3-khi3 pun2 kok, iah8 bat tui3 Hi-hoa5 siaN5 ke3, tu2-tu2 si7 toa7-hi-jit8. Hit-tiap8 koe-chhi7 e5 si7-toa7, Sat-tan, kiu5 Ia5-sou boe2 hi-hoa5 e5 he3, kong2 i na7 beh keng3--i, pai3--i, iah8 kam-goan7 beh niu7 i choe3 koe-chhi7 e5 si7-toa7. Ia5-sou si7 kek8 chun-kui3, Sat-tan chiah chhoa7 i ke3 chit-e5 koe-ku, hit-e5 koe-ku. Hit-tiap8 mou5-kui2 eng7 ban7-kok e5 pai5-chhiang2 hou7 i khoaN3, i3-su3 ai3 beh in2-iu7 Ia5-sou boe2 hit-e5 khang-khang e5 he2. Na7-si7 Ia5-sou sim-koaN long2 bo5 ho2 che, long2 bo5 boe2 poaN3-e5 iN5. 
  Hit-tiap8 nng7 e5 hak8-seng tui3 chit-e5 koe-chhi7 khi3. Chit8-e7 jip8-khi3 hia, thong siaN5 thong koe-chhi7 long2 gong7-ngiah8. Chit-e5 gong7-ngiah8 u7 kui2-na7 hang7, si7 in chheng7 e5 saN kap koe-chhi7 e5 lang5 long2 koh-iuN7. Hiah e5 peh-siN3 khoaN3-kiN3 in, u7-e5 kio3-choe3 in si7 kham2, u7-e5 kio3-choe3 in si7 kong5, u7-e5 kio3-choe3 in si7 pat8 sou2-chai7 e5 lang5. Koh gong7-ngiah8 in e5 khiuN-khau2, han2-tit lang5 oe7 hiau2-tit. Si7 nng7 e5 hak8-seng teh kong2 oe7 long2 si7 thiN-kok khiuN-khau2, koe-chhi7 lang5 teh kong2 oe7 put-ko3 si7 se3-siok8 oe7, chiah tai7-ke khoaN3-lai5 khoaN3-khi3, khoaN3 in si7 goa7-kok lang5. Koh gong7-ngiah8 nng7 e5 hak8-seng khoaN3 hit-e5 siaN5-lai7 he3 long2 m7 chiuN7-bak8. U7 lang5 kio3 in boe2, nng7 e5 hak8-seng long2 eng7 chhiu2 ng hi7-khang, m7 thiaN, soa3 toa7 siaN kio3 kong2, ‘Kiu5 Chu2 hou7 goa2 e5 bak8-chiu boh8-tit khoaN3 chiah-e5 khang-khang lam7-sam2 e5 mih8’; koh kiah8 thau5 teh khoaN3, i3-su3 si7 tui3-tiong7 thiN-kok na7-tiaN7. Lai7-tiong u7 chit8-lang5 khoaN3-kiN3 nng7 e5 hak8-seng an2-ni, kun2-chhio3 ka7 in kong2, Si7 beh boe2 sim2-mih8? Nng7 e5 hak8-seng chiu7 kek kau3 tiam7-tiam7, ka7 i kong2, Goan2 si7 beh boe2 chin-li2. Lang5 thiaN-kiN3 che, na2 khoaN3-khin in; u7-e5 me7--in, u7-e5 ki2-tuh8--in, u7-e5 toa7 siaN hiam3 beh phah--in. Koe-chhi7 hit-tiap8 long2 ju5 chhiang2-chhiang2 pa3-chhi7. Thoan5 kau3 hou7 koe-chhi7 e5 si7-toa7 chai, liam5-piN chiu7 pun2-sin lai5, kah in sim-pak e5 lang5 liah8 in lai5 mng7. Liam5-piN chiu7 mng7 nng7 e5 hak8-seng kong2, Lin2 tui3 toh8-loh8 lai5, beh toh8-loh8 khi3, lin2 siaN2-su7 chheng7 chit-ho7 ki5-koai3 e5 saN lai5 chia? Nng7 e5 hak8-seng kong2, Goan2 si7 ke3 lou7 kheh, beh khi3 goan2 pun2 siaN5, chiu7-si7 thiN-teng2 e5 Ia5-lou7-sat-leng2. Lang5 mng7 goan2 beh boe2 sim2-mih8 mih8? Goan2 u7 kong2 beh boe2 chin-li2; iau2 to-bo5 sim2-mih8 tai7-chi3. SiaN5-lai7 lang5 kap teh boe2-boe7 bo5 ian5-kou3 pou7-jiok8 goan2, m7 hou7 goan2 kiaN5 lou7. Sim2-mng7 e5 lang5 long2 bo5 sin3 chit nng7-e5 hak8-seng, liong7-iok in si7 kong5, kaN2-si7 tiau5-kou3-i3 beh chha2 chit-e5 koe-chhi7, in chiah u7 lai5. Liam5-piN chiu7 kiah8 tin5-tiau5 phah--in, chiong thou5 ka7 in phiah8, koh eng7 tu5 ka7 in tu5, hou7 cheng3-lang5 khoaN3. Hit-tiap8 nng7 e5 hak8-seng ti7 tu5--nih8 siu7 lang5 leng5-lek, koe-chhi7 e5 si7-toa7 khoaN3-kiN3 che, liam5-piN toa7 siaN chhio3 hah-hah. Nng7 e5 hak8-seng chheng-chheng thun-lun2 tiaN7-tiaN7, lang5 loe2-me7--in, in thoe3 lang5 kiu5 hok-khi3, lang5 eng7 phaiN2 oe7 hiam3--in, in eng7 ho2-oe7 kap in kong2, lang5 ai3 beh hai7--in, in to3-hoan2 thiaN3--in; chiah koe-chhi7--nih8 u7 chit8, nng7 e5 khah oe7 hiau2-tit e5 lang5 khoaN3-kiN3 nng7 e5 hak8-seng an2-ni, to3-hoan2 hou7 lang5 leng5-lek, chiah hiam3 kah in tioh8 soah. Koe-chhi7 e5 lang5 toa7 siu7-khi3, chiu7 hiam3 Cheh lang5, kong2-kio3 in si7 kap nng7 e5 hak8-seng kiat-tong2, ai3 beh soa3 chek-choe7--i. Hiah e5 lang5 chiu7 kong2, KhoaN3 chit nng7 e5 hak8-seng liong7 si7 sun7 to7-li2 e5 peh-siN3, i3-su3 ma7-si7 beh hai7 lang5. Koh kong2, Koe-chhi7--nih8 u7 choe7-choe7 lang5 si7 khah phaiN2 chit nng7 e5 hak8-seng, kam2 m7 tioh8 eng7 tu5 ka7 i tu5, koh-khah tiong7-tiong7 ka7 in heng5-hoat8. 
</CL>
<HL>

盡忠講，聽俺兄你講，hou7我記得摩西有講，清氣相e5精牲就是分蹄，koh翻草--e5；若kan-ta分蹄，無翻草，亦是無清氣。好言e5款是an2-ni。伊永永講聖e5道理，永永kap 歹人相kap 行，攏無離，kam2會算做是清氣？
基督徒講，俺兄，你今講che，我亦beh講。保羅亦有講好言hit號是親像「扑鑼khau鈸」，有聲無器e5物。人傳道理kiam2-chhai2伊e5聲卻有親像天使，若無實實信福音，到尾算是死，boe7 kap 天--nih8 e5百姓做伴。
盡忠講，我前真歡喜這個人，今cham2然厭--伊。著怎樣才會hou7伊做伊去？
基督徒講，你若聽我，除非若m7是上帝感化伊e5心，hou7伊會曉想，伊的確m7-tih8你，做伊去。
盡忠講，俺兄，你ai3我怎樣？
基督徒講，服事上帝用實實e5心，俺兄你著用che kap 伊講。伊若甘願聽你，你著續問--伊，看伊e5本身kap 家有攏an2-ni抑無？
Hit-tiap8盡忠就koh近倚好言講，今你好mah？
好言講，好--ah；你若早早來，到這tiap8講濟濟--lah。
盡忠講，著；今來講，總著代先讓我講1項，就是beh講，上帝賞賜恩hou7人，人怎樣會知有得著抑無？
好言講，你講這項真合我意，今beh kap 你講。上帝e5恩na2有tiam3人心內的確會聲聲句句嫌歹，che是1項。
好言beh講第2項，盡忠就遏止伊講，慢且講第2項，著頭1項講明白，beh講才講。你tu2仔講我想iau2未妥當。我講--kio3人著會真怨伊本身e5罪，才有憑據thang知--kio3有受著上帝e5恩。
好言講，Chi2兩項有甚物爭差？
盡忠講，Heh！Toa7-lim5爭差。人有代誌犯著伊e5縫，伊亦真gau5嫌hit個歹。若是真tiuN怨伊家己e5罪，的確是心有受著上帝e5恩，才會an2-ni。我有bat 看見人傳道理hit-tiap8，卻有cham2然嫌歹，但是伊本身kap 家iau2-ku2有行hit個teh嫌e5歹。前約瑟e5主母愛kap 伊成親，約瑟m7允伊，伊歹神氣假影大聲喉叫，有親像正經e5款式。但是伊e5心實在愛kap 伊行色慾e5代誌。Koh人嫌歹，有親像老母對伊e5子卻有嘴罵伊e5歹，但是伊e5心肝定著有tiap8仔久koh抱--伊，chim--伊。
好言講，你ai3 chhe7縫嫌我mah？
盡忠講，M7是an2-ni，我ai3你行四正。今請你講第2項。
好言就講，我講福音深e5意思，人若會真tiuN知，就是上帝e5恩的確有tiam3 cheh人e5心。
盡忠講，你an2-ni講，ku2 iau2未著。人未受著上帝e5恩感化，就福音深e5意思久亦會知，聖冊有講，「會bat上帝深e5道理，若無相疼亦是無有益。」這號kam2會tit-thang做上帝e5百姓mah？救主kap 伊e5學生講道理，bat ka7 in講，「Lin2若知che，行--伊就有福氣。」Hit-tiap8救主m7是講知就有福氣，的確講行才有福氣。今你著想有這號空空知，攏無行。親像聖冊有講，「奴僕知主人e5意思，攏無beh趁就是an2-ni。」人卻親像天使e5真tiuN知，be7的確是上帝e5百姓，chiah你講這項實在iau2未著。Che是怎樣才空空知，是愛講話，愛品phong2--e5所歡喜；實實來行--e5是上帝歡喜。An2-ni講，你m7-thang掠我是看輕hit個知；是人若攏m7知，伊e5心thai2-tho2會做好？今你著校勘，這個知有兩號，1號是kan-ta想，致到空空知；1項是真tiuN知koah會行上帝e5旨意；親像大衛皇帝ka3 ti7詩篇有講，「賞賜我智慧守你e5律例，盡心去趁。」
好言講，你又是beh chhe7縫嫌我mah？若是an2-ni相kap 講，根直是無有益。
盡忠講，人e5心有上帝e5恩抑無，家己會知抑boe7？你若有甚物 thang講，請你講。
好言講，你e5意思kap 我無合，我今m7講--lah。
盡忠講，你若m7講，聽我講。
好言講，好--ah；出在你講。
盡忠講，心肝有上帝e5恩，m7-na7家己會知，邊仔看--e5亦會知。是怎樣講家己會知？Chiah人受著上帝e5恩，伊知kio3有罪，若無救主thang靠，到尾根直是落地獄。，koh知--叫有罪cham2然煩惱koah見笑，除非若m7是信救主，cheh罪永boe7赦，續boe7永活，才歸心信伊若親像人枵 ai3食，嘴礁ai3 lim。Koh 1項，hit個人e5信是深抑淺，就是伊e5平安歡喜，亦是親像信e5款式。伊e5信那深；伊e5服事上帝那切。人受著恩感化才會知到an2-ni，但是著koh想1層，kiam2-chhai2一半擺有舊e5歹koh起--來，私慾忽然kham3--teh，心肝就若有上帝e5恩感化，有時kaN2亦家己m7知。
邊仔e5人看會知是怎樣？是看見伊真正有認救主，koh看見伊所行攏清氣，tu2-tu2 合伊e5嘴所講，就是心所想--e5，kap 所行ti7家內--e5，逐日e5行動舉止，攏有斟酌。
今人有受著上帝e5恩，會知抑boe7，我約略講了--lah，若是m7著，你thang辯駁；若無縫thang嫌，我beh koh問--你。
好言講，我m7辯駁；你有甚物 thang問？
盡忠講，我tu2-tu2 teh講，看你e5心kap 行動舉止，有合抑無，亦是kiam2-chhai2你服事上帝空空用一支嘴na7-tiaN7，若是khin2 beh應我，ti7上帝e5面前講話著心kap 嘴相合。若是chhin3-chhai2講，我這項亦做好，hit項亦做好，一下校勘你本身kap 厝邊e5干證，實在攏無影跡，che是toa7-lim5可惡。
好言聽見che hit-tiap8伊有紅面見笑；有tiap8仔久才自然應講，你an2-ni講，代先我攏無想到這層。今你an2-ni問我，我無的確beh應--你。你就若愛查考，我亦無beh hou7你問。你啥事問我？
盡忠講，看見你清清愛講聖e5道理，iau2攏m7知你會曉甚物。我bat 聽見人講，你服事上帝，kan-ta是用一支嘴，iau2無 。照人講，你歹到an2-ni，實在辱著聖會，hou7人誹謗聖e5道理，koh hou7人陷落罪，險險beh落地獄。你若講服事上帝是kap酒醉、貪心、行淫慾、詈罵、講白賊，chiah-e5歹，平平同罪。你an2-ni-siN連累聖會，na2親像娼妓連累著正經婦仁人。
好言講，你耳空輕，聽人講，lam7-sam2嫌我，量你的確是刻薄e5人，通世間攏無1個中你意。Kap 你講，根直是無益。講煞，liam5-piN就進前做伊去。 
Hit-tiap8基督徒近倚盡忠講，Hai7--ah！這人做伊去，我前ka7你講，真正是無錯；你老實kap 伊講，伊攏boe7曉聽，m7肯反悔改變，續ai3 beh kap 你絕交。但是伊已經去，責成是伊e5，m7是咱e5。Kiam2-chhai2伊若m7離咱，咱亦的確beh離--伊，驚了咱hou7伊bak著，kap 伊e5歹攏無爭差。保羅有明明講，「這號e5人咱著離開--伊。」
盡忠講，An2-ni卻著，總是略仔kap 伊講亦好，望伊後來kiam2-chhai2會曉想我e5話，卻家己反悔改變；就若m7 an2-ni，我老實kap 伊講，伊若落地獄，亦m7是我e5罪。
基督徒講，俺兄你老實kap 伊講到an2-ni真好，總是這tiap8 e5人罕得有chiah老實，才hou7人濟濟怨恨聖e5道理，親像怨臭物，是這號空空講e5人，kan-ta用嘴服事上帝，聖e5學生kap 伊往來，m7-na7 hou7人疑，續會辱著聖e5道理。我chin7愛眾人款待這號na2你款待--伊，若是an2-ni，伊kiam2-chhai2 m7反悔改變，的確看聖會親像熱熱e5地擋boe7-tiau5，thai2-tho2會久久tiam3--teh企m7去。講煞，基督徒就吟詩講，
好言裝做好款式，<BR>親像鳥隻thi2 sui2翅，<BR>起頭tu2著盡忠兄，<BR>一路kap伊相kap行。<BR>背逆天父boe7 poeh-si2，<BR>偏偏品伊bat真理。<BR>講來講去chin7 gau5轉，<BR>攏kap 上帝相對反。<BR>佳哉阮今m7是憨，<BR>緊用道理kap 伊講，<BR>聽了鬱卒做伊去；<BR>Che是iau2未重頭生。 
兩個學生koh行路，將chiah-e5代誌koh拾起來講。那講那行，到m7知厭。Hit-tiap8入嚝野tu2-tu2 行tit-beh出去，盡忠越過來看，liam5-piN看見1人來。盡忠bat--伊，就問基督徒講，Hit個你知--kio3是是誰？基督徒一下看，就講，Che是傳道，阮先生，盡忠講，Ku2亦是阮先生；教我去隘門就是cheh人。傳道行近倚；對兩個學生講，愛得lin2平安，連贊lin2 e5人亦續平安。
基督徒對傳道講，你來真好。前你疼我，愛我得著救，替我勤勤著磨，今koh見著你e5面，我真歡喜。
盡忠亦對傳道講，你來真好。我teh行路e5人有你kap 阮做伴真正有益。
傳道講，朋友--ah，tui3離別到今，近來好mah？Lin2路--nih8有tu2著甚物？Lin2有照起工行抑無？請lin2 ka7我講。
兩個學生才將路--nih8 tu2著e5代誌，攏逐項ka7伊講，講--kio3 in有過濟濟項e5艱苦才到chia。 
Hit-tiap8傳道講，聽見lin2講，我心真歡喜，m7是歡喜lin2 tu2著chiah-e5艱苦，是歡喜lin2會擔當chiah-e5艱苦來到chia。Koh m7-na7 an2-ni，續歡喜lin2 e5有益，連我亦有份。是講kio3播--e5是我，割--e5是lin2，到收成hit-tiap8播--e5、割--e5，大家攏歡喜。總是要緊著到尾無變，聖冊有講，「行好m7-thang半中長煞，時到的確會收成。」面頭前有榮光e5冕旒beh hou7 lin2，cheh冕旒永永boe7扑歹。Lin2著鬥 進前行，才會得著cheh冕旒。常常有人愛求cheh冕旒，就若出力走到遠遠，pou7-pin5有人chiN3伊頭前，冕旒liam5-piN hou7伊奪--去。聖冊有講，你所有e5著出力照顧，免得你e5冕旒hou7人搶--去。Lin2行chit-nih2，iau2是魔鬼e5箭射會tit到--e5。Lin2 e5目珠著常常注神ti7 hit個永永活e5國；若m7是天頂e5物，lin2 e5心肝m7-thang想。要緊著持防這個心肝e5私慾。是cheh私慾真歹oh改。Lin2著立志攏無移易，著知上帝逐時永永teh贊lin2。
Hit-tiap8基督徒真感謝傳道，koh 求伊教示iau2未閱歷 e5代誌，是傳道伊會代先知tit-beh tu2著e5代誌，怎樣會壓制較贏伊。Hit時盡忠續kap基督徒相kap求，傳道就tui3兩個學生講，Lin2聽福音真實e5話，m7知著經過濟濟艱苦，才會得入天國，亦知逐城e5鐵鏈、危險、艱苦，teh聽候lin2。今lin2 teh行che路，kiam2會久久攏m7-sai2 tu2著che艱苦？Lin2前tu2著e5代誌，大概thang做干證是an2-ni。這tiap8無偌久iau2會tit-beh tu2著，是lin2 tit-beh tui3這個曠野出去，到1個城，lin2 tui3這--nih8，的確會hou7 chiah-e5對敵四面包倚，ai3 beh盡力害lin2。Hit-tiap8 lin2兩人的確會1個死，來干證道理，若是真正盡忠死，主的確將永活e5冕旒賞賜你。Ti7這nih8死e5，就若艱苦到boe7顧tit，但是比hit個iau2 ti7-teh e5同伴，koh較有福氣；是怎樣？是講kio3 m7-na7代先到天城，koh hit個tit-beh 行路e5艱苦續會免tit。Lin2到hit個城，看見我這tiap8 teh講，真正有影，著好膽，m7-thang餒志--teh。
Hit-tiap8我夢見兩個學生一下tui3曠野出去，liam5-piN看見頭前有1個城，名叫虛華，內面e5 1個大街市，名叫虛華市。這個市啥事叫做虛華？是因為hit個城攏是做chiah-e5空空無影隻e5代誌，koh hit個內面買賣--e5，攏是愛好看e5物，才名虛華市。 
這個市m7a是近來設，是在早就有。Tui3五千外年前，有行天路e5人beh去天城，na2親像chi2兩個學生一般樣。Hit-tiap8魔鬼kap 伊e5同伙，看見行天路e5人的確著tui3 chia過，才設1個街市lok chia，做chiah-e5空空e5買賣逐日無停。伊內中teh賣，就是厝宅、田園、百項e5工藝，逐項e5 kan-ki2、尊貴、官位、俸祿、品級、名聲、土地、邦國、私慾、lim食e5歡喜；koh有逐項世俗e5物，親像娼妓、翁某、後生、查某子、主人、奴僕、女婢、人e5性命、人e5血、身軀、靈魂、金、綢緞、真珠、寶貝，逐項物攏chiau5備。內中iau2有空空e5邪術，親像唱歌、唱曲、搬戲、騙人、poah8-kiau2、拐棍、做賊，不時攏有。Ti7這個城iau2-ku2有偷theh8 、thai5人、背約，chiah-e5歹；攏m7-sai2 用錢，據在人看。內中iau2有街衢真濟；有親像中國e5街衢、安南e5街衢、天竺e5街衢、英國e5街衢、美國e5街衢、法國e5街衢、呂宋e5街衢、荷蘭e5街衢，chiah-e5逐所在e5街市，攏有虛虛華華e5物teh賣。若beh去天城，路的確著tui3虛華城過。Kiam2-chhai2 ai3 beh去天城ma7 tui3 chia去，的確著離世間。前萬王e5王當伊tiam3世間hit-tiap8，beh倒去本國，亦bat tui3虛華城過，tu2-tu2 是大墟 日。Hit-tiap8街市e5序大，撤旦，求耶穌買虛華e5貨，講伊若beh敬--伊、拜--伊，亦甘願beh讓伊做街市e5序大。耶穌是極尊貴，撒旦才 chhoa7伊過這個街衢、hit個街衢。Hit-tiap8魔鬼用萬國e5排場hou7伊看，意思ai3 beh引誘耶穌買hit個空空e5貨。但是耶穌心肝攏無好che，攏無買半個圓。 
Hit-tiap8兩個學生tui3這個街市去。一下入去hia，通城通街市攏gong5-ngiah8。這個gong5-ngiah8有幾若項，是in穿e5衫kap 街市e5人攏各樣。Hiah e5百姓看見in，有e5叫做in是kham2，有e5叫做in是狂；有e5叫做in是別所在e5人。Koh gong5-ngiah8 in e5腔口，罕得人會曉tit。是兩個學生teh講話攏是天國腔口，街市人teh講話不過是世俗話，才大家看來看去，看in是外國人。Koh gong5-ngiah8兩個學生看hit個城內貨攏m7上目。有人叫in買，兩個學生攏用手ng耳空，m7聽，續大聲叫講，「求主hou7我e5目珠莫得看chiah-e5空空lam7-sam2 e5物」；koh kiah8頭teh看，意思是對重天國na7-tiaN7。內中有1人看見兩個學生an2-ni，滾笑ka7 in講，是beh買甚物？兩個學生就kek到tiam7-tiam7，ka7伊講，阮是beh買真理。人聽見che，na2看輕in；有e5罵--in，有e5 ki2-tuh8--in，有e5大聲hiam3 beh扑--in。街市hit-tiap8攏茹chhiang2-chhiang2罷市。傳到hou7街市e5序大知，liam5-piN就本身來，kah in心腹e5人掠in來問。Liam5-piN就問兩個學生講，Lin2 tui3 toh8落來，beh toh8落去，lin2啥事穿這號奇怪e5衫來chia？兩個學生講，阮是過路客，beh去阮本城，就是天頂e5耶路撒冷。人問阮beh買甚物物？阮有講beh買真理；iau2都無甚物代誌。城內人kap teh買賣無緣故暴辱阮，m7 hou7阮行路。審問e5人攏無信這兩個學生，量約in是狂，kaN2是刁故意beh吵這個街市，in才有來。Liam5-piN就kiah8藤條扑--in，將塗ka7 in phiah8，koh用tu5 ka7 in tu5，hou7眾人看。Hit-tiap8兩個學生ti7 tu5--nih8受人凌lek，街市e5序大看見che，liam5-piN大聲笑hah-hah。兩個學生清清吞忍tiaN7-tiaN7。人詈罵--in，in替人求福氣，人用歹話嫌--in，in用話kap in講，人愛beh害--in，in倒反疼--in；才街市--nih8有一、兩個較會曉tit e5人看見兩個學生an2-ni，倒反hou7人凌lek，才hiam3 kah in著煞。街市e5人大受氣，就hiam3 cheh人，講kio3 in是kap 兩個學生結黨，ai3 beh 續責罪--伊。Hiah e5人就講，看這兩個學生量是順道理e5百姓，意思ma7是beh害人。Koh講，街市--nih8有濟濟人是較歹這兩個學生，kam2 m7著用tu5 ka7伊tu5，koh較重重ka7 in刑罰？
</HL>
