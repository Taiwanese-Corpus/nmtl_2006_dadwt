<CL>
  Si3-kim kong2, Li2 kong2 e5 i3-su3 goa2 long2 beng5-pek8. ChhiaN2 chiah-e5 hiaN-ti7 thiaN goa2 koe2-beng5. Tai7-seng goa2 beh kong2 bok8-su. Phi3-lun7 u7 chit8-e5 bok8-su choe3 lang5 chin ho2, than3 chiN5 chin chio2, khoaN3-kiN3 pat8 sou2-chai7 u7 chit8-e5 thau5-lou7 chin ho2 than3. Hit-tiap8 i iah8 u7 ki-hoe7 thang khi3 toa3, chaiN2-iuN7 chiah thang khi3 toa3? Chiah tioh8 pi2 cheng5 koh-khah khun5-khun5 kau3-kham3 to7-li2, soa3 tioh8 koh-khah chiap8-chiap8 khi3 kong2 to7-li2, iu7 i sou2 kong2 e5 to7-li2 tioh8 hah8 chiah-e5 kau3-lai7 e5 lang5 e5 sou2 ai3, hou7 in lai5 chhiaN2, i na7 oe7 chiau3 che kiaN5, goa2 iah8 kong2-kio3 i si7 seng5-sit8. Che si7 chaiN2-iuN7? Chiah ai3-tit u7 khah ho2 e5 thau5-lou7, u7 sim2-mih8 m7-thang, iu7 si7 Siong7-te3 siuN2-su3--i, m7-si7 i lam7-sam2 khi3 kiu5 lang5 e5, u7 sim2-mih8 thang hiam5? I chiu7 na7 u7 chit8-e5 thau5-lou7 iah8 si7 thang. 
  Koh chit8-hang7, i ai3 tit-tioh8 chit-e5 thau5-lou7, liam5-piN na2 kang2-kiu3 to7-li2, na2 khun5-khun5 thoan5 to7-li2, iu7-koh bo5 chip ka-ki7 e5 phiah, oe7 hah8 kau3-hoe7 e5 i3-su3, che si7 i e5 phin2-heng7 tak8 jit8 na2 u7 chin3-pou7, chiu7 na2 chiong sio2-khoa2 e5 thau5-lou7, oaN7 toa7 thau5-lou7, kam2 thang kong2-kio3 i tham. Che chiu7-si7 khun5-kin2 i e5 tai7-chi3, hou7 i e5 chai5-tiau7 it-hoat kian3-tiong5, thang ng3-bang7 pat8 jit8 u7 khah ho2 e5 ki-hoe7 thang po3-iong5 Siong7-te3 e5 to7-li2, chiu7-si7 an2-ni. 
  TaN beh kong2 hit-e5 seng-li2 lang5, kiam2-chhai2 i e5 seng-li2 bo5 sim2-mih8 ka-iah8, na7 oe7 khun5-khun5 than3 to7-li2, u7-si5 oe7 tit-tioh8 choe7-choe7 chu2-kou3 thang kau-koan, u7-si5 oe7 chhoa7-tioh8 ho2-giah8 e5 bou2, tui3 an2-ni khoaN3-kiN3--lai5, u7 sim2-mih8 m7-ho2? Chai7 goa2 khoaN3 che long2 si7 tioh8. ChaiN2-iuN7-a2? Si7 kong2-kio3 than3 chin e5 to7-li2 hok8-sai7 Siong7-te3, chin-chiaN3 si7 ho2. Koh chhoa7-tioh8 ho2-giah8 e5 bou2, u7 choe7-choe7 e5 chu2-kou3, kam2 si7 boe7 choe3-tit mah? Tui3 chia khoaN3-kiN3--lai5, i oe7 tit-tioh8 ho2-giah8 e5 bou2, koah oe7 tit-tioh8 chu2-kou3, iu7 kiam oe7 than3 chiN5, che long2 si7 tui3 jiat8-sim hok8-sai7 Siong7-te3. Goa2 chiah kong2-kio3 lang5 pai3 Siong7-te3 beh tit-tioh8 chi2 se3-kan e5 li7-ek si7 put-chi2 thang. 
  Si3-kim an2-ni kong2 liau2, cheng3-lang5 kong2 i e5 oe7 si7 tioh8, kong2-kio3 chiau3 an2-ni kiaN5, chin-chiaN3 si7 ho2, koah u7 li7-ek. Hit-tiap8 Ki-tok-tou5, Hian5-bong7 chin3-cheng5 teh kiaN5, si3 lang5 liam5-piN tang5-sim chit8-choe5 teh jip in, beh chiong che oe7 pian7-to2 chit nng7 e5 hak8-seng. Jip be7 tioh8, u7 toa7 siaN kio3 in, nng7 e5 chiah theng5 kha, theng3-hau7 in lai5. Si3 lang5 be7 kau3 nng7 e5 hak8-seng hit-tiap8, tai7-ke u7 chham-siong5, khoaN3 tioh8 sim2-mih8 lang5 chhut-thau5 kap in kong2. SiuN7-kio3 Li7-tou5 cheng5 u7 kap i pian7-pok, kah i kong2, si7 khah m7 ho2-se3, chiah beh hou7 Si3-kim kap i kong2. I2-keng kau3, u7 kap nng7 e5 hak8-seng kiaN5 le2, Si3-kim chiah mng7 i teng2-bin7 teh kong2 e5 tai7-chi3, kah i tioh8 kong2, i teh siuN7 kau3 chit chan5 si7 chaiN2-iuN7. 
  Hit-tiap8 Ki-tok-tou5 kong2, Chiau3 an2-ni kong2, chiu7 kong2 kau3 chiaN5-chheng-ban7 ku3, chiu7 lioh8-lioh8-a2 chai seng3 e5 to7-li2 e5 lang5, iah8 oe7-hiau2 pian7-pok. Chiau3 Seng3-chheh kong2, lang5 ui7-tioh8 piaN2, hi5, beh lai5 te3 Ia5-sou, iau2-ku2 si7 toa7 lim5 thang hiam5, bo5 kong2-kio3 lang5 chiong Kiu3-chu2 pun2-sin kap i e5 to7-li2 beh tit-tioh8 chi2 se3-kan e5 li7-ek, kam2 m7-si7 koh-khah kho2-ouN3. Lang5 na7 an2-ni, chiu7-si7 pai3 ngou2-siong7 e5 lang5, ke2 ho2 e5 lang5, sia5-kui2, ang5-i5 hit-ho7 e5. Beh kong2 pai3 ngou2-siong7 e5 lang5, cheng5 Hap-boat, Si7-kiam3 i3-su3 ai3 beh tou5-bou5 Nga2-kok e5 cha-bou2-kiaN2 kap i e5 cheng-siN, na7 m7-si7 nia2 koah-le2 bo5 thang tit-tioh8. In chiu7 ka7 i e5 chong-chok8 e5 lang5 kong2, ‘Lan2 cheng3-lang5 na7 oh8 i e5 koah-le2, chiu7 Nga2-kok e5 ke-he2, cheng-siN, long2 kui hou7 lan2.’ I kam-goan7 than3 Siong7-te3 e5 peh-siN3, long2 si7 beh tou5-bou5 i e5 ke-he2, chiah u7 an2-ni. Beh kong2 kau3 hit-e5 ke2 ho2--e5, chiu7-si7 Hoat-li7-sai3 lang5 long2 si7 hit-e5 khoan2. Si7 in ai3 thun chiu2-koaN2 e5 ke-he2, chiah u7 eng7 chiap8-chiap8 ki5-to2, lai5 choe3 tou5-bou5 e5 lou7-eng7, na7-si7 i au7-lai5 oe7 siu7-tioh8 Siong7-te3 tang7-tang7 e5 heng5-hoat8. Beh kong2 kau3 mou5-kui2 e5 hak8-seng, chiu7-si7 boe7 Ia5-sou e5 Iu5-tai7, i iah8 si7 chit-ho7 khoan2. I than3 Kiu3-chu2 ai3 tit-tioh8 te7-a2 lai7 e5 gun5; na7-si7 chit lang5 soah-be2 iah8 oe7 phah-bo5, hou7 Siong7-te3 m7-tih8. 
  An2-ni kong2, lin2 si7 oe7 chai goa2 e5 i3-su3, na7-si7 liah8 lin2 e5 oe7 kong2-kio3 si7 tioh8, chiu7-si7 oh8 chiah-e5 pai3 ngou2-siong7, ke2 ho2, Mou5-kui2 e5 hak8-seng, pat8 jit8 siu7 po3-eng3, iah8 tek-khak chhin-chhiuN7 an2-ni. Hit-tiap8 si3 lang5 gong5-ngiah8, saN-khoaN3, cheng7-cheng7 teh khia7, bo5 oe7 thang in3. Ki-tok-tou5 kong2 cheh oe7, hit-tiap8 Hian5-bong7 iah8 kong2-kio3 si7 tioh8, chi2 si3 lang5 it-hoat cheng7-cheng7 bo5 oe7. In chiah khia7 na2 m7 an, un5-un5-a2 teh kiaN5, niu7 nng7 e5 hak8-seng tai7-seng khi3. 
  Hit-tiap8 Ki-tok-tou5 ka7 Hian5-bong7 kong2, Cheh lang5 kap goa2 pian7-pok, siong7-chhiaN2 tng boe7 tiau5, thai2-tho2 oe7 tng-tit Siong7-te3 e5 sim2-mng7? 
  Hit-tiap8 nng7 e5 hak8-seng chin3-cheng3 teh kiaN5, u7 kau3 chit8-e5 piN5-thaN2, chin ho2 e5 sou2-chai7, mia5 kio3 An-iat8. Nng7 e5 hak8-seng kiaN5 chia chin hoaN-hi2, kho2-sioh hit-e5 sou2-chai7 bo5 siaN2 toa7, chiah liam5-piN ke3-khi3. Hit peng5 u7 chit8-e5 soe3 soaN, mia5 kio3 Chai5-san , lai7-tiong u7 chit8-e5 kim-khang3. Tai7-seng tui3 chia ke3--e5, eng2-eng2 ki5-koai3 hit-e5 soaN, pang3 hiat-kak8 cheng3-keng e5 lou7, khi3 tham3-khoaN3--teh. KiaN5 oa2 hit-e5 khong3-piN, e7-toe2 thou5 khang-khang khoah-khoah, liam5-piN pang, lang5 poah8 si2 hit--nih8. U7-e5 bo5 si2--e5 iah8 u7 tioh8-siong, chit8-si3-lang5 boe7 ho2. 
  Hit-tiap8 goa2 bang7-kiN3 li7 hit tiau5 lou7 bo5 siaN2 hng7, u7 chit8-lang5 mia5 kio3 Ti2-ma2, i e5 khoan2-sit put-chi2 ho2 khoaN3, khia7 khi2 khong3-cheng5 eng2-eng2 chio kiaN5 thiN-lou7 e5 lang5 khi3 khoaN3 hit--nih8. Hit-tiap8 khoaN3-kiN3 nng7 e5 hak8-seng, chiu7 toa7 siaN kio3 in kong2, Lai5, u7 chit8-hang7 tai7-chi3, chhiaN2 li2 khoaN3. 
  Ki-tok-tou5 kong2, U7 sim2-mih8 tai7-chi3 thang hou7 goa2 pang3 hiat-kak8 cheng3-keng lou7 khi3 khoaN3--ah. 
  Ti2-ma2 kong2, Chit--nih8 u7 chit8-e5 kim-khang3, lai7-tiong u7 lang5 teh kut8 kim, li2 na7 lai5 chia, li5-a2 chhut-lat8 chiu7 oe7 toa7 pu3. 
  Hian5-bong7 ka7 Ki-tok-tou5 kong2, SiaN2-su7 m7 khi3 khoaN3--ah? 
  Ki-tok-tou5 kong2, Goa2 tek-khak m7 khi3. Goa2 bat thiaN-kiN3 chit--nih8 u7 choe7-choe7 lang5 si2. Koh tou5-bou5 chai5--e5, eng2-eng2 khit chiN5-chai5 hai7, khioh boe7-tit-thang kiaN5 thiN-lou7. Liam5-piN au5 Ti2-ma2 kong2, Chit-nih8 kam2 m7-si7 hiam2 mah? Kam2 m7-si7 choe7-choe7 tong3 lang5 kiaN5 thiN-lou7 mah? 
  Ti2-ma2 kong2, Chit nih8 na7 ka-ki7 soe3-ji7, sit8-chai7 si7 bo5 sim2-mih8 hiam2. I e5 oe7 khiok si7 an2-ni kong2, na7-si7 i e5 bin7-sek u7 kian3-siau3. 
  Ki-tok-tou5 chiu7 ka7 Hian5-bong7 kong2, Goan2 chiu7 na7 chit8-pou7 iah8 bo5 beh kiaN5 khi3 khoaN3, tioh8 tit8-tit8 kiaN5 cheng3-keng lou7. 
  Hian5-bong7 kong2, Goa2 siuN7-kio3 Li7-tou5 kau3 chia, i na7 chhiaN2--i, tek-khak khi3 khoaN3. 
  Ki-tok-tou5 kong2, Chin-chiaN3 tioh8, si7 i e5 sim pun2-jian5 ng3 chia, i na7 kau3 chia, chap8-e5 tek-khak si2 kau2-e5. 
  Hit-tiap8 Ti2-ma2 koh toa7 siaN au5 kong2, Li2 siaN2-su7 m7 lai5 khoaN3? 
  Ki-tok-tou5 tit8-tit8 hiam5 i kong2, Li2 taN kiau2-chha2 Chu2 e5 cheng3-to7, si7 kap Chu2 choe3 tui3-tek8. Li2 tai7-seng tui3-tiong7 chi2 se3-kan, m7-tih8 cheng3-keng lou7, Chu2 taN i2-keng teng7 li2 e5 choe7. SiaN2-su7 in2-iu2 goa2, kah goa2 oh8 li2? Goa2 na7 lioh8-a2 li7 thiN-lou7, Chu2 tek-khak oe7 chai, goa2 pat8 jit8 khia7 i e5 bin7-cheng5 thai2-tho2 bo5 kian3-siau3? 
  Ti2-ma2 koh toa7 siaN au5 kong2, Goa2 iah8 si7 lin2 e5 lang5, na7 theng3-hau7 tiap8-a2-ku2, beh kap lin2 tang5 kiaN5. 
  Ki-tok-tou5 kong2, Li2 siaN2 mia5? Goa2 tu2-a2 teh kio3, kam2 m7-si7 li2 e5 mia5 mah? 
  Ti2-ma2 kong2, Tioh8 lah, goa2 chiu7-si7 mia5 Ti2-ma2, si7 A-pek-liap8-han2 e5 hou7-e3. 
  Ki-tok-tou5 kong2, Goa2 bat li2. Ki-khap-sian2 chiu7-si7 li2 e5 chou2, Iu5-tai7 chiu7-si7 li2 e5 pe7, li2 si7 kiaN5 in e5 khoan2. Li2 e5 pe7 boe7 Chu2, i2-keng si2, li2 kam2 tioh8 khah khin e5 heng5-hoat8? Goa2 na7 kau3 Chu2 e5 bin7-cheng5, tek-khak chiong li2 e5 sou2 choe3 ka7 i kong2. Nng7 e5 hak8-seng hit-tiap8 li7 i chin3-cheng5 kiaN5. 
  Bo5 joa7 ku2, Li7-tou5 chiah-e5 iah8 kiaN5 oa2 Chai5-san, hou7 Ti2-ma2 chit8-e7 kio3, liam5-piN khi3 oa2--i. In chiah-e5 kiam2-chhai2 si7 poah8-loh8 kim-khang3 si2, kiam2-chhai2 si7 jip8 hi2 kim-khang3 teh kut8 kim, a2 kiam2-chhai2 si7 hou7 hit-e5 kim-khang3 e5 tok8-khi3 chheng3--si2, goa2 bo5 tek-khak chai. Goa2 sou2 chai--e5, chi2 si3 lang5 bo5 koh kiaN5 thiN-lou7. Hit-tiap8 Ki-tok-tou5 gim5-si kong2, 
  Li7-tou5 Ti2-ma2 chin tham-chai5, <BR>Kong2 tioh8 u7 kim, in chiu7 lai5; <BR>TaN chai siu7 si2, ui7 kim khi2, <BR>Sit-loh8 thiN-giap8 bo5 poeh-si2. 
  Hit-tiap8 goa2 bang7-kiN3 nng7 e5 hak8-seng kau3 piN5-iuN5 goa7, lou7-piN u7 chit8-ki kou2-cha2 e5 thiau7, khoan2-sit chin ki5-koai3. Nng7 e5 hak8-seng khoaN3-kiN3, sim-lai7 cham2-jian5 gong5-ngiah8, si7 siaN2-su7? KhoaN3-kiN3 chit ki thiau7 si7 hu7-jin5-lang5 piN3--e5, nng7 e5 hak8-seng chiah khoaN3 liau2 koh-khoaN3. It-si5-kan boe7 hiau2-tit sim2-mih8 in-toaN. Hit-tiap8 chu3-sin5 teh khoaN3, hian5-bong7 u7 khoaN3-kiN3 thiau7-thau5 u7 ji7, long2 si7 chhin-chhiuN7 chai7-cha2 sia2-e5. I chhian2-hak8, Ki-tok-tou5 khah phok-hak8, liam5-piN kio3 i lai5 khoaN3, mng7 i khoaN3 oe7 bat boe7. Ki-tok-tou5 chiu7 kiah8 thau5 teh khoaN3, khoaN3 khah siong5-se3, chiah bat hit-e5 ji7, si7 sia2 “Tioh8 ki3-tit Lo5-tek e5 bou2.” Liam5-piN chiu7 thak8 hou7 Hian5-bong7 thiaN, hit-tiap8 chiah ki3-tit Lo5-tek e5 bou2, tui3 Sou2-to-ma2 siaN5 chhut-lai5, thau5-khak oat8-thau5 ke3-lai5 khoaN3, chiu7 piN3 choe3 iam5-thiau7. Chiah chai chit ki thiau7 chiu7-si7 i e5 thiau7. Nng7-e5 hak8-seng khoaN3-kiN3 che chin-chiaN3 si7 ki5-koai3 koah kiaN, chiah u7 saN-kap kong2 chi2 e7-toe2 e5 tai7-chi3. 
  Ki-tok-tou5 kong2, Haih! An2-hiaN--ah! Thau5-seng Ti2-ma2 u7 chhiaN2 goan2 khi3 khoaN3 Chai5-san, taN oe7-tit-thang khoaN3-kiN3 che, chin-chiaN3 si7 kip8-si5. Hit-tiap8 i chhiaN2 goan2 khi3, li2 e5 i3-su3 li5-a2 ai3 khi3, goan2 na7 chiau3 i chhiaN2 chiu7 khi3, Siong7-te3 kiam2-chhai2 oe7 heng5-hoat8 goan2, hou7 au7-sin e5 lang5 khoaN3-iuN7, u7 chhin-chhiuN7 chit-e5 hu7-jin5-lang5, kaN2 iah8 kaN2--ah. 
  Hian5-bong7 kong2, Goa2 tai7-seng u7 lam7-sam2 an2-ni siuN7, taN chin hoan5-lo2 koh hoan2-hoe2. Na7-si7 Siong7-te3 hit-tiap8 bo5 heng5-hoat8 goa2, chhin-chhiuN7 Lo5-tek e5 bou2, goa2 chin ki5-koai3, si7 kong2-kio3 goa2 e5 m7-tioh8 kap Lo5-tek e5 bou2 bo5 loa7 cheng-chha. I si7 oat8 ke3-khi3 khoaN3, goa2 si7 ai3 tit khi3 khoaN3. TaN Siong7-te3 khoan-iong5 goa2, un chin-chiaN3 toa7. Sim-koaN lam7-sam2 siuN7 che, goa2 tioh8 eng2-eng2 kian3-siau3. 
  Ki-tok-tou5 kong2, TaN khoaN3-kiN3 cheh thiau7, lan2 tioh8 soe3-ji7 siuN7, thang ti5-hong5 au7-lai5. Lan2 m7-thang siuN7--kio3 chit-e5 gui5-hiam2 ke3 liau2, si7 bo5 siong-kan, au7-lai5 ku2 iah8 u7 gui5-hiam2, ku2 tioh8 sit8-chai7 soe3-ji7. Lo5-tek e5 bou2 khiok u7 chau2-chhut hit-e5 siaN5, bo5 kap siaN5--nih8 e5 lang5 long2 biat8-bo5, au7-lai5 iah8 u7 hou7 Siong7-te3 biat8--khi3, seng-khu piN3 choe3 thiau7. 
  Hian5-bong7 kong2, Tioh8, chit-e5 hu7-jin5-lang5 thang khoaN3-iuN7, chit8-hang7 si7 keng2-kai3 lan2 boh8-tit oh8 i e5 phaiN2; chit8-hang7 si7 ka3-si7 lang5, na7 m7 eng7 che lai5 khoaN3-iuN7, tek-khak oe7 tu2-tioh8 sim2-mih8 chai-e7. U7 chhin-chhiuN7 Ko-lat, Tai7-tan, A-pi2-lan5, kap tang5 choe7 e5 hoe7-tiuN2, nng7-pah gou7-chap8 lang5, long2-chong2 hou7 hit-e5 toe7 lih8 ham7-loh8-khi3, thang hou7 I2-sek-liat8 e5 peh-siN3 khoaN3-iuN7. TaN Ti2-ma2 kap i tang5-phoaN7 e5 lang5, siaN2-su7 koh tiam3 chia ke3-bou5 chiN5, choe3 i an-un2 teh khia7, long2 m7 kiaN, che goa2 to boe7 hiau2-tit. Lo5-tek e5 bou2 chiau3 Seng3-chheh sou2 kong2, seng-khu be7 pang3 hiat-kak8 cheng3-keng lou7, put-ko3 tham-sim oat8-ke3-khi3 khoaN3, liam5-piN piN3 choe3 iam5-thiau7. TaN chit ki thiau7 li7 Ti2-ma2 bo5 joa7 hng7, beng5-beng5 u7 khoaN3-kiN3, siaN2-su7 koh lam7-sam2 an2-ni choe3? 
  Ki-tok-tou5 kong2, Che chin-chiaN3 si7 oh beng5-pek8, na7 sai2 khoaN3 i an2-ni, chiu7 chai i ai3 chiN5 e5 sim long2 bo5 to3-tng2. 
  ChaiN2-iuN7 thang po2-pheng7--i? Chhin-chhiuN7 lang5 tiam3 koaN-hu2 hit--nih8, khoaN3-kiN3 chhat8 hou7 lang5 heng5-hoat8, i iau2 kaN2 thau-theh8 mih8, koh khoaN3-kiN3 chhat8, ti7 hi2 ka3-tiuN5--nih8 hou7 lang5 thai5 thau5, i iau2 kaN2 thau lang5. Seng3-chheh kong2, Sou2-to5-ma2 lang5 chin phaiN2, Siong7-te3 chiu7 na2 ho2 khoan2-thai7--i, hou7 i u7 pui5 toe7 thang tiam3, chhin-chhiuN7 Ai-tian5 e5 ho5, i iau2-ku2 kaN2 tui3 Siong7-te3 e5 bin7-cheng5 kiaN5 phaiN2. Siong7-te3 chiah it-hoat siu7-khi3, piaN3 thiN--nih8 e5 toa7 he2 biat8-bo5--i. Chiau3 cheng5-li2 lai5 kong2, lang5 khoaN3-kiN3 lang5 kiaN5 phaiN2, siu7 heng5-hoat8, i iu5-goan5 kaN2 kiaN5 phaiN2, pat8 jit8 hou7 Siong7-te3 heng5-hoat8, tek-khak koh-khah thiam2. TaN chit-e5 Ti2-ma2, li2 khoaN3, i oe7 bian2-tit au7-jit8 e5 heng5-hoat8 a2 boe7? 
  Hian5-bong7 kong2, An2-hiaN, li2 kong2 chin tioh8, goa2 taN oe7-tit-thang m7-sai2 si2, thang hou7 au7-sin e5 lang5 khoaN3, cheh un sit8-chai7 si7 toa7. 
  Hit-tiap8 goa2 bang7-kiN3 nng7 e5 hak8-seng chin3-cheng5 teh kiaN5, kiaN5 kau3 ho2 keng2-ti3 e5 khoe. Tai7-pit8 hong5-te3 mia5 chit-e5 khoe kio3-choe3 si7 Siong7-te3 e5 khoe. Iok-han7 mia5 i choe3 Oah8-mia7 chui2 e5 khoe. KiaN5 thiN-lou7 tioh8 tui3 khoe-piN khi3, chiah nng7 e5 hak8-seng kiaN5 kau3 chia, hit-tiap8 chin hoaN-hi2. Lim hit-e5 khoe-chui2, chheng koah tiN, oe7 hou7 lang5 e5 khui3-lat8 iong2. Siang peng5 u7 chhiu7, sek-ti7 mi7 chhiN-chhui3, oe7 kiat tak8 hang7 e5 ke2-chi2; hioh8 thang choe3 ioh8, taN2-tiap8 kiaN5 lou7 lang5 e5 piN7. Koh siang peng5 long2 si7 chhau2-pou, lai7-tiong u7 choe7-choe7 ki5-iuN7 e5 hoe, tak8 si5 chhau2-a2 mi7 lek8, hoe mi7 khui, boe7 kou-ta5, koah boe7 sia7. Hit-tiap8 nng7 e5 hak8-seng tiam3 chit-e5 chhau2-pou to2-teh khun3, chin khoaN3-oah8, long2 bo5 kan-khou2. Khun3 khi2-lai5, koh ban2 ke2-chi2 lai5 chiah8, koh lim hit-e5 chui2, iu7 koh-chai3 to2-teh khun3. Ke3 kui2-na2 mi5-jit8 long2 si7 an2-ni. Hit-tiap8 chiu7 gim5-si kong2, 
  Oah8-mia7 e5 khoe chui2 chin tiN, <BR>Siang peng5 ke2-chi2 tak8 hang7 siN; <BR>Hoe-bak8 siong5 khui bo5 cheng-choah8, <BR>Hak8-seng kau3 chia kek8 khoaN3-oah8. 
  Nng7 e5 hak8-seng tui3 chia beh khi3, u7 koh chiah8 ke2-chi2, lim chui2 chiah khi3. 
  Hit-tiap8 goa2 bang7-kiN3 in kiaN5 be7 loa7 hng7, u7 na2 li7 hit-e5 khoe. Nng7 e5 hak8-seng khoaN3-kiN3 che, sim-lai7 u7 hoan5-lo2, na7-si7 ku2 m7-kaN2 li7 thiN-lou7, lai5 oa2 khoe teh kiaN5. Li7 khoe-piN, lou7 chin kham-khiat8, oh kiaN5; in e5 kha chin sng-nng2, si7 in-ui7 kiaN5 hng7 lou7, hak8-seng e5 sim chiah loe2-chi3, ai3 tit na2 kiaN5 na2 piN5-thaN2 e5 lou7. Hit-tiap8 tu2-tu2 bin7-cheng5 u7 chit8-e5 pou, mia5 kio3 Pong5-keng3 pou , oa2 hi2 thiN-lou7 e5 to3 peng5, u7 li5-pa thang poaN5 jip8-khi3. Nng7 e5 hak8-seng kau3 chia, Ki-tok-tou5 chiu7 ka7 Hian5-bong7 kong2, Chit-e5 pou na7 u7 lou7 thang kap cheh lou7 piN5-piN5 khi3, tioh8 tui3 hia khi3, khah ho2. I chiah khi3 khoaN3 li5-pa, khoaN3-kiN3 piN-a2 u7 lou7, chhin-chhiuN7 kap thiN-lou7 siang7 lou7. Liam5-piN ka7 Hian5-bong7 kong2, Che chin hah8 goa2 i3, tui3 chia lai5-khi3 ho2. 
  Hian5-bong7 kong2, Tui3 chia khi3 kam2 bo5 kiaN5 m7-tioh8 mah? 
  Ki-tok-tou5 kong2, Liong7 iah8 m7-sai2 kiaN, li2 chhi3-khoaN3--teh, kam2 m7-si7 kap chit tiau5 lou7 piN5-piN5 ng3 tui3 chia khi3 mah? Hian5-bong7 chiu7 than3 i e5 oe7 te3 i jip8 li5-pa. In tui3 hia kiaN5-khi3, lou7 sit8-chai7 si7 piN5-thaN2 ho2 kiaN5. Teh kiaN5 hit-tiap8, khoaN3-kiN3 u7 chit8-lang5 thau5-cheng5 teh kiaN5, chiu7-si7 mia5 choe3 Chu7-si7 .Nng7 e5 hak8-seng chiu7 kio3--i, mng7 kong2, Tui3 chia khi3 si7 toh8-loh8? Chu7-si7 kong2, Cheh lou7 thang3 thiN-siaN5. 
  Ki-tok-tou5 ka7 Hian5-bong7 kong2, Goa2 thau5-seng kong2 chin-chiaN3 tioh8, li2 thang chai, goa2 bo5 lam7-sam2 kong2. An2-ni chiu7 un5-a2 kiaN5, te3 Chu7-si7 khi3. Be7 joa7-ku2 jit8 loh8, un5-un5-a2 na2 am3, bo5 khoaN3-kiN3 bin7-thau5-cheng5 e5 lou7. Chit-e5 thau5-cheng5 kiaN5 e5 Chu7-si7 chiah bo5 tiuN-ti5 ham7-loh8 chhim-khiN, poah8 kau3 kut chih8, bah lih8. Chit e5 chhim-khiN chiu7-si7 chit-nih8 e5 Chu2 siat e5, tiau5-kou3-i3 beh hai7 chit-ho7 ka-ki7 phin2-phong2--e5. 
  Nng7 e5 hak8-seng thiaN-kiN3 u7 poah8-loh8-khi3 e5 siaN, chiu7 toa7 siaN mng7 i sim2-mih8 tai7-chi3. I long2 bo5 in3, chheng-chheng thiaN-kiN3 i teh thou2-khui3 na7-tiaN7. Hit-tiap8 Hian5-bong7 kong2, Am3-bong-bong long2 bo5 khoaN3-kiN3, taN lan2 ti7 tah-loh8? Ki-tok-tou5 cheng7-cheng7, in-ui7 in tui3 chia khi3 long2 si7 i chhoa7 m7-tioh8, chiah m7-kaN2 in3--i. Hit-tiap8 khi2 hong, loh8 hou7, lui5 tan5, sih chhoah, chui2 na2 tiong3-khi2-lai5. Hian5-bong7 thou2-khui3 kong2, HaihN! Khou2--ah! KiaN5 chia chho3--lah! 
  Ki-tok-tou5 kong2, Tui3 chia kiaN5 oe7 tu2-tioh8 an2-ni, chi7-chui7-a2 oe7 chai? 
  Hian5-bong7 kong2, Goa2 tai7-thau5 kiaN-liau2 che, iah8 u7 li5-a2 kong2, li2 na7 m7-si7 khah choe7 he3 goa2, goa2 tek-khak ka7 li2 kong2 khah siong5-se3. 
  Ki-tok-tou5 kong2, ChhiaN2 an2-hiaN boh8-tit siu7-khi3, hou7 li2 kiaN5 m7-tioh8, tu2-tioh8 che kan-khou2, goa2 e5 sim chin hoan5-lo2, sit8-chai7 goa2 m7-si7 tiau5-kou3-i3, li2 tioh8 khoan goa2. 
  Hian5-bong7 kong2, An2-hiaN li2 e5 sim choe3 li2 pang3 khoan, goa2 bo5 beh chek-pi7 li2. Lan2 tu2-tioh8 che kan-khou2, liong7 pat8 jit8 tek-khak u7 li7-ek. 
  Ki-tok-tou5 kong2, Kai-chai3 tit-tioh8 tang5-phoaN7 chhin-chhiuN7 an2-hiaN li2 e5 toa7-liong7. Goa2 e5 sim chin hoaN-hi2, na7-si7 lan2 tek-khak m7-thang khia7 chia, kin2-kin2 tioh8 to3-tng2--khi3. 
  Hian5-bong7 kong2, Na7-si7 an2-ni, goa2 tioh8 tai7-seng kiaN5. 
  Ki-tok-tou5 kong2, M7-thang, goa2 tioh8 tai7-seng, kiam2-chhai2 lou7--nih8 u7 kan-khou2, goa2 thang tai7-seng tng, si7 li2 goa2 kiaN5 m7-tioh8 lou7, long2 si7 goa2 e5 choe7. 
  Hian5-bong7 kong2, M7-thang. Goa2 khoaN3-kiN3 li2 chit-tiap8 sim-koaN hoan5-lo2 koah bang5-bang5, kiaN-kiN3 li2 koh kiaN5 m7-tioh8, li2 m7-thang tai7-seng kiaN5. Hit-tiap8 thiaN-kiN3 u7 siaN kong2, “Li2 tioh8 to3-tng2-khi3, sim-koaN ng3 toa7 lou7, chiu7-si7 li2 cheng5 kiaN5 e5 lou7.” Nng7 e5 hak8-seng thiaN-kiN3 che it-hoat ai3 to3-tng2, na7-si7 chit-tiap8 chui2 tiong3-khi2-lai5 na2 chhim, beh to3-tng2 chin hiam2. 
  Goa2 khoaN3-kiN3 nng7 e5 hak8-seng khoan2-sit an2-ni, chiu7 koh ka-ki7 siuN7, li7 cheng3-keng lou7 siaN2-su7 kau3 chiah khoai3, beh chhut m7-tioh8 e5 lou7 siaN2-su7 kau3 chiah oh? 
</CL>
<HL>

Si3金講，你講e5意思我攏明白。請chiah-e5兄弟聽我解明。代先我beh講牧師。譬論有1個牧師做人真好，趁錢真少，看見別所在有1個頭路真好趁。Hit-tiap8伊亦有機會thang去toa3，怎樣才thang去toa3？Chiah著比前koh較勤勤校勘道理，續著koh較捷捷去講道理，又伊所講e5道理著合chiah-e5教內e5人e5所愛，hou7 in來請，伊若會照che行，我亦講kio3伊是誠實。Che是怎樣？Chiah愛得有較好e5頭路，有甚mih8 m7-thang，又是上帝賞賜--伊，m7是伊 lam7-sam2去求人e5，有甚mih8 thang嫌？伊就若有一個頭路亦是thang。
Koh 1項，伊愛得著這個頭路，liam5-piN 那講究道理，那勤勤傳道理；又koh無執家己e5癖，會合教會e5意思，che是伊e5品行逐日那有進步，就那將小可e5頭路，換大頭路，kam2 thang講kio3伊貪。Che就是勤謹伊e5代誌，hou7伊e5才調一發見長，thang向望別日有較好e5機會thang播揚上帝e5道理，就是an2-ni。
今beh講hit個生理人，kiam2-chhai2伊e5生理無甚mih8交易，若會勤勤趁道理，有時會得著濟濟主顧thang交關，有時會娶著好額e5某，tui3 an2-ni看見--來，有甚mih8 m7好？在我看che攏是著。怎樣仔？是講kio3趁真e5道理服事上帝，真正是好。Koh娶著好額e5某，有濟濟e5主顧，kam2是boe7做tit mah？Tui3 chia看見--來，伊會得著好額e5某，koah會得著主顧，又兼會趁錢，che攏是tui3熱心服事上帝。我才講kio3人拜上帝beh得著chi2世間e5利益是不止thang。
Si3金an2-ni講了，眾人講伊e5話是著，講kio3照an2-ni行，真正是好，koah有利益。Hit-tiap8基督徒、賢望進前teh行，4人liam5-piN同心一齊teh jip in，beh將che話辯倒這2個學生。Jip be7著，有大聲叫in，2個才停腳，聽候in來。4人未到2個學生hit-tiap8，大家有參詳，看著甚mih8人出頭kap in講。想kio3利徒前有kap伊辯駁，教伊講，是較m7好勢，才beh hou7 Si3金kap伊講。已經到，有kap 2個學生行禮，Si3金才問伊頂面teh講e5代誌，教伊著講，伊teh想到這層是怎樣。
Hit-tiap8基督徒講，照an2-ni講，就講到成千萬句，就略略仔知聖e5道理e5人，亦會曉辯駁。照聖冊講，人為著餅、魚，beh來te3耶穌，iau2-ku2是大臨thang嫌，無講kio3人將救主本身kap 伊e5道理beh得著這世間e5利益，kam2 m7是koh較可惡。人若an2-ni，就是拜偶像e5人、假好e5人、邪鬼、ang5姨hit號e5。Beh講拜偶像e5人，前哈抹、示劍意思ai3 beh圖謀雅各e5查某子kap 伊e5猙牲，若m7是領割禮無thang得著。In就ka7伊e5宗族e5人講，「咱眾人若學伊e5割禮，就雅各e5家伙、猙牲，攏歸hou7咱。」伊甘願趁上帝e5百姓，攏是beh圖謀伊e5家伙，才有an2-ni。Beh講到hit個假好--e5，就是法利賽人攏是hit個款。是in ai3吞守寡e5家伙，才有用捷捷祈禱，來做圖謀e5路用，但是伊後來會受著上帝重重e5刑罰。Beh講到魔鬼e5學生，就是賣耶穌e5猶大，伊亦是這號款。伊趁救主ai3得著袋仔內e5銀；但是這人煞尾亦會扑無，hou7上帝m7-tih8。
An2-ni講，lin2是會知我e5意思，若是掠lin2 e5話講kio3是著，就是學chiah-e5拜偶像、假好、魔鬼e5學生，別日受報應，亦的確親像an2-ni。Hit-tiap8 4人gong5-ngiah8，相看，靜靜teh企，無話thang應。基督徒講cheh話，hit-tiap8賢望亦講kio3是著，chi2 4人一發靜靜無話。In才企na2 m7安，勻勻仔teh行，讓2個學生代先去。 
Hit-tiap8基督徒ka7賢望講，Cheh人kap 我辯駁，尚且當boe7 tiau5，thai2-tho2會當得上帝e5審問？ 
Hit-tiap8 2個學生進前teh行，有到1個平坦，真好e5所在，名叫安逸。兩個學生行chia 真歡喜，可惜hit個所在無啥大，才liam5-piN過去。Hit爿有1個細山，名叫財山 ，內中有1個金礦。代先tui3 chia過--e5，永永奇怪hit個山，放hiat-kak8正經e5路，去探看--teh。行倚hit個礦邊，下底塗空空khoah-khoah，liam5-piN崩，人跋死hit--nih8。有e5無死--e5亦有著傷，一世人boe7好。 
Hit-tiap8我夢見離hit條路無啥遠，有1人名叫底馬，伊e5款式不止好看，企起礦前永永招行天路e5人去看hit--nih8。Hit-tiap8看見2個學生，就大聲叫in講，來，有 1項代誌，請你看。
基督徒講，有甚mih8代誌thang hou7我放hiat-kak8正經路去看--ah？ 
底馬講，這--nih8有1個金礦，內中有人teh掘金，你若來chia，厘仔出力就會大富。
賢望ka7基督徒講，啥事m7去看--ah？ 
基督徒講，我的確m7去。我bat 聽見這--nih8有濟濟人死。Koh圖謀財--e5，永永khit錢財害，卻boe7得thang行天路。Liam5-piN 喉底馬講，這nih8 kam2 m7是險mah？Kam2 m7是濟濟擋人行天路mah？ 
底馬講，這nih8若家己細膩，實在是無甚mih8險。伊e5話卻是an2-ni講，但是伊e5面色有見笑。 
基督徒就ka7賢望講，阮就na7一步亦無beh行去看，著直直行正經路。
賢望講，我想kio3利徒到chia，伊若請--伊，的確去看。
基督徒講，真正著，是伊e5心本然向chia；伊若到chia，十個的確死九個。
Hit-tiap8底馬koh大聲喉講，你啥事m7來看？ 
基督徒直直嫌伊講，你今攪吵主e5正道，是kap 主做對敵。你代先tui3重chi2世間，m7-tih8正經路。主今已經定你e5罪。啥事引誘我，教我學你？我若略仔離天路，主的確會知，我別日企伊e5面前thai2-tho2無見笑？ 
底馬koh大聲喉講，我亦是lin2 e5人，若聽候tiap8仔久，beh kap lin2同行。
基督徒講，你啥名？我tu2仔teh叫，kam2 m7是你e5名mah？ 
底馬講，著lah，我就是名底馬，是亞伯拉罕e5後裔。
基督徒講，我bat 你。Ki-khap-sian2就是你e5祖，猶大就是你e5父，你是行in e5款。你e5父賣主，已經死，你kam2著較輕e5刑罰？我若到主e5面前，的確將你e5所做ka7伊講。兩個學生hit-tiap8離伊進前行。 
無偌久，利徒chiah-e5亦行倚財山，hou7底馬一下叫，liam5-piN去倚--伊。In chiah-e5 kiam2-chhai2是跋落金礦死，kiam2-chhai2是入hi2金礦teh掘金，抑kiam2-chhai2是hou7 hit個金礦e5毒氣chheng3--死，我無的確知。我所知--e5，chi2 4人無koh行天路。Hit-tiap8基督徒吟詩講： 
利徒底馬真貪財，<BR>講著有金，in就來；<BR>TaN知受死，為金起，<BR>失落天業無poeh死。 
Hit-tiap8我夢見2個學生到平洋外，路邊有一支古早e5 thiau7，款式真奇怪。2個學生看見，心內cham2然gong5-ngiah8，是啥事？看見這支thiau7 是婦仁人變--e5，兩個學生才看了koh看。一時間boe7曉tit甚mih8因端。Hit-tiap8注神teh看，賢望有看見thiau7 頭有字，攏是親像在早寫e5。伊淺學，基督徒較博學，liam5-piN叫伊來看，問伊看會bat boe7。基督徒就kiah8頭teh看，看較詳細，才bat hit個字，是寫「著記得羅得e5某」。Liam5-piN就讀hou7賢望聽，hit-tiap8 才記得羅得e5某，tui3所多瑪城出來，頭殼越頭過來看，就變做鹽thiau7。才知這支thiau7就是伊e5 thiau7。兩個學生看見che，真正是奇怪koah驚，才有相kap 講chi2下底e5代誌。 
基督徒講，Haih！俺兄--ah！頭先底馬有請阮去看財山，今會tit-thang看見che真正是及時。Hit-tiap8伊請阮去，你e5意思厘仔 愛去，阮若照伊請就去，上帝kiam2-chhai2會刑罰阮，hou7後身e5人看樣，有親像這個婦仁人，敢亦敢--ah。
賢望講，我代先有 lam7-sam2 an2-ni想，今真煩惱koh反悔。但是上帝hit-tiap8無刑罰我，親像羅得e5某，我真奇怪，是講kio3我e5 m7著kap 羅得e5某無偌爭差。伊是越過去看，我是愛得去看。今上帝寬容我，恩真正大。心肝 lam7-sam2想che，我著永永見笑。
基督徒講，今看見cheh thiau7，咱著細膩想，thang持防後來。咱m7-thang想--kio3這個危險過了，是無相干，後來ku2亦有危險，ku2著實在細膩。羅得e5某卻有走出hit個城，無kap 城--nih e5人攏滅無，後來亦有hou7上帝滅--去，身軀變做thiau7。
賢望講，著。這個婦仁人thang看樣。1項是警戒咱莫得學伊e5歹，1項是教示人，若m7用che來看樣，的確會tu2著甚mih8災禍。有親像Ko-lat、大丹、亞比蘭kap 同罪e5會長，二百五十人，攏總hou7 hit個地裂陷落去，thang hou7以色列e5百姓看樣。今底馬kap 伊同伴e5人，啥事koh tiam3 chia計謀錢，做伊安穩teh企，攏m7驚，che我都boe7曉tit。羅得e5某照聖冊所講，身軀未放hiat-kak8正經路，不過貪心越過去看，liam5-piN變做鹽thiau7。今這支thiau7離底馬無偌遠，明明有看見，啥事koh lam7-sam2 an2-ni做？ 
基督徒講，Che真正是oh明白，若sai2看伊an2-ni，就知伊愛錢e5心攏無倒轉。
怎樣thang比並--伊？親像人tiam3官府hit--nih8，看見賊hou7人刑罰，伊iau2敢偷theh8物；koh看見賊，ti7 hi2校場--nih8 hou7人thai5頭，伊iau2敢偷人。聖冊講，所多瑪人真歹，上帝就那好款待--伊，hou7伊有肥地thang tiam3，親像伊甸e5河，伊iau2-ku2敢tui3上帝e5面前行歹。上帝才一發受氣，拚天--nih8 e5大火滅無--伊。照情理來講，人看見人行歹，受刑罰，伊猶原敢行歹，別日hou7上帝刑罰，的確koh較thiam2。今這個底瑪，你看，伊會免得後日e5刑罰抑boe7? 
賢望講，俺兄，你講真著，我今會tit-thang m7-sai2死，thang hou7後身e5人看，cheh恩實在是大。
Hit-tiap8我夢見兩個學生進前teh行，行到好景緻e5溪。大衛皇帝名這個溪叫做是上帝e5溪。約翰名伊做活命水e5溪。行天路著tui3溪邊去，才兩個學生行到chia，hit-tiap8 真歡喜。Lim hit個溪水，清koah甜，會hou7人e5氣力勇。雙爿有樹，色緻mi7青翠，會結逐項e5果子，葉thang做藥，taN2-tiap8行路人e5病。Koh雙爿攏是草埔，內中有濟濟奇樣e5花，逐時草仔mi7綠，花mi7開，boe7枯ta5 koah boe7謝。Hit-tiap8兩個學生tiam3這個草埔倒teh睏，真快活攏無艱苦。睏起來，koh挽果子來食，koh lim hit個水，又koh再倒teh睏。過幾若暝日攏是an2-ni。Hit-tiap8就吟詩講： 
活命e5溪水真甜，<BR>雙爿果子逐項生；<BR>花木常開無增choah8，<BR>學生到chia極快活。 
2個學生tui3 chia beh 去，有koh食果子，lim水才去。 
Hit-tiap8我夢見in行未偌遠，有na2離hit個溪。2個學生看見che，心內有煩惱，但是ku2 m7敢離天路，來倚溪teh行。離溪邊，路真kham-khiat8、oh行。In e5腳真痠軟，是因為行遠路。學生e5心chiah餒志，愛得那行那平坦e5路。Hit-tiap8 tu2-tu2 面前有1個埔，名叫旁徑埔 ，倚hi2天路e5左爿，有籬笆thang盤入去。2個學生到chia，基督徒就ka7賢望講，這個埔若有路thang kap cheh路平平去，著tui3 chia去，較好。伊才去看籬笆，看見邊仔有路，親像kap 天路像路。Liam5-piN ka7賢望講，Che真合我意，tui3 chia來去好。
賢望講，Tui3 chia去kam2無行m7著mah？ 
基督徒講，諒亦m7-sai2 驚，你試看--teh，kam2 m7是kap 這條路平平向tui3 chia去mah？賢望就趁伊e5話te3伊入籬笆。In tui3 chia行去，路實在是平坦好行。Teh行hit-tiap8，看見有1人頭前teh行，就是名做自是 。兩個學生就叫--伊，問講，Tui3 chia去是toh8落？自是講，Cheh路thang3天城。
基督徒ka7賢望講，我頭先講真正著，你thang知，我無 lam7-sam2講。An2-ni就勻仔行，te3自是去。未偌久日落，勻勻仔那暗，無看見面頭前e5路。這個頭前行e5自是才無張持陷落深坑，跋到骨折、肉裂。這個深坑就是這nih8 e5主設e5，刁故意beh害這號家己品phong2--e5。 
兩個學生聽見有跋落去e5聲，就大聲問伊甚mih8代誌。伊攏無應，清清聽見伊teh吐氣na7-tiaN7。Hit-tiap8賢望講，暗bong-bong攏無看見，今咱ti7 tah落？基督徒靜靜，因為in tui3 chia去攏是伊chhoa7 m7著，才m7敢應--伊。Hit-tiap8起風、落雨、雷tan5、sih chhoah，水那漲起來。賢望吐氣講，HaihN！苦--ah！行chia錯--lah！ 
基督徒講，Tui3 chia行會tu2著an2-ni，是誰仔會知？ 
賢望講，我帶頭驚了che，亦有厘仔講，你若m7是較濟歲我，我的確ka7你講較詳細。
基督徒講，請俺兄莫得受氣，hou7你行m7著，tu2著che艱苦。我e5心真煩惱，實在我m7是刁故意，你著寬我。
賢望講，俺兄你e5心做你放寬，我無beh責備你。咱tu2著che艱苦，諒別日的確有利益。
基督徒講，佳哉得著同伴親像俺兄你e5大量。我e5心真歡喜，但是咱的確m7-thang企chia，緊緊著倒轉--去。
賢望講，若是an2-ni，我著代先行。
基督徒講，M7-thang，我著代先，kiam2-chhai2路--nih8有艱苦，我thang代先當，是你我行m7著路，攏是我e5罪。
賢望講，M7-thang。我看見你這tiap8心肝煩惱koah茫茫，驚見你koh行m7著，你m7-thang代先行。Hit-tiap8聽見有聲講，「你著倒轉去，心肝向大路，就是你前行e5路。」兩個學生聽見che一發ai3倒轉，但是這tiap8水漲起來那深，beh倒轉真險。 
我看見兩個學生款式an2-ni，就koh家己想，離正經路啥事到chiah快，beh出m7著e5路啥事到chiah oh？ 
</HL>
