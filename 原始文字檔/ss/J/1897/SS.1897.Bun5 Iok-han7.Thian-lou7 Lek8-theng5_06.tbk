<CL>
  A-pho-lun5 kong2, Li2 hok8-sai7 chit-e5 Chu2, i2-keng bo5 chin7-tiong, beh-thai2-oe7 ng3-bang7 tit-tioh8 siuN2? 
  Ki-tok-tou5 kong2, Goa2 tah8-loh8 bo5 chin7-tiong? 
  A-pho-lun5 kong2, Li2 khi2-thau5 chiuN7-lou7 ti7 Iu-ut e5 thou5-be5 lai7 hiam2-hiam2 kek--si2, sim-koaN chiu7 leng2-tam7; koh li2 pe7 hit-e5 taN3, eng-kai theng3-hau7 Chu2 ka7 li2 pang3, na7-si7 li2 eng7 put hap8-gi5 hoat-tou7 chhi3-khoaN3 oe7 lam7-sam2 pang3; koh li2 bat chhin3-chhai2 khun3 sit-loh8 li2 e5 bun5-pin5; koh chit8-e7 khoaN3-kiN3 nng7 chiah sai, chiu7 siuN7 beh to3-tng2--khi3; koh li2 kiaN5 chit tiau5 lou7 e5 tai7-chi3, na7 kong2 sou2 khoaN3-kiN3, sou2 thiaN-kiN3, sou2 tu2-tioh8, sim-lai7 e5 i3-su3, tui3 thau5 kau3 be2 long2 ai3 lang5 o-lo2. 
  Ki-tok-tou5 kong2, Li2 taN sou2 kong2 e5 tai7-chi3 sit8-chai7 u7, iah8 u7 pat8 mih8 e5 phaiN2 li2 long2 be7 bat kong2, na7-si7 goa2 sou2 hok8-sai7 e5 Chu2, sim-koaN chu5-pi, hoaN-hi2 sia3-choe7; koh chiah-e5 phaiN2, goa2 cha2 khia7-khi2 ti7 li2 e5 kok long2-chong2 bat u7, chiu7-si7 hiahN-si5 ai3 phaiN2, chhin-chhiuN7 ai3 chiah8 ho2 mih8, chong2-si7 goa2 taN oan3-hun7 thou2-khui3 hit-e5 phaiN2, iah8 i2-keng u7 tit-tioh8 Chu2 sia3-bian2. 
  Hit-si5 A-pho-lun5 hoat-seng3 toa7 siu7-khi3 kong2, Goa2 si7 chit-e5 Chu2 e5 tui3-tek8, oan3-hun7 i, iah8 oan3-hun7 i e5 hoat-tou7, i e5 peh-siN3, goa2 taN chit8 choa7 kiaN5, tiau5-kou3-i3 lai5 chou2-tong3 li2. 
  Ki-tok-tou5 kong2, Li2 sou2 choe3 tioh8 soe3-ji7; goa2 taN teh kiaN5 Chu2 e5 toa7 lou7, chiu7-si7 thau3 kau3 seng3 e5 sou2-chai7, sou2-i2 khah ho2 li2 tioh8 ka-ki7 kin2-sin7. 
  A-pho-lun5 chiu7 tian2-khui kha-chhiu2, long2-chong2 ui5-chah8 hit-e5 lou7, kong2, Goa2 long2 m7-kiaN; li2 chit-nih8 tioh8 si2, goa2 ki2 im-hu2 e5 kui2-siu7 lai5 chiu3-choa7, tek-khak bo5 pang3 li2 koh kiaN5, chit-tiap8 beh biat8-bo5 li2 e5 siN3-mia5. Kong2 an2-ni, chiu7 eng7 he2-chiN3 lai5 sia7 i e5 heng-kham2, na7-si7 Ki-tok-tou5 eng7 chhiu2--nih8 e5 pai5 lai5 jia, chiu7 bo5 siong-hai7. 
  Ki-tok-tou5 chiah chai tai7-chi3 pek-kin2, boe7 tit thang tiaN7-tiaN7 khia7, chiu7 puih8 kiam3. A-pho-lun5 chiu7 chin3-cheng5 chin7-lat8 kong, chiN3 na2 loh8 hou7, Ki-tok-tou5 sui-jian5 chin7-lat8 ti2-tng, iau2-ku2 kha-chhiu2, thau5 bin7 long2 tioh8-siong, chiu7 sio2-khoa2 the3, A-pho-lun5 jip--i; Ki-tok-tou5 koh chin3-cheng5, chhut-lat8 kap i tui3-tek8, toa7-tim5 kau-chian3, iok-liok8 poaN3 jit8 ku2, kau3 khui3-lat8 tit-beh bo5; in-ui7 lang5 tioh8-siong kau3 an2-ni, tek-khak na2-bo5 lat8. 
  A-pho-lun5 khoaN3 se3-bin7 an2-ni, chiu7 chhek-oa2, kap Ki-tok-tou5 pho7 teh ian2, chiu7 chiong Ki-tok-tou5 hit to2 ti7 toe7--nih8. Ki-tok-tou5 e5 kiam3 ka-lauh8, A-pho-lun5 hoaN-hi2 kong2, TaN li2 e5 siN3-mia7 tek-khak bo5, chiu7 chhut-lat8 phah i kau3 hiam2-hiam2 si2. Ki-tok-tou5 phah-sng3 taN bo5 thang ng3-bang7. A-pho-lun5 kiah8-khi2 chhiu2 beh koh phah chit8-e7, chiu7 chit-e5 ho2 lang5 tek-khak si2; kai-chai3 Siong7-te3 e5 un-tian2, Ki-tok-tou5 chhun chhiu2 sa-tioh8 i e5 kiam3, chiu7 kong2, Tui3-tek8--ah, li2 m7-sai2 hoaN-hi2, goa2 sui-jian5 poah8-to2, tek-khak koh khi2-lai5. Chiu7 peh khi2-lai5, eng7 kiam3 lai5 chhak8 i. A-pho-lun5 kin2-kin2 the3, chhin-chhiuN7 tioh8 tang7 siong, Ki-tok-tou5 jip i, koh phah, kong2, “Oa2-kho3 thiaN3 goa2--e5, goa2 tek-khak oe7 khah iaN5.” A-pho-lun5 chiu7 thi2 sit8 kin2-kin2 pe--khi3. Ki-tok-tou5 bo5 koh khoaN3-kiN3; chhin-chhiuN7 si kong2, 
  TaN khoaN3 su7-cheng5 chin sim-sek, <BR>Seng3-tou5 mou5-kui2 saN tui3-tek8, <BR>Seng3-tou5 kho3 Chu2 kiah8 sin5-kiam3, <BR>Mou5-kui2 thai5 su chau2 khi3 tiam3. 
  Na7-si7 chhin-bak8 khoaN3-kiN3, chhin-hi7 thiaN-kiN3, chiu7 bo5 lang5 oe7 siuN7-chhut phah-sng3, kau-chian3 oe7 toa7-tim5 kau3 an2-ni, A-pho-lun5 koai3 siaN toa7 hau2, thou3-khi3 chhin-chhiuN7 leng5; Ki-tok-tou5 thou2-khui3 chhan-kio3, bin7 tai3 iu-long5, A-pho-lun5 hou7 i eng7 kiam3 chhak8-tioh8, Ki-tok-tou5 chiah kiah8 thau5 li5-li5-a2 chhio3. Hai7--ah! chit-e5 tai7-chi3 put-chi2 thang kiaN, goa2 be7 bat khoaN3-kiN3. 
  Kau-chian3 liau2-au7, Ki-tok-tou5 kong2, Kiu3 goa2 thoat-li7 sai e5 chhui3, pang-chan7 goa2 khah-iaN5 A-pho-lun5, taN tioh8 kam2-sia7 i, chiu7 chhiuN3-koa kong2, 
  Kui2-ong5 bou5 hai7 goa2 leng5-hun5, <BR>Chhin-chhiuN7 kau-leng5 beh lai5 thun; <BR>Siu7-khi3 hoat-chhut na2 he2 toh8, <BR>Sia7 chiN3 chiap8-chiap8 na2 hou7 loh8; <BR>Kai-chai3 Seng3-sin5 toa7 un-hui7, <BR>Ki-tok hak8-seng iaN5 mou5-kui2; <BR>Goa2 tioh8 chin7-sim ng3 Kiu3-chu2, <BR>Kam2-sia7 o-lo2 ban7 ni5 ku2. 
  Hit-si5 khoaN3 u7 lang5 e5 chhiu2 chhun chhut, chhiu2-lai7 u7 oah8-mia7 chhiu7 e5 hioh8, hou7 Ki-tok-tou5, chih--tioh8 lai5 kou5 tioh8-siong e5 sou2-chai7, liam5-piN ho2; chiu7 che7--teh hioh kha, chiong Khun5-sin7 in sou2 sang3 e5 chiu2 kap piaN2 lai5 lim-chiah8, hok8-tng2 cheng-sin5 khui3-lat8, chiu7 koh kiaN5-lou7; chhiu2 iau2-ku2 kiah8 kiam3, kiaN-liau2 kiam2-chhai2 oe7 koh tu2-tioh8 tui3-tek8, na7-si7 Ku-khiam soaN-kok lai7 long2 bo5 koh tu2-tioh8. 
  Keng-ke3 chit-e5 soaN-kok, chiu7 kau3 koh chit8-e5 SoaN-kok, mia5 kio3 Si2-im3 soaN-kok, beh khi3 ThiN-siaN5, lou7 tioh8 tui3 chia, sou2-i2 put-tek-put tioh8-ke3. Chit-e5 soaN-kok kek8 chhiN-chhin3, sian-ti lang5 Ia5-li7-bi2, bat chi2 chit ui7-a2, kong2 si7 khong3-ia2 kham-khiat8, khou2-oaN7 si2-im3 e5 toe7, lai7-bin7 bo5 lang5 chiuN7-loh8, iah8 bo5 lang5 toa3 hia khia7-khi2. 
  Ki-tok-tou5 kau3 chit-e5 soaN-kok, pi2 tai7-seng kap A-pho-lun5 kau-chian3, cheng5-heng5 koh-khah kan-khou2. Tu2-a2 kau3 chit-e5 Si2-im3 e5 kau-kai3, tu2-tioh8 nng7 lang5 toa7-pou7 chau2 to3-tng2--lai5; chai7-cha2 hiam5 Ka-lam5 toe7 choe3 phaiN2 sou2-chai7, chiu7-si7 chi2 nng7 lang5 e5 chou2. 
  Ki-tok-tou5 mng7 in, Lin2 beh tat8-loh8 khi3? 
  Hi2 nng7 lang5 toa7 siaN kio3, KoaN2-kin2 the3, koaN2-kin2 the3, li2 na7 ai3 oah8 ia7-tioh8 te3 goan2. 
  Ki-tok-tou5 mng7, Si7 sim2-mih8 ian5-kou3! 
  Nng7 lang5 kong2, Hngh! Ian5-kou3--ah! Si7 chit lou7 e5 ian5-kou3, goan2 tai7-seng kiaN5, hiam2-hiam2 boe7 tit-thang to3-tng2--lai5, na7 koh chin3 kui2 pou7, tek-khak boe7 kau3 chia lai5 po3 li2. 
  Ki-tok-tou5 mng7, Li2 sou2 tu2-tioh8 si7 sim2-mih8 mih8? 
  Nng7 lang5 in3 kong2, Goan2 hiam2-hiam2 jip8 Si2-im3 e5 soaN-kok, kai-chai3 cheng5-bin7 e5 lou7 siong5-se3 khoaN3, chai-kio3 hit-e5 gui5-hiam2, chiah thang chau2-siam2. 
  Ki-tok-tou5 mng7, Lin2 khoaN3-kiN3 sim2-mih8--ah, choe3 lin2 kong2. 
  Nng7 lang5 in3, KhoaN3 sim8-mih8--ah! Si7 khoaN3-kiN3 chit-e5 soaN-kok ou-ou am3-am3; u7 im-hu2 e5 iau-chiN, kui2-koai3, kau-leng5, si3-koe3 u7 koai3 siaN siong5-siong5 au5-kio3, chhin-chhiuN7 lang5 siu7 khok-tok8 e5 heng5-hoat8, che7 kek8 chham2 e5 thih-lian7; u7 hun-hun loan7-loan7 e5 ou-hun5, hou7 lang5 si2-sim; u7 chhiN-chhin3, si2-sit e5 khi3 ta3 ti7 teng2-bin7; tai7-khai3 kong2, chit-e5 soaN-kok si7 hun7-hun7 tun7-tun7, hou7 lang5 kiaN kau3-kek8. 
  Ki-tok-tou5 kong2, Lin2 sui-jian5 kong2 an2-ni, na7-si7 beh khi3 thiN-siaN5 iau2-ku2 tek-khak tioh8 tui3 chia ke3. 
  Nng7 lang5 kong2, Ai3 tui3 chia ke3, ku3-chai7 li2, goan2 tek-khak m7; chiu7 choe3 in khi3. Ki-tok-tou5 koh kiaN5, chhiu2 iu5-goan5 kiah8 kiam3, kiaN-liau2 oe7 tu2-tioh8 tui3-tek8. 
  Goa2 bang7-kiN3 chit-e5 soaN-kok, tui3 thau5 kau3 be2, cho2-peng5 u7 chhim-kau, chhiN-mi5 khan chhiN-mi5 lek8-tai7 long2-chong2 ham7-loh8 chia tim5-lun5; iu7-peng5 u7 noa7-thou5 kek8 hiam2; sui-jian5 choe3 ho2 e5 lang5, na7 ham7-loh8 iah8 bo5 te3 thang khia7-kha; Chai7-cha2 Tai7-pit8 ong5 bat ham7-loh8 chia, chong2-si7 Choan5-leng5--e5 chhun chhiu2, puih8 i chhut, chiah bo5 kek--si2. Chit sou2-chai7 lou7 iah8 put-chi2 oeh8, sou2-i2 Ki-tok-tou5 e5 cheng5-heng5 it-hoat kan-khou2. SoaN-kok lai7 kek8 ou-am3, na7 siam2-pi7 cho2-peng5 e5 chhim-kau, chiu7 hiam2-hiam2 ham7-loh8 iu7-peng5 e5 noa7-thou5, na7 siam2-pi7 iu7-peng5 e5 noa7-thou5; chiu7 hiam2-hiam2 ham7-loh8 cho2-peng5 e5 chhim-kau; an2-ni-siN na2 kiaN5 na2 kiaN5, siong5-siong5 chham2-chhoeh thou2-khui3; teh kiaN5 tak8 pai2 khi2 kha lai5 tah8, m7-chai7 oe7 tah8-tioh8 sim2-mih8 sou2-chai7. 
  Goa2 koh khoaN3-kiN3 kiaN5 chit-e5 soaN-kok kau3 poaN3-lou7; chiu7 ke3 te7-gek8 e5 chhim-khiN ti7 lou7-piN, tauh8-tauh8 chhut he2-iam7 ou-ou e5 hun5, he2-chhiN koai3 siaN. Ki-tok-tou5 kau3 hit ui7-a2, chiu7 ka-ki7 siuN7 kong2, Goa2 taN tioh8 chaiN2-iuN7? Tu2-tioh8 A-pho-lun5 boe7 pi2-tit tu2-tioh8 chit-e5; sui-jian5 kiah8 kiam3, u7 sim2-mih8 lou7-eng7? Chiu7 siu i e5 kiam3, lai5 eng7 pat8 mih8 e5 khi3-ku7, mia5 kio3 Siong5-siong5 ki5-to2. Goa2 thiaN-kiN3 i toa7 siaN kio3 kong2, ‘Khun2-kiu5 Ia5-ho5-hoa lai5 kiu3 goa2 e5 leng5-hun5.’ Ki-tok-tou5 kiaN5 ku2-ku2, iau2-ku2 u7 he2-iam7 na3 ti7 bin7-cheng5, u7 ai-oan3 e5 siaN au5-au5 kio3-kio3 bo5 tiaN7 bo5 tioh8; Ki-tok-tou5 kiaN-liau2 oe7 tu2-tioh8 thun2-tah8 hun2-sin chhui3-kut; khoaN3-kiN3 chit-ho7 e5 tai7-chi3, thiaN-kiN3 chit-ho7 e5 siaN, kiaN5 phou3-goa7 lou7 siong5-siong5 u7 an2-ni, chiah kau3 chit8-sou2-chai7, u7 siaN chhin-chhiuN7 kui2 chiaN5 tin7 lai5; Ki-tok-tou5 kau3 hit ui7, chiu7 theng5 kha tiu5-tu5, m7-chai beh chaiN2-iuN7, u7-si5 siuN7 tioh8 to3-tng2--khi3, chiah koh ka-ki7 phah-sng3, i2-keng kiaN5 e5 lou7 tu2-tioh8 gui5-hiam2 put-chi2 choe7, ki3-jian5 long2-chong2 thoat-li7, taN keng-ke3 soaN-kok, kaN2 i2-keng kiaN5 khah ke chit8-poaN3 lou7, siat-su2 to3-tng2--khi3, pi2 chin3-cheng5 kiaN5 koh-khah toa7 gui5-hiam2, chiah koat-i3 tioh8 chin3-cheng5 kiaN5. Chiah-e5 kui2 chiam7-chiam7 kun7-oa2, Ki-tok-tou5 chiu7 chhut toa7 siaN kio3 kong2, ‘Goa2 oa2-kho3 Ia5-ho5-hoa Siong7-te3 e5 khui3-lat8 ho2-taN2 lai5 kiaN5.’ Kui2 chiu7 kiu-chau2, m7-kaN2 oa2-kun7.
  SoaN-kok ou-am3 thang kiaN-hiaN5, <BR>Kiu3-chu2 hak8-seng iah8 tioh8 kiaN5; <BR>Oah8-lou7 sui-jian5 kun7 im mng5, <BR>Tit8 kiaN5 chiu7 oe7 jip8 thiN-tng5. 
  Koh u7 chit8-hang7 e5 tai7-chi3, goa2 phah-sng3 iah8 tioh8 kong2; goa2 khoaN3-kiN3 Ki-tok-tou5 Hit-si5 sim-koaN kiaN kau3 ju5-chhiang2-chhiang2, boe7 hun-piat8 ka-ki7 e5 siaN; teh kiaN5 kun7 hit-e5 he2-khiN, u7 chit8-e5 phaiN2 kui2 liam-liam te3 i ka-chiah-au7, eng7 toa7-tim5 siat-tok8 Siong7-te3 e5 oe7, i e5 siaN sui-jian5 soe3, na7-si7 tng5 koh beng5, jip8 Ki-tok-tou5 e5 hi7-khang thau3 kau3 sim, Ki-tok-tou5 liah8 choe3 si7 ka-ki7 e5 sim sou2 hoat-chhut. Chit-e5 tai7-chi3, pi2 tai7-seng long2-chong2 sou2 tu2-tioh8--e5, hou7 Ki-tok-tou5 koh-khah toa7 iu-bun7, ka-ki7 siuN7 i tai7-seng put-chi2 thiaN3 Chu2, taN lai5 siat-tok8 i, sim phaiN2 kau3 an2-ni; na7-si7 sit8-chai m7-si7 i e5 sim phaiN2, si7 kiaN kau3 loan7, m7-chai thang ng hi7-khang, iah8 m7-chai7 hit-e5 siat-tok8 e5 oe7 tui3 tat8-loh8 lai5. 
  Ki-tok-tou5 teh kiaN5, sim-koaN chhoeh-chhoeh, jian5-au7 thiaN-kiN3 u7 siaN chhin- lang5 ti7 thau5-cheng5 kiaN5, teh kong2, ‘Goa2 tit-tioh8 li2 pi3-iu7, sou2-i2 keng-ke3 Si2-im3 e5 toe7 iah8 bo5 kiaN.’ Ki-tok-tou5 thiaN-kiN3 chit-e5 siaN, chiu7 hoaN-hi2 tui3 ka-ki7 kong2, KiaN5 chit-e5 soaN-kok-iai7 iah8 u7 keng3-ui3 Siong7-te3 e5 lang5, m7-na7 goa2 ka-ki7 tia7-tiaN7; koh chit-e5 lang5 beng5-beng5 tit-tioh8 Siong7-te3 e5 pi3-iu7, kiam2 u7 pi3-iu7 i tia7-tiaN7, iah8 bo5 pi3-iu7 goa2? Tek-khak u7 pi3-iu7 goa2, chong2-si7 goa2 ka-ki7 m7-chai; taN tioh8 jip oa2 chit-e5 lang5, goa2 chiu7 u7 phoaN7. Ki-tok-tou5 chiu7 chin3-cheng5 kiaN5, kio3 chit-e5 thau5-cheng5 e5 lang5; na7-si7 hit lang5 m7 in3, in-ui7 i iah8 phah-sng3 chit sou2-chai7 na7 i chit8-lang5 tia7-tiaN7. 
  Bo5 loa7-ku2 thiN phah-phu2 kng, Ki-tok-tou5 hoaN-hi2 kong2, “Chu2 hou7 si2-sit e5 im3-ng2 piN3 choe3 cha2-khi2 si5 e5 kng.” ThiN chiam7-chiam7 kng, Ki-tok-tou5 chiu7 oat8-thau5 khoaN3 sou2 kiaN5 lai5 e5 lou7, m7-si7 ai3 to3-tng2--khi3, si7 ai3 than3 jit8-si5 e5 kng, lai5 khoaN3 mi5--si5 sou2 keng-ke3 e5 gui5-hiam2; chiu7 beng5-beng5 khoaN3-kiN3 cho2-peng5 e5 chhim-kau, iu7-peng5 e5 noa7-thou5; tiong-ng e5 lou7 kek8 oeh8; koh khoaN3-kiN3 chiah-e5 im-hu2 e5 iau-chiN, kui2-koai3, kau-leng5. TaN long2-chong2 hng7-hng7 li7-khui, m7-kaN2 oa2, in-ui7 thiN i2-keng kng. Chiah-e5 gui5-hiam2 Ki-tok-tou5 tai7-seng put-chi2 kiaN, taN thiN-kng khoaN3 khah beng5, sim-lai7 siuN7 ka-ki7 chit8-lang5 kiaN5 chit tiau5 lou7, iah8 long2-chong2 tit-tioh8 thoat-li7, chiu7 toa7 tah-hiahN. Jit8-thau5 i2-keng chhut, chit-e5 iah8 si7 Siong7-te3 e5 toa7 un-tian2, in-ui7 Si2-im3 soaN-kok teng2 poaN3 lou7 sui-jian5 gui5-hiam2, e7 poaN3-lou7 koh-khah gui5-hiam2. Tui3 Ki-tok-tou5 sou2 khia7-kha e5 sou2-chai7, thau3 kau3 soaN-kok e5 khau2-bin7, ian5-lou7 long2-chong2 u7 lo5-bang7, oah8-tauh, toe7-ham7, chhim-khiN kap long2-chong2 e5 ki-koan; siat-su2 teh kiaN5 lou7 chhin-chhiuN7 tai7-seng hiah ou-am3, sui-jian5 u7 chheng-tiau5 e5 siN3-mia7, iah8 tioh8 biat8-bo5. TaN jit8 i2-keng chiuN7, Ki-tok-tou5 chiu7 kong2, “Chu2 e5 kng si3-koe3 chio3, sui-jian5 kiaN5 ou-am3, iah8 oe7 chio3-tioh8 kng.” 
  Ki-tok-tou5 than3 chit-e5 kng, kiaN5 kau3 soaN-kok e5 khau2-bin7. Goa2 bang7-kiN3 chhut hit-e5 soaN-kok e5 sou2-chai7 u7 huih, u7 kut, u7 sio e5 kut-thau5 hu, u7 chhui3-chhui3 e5 sin-si; che long2-chong2 si7 cha2-cheng5 kiaN5 chit tiau5 lou7 e5 lang5, tu2-tioh8 ham7-hai7 ti7 chia. Goa2 teh siuN7 chit-e5 si7 sim2-mih8 ian5-kou3, hut-jian5 khoaN3-kiN3 thau5-cheng5 u7 chit8-e5 tong7, chai7-cha2 u7 nng7 e5 ho2-han3 lang5 khia7 hia, chit8-e5 mia5 Pai3-siong7 , chit8-e5 mia5 Pa3-pek , chi2 nng7 lang5 oa2-kho3 toa7 koan5-se3, kiaN5 chan5-jim2 hai7-si2 choe7-choe7 seng3-tou5. Chit sou2-chai7 sou2 u7 e5 huih, kut, kap chiah-e5, long2 si7 chi2 nng7 lang5 sou2 ham7-hai7--e5. Ki-tok-tou5 keng-ke3 hia, bo5 sim2-mih8 gui5-hiam2; goa2 lioh8-a2 ki5-koai3, au7-lai5 chai hit-e5 ian5-kou3, chiu7-si7 Pai3-siong7 i2-keng si2 ku2--lah; Pa3-pek sui-bong2 iau2 ti7-teh, na7-si7 i2-keng lau7, koh siau3-lian5 e5 si5, choe7-choe7 kau-chian3 sun2-siong i e5 khui3-lat8; sou2-i2 chit tiap8 soe-lam2, kha-chhiu2 ban7-tun7, na7 oe7 che7 ti7 tong7-khau2 tiaN7-tiaN7, chit8-e7 khoaN3-kiN3 kiaN5 thiN-lou7 e5 lang5 keng-ke3, chiu7 siu7-khi3 lai5 gin5, in-ui7 boe7-tit-thang khi2-lai5 liah8, chiu7 ka7-ge5 chhiat-chhi2. Ki-tok-tou5 khoaN3-kiN3 chit-e5 lau7 han3, sim lioh8-a2 kiaN, sui-jian5 boe7-oe7 hai7 lang5, iau2-ku2 hang2-hoah kong2, Na7 bo5 koh sio-si2 lin2, lin2 eng2-eng2 m7 koe2-piN3. Ki-tok-tou5 cheng7-cheng7 m7 in3, un5-un5-a2 ke3-khi3, long2 bo5 siu7 i hai7. Hit-si5 hoaN-hi2 gim-si, kong2, 
  Si2-im3 soaN-kok kui2 chiaN5 tin7, <BR>Gui5-hiam2 kiaN-hiaN5 kong2 boe7 chin7; <BR>Lo5-bang7 oah8-tauh si3-koe3 si7, <BR>Toe7 ham7 ki-koan oh-tit li7. <BR>Loan2-jiok8 hak8-seng keng-ke3 kiaN5, <BR>Tui3-tek8 phaiN2 kui2 long2 boe7 iaN5; <BR>Bok8-hui si7 Chu2 lai5 pang-chan7, <BR>Chit-si5 au7-lai5 tioh8 siong7-chan3. 
  Ki-tok-tou5 chin3-cheng5 kiaN5, hit-tiap8 kau3 chit8-e5 lioh8-a2 koaiN5 e5 sou2-chai7. KiaN5 e5 lang5 peh chia thang khoaN3 cheng5 e5 lou7. Ki-tok-tou5 chiu7 peh hi2 teng2-bin7 teh khoaN3, khoaN3-kiN3 u7 Chin7-tiong ti7 thau5-cheng5 tit8-tit8 kiaN5. Ki-tok-tou5 liam5-piN toa7 siaN kio3 i kong2, Peng5-iu2--ah, chhiaN2 theng5-teh, goa2 beh kap li2 saN-kap kiaN5. Chin7-tiong oat8-ke3-lai5 khoaN3. Ki-tok-tou5 koh kong2, Un5-a2 kiaN5, un5-a2 kiaN5, hou7 goa2 jip li2 oe7 tioh8. Chin7-tiong kong2, Goa2 si7 to5-mia7 teh chau2, chhian-ban7 m7-thang. 
  Ki-tok-tou5 thiaN-kiN3 che, sim-koaN put-chi2 kip, liam5-piN chhut-lat8 kin2 jip, bo5 loa7 ku2 jip--tioh8 ia7 koh choe3 thau5--i. An2-ni au7-piah--e5 to3-hoan2 choe3 thau5-cheng5. Hit-tiap8 Ki-tok-tou5 khah-iaN5, sim-koaN lioh8-a2 kiau, bi5-bi5-a2 chhio3, kiaN5 m7-ho2, bo5 tiuN-ti5, hut-jian5 poah8-to2; theng3-hau7 Chin7-tiong lai5 khan--i, chiah oe7 khi2-lai5 khia7. 
  Hit-tiap8 goa2 bang7-kiN3 cheh nng7 lang5 liah8-choe5 teh kiaN5, i3-su3 put-chi2 siong-ho2, lou7--nih kiN3 u7 tu2-tioh8 e5 tai7-chi3 long2 hoaN-hi2 saN-kap kong2. Ki-tok-tou5 tui3 Chin7-tiong kong2, An2-hiaN--ah, taN jip-tioh8 li2, goa2 put-chi2 hoaN-hi2, koh hoaN-hi2 Siong7-te3 siN lan2, li2 goa2 thang choe3 tang5-phoaN7, lai5 kiaN5 chit tiau5 hok-khi3 e5 lou7. 
  Chin7-tiong kong2, Goa2 chhut Chiong-bong5 siaN5 chiu7 siuN7 ai3 kap an2-hiaN li2 choe3 phoaN7, na7-si7 li2 tai7-seng chhut-lai5, goa2 bo5 ta3-tit-oa5 chiah ka-ki7 kiaN5. 
  Ki-tok-tou5 kong2, Tui3 goa2 chhut Chiong-bong5 siaN5, li2 iau2-ku2 tiam3 hia he u7 joa7 ku2? 
  Chin7-tiong kong2, Goa2 tiam3 hia, kau3 tong3 long2 boe7 tiau5, chiah chhut-lai5; na7-si7 li2 chau2 chhut-lai5 liau2, lang5 long2 kong2 cheh siaN5 tek-khak oe7 hou7 thiN-he2 sio-lio--khi3. 
  Ki-tok-tou5 kong2, HouhN! SiaN5--nih e5 lang5 chin-chiaN3 u7 cheh oe7 mah? 
  Chin7-tiong kong2, U7--ah, hit-tiap8 lang5 long2 tak8-e5 teh kong2. 
  Ki-tok-tou5 kong2, Chin-chiaN3 u7 an2-ni, siaN2-su7 siam2-pi7 chai-e7 chau2 chhut-lai5 na7 li2 ka-ki7 chit8-lang5? 
  Chin7-tiong kong2, Khiok u7 choe7-choe7 lang5 an2-ni teh kong2, liong7 in iah8 bo5 chin-tiuN sin3. In tu2-tu2 kong2 cheh tai7-chi3, iau2 u7 lang5 me7--li2, lam7-sam2 kong2, che2 lou7 chiu7-si7 kau2-hun7 si2, chit8-hun7 oah8 e5 lou7. Na7-si7 lan2 e5 siaN5 kau3 be2 oe7 hou7 thiN-he2 sio-lio--khi3, goa2 si7 chin-tiuN sin3, chiah u7 chau2 chhut-lai5. 
  Ki-tok-tou5 chiu7 kong2, Goa2 e5 chhu3-piN IN7-chhian, li2 u7 thiaN-kiN3 lang5 kong2 i mah? 
  Chin7-tiong kong2, U7--ah; thiaN-kiN3 te3 li2 kiaN5, u7 kiaN5 kau3 Iu-ut e5 thou5-khut, koh thiaN-kiN3 i poah8 ti7 thou5-khut--nih; goa2 liong7 hit-tiap8 i thong seng-khu tek-khak bak-tioh8 la5-sam5-siah8 e5 thou5-be5, na7-si7 m7-ai3 lang5 chai. 
  Ki-tok-tou5 kong2, SiaN5--nih e5 lang5 khoaN3-kiN3 i to3-khi3, chaiN2-iuN7 khoan2-thai7--i? 
  Chin7-tiong kong2, I to3--khi3 liau2, chhin3-chhai2 lang5 choe7-choe7 bak8-te7 bo5--i, long2 bo5 lang5 beh kap i kau-koan. I chhut siaN5 koh to3-khi3 m7-tah8 boh8-tit chhut-lai5 khah ho2. 
  Ki-tok-tou5 kong2, SiaN5--nih e5 lang5, cheng5 khoaN3 chit tiau5 lou7 m7 chiuN7 bak8; taN IN7-chhian cheh lou7 to pang3 hiat-kak8, siaN2-su7 iau2 hiam5--i? 
  Chin7-tiong kong2, Lang5 long2 kong2 i e5 kong2-oe7 kap kiaN5 tai7-chi3 bo5 saN-hap8, hoan2 lai5 hok-khi3 bo5 tiaN7-tioh8, put-chi2 kho2-ouN3. Na7-si7 goa2 ka7 i siuN7 khi2-lai5, i m7-tih8 cheh cheng3-keng lou7, liam5-piN hou7 lang5 hiam5 kau3 an2-ni, liah8-choe3 u7-iaN2, che si7 Siong7-te3 po3-eng3 i e5 phaiN2. 
  Ki-tok-tou5 kong2, Li2 be7 chhut siaN5 bat kap cheh lang5 kong2 mah? 
  Chin7-tiong kong2, Goa2 u7 chit8-pai2 ti7 lou7--nih8 tu2-tioh8 i. I e5 bin7 put-chi2 u7 kian3-siau3, khoaN3-kiN3 goa2 chiu7 siam2, chiah be7 bat kap i kong2. 
  Ki-tok-tou5 kong2, Cheh lang5 khi2-thau5 than3 chit-e5 to7-li2 lou7-be2 koh choe3 phaiN2, chiah chhin-chhiuN7 Seng3-chheh u7 kong2, ‘Kau2 hoan2 tng2 chiah8 i sou2 thou3 e5 mih8, ti soe2 chheng-khi3 liau2 koh khi3 hi2 thou5-be5--nih8 noa3’. Goa2 hit-tiap8 chhut siaN5, iau2 ng3-bang7 cheh lang5 oe7 choe3 ho2, taN kiaN-liau2 i oe7 kap siaN5 saN-kap biat8-bo5. 
  Chin7-tiong kong2, Goa2 iah8 kiaN-liau2 an2-ni. Na7-si7 kau3 chit-e5 kham2-cham7 chi7-chui7-a2 u7 hoat-tit--i? 
  Ki-tok-tou5 kong2, TaN IN7-chhian e5 tai7-chi3, m7-sai2 koh kong2, lai5 kong2 li2 goa2 e5 tai7-chi3. Goa2 siuN7 li2 ti7 lou7--nih8 tek-khak u7 tu2-tioh8 sim2-mih8 tai7-chi3. ChhiaN2 an2-hiaN lai5 kap goa2 kong2. 
  Chin7-tiong kong2, Li2 poah8 ti7 Iu-ut e5 thou5-be5--nih, goa2 khi3 oeh8-mng5 bo5 cheh tai7-chi3. Kan-ta tu2-tioh8 chit8-e5 phaiN2 hu7-jin5-lang5, mia5 kio3 Im5-hu7, hiam2-hiam2 khit i be5--khi3. 
  Ki-tok-tou5 kong2, Li2 bo5 hou7 i be5--khi3, put-chi2 kai-chai3. Iok-sek bat hou7 chit lang5 pek, se3-bin7 chau2 hiam2 boe7 li7, na7-si7 i iah8 bo5 hou7 i be5--khi3. Cheh lang5 hit-tiap8 kap li2 chaiN2-iuN7? 
  Chin7-tiong kong2, I e5 oe7 put-chi2 tiN; na7 m7-si7 li2 lioh8-lioh8-a2 chai i e5 in-iu5 chin-chiaN3 siuN7 oh chhut. I pek goa2 kap i saN-kap khi3, kong2 u7 tak8 hang7 e5 hoaN-hi2 beh hou7 goa2. 
  Ki-tok-tou5 kong2, Khiok u7 an2-ni, iau2-u7 chit8-hang7 e5 hoaN-hi2 i boe7-tit-thang hou7 li2, chiu7 si7 sim-koaN chai-kio3 bo5 phaiN2 e5 hoaN-hi2. 
  Chin7-tiong kong2, hit-e5 hu7-jin5-lang5 un2 beh choe7-choe7 hoaN-hi2 hou7 goa2, long2 si7 sek-iok8 e5 hoaN-hi2. 
  Ki-tok-tou5 chiu7 kong2, Li2 kap hit e5 hu7-lin5-lang5 bo5 kau-chhap, chin-chiaN3 si7 siu7-tioh8 Siong7-te3 e5 un. Seng3-chheh u7 kong2, “Na7-si7 Chu2 oan3--e5 tek-khak poah8-loh8 kau”. 
  Chin7-tiong kong2, Goa2 m7-kaN2 kong2, long2 bo5 bak-tioh8 i e5 la5-sam5. 
  Ki-tok-tou5 kong2, Che chaiN2-a2 kong2, kam2 u7 than3 i mah? 
  Chin7-tiong kong2, Bo5 tek-khak long2 bo5 bak-tioh8 i e5 la5-sam5, na7-si7 sit8-chai7 bo5 than3 i, si7 chit-tiap8 goa2 ki3-tit Seng3-chheh u7 kong2, ‘im5-hu7 e5 lou7 tit8-tit8 thang3 kau3 te7-gek8.’ Goa2 hit-tiap8 bak8-chiu chiah khoeh-khoeh, kiaN-liau2 hou7 i e5 bin7 be5--khi3. Chit-e5 lang5 chiu7 me7 goa2, goa2 choe3 goa2 chin3-cheng5 kiaN5 lai5 siam2--i. 
  Ki-tok-tou5 kong2, An2-hiaN li2 hit-tiap8 u7 koh tu2-tioh8 pat8 e5 a2-bo5? 
  Chin7-tiong kong2, U7; kan-lan5 soaN-e7 tu2-tioh8 chit8-lang5 chin lau7, mng7 goa2 si7 siaN2 lang5, beh toh8-loh8 khi3? Goa2 ka7 i kong2, si7 kiaN5 thiN-lou7 e5 lang5, beh khi3 thiN-siaN5, Lau7 lang5 kong2, Goa2 khoaN3 li2 e5 bin7, siuN7 li2 tek-khak seng5-sit8; li2 na7 beh kap goa2 tiam3, goa2 beh hou7 li2 kang-chiN5. Li2 beh m7? Hit-tiap8 goa2 mng7--i, Li2 si7 chi7-chui7? Khia7 ti7 toh8-loh8? Lau7 lang5 kong2, Goa2 mia5 kio3 Cheng5 e5 A-tong; khia7 Hun-be5 hiuN. Goa2 mng7 i choe3 sim2-mih8 keng-ki2, beh hou7 goa2 sim2-mih8 kang-chiN5? I kong2-kio3 i e5 keng-ki2, chiu7-si7 tak8-hang7 hoaN-hi2 e5 keng-ki2, goa2 e5 kang-chiN5 chiu7-si7 lou7-be2 thang chiap i e5 ke-he2. Goa2 koh mng7 i ke-he2 chaiN2-iuN7, i e5 lou5-pok8 kui2 lang5? I kong2 se3-kan e5 ho2 mih8 long2 si7 i ke-lai7 teh eng7; koh kong2 i e5 lou5-pok8 long2 si7 i pun2-sin chhi7--e5. Goa2 koh mng7 i kui2 e5 kiaN2. I kong2 u7 saN e5 cha-bou2-kiaN2, mia5 kio3 Se3-iok8, Se3-tham, Se3-kiau. goa2 na7 beh saN e5 choe3-chit8-e7 chhoa7 in, i kam-goan7 un2 goa2. Hit-tiap8 goa2 mng7 i, beh kap i tiam3-teh tioh8 kau3 joa7 ku2? I kong2 kau3 i li7-khui. 
</CL>
<HL>

阿波侖講，你服事這個主，已經無盡忠，beh-thai2會向望得著賞？ 
基督徒講，我tah8落無盡忠？ 
阿波侖講，你起頭上路ti7憂鬱e5塗糜內險險kek--死，心肝就冷淡；koh你背hit個擔，應該聽候主ka7你放，但是你用不合宜法度試看會lam7-sam2放；koh你bat chhin3-chhai2睏失落你e5文憑；koh一下看見兩隻獅，就想beh倒轉--去；koh你行這條路e5代誌，若講所看見、所聽見、所tu2著，心內e5意思，tui3頭到尾攏愛人o-lo2。 
基督徒講，你今所講e5代誌實在有，亦有別物e5歹你攏未bat講，但是我所服事e5主，心肝慈悲，歡喜赦罪；koh chiah-e5歹，我早企起ti7你e5國攏總bat有，就是hiahN時愛歹，親像愛食好物，總是我今怨恨吐氣hit個歹，亦已經有得著主赦免。 
Hit時阿波侖發性大受氣講，我是這個主e5對敵，怨恨伊，亦怨恨伊e5法度、伊e5百姓，我今一choa7行，刁故意來阻擋你。 
基督徒講，你所做著細膩；我今teh行主e5大路，就是thau3到聖e5所在，所以較好你著家己謹慎。 
阿波侖就展開腳手，攏總圍截hit個路，講，我攏m7驚；你這nih8著死，我指陰府e5鬼獸來咒詛，的確無放你koh行，這tiap8 beh滅無你e5性命。 講an2-ni，就用火箭來射伊e5胸坎，但是基督徒用手--nih e5牌來遮，就無傷害。 
基督徒才知代誌逼緊，boe7 tit thang定定企，就拔劍。阿波侖就進前盡力攻，箭若落雨，基督徒雖然盡力抵擋，iau2-ku2腳手、頭面攏著傷，就小可退，阿波侖jip--伊；基督徒koh進前，出力kap 伊對敵，toa7-tim5交戰，約略半日久，到氣力tit-beh無；因為人著傷到an2-ni，的確那無力。 
阿波侖看勢面an2-ni，就chhek倚，kap 基督徒抱teh ian2，就將基督徒hit倒ti7地--nih。基督徒e5劍ka落，阿波侖歡喜講，今你e5性命的確無，就出力扑伊到險險死。基督徒扑算今無thang向望。阿波侖kiah8起手beh koh扑一下，就這個好人的確死；佳哉上帝e5恩典，基督徒伸手sa著伊e5劍，就講，對敵--ah，你m7-sai2歡喜，我雖然跋倒，的確koh起來。就peh起來，用劍來chhak8伊。阿波侖緊緊退，親像著重傷，基督徒jip伊，koh扑，講，「倚靠疼我--e5，我的確會較贏。」阿波侖就thi2翅緊緊飛--去。基督徒無koh看見；親像詩講，
今看事情真心適，<BR>聖徒魔鬼相對敵，<BR>聖徒靠主kiah8神劍，<BR>魔鬼thai5輸走去tiam3。 
若是親目看見，親耳聽見，就無人會想出扑算，交戰會toa7-tim5到an2-ni，阿波侖怪聲大哮，吐氣親像龍；基督徒吐氣chhan叫，面帶憂容，阿波侖hou7伊用劍chhak8著，基督徒才kiah8頭li5-li5-仔笑。Hai7--ah！這個代誌不止thang驚，我未bat看見。 
交戰了後，基督徒講，救我脫離獅e5嘴，幫贊我較贏阿波侖，今著感謝伊，就唱歌講，
鬼王謀害我靈魂，<BR>親像蛟龍beh來吞；<BR>受氣發出若火toh8，<BR>射箭捷捷若雨落；<BR>佳哉聖神大恩惠，<BR>基督學生贏魔鬼；<BR>我著盡心向救主，<BR>感謝o-lo2萬年久。 
Hit時看有人e5手伸出，手內有活命樹e5葉，hou7基督徒，接--著來糊著傷e5所在，liam5-piN好；就坐--teh歇腳，將勤慎in所送e5酒kap 餅來lim食，復轉精神氣力，就koh行路；手iau2-ku2 kiah8劍，驚了kiam2-chhai2會koh tu2著對敵，但是居謙山谷內攏無koh tu2著。 
經過這個山谷，就到koh 1個山谷，名叫死蔭山谷，beh去天城，路著tui3 chia，所以不得不著過。這個山谷極chhiN-chhin3，先知人耶利米，bat 指這位仔，講是曠野kham-khiat8，kho2-oaN7死蔭e5 地，內面無人上落，亦無人toa3 hia企起。 
基督徒到這個山谷，比代先kap 阿波侖交戰，情形koh較艱苦。Tu2-a2到這個死蔭e5交界，tu2著兩人大步走倒轉--來；在早嫌迦南地做歹所在，就是這兩人e5祖。 
基督徒問in，Lin2 beh tat8落去？ 
Hi2兩人大聲叫，趕緊退，趕緊退，你若ai3活亦著te3阮。 
基督徒問，是甚物緣故！
兩人講，Hngh！緣故--ah！是這路e5緣故，阮代先行，險險boe7 tit-thang倒轉--來，若koh進幾步，的確boe7到chia來報你。 
基督徒問，你所tu2著是甚物物？ 
兩人應講，阮險險入死蔭e5山谷，佳哉前面e5路詳細看，知kio3 hit個危險，才thang走閃。 
基督徒問，Lin2看見甚物--ah，做lin2講。 
兩人應，看甚物--ah！是看見1個山谷烏烏暗暗；有陰府e5妖精、鬼怪、蛟龍，四界有怪聲常常喉叫，親像人受酷毒e5刑罰，坐極慘e5鐵鏈；有紛紛亂亂e5烏雲，hou7人死心；有chhiN-chhin3、死失e5氣罩ti7頂面；大概講，這個山谷是混混沌沌，hou7人驚到極。 
基督徒講，Lin2雖然講an2-ni，若是beh去天城iau2-ku2的確著tui3 chia過。 
兩人講，愛tui3 chia過，據在你，阮的確m7；就做in去。基督徒koh行，手猶原kiah8劍，驚了會 tu2著對敵。 
我夢見這個山谷，tui3頭到尾，左爿有深溝，青瞑牽青瞑歷代攏總陷落chia沈淪；右爿有爛塗極險；雖然做好e5人，若陷落亦無地thang企腳；在早大衛王bat 陷落chia，總是全能--e5伸手，拔伊出，才無kek--死。這所在路亦不止隘，所以基督徒e5情形益發艱苦。山谷內極烏暗，若閃避左爿e5深溝，就險險陷落右爿e5爛塗，若閃避右爿e5爛塗；就險險陷落左爿e5深溝；an2-ni-siN那行那行，常常慘慼吐氣；teh行逐擺起腳來踏，m7知會踏著甚物所在。
我koh看見行這個山谷到半路；就過地獄e5深坑ti7路邊，tauh8-tauh8出火焰烏烏e5雲，火星怪聲。基督徒到hit位仔，就家己想講，我今著怎樣？Tu2著阿波侖boe7比得tu2著這個；雖然kiah8劍，有甚物路用？ 就收伊e5劍，來用別物e5器具，名叫常常祈禱。我聽見伊大聲叫講，「懇求耶和華來救我e5靈魂。」基督徒行久久，iau2-ku2有火焰na3 ti7面前，有哀怨e5聲喉喉叫叫無定無著；基督徒驚了會tu2著thun2踏粉身碎骨，看見這號e5代誌；聽見這號e5聲，行舖外路常常有an2-ni，才到 1所在，有聲親像鬼成陣來；基督徒到hit位，就停腳躊躇，m7知beh怎樣，有時想著倒轉--去，才koh家己扑算，已經行e5路tu2著危險不止濟，既然攏總脫離，今經過山谷，kaN2已經行較加一半路，設使倒轉--去，比進前行koh較大危險，才決意著進前行。Chiah-e5鬼漸漸近倚，基督徒就出大聲叫講，「我倚靠耶和華上帝e5氣力好膽來行。」鬼就kiu走，m7敢倚近。 
山谷烏暗thang驚惶，<BR>就主學生亦著行；<BR>活路雖然近陰門，<BR>直行救會入天堂。 
Koh有1項e5代誌，我扑算亦著講；我看見基督徒hit時心肝驚到茹chhiang2-chhiang2，boe7分別家己e5聲；teh行近hit個火坑，有1個歹鬼liam-liam te3伊ka-chiah後，用toa7-tim5褻瀆上帝e5話，伊e5聲雖然細，但是長koh明，入基督徒e5耳空thau3到心，基督徒掠做是家己e5心所發出。這個代誌，比代先攏總所tu2著--e5，hou7基督徒koh較大憂悶；家己想伊代先不止疼主，今來褻瀆伊，心歹到an2-ni；但是實在m7是伊e5心歹，是驚到亂，m7知thang ng耳空，亦m7知hit個褻瀆e5話tui3 tat8落來。 
基督徒teh行，心肝chhoeh-chhoeh，然後聽見有聲親像人ti7頭前行，teh講，「我得著你庇佑，所以經過死蔭e5地亦無驚。」基督徒聽見這個聲，就歡喜對家己講，行這個山谷內亦有敬畏上帝e5人，m7-na7我家己tia7-tiaN7；koh這個人明明得著上帝e5庇佑，kiam2有庇佑伊tia7-tiaN7，亦無庇佑我？的確有庇佑我，總是我家己m7知；今著jip倚這個人，我就有伴。 基督徒就進前行，叫這個頭前e5人；但是hit人m7應，因為伊亦扑算這所在若伊1人tia7-tiaN7。 
無偌久天扑phu2光，基督徒歡喜講，「主hou7死失e5蔭影變做早起時e5光。」天漸漸光，基督徒就越頭看所行來e5路，m7是ai3倒轉--去，是ai3趁日時e5光，來看暝--時所經過e5危險；就明明看見左爿e5深溝，右爿e5爛塗；中央e5路極隘；koh看見chiah-e5陰府e5妖精、鬼怪、蛟龍。今攏總遠遠離開，m7敢倚，因為天已經光。Chiah-e5危險基督徒代先不止驚，今天光看較明，心內想家己1人行這條路，亦攏總得著脫離，就大tah-hiahN。日頭已經出，這個亦是上帝e5大恩典，因為死蔭山谷頂半路雖然危險，下半路koh較危險。Tui3基督徒所企腳e5所在，thau3到山谷e5口面，沿路攏總有羅網、活tauh、地陷、深坑kap 攏總e5機關；設使teh行路親像代先hiah烏暗，雖然有千條e5性命，亦著滅無。今日已經上，基督徒就講，「主e5光四界照，雖然行烏暗，亦會照著光。」
基督徒趁這個光，行到山谷e5口面。我夢見出hit個山谷e5所在有血、有骨，有燒e5骨頭灰、有碎碎e5身屍；che攏總是早前行這條路e5人，tu2著陷害ti7 chia。我teh想這個是甚物緣故，忽然看見頭前有1個洞，在早有兩個好漢人企hia，1個名拜像，1個名霸逼，chi2兩人倚靠大權勢，行殘忍害死濟濟聖徒。這所在所有 e5血、骨，kap chiah-e5，攏是chi2兩人所陷害--e5。基督徒經過hia，無甚物危險，我略仔奇怪，後來知hit個緣故，就是拜像已經死久--lah；霸逼雖罔iau2 ti7-teh，但是已經老，koh少年e5時，濟濟交戰損傷伊e5氣力，所以這tiap8衰lam2，腳手慢鈍，na7會坐ti7洞口tiaN7-tiaN7，一下看見行天路e5人經過，就受氣來gin5，因為boe7-tit-thang起來掠，就ka7牙切齒。基督徒看見這個老漢，心略仔驚，雖然boe7會害人，iau2-ku2 hang2喝講，若無koh燒死lin2，lin2永永m7改變。 基督徒靜靜m7應，勻勻仔過去，攏無受伊害。Hit時歡喜吟詩，講，
死蔭山谷鬼成陣，<BR>危險驚惶講boe7盡；<BR>羅網活tauh四界是，<BR>地陷機關oh得離。<BR>軟弱學生經過行，<BR>對敵歹鬼攏boe7贏；<BR>莫非是主來幫贊，<BR>這時後來著頌讚。 
基督徒進前行，hit-tiap8到1個略仔懸e5所在。行e5人peh chia thang看前e5路。基督徒就peh hi2頂面teh看，看見有盡忠ti7頭前直直行。基督徒liam5-piN大聲叫伊講，朋友--ah，且停teh，我 beh kap 你相kap 行。 盡忠越過來看。基督徒koh講，勻a2行，勻a2行，hou7我jip你會著。 盡忠講，我是逃命teh走，千萬m7-thang。 
基督徒聽見che，心肝不止急，liam5-piN出力緊jip。無偌久jip--著也koh做頭--伊。An2-ni後壁--e5倒反做頭前。Hit-tiap8基督徒較贏，心肝略仔驕，微微仔笑，行m7好，無張持，忽然跋倒；聽候盡忠來牽--伊，才會起來企。 
Hit-tiap8我夢見cheh 兩人掠齊teh行，意思不止相好，路--nih見有tu2著e5代誌攏歡喜相kap 講。基督徒對盡忠講，俺兄--ah，今jip著你，我不止歡喜，koh歡喜上帝生咱，你我thang做同伴，來行這條福氣e5路。 
盡忠講，我出將亡城，就想愛kap 俺兄你做伴，但是你代先出來，我無ta-tit-oa5 才家己行。 
基督徒講，Tui3我出將亡城，你iau2-ku2 tiam3 hia he有偌久？ 
盡忠講，我tiam3 hia，到擋攏boe7 tiau5，才出來；但是你走出來了，人攏講cheh城的確會hou7天火燒lio--去。 
基督徒講，HouhN！城--nih e5人真正有cheh話mah？ 
盡忠講，有--lah，hit-tiap8人攏逐個teh講。 
基督徒講，真正有an2-ni，啥事閃避災禍走出來na7你家己1人？ 
盡忠講，卻有濟濟人an2-ni teh講，諒in亦無真tiuN信。In tu2-tu2 講cheh代誌，iau2有人罵--你，lam7-sam2講，che2路就是9份死、1份活e5路。但是咱e5城到尾會hou7天火燒lio--去，我是真tiuN信，才有走出來。 
基督徒就講，我e5厝邊易遷，你有聽見人講伊mah？ 
盡忠講，有--ah；聽見te3你行，有行到憂鬱e5塗窟，koh聽見伊跋ti7塗窟--nih；我諒hit-tiap8伊thong身軀的確bak著la5-sam5-siah8 e5塗糜，但是m7愛人知。 
基督徒講，城--nih e5人看見伊倒去，怎樣款待--伊？ 
盡忠講，伊倒--去了，chhin3-chhai2人濟濟目地無--伊，攏無人beh kap 伊交關。伊出城koh 倒去m7-tah8莫得出來較好。 
基督徒講，城--nih e5人，前看這條路m7上目；今易遷cheh路都放hiat-kak8，啥事iau2嫌--伊？ 
盡忠講，人攏講伊e5講話kap 行代誌無相合，反來覆去無定著，不止可惡。但是我ka7伊想起來，伊m7-tih8 cheh正經路，liam5-piN hou7人嫌到an2-ni，掠做有影，che是上帝報應伊e5歹。 
基督徒講，你未出城bat kap cheh人講mah？ 
盡忠講，我有一擺ti7路--nih tu2著伊。伊e5面不止有見笑，看見我就閃，才未bat kap 伊講。 
基督徒講，Cheh人起頭趁這個道理路尾koh做歹，才親像聖冊有講，「狗反轉食伊所吐e5物；豬洗清氣了koh去hi2塗糜--nih8 noa3」。我hit-tiap8出城，iau2向望cheh人會做好，今驚了伊會kap 城相kap 滅無。 
盡忠講，我亦驚了an2-ni。但是到這個坎站是誰仔有法tit--伊？ 
基督徒講，今易遷e5代誌，m7-sai2 koh講，來講你我e5代誌。我想你ti7路--nih8的確有tu2著甚物代誌。請俺兄來kap我講。 
盡忠講，你跋ti7憂鬱e5塗糜--nih8，我去隘門無cheh代誌。Kan-ta tu2著1個歹婦人人，名叫淫婦，險險khit伊迷--去。 
基督徒講，你無hou7伊迷--去，不止佳哉。約瑟bat hou7這人逼，勢面走險boe7離，但是伊亦無hou7伊迷--去。Cheh人hit-tiap8 kap 你怎樣？ 
盡忠講，伊e5話不止甜；若m7是你略略仔知伊e5因由真正想oh出。伊逼我kap 伊相kap 去，講有逐項e5歡喜beh hou7我。 
基督徒講，卻有an2-ni，iau2有1項e5 歡喜伊boe7-tit-thang hou7你，就是心肝知kio3無歹e5 歡喜。 
盡忠講，Hit個婦人人允beh濟濟歡喜hou7我，攏是色慾e5歡喜。 
基督徒就講，你kap hit個婦人人無交插，真正是受著上帝e5恩。聖冊有講，「若是主怨--e5的確跋落溝」。
盡忠講，我m7敢講，攏無bak著伊e5 la5-sam5。 
基督徒講，Che怎仔 講，kam2有趁伊mah？ 
盡忠講，無的確攏無bak著伊e5 la5-sam5，但是實在無趁伊，是這tiap8我記得聖冊有講，「淫婦e5路直直thang3到地獄。」我hit-tiap8目珠才khoeh-khoeh，驚了hou7伊e5面迷--去。這個人就罵我，我做我進前行來閃--伊。 
基督徒講，俺兄你hit-tiap8有koh tu2著別個抑無？ 
盡忠講，有；艱難山下tu2著1人真老，問我是啥人，beh toh8落 去？我ka7伊講，是行天路e5人，beh去天城，老人講，我看你e5面，想你的確誠實；你若beh kap我tiam3，我beh hou7 你工錢。你beh m7？Hit-tiap8我問--伊，你是是誰？企ti7 toh8落？老人講，我名叫前e5亞當；企Hun迷鄉。我問伊做甚物keng-ki2，beh hou7我甚物工錢？伊講叫伊e5 keng-ki2，就是逐項歡喜e5 keng-ki2，我e5工錢就是路尾thang接伊e5家伙。我koh問伊家伙怎樣，伊e5奴僕幾人？伊講世間e5好物攏是伊家內teh用；koh講伊e5奴僕攏是伊本身飼--e5。我koh問伊幾個子。伊講有3個查某子，名叫世慾、世貪、世驕。我若beh 3個做一下娶in，伊甘願允我。Hit-tiap8我問伊，beh kap 伊tiam3-teh著到偌久？伊講到伊離開。 
</HL>
