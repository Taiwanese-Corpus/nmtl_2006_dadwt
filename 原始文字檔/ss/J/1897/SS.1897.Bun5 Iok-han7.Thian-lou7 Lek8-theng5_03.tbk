<CL>
  Hit-si5 Sek-si7 khan i e5 chhiu2, chhoa7 i jip8 chit8-keng toa7 thiaN, lai7-bin7 ku2-ku2 bo5 piaN3-sau3, tin5-ai chek kau3 tiN7 that-that. Ki-tok-tou5 khoaN3-khoaN3 tiap-a2-ku2, Sek-si7 chiu7 kio3 lang5 lai5 sau3; khi2 chhiu2 teh sau3, tin5-ai si3-koe3 pe, tit8-tit8 eng kau3 Ki-tok-tou5 beh boe7 chhoan2khui3. Hit-si5 u7 chit8-e5 cha-bou2-gin2-na2 ti7 hi2 piN-a2--nih teh khia7, Sek-si7 kah i khi3 phang5 chui2 lai5 hiu3; kiaN5 an2-ni thiaN--nih chiu7 te3 chhiu2 sau3 chheng-khi3. 
  Ki-tok-tou5 mng7, Che si7 sim2-mih8 i3-su3? 
  Sek-si7 kong2, Chit-e5 thiaN si7 chi2 lang5 e5 sim-koaN, be7 siu7 Siong7-te3 e5 un chiaN5 seng3; tin5-ai si7 chi2 lang5 pun2-seng3 e5 choe7-siok8, kap sim-lai7 e5 phaiN2, phah la5-sam5 seng-khu. Tai7-seng khi2 chhiu2 teh sau3, si7 chi2 lut8-hoat, au7-lai5 eng7 chui2 hiu3, si7 chi2 hok-im. TaN li2 khi2-thau5 khoaN3-kiN3 chit8-lang5 teh sau3, tin5-ai si3-koe3 pe, sou2-i2 thiaN--nih sau3 boe7-oe7 chheng-khi3; chhin-chhiuN7 Siong7-te3 e5 lut8-hoat, ku2 boe7-oe7 soe2 lang5 e5 sim, tu5-khi3 lang5 e5 choe7. Lut8-hoat na7 kau3, choe7-siok8 chiu7 siN-khi2, it-hoat u7 lat8, it-hoat u7 choe7, in-ui7 lut8-hoat chheng-chheng oe7 piau2-beng5 lang5 e5 choe7-siok8; an2-ni kim3 tiaN7-tiaN7, boe7-oe7 hou7 lang5 u7 lat8 thang khah-iaN5 chau5-biat8 i e5 choe7. Koh li2 u7 khoaN3-kiN3 chit8-e5 cha-bou2 gin2-na2 eng7 chui2 hiu3 thou5-kha, tin5-ai long2-chong2 teh loh8, thiaN--nih chiu7 te3 chhiu2 sau3 chheng-khi3; chhin-chhiuN7 hok-im e5 to7-li2, kam-tiN koh po2-poe3, chit8-e7 kam2-hoa3 lang5 e5 sim, choe7-siok8 chiu7 sit-pai7 hang5-hok8, sim-koaN si7 sin3 hok-im, chiah tit-tioh8 chheng-khi3-siuN3, thang hou7 eng5-kng e5 Chu2 khia7-khi2. 
  Hit-si5 goa2 koh bang7-kiN3 Sek-si7 khan i e5 chhiu2, chhoa7 i jip8 chit8-keng soe3-keng pang5, lai7-bin7 u7 Ng7 e5 gin2-na2, tak8-e5 che7 i e5 ui7; chit8-e5 khah toa7-han3--e5, mia5 Kip-iok8 , chit8-e5 mia5 Jim2-thai7 . Kip-iok8 e5 heng5-chong7 si7 kau7-khoe5, Jim2-thai7 e5 khoan2-sit si7 put-chi2 thiam5-cheng7. Ki-tok-tou5 mng7, hit-e5 Kip-iok8 siaN2-su7 kau3 hiah kau7-khoe5? Sek-si7 kong2, I eng3-hun7 e5 ke-giap8, chiang2-teh e5 lang5 na7 kau3 me5-ni5, chiah beh hou7 i, i ai3 kin-ni5 tit-tioh8, sou2-i2 kau7-khoe5; chheng-chheng Jim2-thai7 kam-sim, theng3-hau, sou2-i2 thiam5-cheng7. 
  Hit-si5 goa2 koh khoaN3-kiN3 chit8-lang5 toa3 chit8-te7 e5 kim-gun5 po2-poe3, piaN3 ti7 Kip-iok8 e5 bin7-cheng5, i chiu7 theh8 khi2-lai5 khoaN3, put-chi2 hoaN-hi2, teh chhio3 Jim2-thai7; chong2-si7 be7 loa7 ku2, kim-gun5 po2-poe3 lam7-sam2 eng7 liau2, chhun chit8-nia2 phoa3-saN tiaN7-tiaN7. 
  Hit-si5 Ki-tok-tou5 mng7 Sek-si7 kong2, ChhiaN2 khui-thiah chit-e5 su7-cheng5, siong5-se3 ka3-si7 goa2. 
  Sek-si7 kong2, Chi2 Ng7 e5 gin2-na2, chit8-e5 si7 chi2 kim-se3 e5 lang5, chit8-e5 si7 chi2 lai5-se3 e5 lang5. Li2 u7 khoaN3-kiN3 Kip-iok8 ai3 liam5-piN tit-tioh8 i e5 ke-giap8, boe7 theng3-hau7 tit kau3 me5-ni5, che chhin-chhiuN7 kim-se3 e5 lang5, khak-khak beh chit-si3 tit-tioh8 i e5 hok-khi3, boe7 theng3-hau7 tit kau3 lai5-se3. Lai5-se3 e5 hok-khi3 si7 kek8 ho2, Siong7-te3 choe7-choe7 pai2 pun2-sin choe3 kan-cheng3, se3-kan lang5 iau2-ku2 hut-liok8 i, m7 kheng2 kiu5. Siok8-gu2 u7 kong2, ‘Chap8 chiah chiau2 ti7 chhiu7--nih, m7-tah8-tioh8 chit8-chiah chiau2 ti7 chhiu2--nih’, che lang5 chiu7 tui3-tiong7, choan-choan kiu5 bak8-chiu cheng5 e5 hok-khi3. Chheng-chheng Kip-iok8 e5 ke-giap8 be7 loa7-ku2 long2 liau2, na7 chhun chit8-nia2 phoa3-saN tiaN7-tiaN7; kiu5 chit se3-kan e5 hok-khi3, hit-ho7 e5 lang5 boat8-jit8 iah8 tek-khak chhin-chhiuN7 an2-ni. 
  Ki-tok-tou5 kong2, Tui3 an2-ni khoaN3, Jim2-thai7 chiu7 u7 ti3-sek, in-ui7 m7-na7 chit8-hang7 e5 ian5-kou3, te7 it hang7, i oe7 theng3-hau7-tit, au7-lai5 chiah tit-tioh8 khah ho2 e5 mih8; te7-ji7 hang7, Kip-iok8 e5 ke-giap8 i2-keng long2 liau2, chi2-u7 chhun chit8-nia2 phoa3-saN tiaN7-tiaN7, Jim2-thai7 eng5-kng e5 ke-giap8 ka-nng5 ti7-teh. 
  Sek-si7 kong2, M7-na7 an2-ni tiaN7-tiaN7, iau2-ku2 u7 pat8-mih8 e5 ian5-kou3. Lai5-se3 eng5-kng e5 ke-giap8 eng2-oan2 ti7-teh, boe7 hoe3-bo5, kam2 u7 chhin-chhiuN7 se3-kan e5 hok-khi3, hut-jian5 siau-soaN3 bo5 khi3. An2-ni Kip-iok8 khi2-thau5 tit-tioh8 i e5 ke-giap8, Jim2-thai7 chiu7 khit i chhio3; Jim2-thai7 lou7-be2 tit-tioh8 i e5 ke-giap8, Kip-iok8 chiu7 koh-khah hou7 i choe3 ho2-chhio3. In-ui7 khi2-thau5--e5, tek-khak u7 lou7-be2--e5 thang sio-soa3; lou7-be2--e5, sui-bong2 iau2-be7 kau3, tek-khak u7 i e5 si5, hit-e5 lou7-be2--e5, chiu7 bo5 thang lai5 sio-soa3 i. An2-ni khi2-thau5 tit-tioh8 i e5 ke-giap8, tek-khak tai7-seng choe3 chit8-si5 eng7 liau2, chheng-chheng lou7-be2 tit-tioh8 i e5 ke-giap8, chiah thang ku2-ku2 tng5-tng5 ti7-teh; Seng3-chheh chi2 hit-e5 pu3-lang5 kong2, “Li2 oah8-teh e5 si5 siu7 long2-chong2 e5 hok-khi3, Liap8-sat-lou7 siu7 long2-chong2 e5 chai-lan7; taN i an-ui3, li2 siu7 khou2.”
  Ki-tok-tou5 kong2, Tui3 an2-ni ke3-khoaN3, chiu7-si7 bak8-chiu cheng5 e5 hok-khi3, chin-chiaN3 m7-thang tham, tioh8 theng3-hau7 au7-lai5 e5 hok-khi3 si7 khah ho2. 
  Sek-si7 kong2, Li2 e5 oe7 chin-chiaN3 u7-iaN2, in-ui7 sou2 oe7 khoaN3-kiN3 si7 chiam7-si5--e5, sou2 boe7 khoaN3-kiN3 si7 eng2-oan2--e5. Na7-si7 sou2 khoaN3-kiN3--e5, chiu7-si7 chit-si5 e5 mih8, kap lang5 e5 su-iok8 choe3 keh-piah, sou2-i2 kau-poe5 si7 koe7 koe7 thng5-tiN bit8-tiN; sou2 boe7 khoaN3-kiN3--e5, chiu7-si7 lai5-se3 e5 ke-giap8, kap lang5 e5 su-iok8 si7 hng7-hng7 kek-khui, sou2-i2 ku2-ku2 chhiN-sou, oh-tit chhin. 
  Hit-si5 goa2 koh bang7-kiN3 Sek-si7 khan i e5 chhiu2, chhoa7 i jip8-khi3 chit8 sou2-chai7, khoaN3-kiN3 u7 he2 tui3 hit-e5 chhiuN5-a2 kha khi2-lai5, chit8-lang5 ti7 piN-a2--nih8 teh khia7, si5-si5 eng7 chui2 thin5 ti7 he2, beh hou7 i hoa, m7-ku2 he2 na2 iam7. 
  Ki-tok-tou5 kong2, Che si7 sim2-mih8 e5 ian5-kou3? 
  Sek-si7 in3 kong2, Chit-e5 he2 si7 chi2 sim-tiong un-tian2 e5 kam2-hoa3, eng7 chui2 thin5 ti7 he2--nih, beh long2-chong2 hou7 i hoa, si7 chi2 mou5-kui2; sui-bong2 hou7 i an2-ni, na7-si7 he2 it-hoat na2 iam7, hit-e5 ian5-kou3, goa2 iah8 tit-beh hou7 li2 khoaN3. An2-ni chiu7 chhoa7 i seh8 ke3 chhiuN5-a2 goa7, khoaN3-kiN3 u7 chit8-lang5 chhiu2 theh8 iu5-kan, siong5-siong5 tui3 chhiuN5-a2 goa7 eng7 iu5 am3-chiN7 thiN ti7 he2--nih. 
  Ki-tok-tou5 chiu7 kong2, Che koh si7 sim2-mih8 i3-su3? 
  Sek-si7 kong2, Chit-e5 lang5 si7 chi2 Ki-tok, siong5-siong5 eng7 un-tian2 lai5 pang-chan7 kam2-hoa3 lang5, na2 chhiuN7 iu5, sou2-i2 mou5-kui2 sui-bong2 chin7-lat8 beh hou7 i hoa, na7-si7 Ki-tok e5 peh-siN3 eng2-eng2 tit-tioh8 I e5 un. Koh hit-e5 lang5 eng7 iu5 thiN ti7 he2, li2 u7 khoaN3-kiN3, i si7 am3-chiN7 teh khia7 ti7 chhiuN5-a2 goa7; che si7 hou7 li2 chai lang5 na7 tu2-tioh8 mou5-kui2 e5 chhi3-lian7, ka-ki7 tauh8-tauh8 boe7 hiau2-tit, sim-tiong e5 un-tian2 chaiN2-a2-iuN7 iau2-ku2 ti7-teh, boe7 biat8-bo5. 
  Hit-si5 Sek-si7 koh khan i e5 chhiu2, chhoa7 i jip8 chit8-e5 khoaN3-oah8 e5 sou2-chai7, tiong-ng u7 chit8-keng tian7, hang5-ngou2 kau3-kek8. Ki-tok-tou5 khoaN3-kiN3, chiu7 put-chi2 hoaN-hi2; koh khoaN3-kiN3 tian7-teng2 u7 lang5 teh kiaN5, long2-chong2 si7 chheng7 kim e5 saN. 
  Ki-tok-tou5 kong2, Lan2 thang jip8-khi3 hia mah? 
  Sek-si7 chiu7 chhoa7 i ng3 hit-e5 mng5, chiah khoaN3-kiN3 choe7-choe7 lang5 khia7 ti7 mng5-cheng5, chhin-chhiuN7 ai3 beh jip8-khi3, teh m7-kaN2. Koh li7 hit-e5 mng5 bo5 hng7, u7 chit8-lang5 che7-oa2 toh, toh-teng2 u7 chheh kap pit bak8; long2-chong2 beh jip8 hit-e5 mng5--e5, i chiu7 ki3 in e5 mia5. Koh khoaN3-kiN3 chheng7 kah kiah8 to, choe7-choe7 lang5 khia7 ti7 mng5-ak teh chiu2, i3-su3 si7 beh chin7-lat8 hai7-tioh8 long2-chong2 ai3 jip8-khi3 e5 lang5. 
  Ki-tok-tou5 khoaN3-kiN3 chiu7 ki5-koai3. Hiah-e5 ai3 jip8-khi3 e5 lang5 khoaN3-kiN3 kiah8 to e5 lang5, long2-chong2 to3-the3; au7-lai5 koh u7 chit8-lang5, bin7 put-chi2 beng2, oa2-kun7 hit-e5 ki3-mia5 e5 kong2, ChhiaN2 li2 ki3 goa2 e5 mia5. I e5 mia5 i2-keng ki3 liau2, chiu7 ti3 khoe puih8 kiam3, pek-oa2 beh thai5 hiah-e5 kiah8 to e5 lang5, hiah-e5 kiah8 to e5 lang5 iah8 chhut-lat8 kap i thai5; chong2-si7 hit-e5 lang5 long2 bo5 lioh8-a2 tah-hiahN, chiaN3 chhak8 to3 phut, hit-peng5 chit-peng5 long2 tioh8-siong; au7-lai5 phoa3-khui chit8-tiau5 lou7, tit8-tit8 chong5 jip8, chiu7 thiaN-kiN3 tian7-lai7 e5 lang5 chhut siaN, hoaN-hi2 kio3 i, Jip8--lai5, jip8--lai5, tek-khak tit-tioh8 eng2-oan2 e5 eng5-kng. Hit-e5 lang5 chiu7 jip8-khi3, iah8 chheng7 kim e5 saN. Ki-tok-tou5 khoaN3-kiN3 an2-ni, chiu7 bah-bun5-chhio3 kong2, Chit-e5 tai7-chi3 e5 i3-su3, phah-sng3 goa2 tek-khak chai. Hit-si5 chiu7 tui3 Sek-si7 kong2, Li2 chhiaN2, goa2 beh khi2-sin--lah. 
  Sek-si7 kong2, Be7 thang; theng3-hau7 goa2 hou7 li2 khoaN3-kiN3 pat8 ho7 e5 su7-cheng5, jian5-au7 chiah thang khi3. An2-ni koh khan i e5 chhiu2, chhoa7 i jip8 chit8-keng am3-pang5, lai7-bin7 u7 chit8-lang5 che7 ti7 thih-lang5 lai7, bin7 put-chi2 iu-bun7, bak8-chiu ng3 toe7, nng7 chhiu2 thong-siu7, chhiN-chham2 teh thou2-khui3, chhin-chhiuN7 sim-koaN tng5-a2 beh piak-khui. 
  Ki-tok-tou5 chiu7 mng7 kong2, Che si7 in-ui7 sim2-mih8 ian5-kou3? 
  Sek-si7 in3 kong2, Li2 thang mng7 i, chiu7 chai. 
  Ki-tok-tou5 chiah mng7 i kong2, Li2 choe3 lang5 chaiN2-iuN7? 
  Hit-e5 lang5 in3 kong2, Goa2 taN choe3 lang5 toa7-toa7 koh-iuN7 cheng5 jit8. 
  Ki-tok-tou5 kong2, Li2 cheng5 an2-chaiN2-iuN7 ? 
  Hit-e5 lang5 in3 kong2, Goa2 cheng5 choe3 seng3-tou5, phin2-heng7 long2-chong2 ho2, m7-na7 goa2 ka-ki7 kong2, chiu7 pat8 lang5 ia7 an2-ni o-lo2. Hit-si5 goa2 ka-ki7 phah-sng3 iah8 tit8-tit8 kiaN5 thiN-lou7, kau3 thiN-siaN5, sim-koaN siong5-siong5 hoaN-hi2. 
  Ki-tok-tou5 kong2, Li2 cheng5 na7 an2-ni, taN si7 chaiN2-iuN7? 
  Hit-e5 lang5 in3 kong2, TaN goa2 si7 choat8-bang7, hou7 hit-e5 choat8-bang7 pak8-teh, chhin-chhiuN7 kim3 ti7 thih-lang5 lai7, long2 boe7-oe7 chau2 chhut; chham2--ah! taN boe7 tit chhut lah! 
  Ki-tok-tou5 in3 kong2, Li2 ti3-kau3 an2-ni, si7 siaN2-su7? 
  Hit-e5 lang5 in3 kong2, Keng2-seng2 kin2-siu2, goa2 un5-un5-a2 boe7 ki3-tit; chiu7 hong3-chhiong3 su-iok8, hoan7-tioh8 seng3 to7, kou-hu7 Siong7-te3 e5 un, hou7 Seng3-sin5 iu-bun7, I u7 li7-khui goa2; goa2 chio mou5-kui2, i u7 chiu7-kun7 goa2; chhiok-tioh8 Siong7-te3 e5 siu7-khi3, I u7 pang3-sak goa2; sim-koaN ka-ki7 teng7 khok-khok, kau3 boe7-oe7 hoan2-hoe2 choe7. 
  Ki-tok-tou5 chiu7 tui3 Sek-si7 kong2, Chit-hou7 lang5 kiam2 bo5 thang koh ng3-bang7 mah? 
  Sek-si7 kong2, Li2 thang mng7 i. 
  Ki-tok-tou5 chiu7 mng7 i, Chit-e5 choat8-bang7 e5 thih-lang5, li2 kam2 tek-khak tiaN7-tiaN7 tiam3-teh, long2 bo5 thang koh ng3-bang7 chhut mah? 
  Hit-e5 lang5 in3 kong2, Goa2 toan3-toan3 bo5 thang koh ng3-bang7. 
  Ki-tok-tou5 kong2, Li2 siaN2-su7 kong2 an2-ni? Siong7-te3 e5 KiaN2, i e5 sim kam2 bo5 lin5-bin2 lang5? 
  Hit-e5 lang5 kong2, Siong7-te3 e5 kiaN2, goa2 koh-chai3 teng3 i ti7 sip8-ji7-ke3 teng2; bu2-ban7 i e5 ui7; biau2-si7 i e5 gi7; khoaN3-khin i e5 huih, liah8-choe3 si7 peng5-siong5; siat-tok8 Seng3-sin5. Sou2-i2 Siong7-te3 in2 hok-khi3 e5 oe7, goa2 taN bo5 hun7--lah, chheng-chheng giam5-giam5 heng5-hoat8 e5 oe7, beh kau3 goa2 sin-chiuN7; goa2 ui5-keh8 Siong7-te3, Siong7-te3 e5 toa7 siu7-khi3 beh chau5-biat8 goa2. 
  Ki-tok-tou5 kong2, Li2 peng5-sou3 ai3-tioh8 sim2-mih8, chiah ti3-kau3 an2-ni? 
  Hit-e5 lang5 in3 kong2, Goa2 peng5-sou3 ai3 su-iok8, chok-lok8 se3-kan e5 li7-ek, phah-sng3 tit-tioh8 che, sim-koaN tek-khak chin7-thau5 hoaN-hi2; taN che kui2-na7 hang7 e5 su7-cheng5, hoan2-tng2 chhin-chhiuN7 thang5 chhia goa2 e5 sim-koaN. 
  Ki-tok-tou5 kong2, Sui-jian5 an2-ni, li2 taN siaN2-su7 boe7 hoan2-hoe2 koe2-piN3? 
  Hit-e5 lang5 in3 kong2, TaN Siong7-te3 m7 in2 goa2 hoan2-hoe2 koe2-piN3; in-ui7 hoan2-hoe2 koe2-piN3, ng3-bang7 un-tian2, hit-e5 mng5, Siong7-te3 pun2-sin u7 koaiN--lah; i2-keng kim3 goa2 ti7 chit-e5 thih-lang5 lai7, chiu7 thong se3-kan e5 lang5 long2 boe7-oe7 pang3 goa2 chhut. Chham2--ah, chham2--ah! eng2-oan2 e5 chai-e7, goa2 beh thai3-oe7 tng tit khi2! 
  Sek-si7 chiu7 ka7 Ki-tok-tou5 kong2, Chit-e5 lang5 e5 chham2, li2 eng-kai tioh8 ki3-tit, hou7 li2 choe3 eng2-oan2 e5 khoaN3-iuN7. 
  Ki-tok-tou5 kong2, I e5 su7-cheng5 na7 an2-ni-siN, chin-chiaN3 thang kiaN-hiaN5. Choan-choan kiu5 Siong7-te3 pang-chan7 goa2 keng2-seng2 kin2-siu2, hou7 goa2 ki5-to2 bo5 soah; bian2-tit chhin-chhiuN7 i e5 khoan2, siu7-tioh8 che e5 chham2. Koh tui3 Sek-si7 kong2, TaN goa2 thang khi2-sin mah? 
  Sek-si7 kong2, theng3-hau7 goa2 koh hou7 li2 khoaN3 chit8-hang7, jian5-au7 chiah thang khi3. An2-ni chiu7 khan i e5 chhiu2, chhoa7 i jip8-khi3 chit8-keng pang5, lai7-bin7 u7 chit8-lang5 tu2-a2 tui3 bin7-cheng5 khun3 khi2-lai5, moa-saN e5 si5 kiaN kau3 ngiau7-ngiau7-chhoah. 
  Ki-tok-tou5 kong2, Chit-e5 lang5 kiaN kau3 ngiau7-ngiau7-chhoah si7 siaN2-su7? Sek-si7 chiu7 kah hit-e5 lang5 ka7 i kong2. 
  Hit-e5 lang5 chiu7 kong2, kim-mi5 khun3 e5 si5, goa2 tit-tioh8 chit8-e5 bang7, chiu7 khoaN3-kiN3 thiN piN3 choe3 chin ou-am2; lui5 m7 chhe3, sih-na3 ni7 teh-sih; hou7 goa2 chin7 kiaN. Hit-si5 goa2 kiah8-bak8 khi2-lai5 khoaN3, khoaN3-kiN3 loan7-hun5, kin2-kin2 pe, thiaN-kiN3 ho7-thau5 toa7 siaN tan5; hun5-teng2 chit8-lang5 teh che7, ban7-ban7 thiN-sai3 kun-sui5 teh khia7, iam7-he2 ui5-teh, moa2 thiN long2 si7 he2. Hit-si5 u7 chhut-siaN kong2, ‘Si2 e5 lang5 tioh8 khi2-lai5 siu7 sim2-phoaN3.’ Chioh8-poaN5 hut-jian5 lih8, bong7 long2 khui, si2-lang5 choe3 chit8-e7 chhut-lai5, in tiong-kan u7-e5 put-chi2 kiaN-hiaN5, beh chau2 khi3 bih ti7 soaN-e7. Che7 hun5--e5, chiu7 hian-khui chheh, beng7-leng7 se3-kan lang5 long2-chong2 kun7-cheng5; in-ui7 tui3 i e5 bin7-cheng5 u7 iam7-he2 chhiong-chhut, cheng3-lang5 chiu7 ti7 li7-a2 hng7, ho2 thang hou7 i sim2-phoaN3. Koh u7 siaN thoan5 beng7-leng7, ka7 long2-chong2 e5 thiN-sai3 kong2, ‘Tioh8 chu7-chip8 phoe7 kap khng, long2-chong2 hiat ti7 he2-khiN. An2-ni bo5 toe2 e5 khiN, kun7 goa2 teh khia7 e5 sou2-chai7, hut-jian5 khui; he2-hun5, ian-thoaN3, ki5-koai3 e5 siaN, lin2-lin2 long3-long3 chhiong-chhut. Che7 hun5--e5 koh beng7-leng7 thiN-sai3 kong2, ‘Goa2 e5 gou7-kak tioh8 siu jip8 chhng.’ An2-ni choe7-choe7 lang5 hou7 thiN-sai3 hu5 in chiuN7-khi3 hun5--nih8, na7-si7 lau5 goa2 ti7 e7-toe2; hit-si5 goa2 iah8 beh chau2, chong2-si7 bo5 sou2-chai7 thang bih, in-ui7 che7 hun5--e5 bak8-chiu tiaN7-tiaN7 teh siong3 goa2. Koh goa2 chhiN2-gou7 chit8-si3-lang5 e5 choe7, liong5-sim si3-bin7 chek-pi7 goa2. Bang7 kau3 an2-ni chiu7 chhiN2. 
  Ki-tok-tou5 kong2, Li2 sou2 khoaN3-kiN3 na7-si7 an2-ni, u7 sim2-mih8 thang hou7 li2 toa7 kiaN? 
  Hit-e5 lang5 in3 kong2, Goa2 si7 phah-sng3 sim2-phoaN3 e5 jit8 i2-keng kau3; goa2 be7 tai7-seng pi7-pang7, khoaN3-kiN3 thiN-sai3 hu5 choe7-choe7 lang5 chiuN7-khi3, lau5 goa2 ti7 e7-toe2, che si7 hou7 goa2 put-chi2 toa7 kiaN. Koh te7-gek8 e5 he2-khiN tu2-a2 kun7 goa2 teh khia7 e5 sou2-chai7, khui chhui3; liong5-sim iah8 chek-pi7 goa2; koh sim2-phoaN3 e5 Chu2, u7 siu7-khi3 e5 bin7-sek, kim-kim siong3 goa2, sou2-i2 goa2 chiah toa7 kiaN. 
  Hit-si5 Sek-si7 ka7 Ki-tok-tou5 kong2, Sou2 hou7 li2 khoaN3 long2-chong2 e5 su7-cheng5, li2 u7 siuN7 a2-bo5? 
  Ki-tok-tou5 in3 kong2, U7--ah, sou2 khoaN3-kiN3 long2-chong2 e5 su7-cheng5, hou7 goa2 chit8-piN ng3-bang7, chit8-piN kiaN. 
  Sek-si7 kong2, An2-ni che long2-chong2 e5 su7-cheng5, li2 tioh8 soe3-ji7 ki3-teh, eng7 che bian2-le7 li2 koaN2-kin2 kiaN5 thau5-cheng5 e5 lou7. 
  Hit-si5 Ki-tok-tou5 koh pih-chah beh khi3, Sek-si7 chiok-hok i kong2, ‘Ho2 e5 Ki-tok-tou5--ah, ThiN-siaN5 e5 lou7, goan7 Po2-hui7-su chhoa7 li2 tit8-tit8 kiaN5. 
  Ki-tok-tou5 chiu7 khi3, hit-si5 iah8 kong2, 
  Lai5 chia tit-khoaN3 ki5-iN7 cheng5, <BR>  Pek goa2 chau2-chin3, long2 bo5 theng5, <BR>  Sou2 khoaN3 siong5-siong5 chhun5 ti7 sim, <BR>  Seng3-sin5 ka3-si7 koh khah chhim. 
  Hit-si5 goa2 bang7-kiN3 Ki-tok-tou5 sou2 beh kiaN5 e5 lou7, Ng7 piN u7 ui5-chhiuN5, hit-e5 chhiuN5 e5 mia5 kio3 Kiu3. Ki-tok-tou5 tui3 chit-e5 lou7 toa7 pou7 kiaN5, in-ui7 keng-thau5-teng2 e5 taN3 tang7, oh-tit khi2 pou7, an2-ni toa7-pou7 in3, au7-lai5 kau3 chit8-e5 lioh8-a2 koaiN5 e5 sou2-chai7, teng2-bin7 khia7 sip8-ji7-ke3, e7-toe2 chit8-e5 khang bong7. Ki-tok-tou5 tu2-a2 kau3 hia, i e5 taN3 chiu7 tui3 keng-thau5-teng2 lut-loh8-khi3, liau3 jip8 bong7-lai7; au7-lai5 goa2 bo5 koh khoaN3-kiN3--i. 
  Hit-si5 Ki-tok-tou5 hut-jian5 khin-sang, hoaN-hoaN hi2-hi2 kong2, ‘Chiong i e5 iu-bun7, hou7 goa2 an-ui3; chiong i e5 si2, hou7 goa2 oah8.’ Chiu7 gong5-ngiah8, tiaN7-tiaN7 teh khia7, au7-lai5 chiu7 chit8-piN khoaN3, chit8-piN ki5-koai3, in-ui7 chit8-e7 khoaN3-kiN3 sip8-ji7-ke3, i e5 taN3 chiu7 lut-loh8, sou2-i2 chhim-chhim teh ki5-koai3. KhoaN3-liau3 koh khoaN3, kau3 sim-koaN kek8 kam2-tong7, hou7 bak8-sai2 chhe7-chhe7-to3. Tu2-a2 teh khia7, chit8-piN khoaN3, chit8-piN lau5 bak8-sai2, hut-jian5 u7 saN-e5 eng5-kng chhan3-lan7--e5 lai5 kong2, Goan7 li2 peng5-an. Thau5-chit8-e5 ka7 i kong2, ‘Li2 e5 choe7 sia3--lah.’ Te7-ji7--e5 ka7 i thng3 phoa3-saN, oaN7 peh8 e5 saN hou7 i chheng7. Te7-saN--e5 eng7 in3, in3 i e5 thau5-hiah8, koh eng7 chit8-kng2 e5 bun5-pin5 hou7 i, teng2-bin7 kham3-in3, beng7-leng7 i kiaN5 lou7 e5 si5 tioh8 khoaN3; na7 kau3 thiN-mng5 thang chiong chit kng2 kau hou7 i. Kong2 soah, hi2 saN e5 eng5-kng chhan3-lan7--e5 chiu7 choe3 in khi3. 
  Hit-si5 Ki-tok-tou5 put-chi2 hoaN-hi2, chai3-saN phut-phut-thiau3 koh khi3. I chiu7 gim5-si: 
  Kau3 sip8-ke3 sou2 khoaN3 bong7 khang, <BR>  Tang7 taN3 chiu7 thng3, lang5 khin-sang; <BR>  Kiu3-chu2 sia2-sin hou7 goa2 oah8, <BR>  Goa2 chiu7 kam2-sia7 eng2 bo5 soah. 
  Hit-si5 Ki-tok-tou5 kau3 hia, chiaN3 chhin-chhiuN7 si kong2, 
  SaN peh8 na2 seh che chaiN2-iuN7? <BR>  Ku7 khoan2 liam5-piN oaN7 sin-siuN3, <BR>  Kiu3-chu3 eng7 gi7 jia che7-koa3, <BR>  Sim tui3 Seng3-sin5 siu7 kam2-hoa3. 
</CL>
<HL>

Hit時釋示牽伊e5手，chhoa7伊入一間大廳，內面久久無拚掃，塵埃積到tiN7 that-that。基督徒看看tiap仔久，釋示就叫人來掃。起手teh掃，塵埃四界飛，直直eng到基督徒beh boe7喘氣。Hit時有一個查某囡仔ti7 hi2邊仔--nih teh企，釋示教伊去捧水來hiu3;行an2-ni廳--nih就te3手掃清氣。 
基督徒問，Che是甚mih8意思？
釋示講，這個廳是指人e5心肝，未受上帝e5恩成聖；塵埃是指人本性e5罪屬，kap 心內e5歹，扑la5-sam5身軀。代先起手teh掃，是指律法，後來用水hiu3，是指福音。今你起頭看見1人teh掃，塵埃四界飛，所以廳--nih掃boe7會清氣；親像上帝e5律法，ku2 boe7會洗人e5心，除去人e5罪。律法若到，罪屬就生起，益發有力，益發有罪，因為律法清清會表明人e5罪屬；an2-ni禁tiaN7-tiaN7，boe7會hou7人有力thang較贏剿滅伊e5罪。Koh你有看見1個查某囡仔用水hiu3塗腳，塵埃攏總teh落，廳--nih就te3手掃清氣；親像福音e5 道理，甘甜koh寶貝，一下感化人e5心，罪屬就失敗降服。心肝是信福音，才得著清氣相，thang hou7榮光e5主企起。
Hit時我koh夢見釋示牽伊e5手，chhoa7伊入一間細間房，內面有兩個囡仔，逐個坐伊e5位；1個較大漢--e5，名急欲 ，1個名忍待 。急欲e5形狀是kau7-khoe5，忍待e5款式是不止恬靜。基督徒問，Hit個急欲啥事到hiah kau7-khoe5？釋示講，伊應份e5家業，掌teh e5人若到明年，才beh hou7伊，伊ai3今年得著，所以kau7-khoe5。清清忍待甘心、聽候，所以恬靜。
Hit時我koh看見1人帶1袋e5金銀寶貝，piaN3 ti7急欲e5面前，伊就theh8起來看，不止歡喜，teh笑忍待。總是未偌久，金銀寶貝 lam7-sam2用了，chhun一領破衫tiaN7-tiaN7。 
Hit時基督徒問釋示講，請開拆這個事情，詳細教示我。
釋示講，Chi2兩個囡仔，1個是指今世e5人，1個是指來世e5人。你有看見急欲ai3 liam5-piN得著伊e5家業，boe7聽候tit到明年。Che親像今世e5人，確確beh這世得著伊e5福氣，boe7聽候tit到來世。來世e5福氣是極好，上帝濟濟擺本身做干證，世間人iau2-ku2忽略伊，m7肯求。俗語有講，「10隻鳥ti7樹--nih8，m7值著1隻鳥ti7手--nih8。」Che人就tui3重，專專求目珠前e5福氣。清清急欲e5家業未偌久攏了，但chhun一領破衫tiaN7-tiaN7；求這世間e5福氣，hit號e5人末日亦的確親像an2-ni。
基督徒講，Tui3 an2-ni看，忍待就有智識，因為m7-na7 1項e5緣故；第1項，伊會聽候tit；後來才得著較好e5物；第2項，急欲e5家業已經攏了，只有chhun一領破衫tiaN7-tiaN7，忍待榮光e5家業ka-nng5 ti7-teh。
釋示講，M7-na7 an2-ni tiaN7-tiaN7，iau2-ku2有別物e5緣故。來世榮光e5家業永遠ti7-teh，boe7廢無，kam2有親像世間e5福氣，忽然消散無去。An2-ni急欲起頭得著伊e5家業，忍待就khit伊笑；忍待路尾得著伊e5家業，急欲就koh較hou7伊做好笑。因為起頭--e5，的確有路尾--e5 thang相續；路尾--e5，雖罔iau2未到，的確有伊e5時；hit個路尾--e5，就無thang來相續伊。An2-ni起頭得著伊e5家業，的確代先做一時用了，清清路尾得著伊e5家業，才thang久久長長ti7-teh；聖冊指hit個富人講，「你活teh e5時受攏總e5福氣；拉撒路受攏總e5災難；今伊安慰，你受苦。」

基督徒講，Tui3 an2-ni過看，就是目珠前e5福氣，真正m7-thang貪，著聽候後來e5福氣是較好。
釋示講，你e5話真正有影，因為所會看見是暫時--e5，所未看見是永遠--e5。但是所看見--e5就是這時e5物，kap 人e5私慾做隔壁，所以交陪是koe7-koe7糖甜蜜甜；所未看見--e5，就是來世e5家業，kap人e5私慾是遠遠隔開，所以久久生疏，oh得親。
Hit時我koh夢見釋示牽伊e5手，chhoa7伊入去 1所在，看見有火tui3 hit個牆仔腳起來，1人ti7邊仔--nih8 teh企，時時用水thin5 ti7火，beh hou7伊hoa，m7-ku2火那焰。 
基督徒講，Che是甚mih8 e5緣故？ 
釋示應講，這個火是指心中恩典e5感化，用水thin5 ti7火--nih，beh攏總hou7伊hoa，是指魔鬼；雖罔hou7伊an2-ni，但是火益發那焰，hit個緣故，我亦tit-beh hou7你看。An2-ni就chhoa7伊seh8過牆仔外，看見有1人手theh8油矸，常常tui3牆仔外用油暗靜添ti7火--nih。
基督徒就講，Che koh是甚mih8意思？
釋示講，這個人是指基督，常常用恩典來幫贊感化人，na2像油，所以魔鬼雖罔盡力beh hou7伊hoa，但是基督e5百姓永永得著伊e5恩。Koh hit個人用油添 ti7火，你有看見，伊是暗靜 teh企ti7牆仔外；che是hou7你知人若tu2著魔鬼e5試煉，家己tauh8-tauh8 boe7曉tit，心中e5恩典怎仔樣iau2-ku2 ti7-teh，boe7滅無。
Hit時釋示koh牽伊e5手，chhoa7伊入1個快活e5所在，中央有一間殿，行伍夠極。基督徒看見，就不止歡喜；koh看見殿頂有人teh行，攏總是穿金e5衫。 
基督徒講，咱thang入去hia mah？
釋示就chhoa7伊ng3 hit個門，才看見濟濟人企ti7門前，親像愛beh入去，teh m7敢。Koh離hit 個門無遠，有1人坐倚桌，桌頂有冊kap筆墨；攏總beh入hit個門--e5，伊就記in e5名。Koh看見穿甲kiah8刀，濟濟人企ti7門ak teh守，意思是beh盡力害著攏總愛入去e5人。 
基督徒看見就奇怪。Hiah-e5 愛入去e5人看見kiah8刀e5人，攏總倒退；後來koh有1人，面不止猛，倚近hit個記名e5講，請你記我e5名。伊e5名已經記了，就戴盔拔劍，逼倚beh thai5 hiah-e5 kiah8刀e5人，hiah-e5 kiah8 刀e5人亦出力kap伊thai5;總是hit個人攏無略仔tah-hiahN，正chhak8倒phut，hit爿這爿攏著傷。後來剖開1條路直直chong5入，就聽見殿內e5人出聲，歡喜叫伊，入--來，入--來，的確得著永遠e5榮光。Hit個人就入去，亦穿金e5衫。基督徒看見an2-ni，就bah-bun5笑講，這個代誌e5意思，扑算我的確知。Hit時就對釋示講，你請，我beh起身--lah！
釋示講，未 thang；聽候我hou7你看見別號e5事情，然後才thang去。An2-ni koh牽伊e5手，chhoa7伊入一間暗房，內面有1人坐ti7鐵籠內，面不止憂悶，目珠向地，兩手通袖，悽慘teh吐氣，親像心肝腸仔beh piak開。 
基督徒就問講，Che是因為甚mih8緣故？
釋示應講，你thang問伊，就知。
基督徒才問伊講，你做人怎樣？
Hit個人應講，我今做人大大各樣前日。
基督徒應講，你前an2-chaiN2樣？ 
Hit個人應講，我前做聖徒，品行攏總好，m7-na7我家己講，就別人亦an2-ni o-lo2。Hit時我家己扑算亦直直行天路，到天城，心肝常常歡喜。
基督徒講，你前若an2-ni，今是怎樣？
Hit個人應講，今我是絕望，hou7 hit個絕望縛teh，親像禁ti7鐵籠內，攏boe7會走出；慘--ah！今boe7 tit出lah！
基督徒講，你致到an2-ni，是啥事？
Hit個人應講，警醒謹守，我勻勻仔boe7記tit；就放縱私慾，犯著聖道，辜負上帝e5恩，hou7聖神憂悶，伊有離開我。我招魔鬼，伊有就近我；chhiok著上帝e5受氣，伊有放sak我；心肝家己teng7 khok-khok，到boe7會反悔罪。
基督徒就對釋示講，這號人kiam2無thang koh向望mah？
釋示講，你thang問伊。
基督徒就問伊，這個絕望e5鐵籠，你kam2的確定定tiam3-teh，攏無thang koh向望出mah？
Hit個人應講，我斷斷無thang koh向望。
基督徒講，你啥事講an2-ni？上帝e5子，伊e5心kam2無憐憫人？
Hit個人講，上帝e5子，我koh再釘伊ti7十字架頂；侮慢伊e5位、藐視伊e5義、看輕伊e5血，liah8做是平常；褻瀆聖神。所以上帝允福氣e5話，我今無份--lah，清清嚴嚴刑罰e5話，beh到我身上；我違逆上帝，上帝e5大受氣beh剿滅我。
基督徒講，你平素愛著甚mih8，才致到an2-ni？
Hit個人應講，我平素愛私慾作樂世間e5利益，扑算得著che，心肝的確盡頭歡喜；今che幾若項e5事情，反轉親像蟲chhia我e5心肝。
基督徒講，雖然an2-ni，你今啥事boe7反悔改變？
Hit個人應講，今上帝m7允我反悔改變；因為反悔改變、向望恩典，hit個門，上帝本身有關--lah；已經禁我ti7這個鐵籠內，就thong世間e5人攏boe7會放我出。慘--ah，慘--ah！永遠e5災禍，我beh thai3會當得起！
釋示就ka7基督徒講，這個人e5慘，你應該著記得，hou7你做永遠e5看樣。
基督徒講，伊e5事情若an2-ni-siN，真正thang驚惶。專專求上帝幫贊我警醒謹守，hou7我祈禱無煞；免得親像伊e5款，受著che e5慘。Koh 對釋示講，今我thang起身mah？
釋示講，聽候我koh hou7你看1項，然後才thang去。An2-ni就牽伊e5手，chhoa7伊入去一間房，內面有1人tu2仔tui3面前睏起來，moa衫e5時驚到ngiau7-ngiau7-chhoah。
基督徒講，這個人驚到ngiau7-ngiau7-chhoah是啥事？釋示就教hit個人ka7伊講。 
Hit個人就講，今暝睏e5時，我得著1個夢，就看見天變做真烏暗；雷m7-chhe3，sih-na3 ni7 teh-sih；hou7我盡驚。Hit時我kiah8目起來看，看見亂雲緊緊飛，聽見號頭大聲tan5;雲頂1人teh坐，萬萬天使跟隨teh企，焰火圍teh，滿天攏是火。Hit時有出聲講，「死e5人著起來，受審判。」石磐忽然裂，墓攏開，死人做一下出來，in中間有e5不止驚惶，beh走去bih ti7山下。坐雲--e5就掀開冊，命令世間人攏總近前；因為tui3伊e5面前有焰火衝出，眾人就ti7 li7-a2遠，好thang hou7伊審判。Koh有聲傳命令，ka7攏總e5天使講，著聚集稗kap 糠，攏總hiat ti7火坑。An2-ni無底e5坑，近我teh企e5所在，忽然開；火雲、煙炭，奇怪e5聲，lin2-lin2 long3-long3衝出。坐雲--e5 koh命令天使講，「我e5五穀著收入倉。」An2-ni濟濟人hou7天使扶in上去雲--nih8，但是留我ti7下底；hit時我亦beh走，總是無所在thang bih，因為坐雲--e5 目珠定定teh相我。Koh我醒悟一世人e5罪，良心四面責備我。夢到an2-ni就醒。
基督徒講，你所看見若是an2-ni，有甚mih8 thang hou7你大驚？
Hit個人應講，我是扑算審判e5日已經到；我be7代先備辦，看見天使扶濟濟人上去，留我ti7下底，che是hou7我不止大驚。Koh地獄e5火坑tu2仔近我teh企e5所在，開嘴；良心亦責備我；koh審判e5主，有受氣e5面色，金金相我，所以我才大驚。
Hit時釋示ka7基督徒講，所hou7你看攏總e5事情，你有想抑無？
基督徒應講，有--ah，所看見攏總e5事情，hou7我一邊向望，一邊驚。
釋示講，An2-ni che攏總e5事情，你著細膩記teh，用che勉勵你趕緊行頭前e5路。
Hit時基督徒koh pih-chah beh去，釋示祝福伊講，好e5基督徒--ah，天城e5路，願保惠師chhoa7你直直行。
基督徒就去，hit時亦講： 
來chia tit看奇異情， <BR>逼我走進，攏無停， <BR>所看常常存ti7心， <BR>聖神教示koh較深。 
Hit時我夢見基督徒所beh行e5路，兩邊有圍牆，hit個牆e5名叫救。基督徒tui3這個路大步行，因為肩頭頂e5擔重，oh得起步；an2-ni大步印，後來到1個略仔懸e5所在，頂面企十字架，下底1個空墓。基督徒tu2仔到hia，伊e5擔就tui3肩頭頂lut落去，liau3入墓內；後來我無koh看見--伊。 
Hit時基督徒忽然輕鬆，歡歡喜喜講，「將伊e5憂悶，hou7我安慰；將伊e5死，hou7我活。」就gong5-ngiah8，定定teh企，後來就一邊看、一邊奇怪，因為一下看見十字架，伊e5擔就lut落，所以深深teh奇怪。看了koh看，到心肝極感動，hou7目屎chhe7-chhe7倒。Tu2仔teh企，一邊看、一邊流目屎，忽然有3個榮光燦爛--e5來講，願你平安。頭1個ka7伊講，「你e5罪赦--lah。」第2--e5 ka7伊褪破衫，換白e5衫hou7伊穿。第3--e5用印，印伊e5頭額，koh用一卷e5文憑hou7伊，頂面kham3印，命令伊行路e5時著看；若到天門thang將這卷交hou7伊。講煞，hi2 3個榮光燦爛--e5就做in去。 
Hit時基督徒不止歡喜，再三phut-phut跳koh去。伊就吟詩：
到十架所看墓空， <BR>重擔就褪，人輕鬆； <BR>救主捨身hou7我活， <BR>我就感謝永無煞。 
Hit時基督徒到hia，正親像詩講： 
衫白若雪che怎樣？ <BR>舊款liam5-piN換新相， <BR>救主用義遮罪過， <BR>心對聖神受感化。
</HL>
