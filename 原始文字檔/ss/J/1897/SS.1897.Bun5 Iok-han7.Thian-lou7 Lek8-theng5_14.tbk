<CL>
  Ki-tok-tou5 kong2, Haih! Che tek-khak si7 chiong chhat8 lai5 kan-cheng3, chhat8 hoan2-tng2 ka-ki7 kong2, i m7-si7 an2-ni, iau2 long2 bo5 pat8 mih8 kan-cheng3 li2 si7 an2-ni, iau2 long2 bo5 pat8 mih8 kan-cheng3 thang pin5-tit. 
  Bu5-ti kong2, Sim-koaN siN-khi2 ho2 e5 liam7-thau5, kam2 m7-si7 ho2 sim; lang5 e5 sou2 kiaN5 na7 than3 Siong7-te3 e5 kai3-lut8, kam2 m7-si7 ho2 phin2-heng7? 
  Ki-tok-tou5 kong2, Sim-koaN siN-khi2 ho2 e5 liam7-thau5, sit8-chai7 iah8 si7 ho2 sim, than3 Siong7-te3 e5 kai3-lut8 lai5 kiaN5, chin-chiaN3 iah8 si7 ho2 phin2-heng7, na7-si7 ka-ki7 liah8 choe3 an2-ni, kaN2 be7 pit-jian5 u7 an2-ni. 
  Bu5-ti kong2, Chai7 li2 e5 i3-su3 ho2 e5 liam7-thau5 tioh8 chaiN2-iuN7, than3 Siong7-te3 e5 kai3-lut8 khi3 kiaN5, iu7 tioh8 chaiN2-iuN7? Goa2 ai3 li2 siong5-se3 ka7 goa2 kong2. 
  Ki-tok-tou5 kong2, Ho2 e5 liam7-thau5 u7 kui2-na7 hang7, u7 liam7-tioh8 kau3 pun2-sin, liam7-tioh8 kau3 Siong7-te3, liam7-tioh8 kau3 Ia5-sou, iau2 u7 liam7-tioh8 kau3 chhin3-chhai2 hang7. 
  Bu5-ti kong2, Liam7-tioh8 kau3 pun2-sin, chaiN2-iuN7 kong2--kio3 si7 ho2? 
  Ki-tok-tou5 kong2, Na7 hah8 Siong7-te3 e5 to7-li2, chiu7-si7 ho2. 
  Bu5-ti kong2, Liam7-tioh8 kau3 pun2-sin. ChaiN2-iuN7 kong2--kio3 si7 hah8 Siong7-te3 e5 to7-li2? 
  Ki-tok-tou5 kong2, Siong7-te3 kong2--kio3 lan2 tioh8 an2-ni, lan2 iah8 siuN7--kio3 tioh8 an2-ni, chiu7-si7 hah8 Siong7-te3 e5 to7-li2. TaN goa2 beh kong2 khah siong5-se3. Seng3-chheh u7 kong2, “Bo5 chit8-e5 si7 gi7, bo5 chit8-e5 ho2 phin2-heng7”; koh kong2, “Lang5 e5 sim sou2 ke3-bou5, eng2-eng2 si7 khng3 phaiN2 e5 liam7-thau5 na7-tiaN7.” koh kong2, “Lang5 e5 sim tui3 soe3-han3 hit-tiap8, chiu7 khng3 phaiN2 e5 liam7-thau5.” Chai7 goa2 siuN7 iah8 si7 an2-ni, liam7-tioh8 kau3 goa2 iah8 si7 an2-ni. Goa2 na7 oe7 liam7 kau3 an2-ni chiu7-si7 ho2, in-ui7 hah8 Siong7-te3 e5 to7-li2. 
  Bu5-ti kong2, Sim-koaN u7 kau3 hiah phaiN2, goa2 long2 m7 sin3. 
  Ki-tok-tou5 kong2, Li2 na7-si7 an2-ni, si7 chit8-si3-lang5 be7 bat liam7-tioh8 kau3 ho2 e5 oh. Goa2 ka7 li2 kong2, Siong7-te3 kong2--kio3 lan2 e5 sim-koaN si7 chaiN2-iuN7, koh kong2, lan2 e5 phin2-heng7 si7 chaiN2-iuN7, lan2 e5 sim na7 kap i saN-hah8, chiu7-si7 ho2. 
  Bu5-ti kong2, Li2 kong2 cheh i3-su3, chhiaN2 li2 ka7 goa2 kong2 khah siong5-se3. 
  Ki-tok-tou5 kong2, Seng3-chheh u7 kong2, lang5 e5 sou2 kiaN5 oan-khiau bo5 tit8, m7-ho2 koah koai7-phiah; koh kong2, pun2-jian5 m7-tih8 cheng3-keng to7-li2, koah m7-bat. Lang5 na7 kam-goan7 jin7 an2-ni, chiu7-si7 ho2, si7 in-ui7 hah8 Siong7-te3 e5 to7-li2. 
  Bu5-ti kong2, Liam7-tioh8 kau3 Siong7-te3 ui7-tioh8 chaiN2-iuN7? 
  Ki-tok-tou5 kong2, Na7-si7 hah8 Seng3-chheh sou2 kong2, chiu7-si7 ho2. Siong7-te3 chaiN2-iuN7. Seng3-chheh long2 u7 ki3-chai3, goa2 kong2 boe7 liau2. TaN beh kong2 chit8 hang7, chiu7-si7 goa2 e5 choe3 lang5, Siong7-te3 chin chai; goa2 u7 choe7, ka-ki7 m7-chai, koh goa2 sim-lai7 am3-chin e5 liam7-thau5, Siong7-te3 long2 beng5-pek8; koh i khoaN3 lan2 e5 gi7 chhin-chhiuN7 chhau3-bi7 chit8-poaN-iuN7; goa2 na7 kho3 goa2 e5 gi7 kun7 i, Siong7-te3 tek-khak m7 iong5-un2 goa2. 
  Bu5-ti chiu7 kong2, Li2 siaN2-su7 khoaN3 goa2 chhin-chhiuN7 gong7? Goa2 kam2 u7 siuN7 Siong7-te3 e5 sou2 chai boe7 khah-iaN5 goa2? Kam2 u7 siuN7-kio3 goa2 kaN2 kho3 ka-ki7 e5 ho2 lai5 oa2 Siong7-te3 mah? 
  Ki-tok-tou5 kong2, TaN li2 an2-ni, li2 e5 i3-su3 si7 chaiN2-iuN7? 
  Bu5-ti kong2, Tai7-lioh8 lai5 kong2, goa2 chai--kio3 tek-khak tioh8 sin3 Ia5-sou chiah oe7 chheng choe3 gi7. 
  Ki-tok-tou5 kong2, Haih! i2-keng ka-ki7 m7-chai choe7, siaN2-su7 koh kong2 sin3 Ia5-sou? Li2 ka-ki7 siuN7--kio3 pun2-jian5 long2 bo5 choe7, sou2 kiaN5 long2 bo5 phaiN2, chai7 li2 pun2-sin ka-ki7 khoaN3, long2 m7-sai2 kho3 Ia5-sou lai5 chheng choe3 gi7. Li2 siaN2-su7 iau2 kong2 sin3 Ia5-sou? 
  Bu5-ti kong2, Khiok si7 an2-ni, goa2 sin3 iah8 ho2. 
  Ki-tok-tou5 kong2, Li2 si7 chaiN2-iuN7 sin3? 
  Bu5-ti kong2, Goa2 u7 sin3--kio3 Ia5-sou thoe3 u7 choe7 e5 lang5 si2, goa2 koh sin3-kio3 Siong7-te3 khoaN3 goa2 u7 than3 i e5 lut8-hoat, beh sia3 goa2 e5 choe7, kio3 goa2 choe3 gi7. Goa2 kiam2-chhai2 beh khah siong5-se3 kong2; Siong7-te3 u7 hoaN-hi2 goa2 u7 than3 i e5 lut8-hoat, long2 si7 in-ui7 Ia5-sou e5 kong-lo5 chiah u7 an2-ni khoan2-thai7 goa2. 
  Ki-tok-tou5 kong2, Li2 an2-ni kong2, goa2 ku2 beh pok li2. Li2 e5 sin3 sit8-chai7 kap Seng3-chheh e5 sou2 kong2, long2 bo5 hu5-hap8. Chiau3 Seng3-chheh sou2 kong2, lang5 oe7-tit-thang chheng choe3 gi7, si7 ui7-tioh8 Ia5-sou e5 gi7, sng3 choe3 si7 lan2 e5, m7-si7 kong2--kio3 Siong7-te3 hoaN-hi2 lan2 e5 ho2, chheng lan2 e5 choe3 gi7. Chiau3 li2 e5 sin3, Ia5-sou si7 chiong lan2 e5 ho2 chheng choe3 gi7, m7-si7 chiong lan2 pun2-sin chheng choe3 gi7. Che si7 bo5 hah8. 
  Bu5-ti kong2, Haih! li2 si7 ai3 goa2 kan-ta kho3 Ia5-sou e5 kong-lo5, ka-ki7 e5 ho2 long2 bo5 iau3-kin2 mah? Na7-si7 an2-ni, si7 chhut-chai7 lang5 lam7-sam2 khi3 kiaN5, long2 thang. Lang5 na7-si7 chheng-chheng tui3 sin3 oe7-tit-thang chheng choe3 gi7, long2 m7-si7 li5-li5-a2 kho3 ka-ki7 e5 ho2, i na7 kiaN5 phaiN2, si7 bo5 iau3-kin2 mah? 
  Ki-tok-tou5 kong2, Li2 mia5 choe3 Bu5-ti, kong2 oe7 iah8 si7 bu5-ti. Chit-e5 sin3 Ia5-sou hou7 lang5 oe7-tit-thang chheng choe3 gi7, che gi7 si7 chaiN2-iuN7, li2 to boe7 hiau2-tit. Si7 kong2--kio3 lang5 na7 sin3 i e5 gi7, chiu7 oe7 hou7 lan2 hoaN-hi2 hang5-hok8 Siong7-te3, chiu7 thiaN3 Ia5-sou, chiu7 him-bou7 i e5 to7-li2, chiu7 thaiN3 i e5 peh-siN3, kam2 iau2-ku2 u7 lam7-sam2 kiaN5 chhin-chhiuN7 li2 chit-ho7 bu5-ti e5 sou2 siuN7 mah? 
  Hit-tiap8 Hian5-bong7 tui3 Ki-tok-tou5 kong2, An2-hiaN, li2 tioh8 mng7--i, khoaN3 ThiN-Pe7 u7 bat eng7 Ia5-sou lai5 ka3 hou7 i chai bo5? 
  Bu5-ti thiaN-kiN3 cheh oe7, chiu7 kong2, HaihN! thai2-tho2 u7 che--ah? Goa2 siuN7--kio3 lin2 kong2, che tek-khak si7 tai7-ke sim-koaN hoat-kong5. 
  Hian5-bong7 kong2, Che si7 chaiN2-a2 kong2, Ia5-sou m7-si7 pun2-jian5 lang5 sou2 oe7 khoaN3-kiN3, na7 bo5 ThiN-Pe7 eng7 i lai5 ka3 lang5 chai, lang5 si7 long2 m7-bat--i. 
  Bu5-ti chiu7 kong2, Li2 sin3 kau3 an2-ni, goa2 ku2 m7-si7 an2-ni. Li2 choe7-choe7 lam7-sam2 siuN7, goa2 khiok m7 tah8-tioh8 li2, na7-si7 goa2 e5 sou2 sin3 ku2 iah8 tioh8. 
  Ki-tok-tou5 kong2, Li2 tioh8 hou7 goa2 kong2 chit8 ku3 oe7. Chi2 chit hang7 e5 tai7-chi3, li2 ku2 m7-thang chhin3-chhai2 kong2. Goa2 e5 ho2 peng5-iu2 Hian5-bong7 u7 kong2, goa2 kaN2 choe3 kan-cheng3, si7 kong2-kio3 na7 m7-si7 eng7 Ki-tok lai5 ka3 lang5 chai, lang5 thai2-tho2 oe7 bat i? Lang5 eng7 sin3 lai5 chih-chiap Ia5-sou, chit-e5 sin3 chiu7-si7 Siong7-te3 kek8 toa7 e5 khui3-lat8, hou7 lang5 e5 sim siN-khi2-lai5. Na7-si7 u7 an2-ni, li2 to m7-chai; li2 chiah tioh8 kin2-kin2 chhiN2-gou7, siuN7-tioh8 ka-ki7 u7 hiam2, chau2 khi3 kun7 Chu2 Ia5-sou. Cheh Ia5-sou chiu7-si7 Siong7-te3, i e5 gi7 chiu7-si7 Siong7-te3 e5 gi7, na7 kho3 i e5 gi7, chiah oe7-tit-thang bo5 choe7. 
  Bu5-ti chiu7 kong2, Li2 kiaN5 chin kin2, goa2 boe7 kham-tit kap li2 saN-kap kiaN5. Li2 thang tai7-seng kiaN5, goa2 beh te3 li2 ka-chiah-au7 khi3. Nng7 e5 hak8-seng chiu7 gim2-si kong2, 
  Bu5-ti sim-koaN long2 bo5 kiaN, <BR>Cheng3-keng to7-li2 i m7 thiaN; <BR>Oa2-kho3 ka-ki7 kiaN5 kong-lo5, <BR>M7-chai poe7 Chu2 oe7 phah bo5. <BR>Lun7 kau3 che choe7 tioh8 chaiN2-iuN7? <BR>Beh chiuN7 thian-tong5 m7-sai2 siuN7; <BR>Kin2-kin2 khi3 sia5 lai5 kui cheng3, <BR>Chiah bian2 au7-lai5 phaiN2 po3-eng3. 
  Hit-tiap8 Ki-tok-tou5 u7 tui3 Hian5-bong7 kong2, i e5 khoan23-sit an2-ni, lan2 tioh8 koh ka-ki7 kiaN5. 
  Nng7 e5 hak8-seng tui3 chia chiu7 kin2-kin2 chin3-cheng5 kiaN5. Bu5-ti iah8 te3 in au7-bin7 lai5. Hit-tiap8 Ki-tok-tou5 kong2, Kho2-sioh chit-e5 lang5 lou7-be2 tek-khah m7-ho2. 
  Hian5-bong7 kong2, Khou2--ah! lan2 siaN5--nih8 e5 lang5 choe7-choe7 u7 chhin-chhiuN7 chit-ho7. Put-lun7 si7 thong ke, thong hiuN-li2, mia5 khiok kong2--kio3 si7 seng3 e5 hak8-seng, iah8 long2-chong2 si7 an2-ni. Lan2 e5 siaN5--nih8 iau2-ku2 to si7 choe7-choe7 an2-ni, bo5 kong2--kio3 Bu5-ti e5 pun2-hiuN kam2 m7-si7 an2-ni mah? 
  Ki-tok-tou5 chiu7 kong2, Seng3-chheh u7 kong2, ‘Siong7-te3 chhut-chai7 i bak8-chiu chhiN-mi5 boe7 beng5, hi7-khang chhau3-hi7-lang5 boe7 lai7.’ TaN siuN7--kio3 chit e5 lang5 si7 chaiN2-iuN7? I kam2 bo5 si5 lioh8-a2 chai choe7, chai--kio3 i ka-ki7 u7 hiam2 mah? 
  Hian5-bong7 kong2, An2-hiaN li2 pi2 goa2 khah lian5-tiong2, thang ka-ki7 kong2. 
  Ki-tok-tou5 kong2, Li2 na7 m7 kong2, chiau3 goa2 e5 i3-su3, chit-ho7 lang5 liong7 kaN2 iah8 u7 si5-chun7 oe7 chai choe7. Na7-si7 i peng5-sou3 pun2-jian5 Bu5-ti, long2 m7-chai ka-ki7 hoan2-hoe2 choe7 si7 ho2, chiah bo5 beh hoan2-hoe2 choe7, iu5-goan5 khi3 lam7-sam2 kiaN5. 
  Hian5-bong7 kong2, Chai7 goa2 e5 i3-su3, iah8 chhin-chhiuN7 an2-hiaN li2 e5 sou2 kong2, si7 lang5 oe7 hoan2-hoe2 choe7 chin u7 lou7-eng7, thang hou7 i khi2-thau5 kiaN5 thiN-lou7, sim-koaN si3-chiaN3 m7-sai2 oai. 
  Ki-tok-tou5 kong2, Lang5 oe7 an2-ni kiaN-hiaN5, chin toa7 lou7-eng7 to tioh8, Seng3-chheh u7 kong2 ‘Keng3-ui3 Siong7-te3 chiu7-si7 ti3-hui7 e5 khi2-thau5.’ Tau3-ti2 kiaN-hiaN5 tioh8 tu2-ho2. 
  Hian5-bong7 kong2, Tu2-ho2 e5 kiaN-hiaN5 si7 chaiN2-a2 kong2? 
  Ki-tok-tou5 kong2, Tu2-ho2 e5 kiaN-hiaN5 u7 saN hang7 thang kong2. Te7 it hang7, khi2-thau5 tioh8 hoan2-hoe2 choe7. Te7-ji7 hang7, lan2 ai3 oe7-tit-thang kiu3, tioh8 choan-sim kho3 Ia5-sou. Te7 saN hang7, lan2 tioh8 soe3-ji7 than3 Siong7-te3 e5 to7-li2, kui eng5-kng Siong7-te3, m7-thang li5-a2 ui5-keh8--i, ti3-kau3 hou7 lan2 e5 sim-koaN bo5 peng5-an. 
  Hian5-bong7 kong2, An2-hiaN li2 e5 sou2 kong2 chin-chiaN3 tioh8, chong2-si7 chit-e5 be5-khi3 e5 sou2-chai7, lan2 taN kiaN5 thang3 a2 be7? 
  Ki-tok-tou5 kong2, An2-hiaN li2 siaN2-su7 mng7 che? si7 m7-ai3 kong2 cheh tai7-chi3 mah? 
  Hian5-bong7 kong2, M7-si7, goa2 si7 ai3 chai taN kiaN5 thang3, ia2 be7 thang3. 
  Ki-tok-tou5 kong2, Koh kiaN5 lak8, chhit li2 chiu7 thang3. Na7-si7 lan2 tioh8 koh chiong cheng5 e5 oe7 lai5 kong2. Cheh hoan2-hoe2 choe7, kiaN-hiaN5 e5 tai7-chi3, Bu5-ti hit-ho7 chin-chiaN3 si7 m7-chai u7 lou7-eng7, chiah m7-ai3 eng7 sim siuN7. 
  Hian5-bong7 kong2, i sim2-mih8 tai7-chi3 m7-ai3 siuN7? 
  Ki-tok-tou5 kong2, U7 saN, si3 hang7. Te7 it hang7, hoan2-hoe2 choe7 kiaN-hiaN5, che sit8-chai7 si7 Siong7-te3 hou7 i an2-ni, i siuN7--kio3 che si7 mou5-kui2, kiaN-liau2 hou7 i hai7, chiah bo5 beh tih8--i. Te7-ji7 hang7, i kong2 kiaN-liau2 sin3 Chu2 e5 sim hou7 kiaN-hiaN5 hai7, chiah chin7-lat8 at-chi2, na7-si7 i ka-ki7 kong2 u7 sin3 lip8-sit8 ku2 bo5. Te7 saN hang7, i kong2 si7 i e5 pun2-hun7, tioh8 m7-thang kiaN, chiah sim-lai7 kiam2-chhai2 pou7-pin5 u7 kiaN, i iu5-goan5 m7 kiaN. Te7 si3 hang7, i chai--kio3 hoan2-hoe2 choe7, kiaN-hiaN5 si7 boe7, iau2-ku2 thang ka-ki7 kho3 choe3 u7 gau5, chiah chin7-sim m7-tih8 chit-e5 kiaN-hiaN5. 
  Hian5-bong7 kong2, Cheh khoan2-sit goa2 phou2-phou2 chai. Cheng5 goa2 m7-chai, hit-tiap8 iah8 chhin-chhiuN7 an2-ni. 
  Ki-tok-tou5 kong2, Lan2 taN tioh8 pang3 hiat-kak8 Bu5-ti, leng7-goa7 lai5 kong2 iu2-ek e5 tai7-chi3. 
  Hian5-bong7 kong2, Ho2, an2-hiaN li2 tioh8 tai7-seng kong2. 
  Ki-tok-tou5 chiu7 kong2, Chap8-ni5 cheng5 lin2 siaN5--nih8 u7 chit8-lang5, than3 chin to7-li2 hit-tiap8, chhut-lat8 tau3 saN-chiN tai7-seng kiaN5, i e5 mia5 kio3 Chiam7-sin3 , li2 bat i mah? 
  Hian5-bong7 kong2, U7, goa2 bat--i. I cheng5 khia7 Choat8-un hiuN, li7 Sin3-sit8 lak8, chhit li2, kap Hoan2-ku7 choe3 keh-piah . 
  Ki-tok-tou5 kong2, Tioh8, Cheh lang5 chhiN2-gou7 hit-tiap8, goa2 ka7 i siuN7, i sit8-chai7 si7 ka-ki7 chai choe7, soa3 chai choe7 e5 po3-eng3. 
  Hian5-bong7 kong2, Goa2 liong7 iah8 si7 an2-ni. i e5 chhu3 li7 goa2 hia lim2-lim2-a2 chiaN5 phou3 lou7, eng2-eng2 lai5 kiN3 goa2. Hit-tiap8 sim-koaN hiau2-ngou7 lau5 bak8-sai2, goa2 chin kho2-lin5--i, ng3-bang7 i thang choe3 ho2. Na7-si7 khoaN3 kau3 au7-lai5, i si7 khang-khang kong2, Chu2--ah! Chu2--ah! 
  Ki-tok-tou5 kong2, i bat chit8 pai2 ka7 goa2 kong2, beh kiaN5 thiN-lou7, i e5 i3-su3 koat-toan3. Au7-lai5 pou7-pin5 kau-tioh8 chit-e5 Sek-sin , tui3 chia chiu7 kap goa2 bo5 chhin-jiat8. 
  Hian5-bong7 kong2, Goa2 taN kong2 kau3 chit-e5 lang5, tioh8 lioh8-a2 ka7 i sim2-sit8, khoaN3 i siaN2-su7 chiam7-chiam7 li7 chin-li2. 
  Ki-tok-tou5 kong2, Eng7 che lai5 kong2, chin-chiaN3 iu2-ek, li2 tioh8 tai7-seng kong2. 
  Hian5-bong7 kong2, Oe7 choe3-tit. Chai7 goa2 siuN7 u7 si3 hang7. Te7 it hang7, chit-ho7 khiok u7 chai choe7, na7-si7 i e5 sim iu5-goan5 iau2-be7 koe2, hoan2-hoe2 choe7 na2 ku2 na2 leng2, hok8-sai7 Siong7-te3 iah8 na2 ku2 na2-bo5 jiat8, iu5-goan5 kiaN5 i ku7 e5 khoan2-sit. Te7 ji7 hang7, i chai choe7, kiaN si7 siuN ke3-thau5; chhin-chhiuN7 Seng3-chheh u7 kong2, ‘KiaN-lang5 e5 sim-koaN tiong-ng u7 ham7-khiN.’ I chit-ho7 chai kio3 te7-gek8 thang kiaN, khiok iah8 pek-chhiat beh kiu5 kiu3, na7-si7 kiaN-hiaN5 lioh8-a2 pang3 lang2-sang, liam5-piN chiu7 khng3 pat8 mih8 i3-su3, kong2 than3 chin-li2, che si7 bo5 lang5 khoaN3-kiN3, siaN2-su7 kau3 chiah bo5 ti3-sek, leng5-khou2 tioh8 koh than3 se3-siok8. Te7 saN hang7, I e5 sim-koaN iu5-goan5 si7 chin kiau, siuN7--kio3 li7 se3-siok8 lai5 than3 chin-li2, cham2-jian5 kian3-siau3, chiah kiaN loh8 te7-gek8 e5 sim chiam7-chiam7 siau--khi3, liam5-piN koh kiaN5 i ku7 e5 khoan2-sit. Te7 si3 hang7, hoan2-hoe2 choe7 kiaN, i chin m7-ai3 tit, iah8 m7-ai3 siuN7 pat8 jit8 e5 kan-khou2, chiah chiam7-chiam7 bo5 siuN7-tioh8 kau3 Siong7-te3 e5 siu7-khi3, liam5-piN pang3 hiah-kak8 cheng3-keng lou7. 
  Ki-tok-tou5 kong2, An2-hiaN li2 sou2 kong2 iah8 tioh8.Goa2 sim2-sit8 i e5 sim, goa2 khoaN3 i e5 sim chin-chiaN3 be7 oaN7 sin. I si7 chhin-chhiuN7 hoan7 choe7 kau3 koaN-hu2 e5 bin7-cheng5, kiaN kau3 boe7 kou3-tit i e5 khoan2-sit chhin-chhiuN7 thong3-hun7 cheng5 e5 phaiN2, khah theng5 na7 pang3 i khi3, i iu5-goan5 si7 bo5 kiaN, khi3 kiaN5 phaiN2. 
  Hian5-bong7 kong2, Chiam7-sin3 m7-tih8 chin e5 to7-li2, goa2 i2-keng u7 kong2 i e5 in-toaN, na7-si7 i chaiN2-iuN7 m7-tih8, chhiaN2 an2-hiaN li2 kong2? 
  Ki-tok-tou5 kong2, Goa2 chin hoaN-hi2 kong2. Chit ho7 m7-tih8 cheng3-keng lou7, i long2 bo5 siau3-liam7 Siong7-te3, iah8 bo5 siuN7--tioh8 kau3 si2, iah8 bo5 siuN7--tioh8 kau3 sim2-mng7 hit-jit8. I iah8 bo5 sai-khia ka-ki7 ki5-to2 at-chi2 su-iok8, chhiN2-gou7, hoan2-hoe2 i e5 choe7, chiah-e5. Tui3 chia i iah8 m7 kap seng3-tou5 kau-poe5, seng3-tou5 u7 kong-su7 kiam2-chhai2 tioh8 kau3 hoe7-tng5 thiaN to7-li2, kiam2-chhai2 tioh8 saN-kap kau3-kham3 Seng3-chheh, kiam2-chhai2 tioh8 tai7-ke gi7-lun7 thiN e5 tai7-chi3, i e5 sim-koaN long2 m7-ai3-tit. Hit-tiap8 koh am3-chin khioh khoan2 seng3-tou5 e5 m7-tioh8, ai3 beh ka2-chia3 che lai5 m7-tih8 chin e5 to7-li2. Koh na7 kap hui2-lui7 kiat peng5-iu2, soa3 kap i kong2 m7 cheng3-keng oe7. Kiam2-chhai2 na7 khoaN3-kiN3 ho2 lang5, bo5 tiuN-ti5 u7 phaiN2, i chiu7 hoaN-hi2. Tui3 chia na2 ho2-taN2, kaN2 hian2-jian5 kiaN5 phaiN2, kau3 be2 si7 oe7 un5-un5-a2 loh8 te7-gek8. 
  Goa2 bang7-kiN3 nng7 e5 hak8-seng chit-tiap8 kiaN5 ke3 hit-e5 Be5-khi3 toe7, tu2-tu2-a2 jip8 Chhu3-te7 , toe7-khi3 chin ho2, beh khi3 thiN-siaN5, lou7 tioh8 tui3 chia khi3. Nng7 e5 hak8-seng kau3 chia chin khoaN3-oah8. Hit-tiap8 u7 thiaN-kiN3 pah iuN7 e5 chiau2-a2 put-si5 teh hau3, tak8 jit8 u7 khoaN3-kiN3 mih8-a2 hoe tak8 sou2-chai7 u7, koh u7 thiaN-kiN3 ka-chui siaN. Hit-nih8 u7 jit8, bo5 mi5. Kau3 chia u7 hng7-hng7 keh Si2-im3 e5 soaN-kha, si7 Choat8-bong7 boe7 kau3 e5 sou2-chai7, iah8 boe7 khoaN3-kiN3 Gi5-che7. Koh kau3 chia chiu7 oe7 khoaN3-kiN3 thiN-siaN5. SiaN5--nih e5 peh-siN3 u7 chhut-lai5 chih-chiap--i, si7 chit sou2-chai7 kun7 thiN, i chiah u7 chhut-lai5 chia kiaN5-nia5--teh. Che chiu7-si7 KiaN2-sai3 kap Sin-niu5 u7 tui3 chia teng5-thau5 iok, koh chhin-chhiuN7 kiaN2-sai3 hoaN-hi2 sin-niu5, chiu7-si7 Siong7-te3 hoaN-hi2 i e5 peh-siN3.Chit-nih8 chui2 kap gou7-kak long2 kau3-giah8, koh chit8-lou7 ai3 tit-tioh8 e5 mih8, kau3 chia tit-tioh8 chin choe7. I2-keng kau3 chia, koh thiaN-kiN3 tui3 thiN-siaN5 u7 siaN lai5, toa7 siaN kio3 kong2, “Tioh8 khoaN3 li2 e5 Kiu3-chu2 beh kau3, li2 e5 siuN2-su3 iah8 lai5”; chit-nih8 e5 peh-siN3 koh chheng nng7 e5 hak8-seng “Choe3 seng3 peh-siN3, hou7 Chu2 siok8-choe7 e5 lang5”. 
  Hit-tiap8 nng7 e5 hak8-seng kiaN5 kau3 chia, oe7-tit-thang kun7 thiN-siaN5, in sim-koaN na2 hoaN-hi2.Hit-tiap8 thiN-siaN5 na2 kun7-oa2, khoaN3 na2 beng5. SiaN5 long2 si7 chin-chu po2-chioh8 khi2--e5; koe-lou7 long2 si7 ng5-kim phou--e5, siaN5--nih kek8 kng chhiuN5. Ki-tok-tou5 khoaN3-kiN3 che, him-bou7 kau3 piN7. Hian5-bong7 iah8 si7 an2-ni, chiah tiam3 chia u7 tiap-a2-ku2, toa7 siaN kio3 kong2, “KiN3 u7 khoaN3-kiN3 goa2 sou2 thiaN3--e5, tioh8 ka7 i kong2, goa2 thiaN3 kau3 u7 piN7”. 
  Au7-lai5 nng7 e5 hak8-seng khui3-lat8 lioh8-a2 khah iong2, chiu7 koh chin3-cheng5 kiaN5, na2 kiaN5 na2 oa2.Koh khoaN3-kiN3 chit-nih8 u7 pah ke2-chi2 e5 hng5, mng5 thang3 thiN-lou7. Nng7 e5 hak8-seng kau3 chia, khoaN3-kiN3 hng5-teng khia7 hi2 lou7-piN, u7 mng7 i kong2, Chit-e5 hoe-hng5 chi7-chui7 e5? Hng5-teng kong2, Che si7 thiN Chu2 e5. I beh eng7 che ka-ki7 hoaN-hi2, iah8 beh hou7 kiaN5 thiN-lou7 e5 hoaN-hi2. 
  Hng5-teng chiah chhoa7 in jip8-khi3, chhiaN2 in chiah8 ke2-chi2, lai5 pou2 khui3-lat8, koh eng7 Chu2 sou2 hoaN-hi2 e5 sou2-chai7, kong2 hou7 in khoaN3. 
  Nng7 e5 hak8-seng chiam7-si5 tiam3 chia an-un2 teh khun3. 
  Goa2 bang7-kiN3 nng7 e5 hak8-seng hit-tiap8 teh khun3, u7 kong2 oe7 choe7-choe7. Goa2 tu2-a2 teh ki5-koai3, hng5-teng u7 ka7 goa2 kong2, Li2 mih8-sai2 ki5-koai3, che hng5--nih e5 phu5-to5 chiah8 liau2 chin koaN2-au5, hou7 chiah8 e5 teh khun3 oe7 kong2 oe7. 
  Hit-tiap8 goa2 khoaN3-kiN3 nng7 e5 hak8-seng khun3 chhiN2, liam5-piN ka-ki7 ha5 io, beh tui3 thiN-siaN5 chiuN7 khi3, na7-si7 siaN5-nih8 e5 kng tit8-tit8 sih i e5 bak8-chiu, nng7 e5 hak8-seng boe7-tit-thang teng7-chin khoaN3-kiN3. Hit-tiap8 u7 kap nng7 e5 lang5 saN-chhiaN2, in e5 saN u7 chhin-chhiuN7 kim e5 kng, in e5 bin7 e5 kng na2 jit8. 
  Mng7 nng7 e5 hak8-seng tui3 toh8-loh8 lai5, koh mng7 in lou7-nih8 hioh toh8-loh8, u7 sim2-mih8 kan-khou2, u7 sim2-mih8 khoaN3-oah8? Nng7 e5 hak8-seng chiu7 tak8-hang7 ka7 in kong2. Hit-tiap8 nng7 lang5 chiu7 kong2, Lin2 iau2-ku2 tioh8 u7 nng7 hang7 e5 kan-khou2, chiah oe7-tit-thang jip8 siaN5. 
  Hit-tiap8 nng7 e5 hak8-seng chhiaN2 in saN-kap kiaN5, nng7 lang5 kong2, Ho2, na7-si7 lin2 tioh8 eng7 sin3 chiah oe7 jip8 siaN5. Tai7-ke chiu7 saN-kap kiaN5, teh kiaN5 u7 khoaN3-kiN3 siaN5 mng5 i2-keng kun7. Goa2 khoaN3-kiN3 nng7 e5 hak8-seng kap siaN5-mng5 chiong5-tiong u7 keh chit8-e5 ho5, i e5 mia5 chiu7-si7 Su2 . Bo5 kio5, ho5 iu7 kek8 chhim. Nng7 e5 hak8-seng khoaN3 liau2 chin kiaN, ai3 beh to3-the3. Nng7 lang5 chiu7 kong2, Na7 m7 ke3 chit-e5 ho5, ku2 boe7-tit-thang kau3 siaN5-mng5. 
</CL>
<HL>

基督徒講，Haih！Che的確是將賊來干證，賊反轉家己講，伊m7是an2-ni，iau2攏無別物干證你是an2-ni, iau2攏無別物干證thang憑得。
無知講，心肝生起好e5念頭，kam2 m7是好心？人e5所行若趁上帝e5戒律，kam2 m7是好品行？ 
基督徒講，心肝生起好e5念頭，實在亦是好心；趁上帝e5戒律來行，真正亦是好品行。但是家己掠做an2-ni，kaN2未必然有an2-ni。
無知講，在你e5意思好e5念頭著怎樣，趁上帝e5戒律去行，又著怎樣？我ai3你詳細ka7我講。
基督徒講，好e5念頭有幾若項，有念著到本身，念著到上帝，念著到耶穌，iau2有念著到chhin3-chhai2項。
無知講，念著到本身，怎樣講--kio3是好？
基督徒講，若合上帝e5道理，就是好。
無知講，念著到本身，怎樣講--kio3是合上帝e5道理？
基督徒講，上帝講--kio3咱著an2-ni，咱亦想--kio3著an2-ni，就是合上帝e5道理。今我beh講較詳細。聖冊有講，「無1個是義，無1個好品行。」Koh講，「人e5心所計謀，永永是囥歹e5念頭na7-tiaN7。」Koh講，「人e5心tui3細漢hit-tiap8,就囥歹e5念頭。」在我想亦是an2-ni。念著到我亦是an2-ni。我若會念到an2-ni就是好，因為合上帝e5道理。
無知講，心肝有到hiah歹，我攏m7信。
基督徒講，你若是an2-ni，是一世人未 bat 念著到好e5 oh。我ka7你講，上帝講--kio3咱e5心肝是怎樣，koh講咱e5品行是怎樣，咱e5心若kap 伊相合，就是好。
無知講，你講cheh意思，請你ka7我講較詳細。
基督徒講，聖冊有講，人e5所行彎khiau無直，m7好koah koai7癖；koh講，本然m7-tih8正經道理，koah m7-bat。人若甘願認an2-ni，就是好，是因為合上帝e5道理。
無知講，念著到上帝為著怎樣？
基督徒講，若是合聖冊所講，就是好。上帝怎樣。聖冊攏有記載，我講boe7了。今beh講 1項，就是我e5做人，上帝盡知；我有罪，家己m7知，koh我心內暗chiN7 e5念頭，上帝攏明白；koh伊看咱e5義親像臭味一般樣；我若靠我e5義近伊，上帝的確m7容允我。
無知就講，你啥事看我親像憨？我kam2有想上帝e5所知boe7較贏我？Kam2有想-kio3我敢靠家己e5好來倚上帝mah？ 
基督徒講，今你an2-ni，你e5意思是怎樣？ 
無知講，大略來講，我知--kio3的確著信耶穌才會稱做義。
基督徒講，Haih！已經家己m7知罪，啥事koh講信耶穌？你家己想--kio3本然攏無罪，所行攏無歹，在你本身家己看，攏m7-sai2 靠耶穌來稱做義。你啥事iau2講信耶穌？ 
無知講，卻是an2-ni，我信亦好。
基督徒講，你是怎樣信？ 
無知講，我有信--kio3耶穌替有罪e5人死；我koh信kio3上帝看我有趁伊e5律法，beh赦我e5罪，叫我做義。我kiam2-chhai2 beh較詳細講；上帝有歡喜我有趁伊e5律法，攏是因為耶穌e5功勞才有an2-ni款待我。
基督徒講，你an2-ni講，我ku2 beh駁你。你e5信實在kap 聖冊e5所講攏無符合。照聖冊所講，人會tit-thang稱做義，是為著耶穌e5義算做是咱e5，m7是講--kio3上帝歡喜咱e5好，稱咱e5做義。照你e5信，耶穌是將咱e5好稱做義，m7是將咱本身稱做義。Che是無合。
無知講，Haih！你是ai3我kan-ta靠耶穌e5功勞，家己e5好攏無要緊mah？若是an2-ni，是出在人lam7-sam2去行，攏thang。人若是清清tui3信會tit-thang稱做義，攏m7是厘厘仔靠家己e5好，伊若行歹，是無要緊mah？
基督徒講，你名做無知，講話亦是無知。這個信耶穌hou7人會tit-thang稱做義，che義是怎樣，你都boe7曉tit。是講--kio3人若信伊e5義，就會hou7咱歡喜降服上帝，就疼耶穌，就欣慕伊e5道理，就疼伊e5百姓，kam2 iau2-ku2有lam7-sam2行親像你這號無知e5所想mah？
Hit-tiap8賢望對基督徒講，俺兄，你著問--伊，看天父有bat 用耶穌來教hou7伊知無？
無知聽見cheh話，就講，HaihN！thai2-tho2有che--ah？我想--kio3 lin2講，che的確是大家心肝發狂。
賢望講，Che是怎仔講？耶穌m7是本然人所會看見，若無天父用伊來教人知，人是攏m7-bat--伊。
無知就講，你信到an2-ni，我ku2 m7是an2-ni。你濟濟 lam7-sam2想，我卻m7 tah8著你，但是我e5所信ku2亦著。
基督徒講，你著hou7我講1句話。只這項e5代誌，你ku2 m7-thang chhin3-chhai2講。我e5好朋友賢望有講，我敢做干證。是講kio3若m7是用基督來教人知，人thai2-tho2會bat 伊？人用信來chih接耶穌，這個信就是上帝極大e5氣力，hou7人e5心生起來。若是有an2-ni，你都m7知，你才著緊緊醒悟，想著家己有險，走去近主耶穌。Cheh耶穌就是上帝，伊e5義就是上帝e5義，若靠伊e5義，才會tit-thang無罪。
無知就講，你行真緊，我boe7堪得kap 你相kap 行。你thang代先行，我beh te3你ka-chiah後去。2個學生就吟詩講， 
無知心肝攏無驚，<BR>正經道理伊m7聽，<BR>倚靠家己行功勞，<BR>M7知背主會扑無。<BR>論到che罪著怎樣？<BR>Beh上天堂m7-sai2想，<BR>緊緊棄邪來歸正，<BR>才免後來歹報應。 
Hit-tiap8基督徒有對賢望講，伊e5款式an2-ni，咱著koh家己行。
2個學生tui3 chia就緊緊進前行。無知亦te3 in後面來。Hit-tiap8基督徒講，可惜這個人路尾的確m7好。
賢望講，苦--ah！咱城--nih8 e5人濟濟有親像這號。不論是通家，通鄉里，名卻講--kio3是聖e5學生，亦攏總是an2-ni。咱e5城--nih8 iau2-ku2都是濟濟an2-ni，無講--kio3無知e5本鄉kam2 m7是an2-ni mah？
基督徒就講，聖冊有講，「上帝出在伊目珠青瞑boe7明，耳空臭耳人boe7利。」今想--kio3這個人是怎樣？伊kam2無時略仔知罪，知--kio3伊家己有險mah？
賢望講，俺兄你比我較年長，thang家己講。
基督徒講，你若m7講，照我e5意思，這號人量敢亦有時陣會知罪。若是伊平素本然無知，攏m7知家己反悔罪是好，才無beh反悔罪，猶原去 lam7-sam2行。
賢望講，在我e5意思，亦親像俺兄你e5所講，是人會反悔罪chin7有路用，thang hou7伊起頭行天路，心肝四正m7-sai2 歪。
基督徒講，人會an2-ni驚惶，chin7大路用都著聖冊有講「敬畏上帝就是智慧e5起頭。」到底驚惶著tu2好。
賢望講，Tu2好e5驚惶是怎仔講？
基督徒講，Tu2好e5驚惶有3項thang講，第1項，起頭著反悔罪。第2項，咱ai3會tit-thang救，著專心靠耶穌。第3項，咱著細膩趁上帝e5道理，歸榮光上帝，m7-thang厘仔違逆--伊，致到hou7咱e5心肝無平安。
賢望講，俺兄你e5所講真正著，總是這個迷去e5所在，咱今行thang3抑未？
基督徒講，俺兄你啥事問che？是m7愛講cheh代誌mah？
賢望講，M7是，我是愛知今行thang3,抑未thang3。
基督徒講，Koh行6、7里就thang3。但是咱著koh將前e5話來講。Cheh反悔罪、驚惶e5代誌，無知hit號真正是m7知有路用，才m7愛用心想。
賢望講，伊甚mih8代誌m7愛想？
基督徒講，有3、4項。第1項，反悔罪驚惶，che實在是上帝hou7伊an2-ni，伊想--kio3 che是魔鬼，驚了hou7伊害，才無beh tih8--伊。第2項，伊講驚了信主e5心hou7驚惶害，才盡力遏止，但是伊家己講有信立實ku2無。第3項，伊講是伊e5本份，著m7-thang驚，才心內kiam2-chhai2 pou7-pin5有驚，伊猶原m7驚。第4項，伊知--kio3反悔罪、驚惶是未，iau2-ku2 thang家己靠做有gau5,才盡心m7-tih8這個驚惶。
賢望講，Cheh款式我普普知。前我m7知，hit-tiap8亦親像an2-ni。
基督徒講，咱今著放hiat-kak8無知，另外來講有益e5代誌。
賢望講，好，俺兄你著代先講。
基督徒就講，10年前lin2城--nih有1人，趁真道理hit-tiap8,出力鬥相爭代先行，伊e5名叫暫信 ，你bat 伊mah？
賢望講，有，我bat--伊。伊前企絕恩 鄉，離信實6、7里，kap 反舊做隔壁。
基督徒講，著，cheh人醒悟hit-tiap8,我ka7伊想，伊實在是家己知罪，續知罪e5報應。
賢望講，我量亦是an2-ni。伊e5厝離我hia lim2-lim2仔成舖路，永永來見我。Hit-tiap8心肝曉悟流目屎，我真可憐--伊，向望伊thang做好。但是看到後來，伊是空空講，主--ah！主--ah！
基督徒講，伊bat一擺ka7我講，beh行天路，伊e5意思決斷。後來pou7-pin5交著這個惜身 ，tui3 chia就kap我無親熱。
賢望講，我今講到這個人，著略仔ka7伊審實，看伊啥事漸漸離真理？
基督徒講，用Che來講，真正有益，你著代先講。
賢望講，會做tit。在我想有4項。第1項，這號卻有知罪，但是伊e5心猶原iau2未改，反悔罪那久那冷，服事上帝亦那久那無熱，猶原行伊舊e5款式。第2項，伊知罪，驚是siuN過頭；親像聖冊有講，「驚人e5心肝中央有陷坑。」伊這號知kio3地獄thang驚，卻亦迫切beh求救，但是驚惶略仔放lang2-sang，liam5-piN就囥別物意思。講趁真理，che是無人看見，啥事到chiah無智識，寧可著koh趁世俗。第3項，伊e5心肝猶原是真驕，想--kio3離世俗來趁真理，cham2然見笑，才驚落地獄e5心漸漸消--去，liam5-piN koh行伊舊e5款式。第4項，反悔罪驚，伊真m7愛得，亦m7愛想別日e5艱苦，才漸漸無想著到上帝e5受氣，liam5-piN放hiah-kak8正經路。
基督徒講，俺兄你所講亦著。我審實伊e5心，我看伊e5心真正be7換新。伊是親像犯罪到官府e5面前，驚到boe7顧tit伊e5款式親像痛恨前e5歹，較停若放伊去，伊猶原是無驚，去行歹。
賢望講，暫信m7-tih8真e5道理，我已經有講伊e5因端，但是伊怎樣m7-tih8,請俺兄你講。
基督徒講，我真歡喜講。這號m7-tih8正經路，伊攏無數念上帝，亦無想--kio3到死，亦無想--著到審問hit日。伊亦無sai-khia家己祈禱遏止私慾、醒悟、反悔伊e5罪，chiah-e5。Tui3 chia伊亦m7 kap 聖徒交陪，聖徒有公事kiam2-chhai2著到會堂聽道理；kiam2-chhai2著相kap 校勘聖冊；kiam2-chhai2著大家議論天e5代誌；伊e5心肝攏m7愛tit。Hit-tiap8 koh暗靜khioh khoan2聖徒e5 m7著，愛beh假借che來m7-tih8真e5道理。Koh若kap 匪類結朋友，續kap 伊講m7正經話。Kiam2-chhai2若看見好人，無張持有歹，伊就歡喜。Tui3 chia 那好膽，敢顯然行歹，到尾是會勻勻仔落地獄。
我夢見2個學生這tiap8行過hit個迷氣地，tu2-tu2仔入Chhu3地 ，地氣真好，beh去天城，路著tui3 chia去。2個學生到chia真快活。Hit-tiap8有聽見百樣e5鳥仔不時teh hau3，逐日有看見mih8-a2花逐所在有，koh有聽見ka-chui聲。Hit-nih8有日，無暝。到chia有遠遠隔死蔭e5山腳，是絕望boe7到e5所在，亦boe7看見疑寨。Koh到chia就會看見天城。城--nih e5百姓有出來chih接--伊。是這所在近天，伊才有出來chia kiaN5-nia5--teh。Che就是子婿kap 新娘有tui3 chia重頭約，koh親像子婿歡喜新娘，就是上帝歡喜伊e5百姓。這nih8水kap 五穀攏夠額，koh一路愛得著e5物，到chia得著真濟。已經到chia，koh聽見tui3天城有聲來，大聲叫講，「著看你e5救主beh到，你e5賞賜亦來。」這nih8 e5百姓koh稱2個學生「做聖百姓，hou7主贖罪e5人。」
Hit-tiap8 2個學生行到chia，會tit-thang近天城，in心肝那歡喜。Hit-tiap8天城那近倚，看那明。城攏是真珠寶石起--e5;街路攏是黃金舖--e5,城--nih極kng chhiuN5。基督徒看見che，欣慕到病。賢望亦是an2-ni，才tiam3 chia有tiap仔久，大聲叫講，「見有看見我所疼e5,著ka7伊講，我疼到有病」。
後來2個學生氣力略仔較勇，就koh進前行，那行那倚。Koh看見這nih8有百果子e5園，門thang3天路。2個學生到chia，看見園丁企hi2路邊，有問伊講，這個花園是誰e5？園丁講，Che是天主e5。伊beh用che家己歡喜，亦beh hou7行天路-e5歡喜。
園丁才chhoa7 in入去，請in食果子，來補氣力，koh用主所歡喜e5所在，講hou7 in看。 
2個學生暫時tiam3 chia安穩teh睏。 
我夢見2個學生hit-tiap8 teh睏，有講話濟濟。我tu2仔teh奇怪，園丁有ka7我講，你mih8-sai2奇怪，che園--nih e5葡萄食了真趕喉，hou7食e5 teh睏會講話。
Hit-tiap8我看見2個學生睏醒，liam5-piN家己ha5腰，beh tui3天城上去，但是城nih8 e5光直直sih伊e5目珠，2個學生boe7得thang定真看見。Hit-tiap8有kap 2個人相請，in e5衫有親像金e5光，in e5面e5光若日。 
問2個學生tui3 toh8落來，koh問in路nih8歇toh8落，有甚mih8艱苦，有甚mih8快活？2個學生就逐項ka7 in講。Hit-tiap8 2人就講，Lin2 iau2-ku2著有2項e5艱苦，才會tit-thang入城。
Hit-tiap8 2個學生請in相kap 行，2人講，好。若是lin2著用信才會入城。大家就相kap 行，teh行有看見城門已經近。我看見2個學生kap 城門從中有隔1個河，伊e5名就是死。無橋，河又極深。2個學生看了真驚，ai3 beh倒退。2人就講，若m7過這個河，ku2 boe7-tit-thang到城門。
</HL>