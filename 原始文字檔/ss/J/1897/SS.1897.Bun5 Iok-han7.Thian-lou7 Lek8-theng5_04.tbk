<CL>
  Hit-si5 goa2 bang7-kiN3 Ki-tok-tou5 koh kiaN5, kau3 chit8-e5 ke7-toe7, lou7-piN u7 saN lang5 tang7-bin5 teh khun3, kha long2 u7 kha-khau3. In mia5 kio3 Gu5-gong7, Lan2-to7 kap Chu7-si7. Ki-tok-tou5 khoaN3-kiN3 in an2-ni, ai3 kio3 in chhiN2, chiu7 oa2 in e5 sin-piN, kio3 kong2, ‘Lin2 khun3 chit-nih8 na2 khun3 ui5-be2, e7-toe2 u7 si2-hai2, chiu7-si7 bo5 toe2 chhim-khiN; tioh8 kin2-me2 chhiN2, kap goa2 lai5-khi3. Lin2 na7 beh, goa2 chiu7 chan7 lin2 tNg3-khi3 kha-khau3.’ Koh ka7 in kong2, U7 Sat-tan3 ‘chhin-chhiuN7 hau2 e5 sai si3-koe3 kiaN5’, i na7 tui3 chia ke3, lin2 tek-khak hou7 in pou7-chiah8. SaN lang5 chiu7 kiah8-bak8 khoaN3--i; Gu5-gong7 kong2, Goa2 bo5 khoaN3-kiN3 sim2-mih8 gui5-hiam2; Lan2-to7 kong2, Goa2 beh koh khun3 tiap-a2-ku2; Chu7-si7 kong2, Li2 hoan7 li2, goa2 hoan7 goa2, bo5 li2 e5 tai7-chi3. 
  SaN lang5 koh to2-teh khun3, Ki-tok-tou5 chiah khi2-sin koh kiaN5, sim-koaN hoan5-lo2; hoan5-lo2 in tiam3 gui5-hiam2 e5 sou2-chai7, ai3 kio3 in chhiN2 khng3 in, koh ai3 ka7 in thng3 kha-khau3, thiaN3 in kau3 an2-ni, hoan2-tng2 hou7 in khoaN3-khin. Tu2-tu2 teh an2-ni hoan5-lo2, chiu7 koh khoaN3-kiN3 nng7 lang5 tui3 to3-peng5 e5 phian-lou7, kong5-kong5 poaN5 chhiuN5 jip8-lai5, kin2-kin2 jip kau3. Che nng7 lang5, chit8-e5 mia5 kio3 Si7-gi5 , chit8-e5 mia5 kio3 Gui7-sian7 . Ki-tok-tou5 khoaN3-kiN3 in lai5, chiu7 mng7 in kong2.Lin2 ji7-ui7 tui3 tah-loh8 lai5, beh tah-loh8 khi3? 
  In nng7 lang5 in3 kong2, Goan2 chhut-si3 ti7 Hu-eng5 e5 toe7-hng, ai3 ho2 mia5-siaN, sou2-i2 tit-beh khi3 Sun5-soaN. 
  Ki-tok-tou5 in3 kong2, Lou7-thau5 u7 oeh8-mng5, lin2 beh-thai2 m7 tui3 hia lai5, kiam2 m7-chai Seng3-chheh kong2, “Bo5 tui3 mng5 jip8, tui3 pat8 ui7 poaN5-ke3 lai5, si7 thau-theh8--e5, si7 kiap-chhat8?” 
  In nng7 lang5 kong2, Tui3 hit-e5 jip8, goan2 hia e5 lang5 long2 hiam5 lou7 hng7, sou2-i2 siong5-siong5 tui3 khah te2 e5 lou7 poaN5-jip8, chhin-chhiuN7 goan2 tu2-a2 e5 sou2 kiaN5. 
  Ki-tok-tou5 kong2, Lan2 beh khi3 thiN-siaN5, hit siaN5 e5 Chu2 i2-keng u7 beng7-leng7, lin2 an2-ni choe3 hoan7-tioh8 i e5 beng7-leng7, kiam2 boe7 hou7 i chek-pi7 mah? 
  In nng7 lang5 kong2, M7-sai2 li2 hoan5-lo2 chit-e5 tai7-chi3, goan2 kiaN5 an2-ni long2 chiau3 ku7-khoan2, li2 m7-sai2 gi5-ngai2, goan2 i2-keng an2-ni kiaN5 u7 chheng-goa7 ni5 ku2. 
  Ki-tok-tou5 kong2, Na7 chiau3 lut8-hoat lai5 toan3, an2-ni kiaN5 si7 tioh8 a2 m7-tioh8? 
  In nng7 lang5 kong2, Chit-e5 chheng-goa7 ni5 e5 ku7-khoan2, kong-to7 e5 koaN lai5 gi2-toan3, tek-khak liah8 i si7 tioh8. Koh lang5 na7 kau3 ti7 chiaN3-lou7, mih8-sai2 mng7 tui3 tah-loh8 jip8-lai5? i ti7 chiaN3-lou7, chiu7 ho2. Li2 sui-jian5 tui3 oeh8-mng5 jip8, put-ko3 si7 ti7 chit-e5 lou7 tia7-tiaN7, goan2 sui-jian5 poaN5 chhiuN5 jip8, iah8 si7 ti7 chit-e5 lou7, an2-ni li2 pi2 goan2 u7 sim2-mih8 khah iaN5? 
  Ki-tok-tou5 kong2, Goa2 chiau3 Chu2 e5 lut8-hoat lai5 kiaN5, lin2 chiu7 chiau3 ka-ki7 e5 i3-su3 lai5 choe3. Chit tiau5 lou7 e5 Chu2 i2-keng gi2 lin2 si7 chhat8, kau3 lou7-be2 kiam2 oe7 liah8 lin2 cho3 ho2 lang5 mah? Lin2 bo5 than3 i e5 beng7-leng7, lai5 lam7-sam2 jip8, au7-lai5 tek-khak bo5 tit-tioh8 i e5 un, tioh8 khang-khang chhut-khi3. 
  In nng7 lang5 thiaN-kiN3 an2-ni bo5 oe7 thang in3, chiu7 kong2, Li2 kou3 li2 e5 tai7-chi3 chiu7 hou2. SaN lang5 chiah tak8-e5 choe3 i kiaN5, bo5 siaN2 saN-kap kong2-oe7, chi2-u7 kong2 kui2-ku3 na7-tiaN7, chiu7-si7 Si7-gi5, Gui5-sian7 in nng7 lang5 ka7 Ki-tok-tou5 kong2, Chiah-e5 lut8-hoat kap le2-sou3, goan2 na7 sio2-sim lai5 kiaN5, kaN2 iah8 boe7 su li2, sou2-i2 goan2 kap li2 bo5 sim2-mih8 cheng-choah8, na7 u7 saN bo5 chhin-chhiuN7 tiaN7-tiaN7, li2 chit nia2 saN kaN2 si7 chhu3-piN sia2-si3 li2, jia li2 e5 seng-khu, bian2-tit kian3-siau3? 
  Ki-tok-tou5 kong2, Lin2 bo5 tui3 oeh8-mng5 jip8-lai5, than3 lut8-hoat kap le2-gi5, eng2-eng2 boe7 tit-tioh8 kiu3. Goa2 sin-chiuN7 chit nia2 saN, si7 Chu2 sou2 siuN2-su3, chin-chiaN3 chiau3 li2 sou2 kong2--e5, si7 hou7 goa2 jia seng-khu, bian2-tit kian3-siau3. Goa2 khoaN3-kiN3 chit nia2 saN chiu7-si7 Chu2 e5 thiaN3 goa2, in-ui7 goa2 ong2-jit8 e5 saN put-chi2 phoa3-noa7. Koh kiaN5 lou7 e5 si5, goa2 siong5-siong5 ka-ki7 an-ui3, phah-sng3 kau3 thiN-mng5, tek-khak tit-tioh8 Chu2 jin7 goa2, in-ui7 goa2 sin-chiuN7 u7 i e5 saN, chiu7-si7 thng3 goa2 phoa3-saN e5 jit8, Chu2 sou2 siuN2-su3 e5. Koh goa2 thau5-hiah8 u7 ki3-ho7, lin2 kaN2 be7 khoaN3-kiN3, chit-e5 chiu7-si7 goa2 pang3-taN3 e5 jit8, Chu2 chi3-chhin e5 tang5-phoaN7 sou2 tng3--e5; hit-si5 koh u7 hou7 goa2 chit8-kng2 bun5-pin5, ti7 lou7--nih8 thang thak8 an-ui3 sim-koaN, koh hoan-hu3 goa2 kau3 thiN-mng5, tioh8 chiong chit-e5 bun5-pin5 kau-lap8 choe3 jip8 mng5 e5 pin5-chun2; che kui2-na7 hang7 e5 mih8 li2 kaN2 long2 bo5, in-ui7 lin2 bo5 tui3 oeh8-mng5 jip8. 
  In nng7 lang5 thiaN-kiN3 an2-ni, long2 cheng7-cheng7 bo5 in3, chheng-chheng saN-khoaN3 chhio3 tiaN7-tiaN7. Hit-si5 goa2 khoaN3-kiN3 saN-lang5 chin3-cheng5 kiaN5. Ki-tok-tou5 khah ti7 thau5-cheng5, bo5 koh kap in nng7 lang5 kong2-oe7, si7 ka-ki7 cheng7-cheng7 teh siuN7, u7 si5 thou2-khui3, u7 si5 hoaN-hi2. Koh theh8 hit-e5 eng5-kng chhan3-lan7--e5 sou2 hou7 i e5 bun5-pin5, tauh8-tauh8 khui khoaN3 lai5 thak8, sim-koaN tit-tioh8 an-ui3. 
  Chi2 saN lang5 kiaN5 kau3 Kan-lan5 soaN, soaN-kha u7 chheng e5 chui2-choaN5, hit sou2-chai7 u7 nng7 tiau5 lou7, kap chiaN3-lou7 sio kau-kai3, chit8-tiau5 tui3 to3-chhiu2 oat ke3-lai5, chit8-tiau5 tui3 chiaN3-chhiu2 oat ke3-khi3, na7 chit tiau5 chiaN3-lou7 tit8-tit8 thau3 kau3 soaN-teng2, tui3 chit tiau5 chiuN7 soaN put-chi2 oh, sou2-i2 ho7-cho3 Kan-lan5 soaN. Ki-tok-tou5 tai7-seng kau3 soaN-kha, chiu7 khi3 hit-e5 chui2-choaN5 lim chui2, cheng-sin5 song2-khoai3, chiah toa7-hoah8 chiuN7 soaN, hit-si5 kong2, 
  Kan-lan5 e5 soaN sui-jian5 chin-kia7, <BR>Iau2-ku2 bo5 hiam5 phaiN2 kiaN5; <BR>In-ui7 goa2 chai chit tiau5 e5 lou7, <BR>Un2-tang3 tit8-thau3 seng3-siaN5. 
  Si7-gi5, Gui7-sian7 lou7-be2 kau3 hit-e5 soaN-kha, khoaN3-kiN3 soaN-se3 koaiN5 koa3 chhia5, soaN-piN u7 nng7 tiau5 lou7, phah-sng3 che2 nng7 tiau5 lou7 seh8 ke3 soaN-io kaN2 kap chiaN3-lou7 sio-chiap, chiu7 koat-i3 tui3 soaN-piN e5 lou7 khi3. Chi2 nng7 tiau5 lou7, chit8-tiau5 ho7 choe3 Gui5-hiam2, chit8-tiau5 ho7 choe3 Pai7-bong5; chit8-lang5 tui3 Gui5-hiam2 lou7 khi3, be5-loan7 ti7 chhim soaN-na5, chit8-lang5 tui3 Pai7-bong5 lou7 khi3, lou7 jip8 khong3-ia2, soaN long2 ou-am3, hut-jian5 tak-tioh8 poah8-to2, bo5 koh khi2-lai5. 
  Oeh8-mng5 choe3 thau5, hok choe3 be2, <BR>PoaN3-lou7 poaN5-chhiuN5, choe3 chhat8-he2; <BR>Gui7-sian7, Si7-gi5 thau jip8-khi3, <BR>Ham7-jip8 pai7-bong5 ka-ki7 ti3. 
  Hit-si5 Ki-tok-tou5 chiuN7 soaN, goa2 khoaN3 i khi2-thau5 tit8-tit8 chau2, au7-lai5 na2 chau2 na2 ban7, lou7-be2 in-ui7 soaN koaiN5 koa3 chhia5, bo5 ta5-oa5, chiah choe3 si3-kha-kau2 pe5 chiuN7-khi3. Kau3 poaN3 soaN u7 chit8-e5 khoai3-lok8-teng5, chiu7-si7 soaN-chu2 khi2--e5, hou7 kha sng e5 lang5 thang hioh-khun3. Ki-tok-tou5 kau3 hit sou2-chai7 sian7-sian7, chiu7 che7-teh hioh, theh8 kui5-lai7 e5 bun5-pin5, khui khoaN3 lai5 an-ui3 sim-koaN. Sip8-ji7-ke3 piN sou2 tit-tioh8 e5 saN, hit-si5 iah8 koh siong5-se3 khoaN3. Tu2-a2 teh hoaN-hi2, khioh tuh-ka-che7 khun3-khi3, soa3 tiam3 ti7 hia kau3 jit8 beh am3, khun3 kau3 chhiu2 e5 bun5-pin5 soa3 ka-lauh8. Hit-si5 u7 chit8-lang5 lai5 kio3 i chhiN2 kong2, ‘Pin5-toaN7 e5 lang5--ah, li2 khoaN3 kau2-hia7 teh, tioh8 siuN7 i e5 un5-khun5, lai5 oh8 i e5 ti3-sek.’ 
  Ki-tok-tou5 chiu7 chhiN2-lai5 khi2-lai5, kin2 kiaN5, kau3 soaN-teng2 koh tu2-tioh8 nng7 lang5 tui3 cheng5-bin7 chhiong-pong7 chau2 lai5, chit8-e5 mia5 kio3 Sim-keng, chit8 e5 mia5 kio3 Hoai5-gi5. Ki-tok-tou5 mng7 in kong2, Mih-tai7--ah? Lin2 chau2 to3-tng2-lai5, chho3 lah. 
  Sim-keng in3 kong2, Goan2 tit-beh khi3 Sun5-soaN, i2-keng ke3 chit-e5 kan-lan5 e5 sou2-chai7, kiaN5 na2 hng7 na2 gui5-hiam2, sou2-i2 oat8-thau5 beh to3-lai5 khi3. 
  Hoai5-gi5 kong2, U7-iaN2; in-ui7 li7 chia bo5 loa7 hng7, u7 nng7 chiah sai phak ti7 lou7--nih, m7-chai khun3 a2 chhiN2, kiaN-liau2 keng-ke3 hia hou7 i oah8-oah8 peh-si2. 
  Ki-tok-tou5 kong2, Lin2 kong2 an2-ni, goa2 iah8 kiaN, taN beh siam2 tui3 tah-loh8 khi3 chiah bo5 gui5-hiam2? Na7 to3-khi3 pun2-siaN5, hit-e5 siaN5 tit-beh biat8-bo5, na7 oe7 kau3 ThiN-siaN5, tek-khak an-jian5 bo5 kiaN. Goa2 tioh8 chhi3 chin3-cheng5 khi3; boe7 si2 iah8 kaN2, khioh oe7 si2, iah8 tek-khak tit-tioh8 eng2-oah8. Goa2 i2-keng koat-i3 beh chin3-cheng5 khi3. 
  Hoai5-gi5, Sim-keng, chiu7 li7-piat8 Ki-tok-tou5, chau2 loh8-soaN khi3; Ki-tok-tou5 iu5-goan5 chin3-cheng5 kiaN5. SiuN7 chi2 nng7 lang5 sou2 kong2 e5 oe7, hit-si5 chhun chhiu2 tham3-khoaN3 kui5-lai7, ai3 beh theh8 bun5-pin5 lai5 thak8, thang an-ui3 i e5 sim-koaN. Na7-si7 pian3 chhe7 kui5-lai5 hit kng2 khioh bo5-khi3--lah; chiu7 toa7 iu-bun7, kau3 m7-chai beh chaiN2-iuN7, si7 in-ui7 bo5 hit kng2 thang an-ui3 i e5 sim-koaN; koh jip8 ThiN-siaN5 iah8 bo5 hit kng2 thang choe3 pin5-chun2. Sou2-i2 tiu5-tu5 iu-bun7 teh khia7, m7-chai beh chaiN2-iuN7, au7-lai5 chiah ki3-tit i u7 khun3 ti7 hit teng5-a2; chiu7 kui7-loh8-khi3, jin7 i e5 lam7-sam2 kiaN5, kiu5 Siong7-te3 sia3-bian2--i; koh to3-tng2 goan5 lou7 khi3 chhe7 hit kng2. 
  Hit-tiap8 to3-tng2 e5 si5, chit8-lou7 iu-bun7, kong2 iah8 boe7 chin7, u7-si5 thou2-khui3, u7-si5 thi5-khau3; koh siong5-siong5 ka-ki7 oan3-hun7 chek-pi7 kong2, Chu2 khi2 chit-e5 teng5-a2, put-ko3 beh hou7 lang5 theng5-seng2 hioh-sian7, m7-si7 beh hou7 lang5 khun3, goa2 hoan2-tng2 khun3 ti7 chit-nih8, chin-chiaN3 si7 gong7. Chit8-lou7 khoaN3-lai5 khoaN3-khi3, ng3-bang7 kiam2-chhai2 oe7 koh tit-tioh8 ti7 lou7--nih8 an-ui3 sim-koaN hit chit8-kng2. Tit8-tit8 kiaN5 kau3 koh khoaN3-kiN3 tai7-seng che7 teh khun3 e5 teng5-a2, sim-koaN it-hoat chai choe7, Iah8 it-hoat iu-bun7. Hit-si5 Ki-tok-tou5 chhin-chhiuN7 an2-ni kiaN5, thou2-khui3 i e5 lam7-sam2 khun3 kong2: Goa2 khou2 ah, goa2 jit8-si5 khun3, kan-lan5 e5 si5-chun7 teh khun3. Chu2 khi2 chit-e5 teng5-a2 si7 beh hou7 lang5 thang hioh-sian7, lai5 iong2 cheng-sin5, goa2 hoan2-tng2 eng7 i choe3 eng5-sin e5 sou2-chai7. Hai7--ah! Goa2 lam7-sam2 than3 cheng5-iok8 kau3 an2-ni. TaN ong2-hoe5 chiu7-si7 khang kiaN5 chit8-choa7 lou7, chhin-chhiuN7 I2-sek-liat8 e5 peh-siN3 tek-choe7 Siong7-te3, tioh8 to3-the3 kiaN5 ti7 khong3-ia2. TaN hou7 goa2 pou7-pou7 kiaN5, pou7-pou7 iu-bun7; na7-si7 bo5 lam7-sam2 lai5 tek-choe7, chiu7 pou7-pou7 kiaN5, pou7-pou7 hoaN-hi2; kau3 chit-tiap8 m7-chai koh kiaN5 kau3 loa7 hng7--lah. KiaN5 chit tiau5 lou7 chit8-pai2 tui3 chia ke3 chiu7 ho2, goa2 ong2-hoe5 i2-keng u7 saN pai2; koh jit8 tit-beh am3, tioh8 thau3-mi5 kiaN5. Goa2 siaN2-su7 khun3--ah? 
  Hit-si5 Ki-tok-tou5 i2-keng koh kau3 teng5-a2-lai7, che7 u7 hiah ku2 teh thi5-khau3; au7-lai5 tit-tioh8 Siong7-te3 e5 un-tian2, tu2-a2 teh iu-bun7 e5 si5, hut-jian5 khoaN3-kiN3 hit-e5 bun5-pin5, ti7 tai7-seng che7 e5 i2-kha. Chiu7 gih8-gih8-chhoah, kin2-me2 khioh khng3 ti7 kui5-lai7. Ki-tok-tou5 koh chhe7--tioh8 chit kng2 bun5-pin5, chiu7 hoaN-hi2 kau3 boe7-kou3-tit, in-ui7 tit-tioh8 oah8 kap jip8 ThiN-siaN5, long2 tioh8 chit kng2 choe3 pin5-ku3, sou2-i2 chim-chiok khng3 ti7 kui5-lai7, to-sia7 Siong7-te3 e5 chi2-si7, hou7 i koh-chai3 chhe7-tioh8. Hit-si5 iah8 iu-bun7, iah8 hoaN-hi2, koh khi2 pou7 kiaN5 ng3 soaN peh-khi3, kha-pou7 it-hoat khin-khoai3. Na7-si7 peh be7 kau3 soaN-teng2, jit8 i2-keng loh8, chiah siuN7-tioh8 i e5 lam7-sam2 khun3, koh ka-ki7 thou2-khui3 kong2, Goa2 an2-ni khun3, m7-na7 tek-choe7, iah8 u7 gui5-hiam2, i2-keng lam7-sam2 khun3, taN tioh8 am3-mi5 kiaN5, boe7 kiN3-tioh8 thiN-jit8, moa2 lou7 ou-am3, kiaN-liau2 thiaN-kiN3 ia2-siu3 e5 siaN hu-hu-hau2, long2 si7 hit-e5 lam7-sam2 khun3 e5 sou2 ti3. Cheng5 Hoai5-gi5, Sim-keng ka7 i kong2 khoaN3-kiN3 sai e5 su7-cheng5, hit-si5 i koh siuN7--tioh8, sou2-i2 ka-ki7 phah-sng3, chit-e5 ia2-siu3 mi5-si5 si3-koe3 tho2-chiah8, goa2 na7 hou7 i tu2-tioh8, beh-thai3-oe7 chau2-tit i peh si2? 
  An2-ni chiu7 chin3-cheng5 kiaN5, tu2-a2 teh thou2-khui3 i e5 sit-chho3, kiah8-bak8 hut-lian5 khoaN3-kiN3 chit8-cho7 tian7, koaiN5 koa3 toa7, mia5 kio3 Bi2-kiong , tu2-a2 kun7 ti7 lou7-piN. Hit-si5 goa2 bang7-kiN3 Ki-tok-tou5 kin2-kin2 kiaN5, ng3-bang7 hit sou2-chai7 thang chioh hioh. KiaN5 bo5 loa7 hng7, lou7 chiu7 khah oeh8; koh li7 tian7-mng5 liong7-iok u7 poaN3 li2, Ki-tok-tou5 siong5-se3 khoaN3 cheng5-bin7 e5 lou7, hut-jian5 khoaN3-kiN3 nng7 chiah sai, chiaN3-si7, 
  Au7-bin7 kan-lan5, cheng5-bin7 u7 kiaN, <BR>SoaN-teng2 na7 kau3, chiah sai chhut siaN, <BR>Seng3-tou5 an-lok8 oh-tit tiong5-ku2, <BR>Kan-khou2 ke3-liau3 liam5-piN koh tu2. 
  Hit-si5 Ki-tok-tou5 kong2, Goa2 chit-tiap8 sou2 khoaN3-kiN3 chiu7-si7 Hoai5-gi5, Sim-keng in sou2 kong2 e5 tai7-chi3.Nng7 chiah sai chin-chiaN3 u7 thih-lian7 pak8-teh, Ki-tok-tou5 chit-si5 m7-chai. Sim toa7 iu-bun7, phah-sng3 na7 chin3-cheng5 khi3, tek-khak si2, siuN7 beh oh8 Hoai5-gi5, Sim-keng koh hoe5-thau5 khi3. Hit-si5 Kou3-mng5 e5 lang5, mia5 Keng2-seng2, khoaN3-kiN3 Ki-tok-tou5 the3 pou7 bo5 kiaN5, chhin-chhiuN7 beh hoe5-thau5 e5 i3-su3, chiu7 toa7 siaN kio3 i kong2, Li2 hiah sio2-taN2, sit8-chai7 m7-sai2 kiaN. Chiah-e5 sai u7 thih-lian7 lian7 teh, he7 ti7 hia tiau5-ti5 beh chhi3-khoaN3 lang5 u7 sin3 a2-bo5. Choe3 li2 tui3 tiong-ng kiaN5 lai5, chiah boe7 hou7 in siong-hai7. Hit-si5 goa2 khoaN3-kiN3 Ki-tok-tou5 chin3-cheng5 kiaN5, tui3 sai e5 bin7-cheng5 ke3-khi3, sim put-chi2 kiaN, na7-si7 chiau3 kou3-mng5 e5 lang5 sou2 hoan-hu3 khi3 kiaN5, sui-bong2 u7 thiaN-kiN3 sai teh hau2, iah8 boe7 hou7 hai7--tioh8. I2-keng ke3 liau2, chiu7 tah chhiu2 toa7 hoaN-hi2, tit8-tit8 kiaN5 kau3 tian7-mng5, mng7 kou3-mng5--e5 kong2, Chit keng si7 sim2-mih8 chhu3? Kim-mi5 goa2 thang hioh ti7 chia, a2 m7-thang? 
  Kou3-mng5--e5 kong2, Chit keng si7 soaN-chu2 khi2--e5, in-ui7 kiaN5 chit tiau5 lou7 e5 lang5 lai5 khi2, beh chin2-che3 in e5 khiam3-kheh, kiu3 in e5 gui5-hiam2. 
  Kou3-mng5 e5 lang5 koh mng7 kong2, Li2 tui3 tah-loh8 lai5, beh tah-loh8 khi3? 
  Ki-tok-tou5 kong2, Goa2 tui3 Chiong-bong5 siaN5 lai5, beh khi3 Sun5-soaN, taN jit8 am3, beh chioh hioh chit-nih8; m7-chai thang a2 m7-thang? 
  Kou3-mng5--e5 kong2, Li2 mia5 kio3 sim2-mih8? 
  Ki-tok-tou5 in3 kong2, Goa2 pun2-jian5 mia5 kio3 Chiong5-iok8 , taN mia5 kio3 Ki-tok-tou5. 
  Kou3-mng5--e5 kong2, Li2 lai5 kau3 chiah oaN3! Jit8 to am3 lah! 
  Ki-tok-tou5 kong2, Hai7--ah! Na7 m7-si7 lam7-sam2 khun3 ti7 soaN e5 teng5-a2-lai7, i2-keng cha2-cha2 kau3 chit-nih8. Koh, na7 m7-si7 khun3 e5 si5 sit-loh8 bun5-pin5, iah8 khah cha2 kau3. In-ui7 tu2-a2 tit-beh poaN5-soaN e5 si5, chiah chai bun5-pin5 phah-m7-kiN3, chhe7 long2 bo5, kou-put-chiong hoe5-thau5 khi3 hit-e5 lam7-sam2 khun3 e5 sou2-chai7 chhe7; kai-chai3 koh chhe7-tioh8. Goa2 kau3 chit-tiap8 chiah lai5, si7 in-ui7 an2-ni. 
  Kou3-mng5--e5 kong2, Na7-si7 an2-ni, chit lai7-bin7 seng3 e5 peh-siN3, goa2 chhiaN2 chit8-lang5 chhut-lai5 thiaN li2 sou2 kong2 e5 oe7; phah-sng3 na7 thang, i chiu7 chiau3 chit keng e5 ka-hoat, beh chhoa7 li2 kap thong-ke e5 lang5 sio-kiN3. 
  Kou3-mng5 e5 lang5 chiu7 kong3-cheng, lai7-bin7 thiaN-kiN3 cheng siaN, chiu7 u7 chit8-e5 cha-bou2 gin2-na2 chhut-lai5, bin7-mau7 toan-chiaN3, koa3 sui2, mia5 kio3 Khun5-sin7 , mng7 Kou3-mng5 e5 lang5 kong2, Kio3 goa2 mih-tai7? 
  Kou3-mng5--e5 in3 kong2, Chit lang5 tui3 Chiong-bong5 siaN5 lai5, beh khi3 Sun5-soaN, in-ui7 kiaN5 lou7 ia3-sian7, koh jit8 am3--lah, beh hioh ti7 chit-nih8, mng7 goa2 ‘Thang mah?’ Goa2 u7 ka7 i kong2, beh chhiaN2 li2 chhut-lai5 khoaN3 chaiN2-iuN7. TaN li2 kap i kong2, chiau3 ka-hoat thang a2 m7-thang. 
  Khun5-sin7 chiu7 mng7 Ki-tok-tou5 tui3 tah-loh8 lai5, beh tah-loh8 khi3. Ki-tok-tou5 chiu7 chiong in3 kou3-mng5--e5 e5 oe7 lai5 in3 i. 
  Koh mng7 kong2, Li2 chaiN2-iuN7 lai5 chit tiau5 lou7? Ki-tok-tou5 chiu7 ka7 i kong2-beng5. 
  Koh mng7 kong2, Lou7--nih sou2 tu2-tioh8 si7 chaiN2-iuN7? Ki-tok-tou5 iah8 chit8-hang7 chit8-hang7 ka7 i kong2. 
  Au7-lai5 koh mng7 kong2, Li2 mia5 kio3 sim2-mih8? 
  In3 kong2, Goa2 mia5 kio3 Ki-tok-tou5; thiaN-kiN3 soaN-chu2 khi2 chit-e5 tian7, si7 beh chin2-che3 kiaN5 lou7 e5 sou2 khiam3-kheh, kiu3 in e5 gui5-hiam2, goa2 chiah it-hoat ai3 hioh ti7 chia. 
  Hit-si5 Khun5-sin7 thiaN-kiN3 Ki-tok-tou5 e5 oe7, iah8 hoaN-hi2, iah8 pi-siong. Chiu7 kong2, Goa2 tioh8 chhiaN2 ke-lai7 kui2-na7 lang5 chhut-lai5. Chiu7 chau2 kau3 mng5-kha, chhiaN2 Hian5-ti3 , Jin5-ai3, Keng3-khian5, saN lang5 chhut-lai5 kap Ki-tok-tou5 tam5-lun7. Tam5-lun7 liau2, chiu7 chhoa7 i kap ke-lai7 e5 lang5 saN-kiN3. Ke-lai7 choe7-choe7 lang5 chhut-lai5 ngia5-chih--i, ka7 i kong2, “Siu7 Chu2 un-tian2 e5 lang5--ah, chhiaN2 jip8--lai5.” SoaN-chu2 khi2 chit-keng chhu3, tiau5-ti7 si7 beh khoan2-thai7 chhin-chhiuN7 li2 teh kiaN5 lou7 e5 lang5. 
  Ki-tok-tou5 chiu7 tim3-thau5, te3 i jip8-khi3, i2-keng jip8-khi3 liau2, teh che7, chiu7 chhiaN2 i chiah8-te5. Hit-si5 e7-hng tng3 iau2-be7 pian7, cheng3-lang5 m7-kaN2 hoe3-si5, long2-chong2 chit8-sim ai3 siong5-se3 thiaN Ki-tok-tou5 e5 tai7-chi3. Chiu7 keng2 Keng2-khian5, Hian5-ti3, Jin5-ai3 kap i tam5-lun7. 
  Keng3-khian5 chiu7 kong2, Ho2 e5 Ki-tok-tou5--ah, goan2 i2-keng thiaN3-sioh li2, chiap-lap8 li2 hioh chia, lou7--nih8 sou2 tu2-tioh8 chiah-e5 su7-cheng5, chhiaN2 li2 long2-chong2 kong2-beng5, kiam2-chhai2 oe7 li7-ek cheng3-lang5. 
  Ki-tok-tou5 kong2, Che si7 goa2 sou2 ai3, li2 an2-ni kong2, goa2 put-chi2 hoaN-hi2. 
  Keng3-khian5 kong2, Li2 kiaN5 ThiN-lou7 si7 tui3 sim2-mih8 ian5-kou3? 
  Ki-tok-tou5 kong2, Goa2 hiahN-si5 ti7 goa2 pun2-toe7, hi7-khang siong5-siong5 u7 thang kiaN e5 siaN teh pek goa2 chau2-khui. Hit-e5 siaN chhin-chhiuN7 ka7 goa2 kong2, na7 iu5-goan5 tiam3 ti7 pun2-toe7, tek-khak boe7 bian2-tit biat8-bo5. 
  Keng3-khian5 kong2, Li2 li7-khui pun2-toe7, siaN2-su7 kiaN5 chit-tiau5? 
  Ki-tok-tou5 kong2, Che si7 Siong7-te3 chi2-i3. In-ui7 goa2 hit-si5 chai gui5-hiam2, kiaN-hiaN5, m7-chai tioh8 siam2 sim2-mih8 sou2-chai7; au7-lai5 u7 chit8-lang5 mia5 kio3 Thoan5-to7, khoaN3-kiN3 goa2 teh thi5-khau3 ngiauh8-ngiauh8-chhoah, i chiu7 chi2-tiam2 goa2 khi3 oeh8-mng5. Na7 m7-si7 an2-ni; goa2 eng2 boe7 tit-tioh8 jip8 hit-e5 mng5, kau3 taN iah8 boe7 kau3 chit nih8. 
  Keng3-khian5 kong2, Li2 lai5 chit--nih8 u7 tui3 Sek-si7 e5 chhu3 keng-ke3 a2-bo5? 
  Ki-tok-tou5 kong2, U7--ah, goa2 hit sou2-chai7 sou2 khoaN3-kiN3 e5 tai7-chi3, kau3 chit8-si3-lang5 m7-kaN2 boe7 ki3-tit. Tiong-kan u7 saN hang7 khah iau3-kin2--e5. Chit8 hang7, chiu7-si7 lang5 sim-koaN tit-tioh8 un-tian2 kam2-hoa3, mou5-kui2 sui ai3 beh biat8-bo5--i, Ki-tok iau2-ku2 po2-choan5--i. Chit8 hang7, chiu7-si7 lang5 tek-choe7 Siong7-te3, ti3-kau3 m7-kaN2 koh ng3-bang7 i e5 un-tian2. Chit8 hang7 chiu7-si7 lang5 teh khun3 e5 si5, bang7-kiN3 sim2-phoaN3 e5 jit8-chi2 i2-keng kau3, hit-si5 sou2 bang7-kiN3 chiah-e5 su7-cheng5. Chit saN hang7 chin si7 iau3-kin2--e5. 
</CL>
<HL>

Hit時我夢見基督徒koh行，到1個低地，路邊有3人重眠teh睏，腳攏有腳銬。In名叫愚憨、懶惰kap 自是。基督徒看見in an2-ni，ai3叫in醒，就倚in e5身邊，叫講，「Lin2睏這nih8那睏桅尾，下底有死海，就是無底深坑；著緊猛醒，kap我來去。Lin2若beh，我就贊lin2褪去腳鐐。」Koh ka7 in講，有撒旦「親像哮e5獅四界行」，伊若tui3 chia過，lin2的確hou7 in哺食。3人就kiah8目看--伊。愚憨講，我無看見甚mih8危險。懶惰講，我beh koh睏tiap8仔久。自是講，你hoan7你，我hoan7我，無你e5代誌。
3人koh倒teh睏，基督徒才起身koh行，心肝煩惱；煩惱in tiam3危險e5所在，ai3叫in醒勸in，koh ai3 ka7 in褪腳鐐，疼in到an2-ni，反轉hou7 in看輕。Tu2-tu2 teh an2-ni煩惱，就koh看見2人tui3 倒爿e5偏路，狂狂盤牆入來，緊緊jip到。Che 2人，1個名叫示疑，1個名叫偽善 。基督徒看見in來，就問in講，Lin2二位tui3 tah落來，beh tah落去？ 
In 2人應講，阮出世ti7虛榮e5地方，愛好名聲，所以tit-beh去郇山。
基督徒應講，路頭有隘門，lin2 beh-thai2 m7 tui3 hia來？Kiam2 m7知聖冊講，「無tui3 門入，tui3別位盤過來，是偷theh8--e5，是劫賊？」
In 2人講，Tui3 hit個入，阮hia e5人攏嫌路遠，所以常常tui3較短e5路盤入，親像阮tu2仔 e5所行。
基督徒講，咱beh去天城，hit城e5主已經有命令，lin2 an2-ni做犯著伊e5命令，kiam2 boe7 hou7伊責備mah？ 
In 2人講，M7-sai2你煩惱這個代誌，阮行an2-ni攏照舊款，你m7-sai2疑ngai2，阮已經an2-ni行有千外年久。
基督徒講，若照律法來斷，an2-ni行是著抑m7著？ 
In 2人講，這個千外年e5舊款，公道e5官來擬斷，的確掠伊是著。Koh人若到ti7正路，mih8-sai2問tui3 tah落入來？伊ti7正路，就好。你雖然tui3隘門入，不過是ti7這個路tiaN7-tiaN7，阮雖然盤牆入，亦是ti7這個路，an2-ni你比阮有甚mih8較贏？ 
基督徒講，我照主e5律法來行，lin2就照家己e5意思來做。這條路e5主已經擬lin2是賊，到路尾kiam2會掠lin2做好人mah？Lin2無趁伊e5命令，來lam7-sam2入，後來的確無得著伊e5恩，著空空出去。
In 2人聽見an2-ni無話thang應，就講，你顧你e5代誌就好。3人才逐個做伊行，無啥相kap講話。只有講幾句na7-tiaN7，就是示疑、偽善in 2人ka7基督徒講，Chiah-e5律法kap 禮數，阮若小心來行，kaN2亦boe7輸你。所以阮kap 你無甚mih8 cheng-choah8；若有，衫無親像tiaN7-tiaN7。你這領衫kaN2是厝邊捨施你，遮你e5身軀，免得見笑？ 
基督徒講，Lin2無tui3隘門入來，趁律法kap 禮儀，永永boe7得著救。我身上這領衫，是主所賞賜，真正照你所講--e5，是hou7我遮身軀，免得見笑。我看見這領衫就是主e5疼我，因為我往日e5衫不止破爛。Koh行路e5時，我常常家己安慰，扑算到天門，的確得著主認我，因為我身上有伊e5衫，就是褪我破衫e5日，主所賞賜e5。Koh我頭額有記號，lin2 kaN2未看見，這個就是我放擔e5日，主至親e5同伴所tng3--e5；hit時koh有hou7我一卷文憑，ti7路--nih8 thang讀安慰心肝。Koh吩咐我到天門，著將這個文憑交納做入門e5憑準；che幾若項e5物你kaN2攏無，因為lin2無tui3隘門入。
In 2人聽見an2-ni，攏靜靜無應，清清相看笑tiaN7-tiaN7。Hit時我看見3人進前行。基督徒較ti7頭前，無koh kap in 2人講話，是家己靜靜teh想，有時吐氣，有時歡喜。Koh theh8 hit個榮光燦爛--e5所hou7伊e5文憑，tauh8-tauh8開看來讀，心肝得著安慰。 
這3人行到艱難山，山腳有清e5水泉，hit所在有2條路，kap 正路相交界，1條tui3 倒手越過來，1條tui3正手越過去。若這條正路直直thau3到山頂，tui3 這條上山不止oh，所以號做艱難山。基督徒代先到山腳，就去hit個水泉lim水，精神爽快，才大hoah8上山，hit時講，
艱難e5山雖然真崎，<BR>Iau2-ku2無嫌歹行；<BR>因為我知這條e5路，<BR>穩當直thau3聖城。
示疑、偽善路尾到hit個山腳，看見山勢懸koa3斜，山邊有2條路，扑算che2 2條路seh8過山腰kaN2 kap 正路相接，就決意tui3山邊e5路去。Chi2 2條路，1條號做危險，1條號做敗亡。1人tui3危險路去，迷亂ti7深山林；1人tui3敗亡路去，路入曠野，山攏烏暗，忽然tak著跋倒，無koh起來。 
隘門做頭，福做尾，<BR>半路盤牆，做賊伙；<BR>偽善、示疑偷入去，<BR>陷入敗亡家己致。 
Hit時基督徒上山，我看伊起頭直直走，後來那走那慢，路尾因為山懸koa3斜，無ta5-oa5，chiah做四腳狗爬上去。到半山有1個快樂亭，就是山主起--e5，hou7腳酸 e5人thang歇睏。基督徒到hit所在sian7-sian7，就坐teh歇，theh8 懷內e5文憑，開看來安慰心肝。十字架邊所得著e5衫，hit時亦koh詳細看。Tu2仔teh歡喜，卻tuh-ka-che7睏去，soa3 tiam3 ti7 hia 到日beh暗，睏到手e5文憑soa3 ka落。Hit時有1人來叫伊醒講，「貧憚e5人--ah，你看kau2蟻teh，著想伊e5殷勤，來學伊e5智識。」
基督徒就醒來起來，緊行，到山頂 koh tu2著2人tui3前面chhiong-pong7走來，1個名叫心驚，1個名叫懷疑。基督徒問in講，Mih代--ah？Lin2走倒轉--來，錯lah。
心驚應講，阮tit-beh去郇山，已經過這個艱難e5所在，行那遠那危險，所以越頭beh倒來去。
懷疑講，有影。因為離chia無偌遠，有2隻獅仆ti7路--nih，m7知睏抑醒，驚了經過 hia hou7伊活活peh死。
基督徒講，Lin2講an2-ni，我亦驚，今beh閃tui3 tah落去才無危險？若倒去本城，hit個城tit-beh滅無，若會到天城，的確安然無驚。我著試進前去；boe7死亦kaN2；卻會死，亦的確得著永活。我已經決意beh進前去。
懷疑、心驚，就離別基督徒，走落山去。基督徒猶原進前行。想chi2 2人所講e5話，hit時伸手探看懷內，ai3 beh theh8 文憑來讀，thang安慰伊e5心肝。但是遍chhe7懷內hit卷，卻無去--lah！就大憂悶，到m7 知beh怎樣！是因為無hit卷thang安慰伊e5心肝；koh入天城亦無hit卷thang做憑準。所以躊躇憂悶teh企，m7知beh怎樣，後來才記得伊有睏ti7 hit亭仔；就跪落去，認伊e5 lam7-sam2行，求上帝赦免--伊；koh倒轉原路去chhe7 hit卷。 
Hit-tiap8倒轉e5時，一路憂悶，講亦boe7盡；有時吐氣，有時啼哭；koh常常家己怨恨責備講，主起這個亭仔，不過beh hou7人停seng2歇sian7，m7是beh hou7人睏，我反轉睏ti7這nih8，真正是憨。一路看來看去，向望kiam2-chhai2會koh得著ti7路--nih8安慰心肝hit一卷。直直行到koh看見代先坐teh睏e5亭仔，心肝益發知罪，亦益發憂悶。Hit時基督徒親像an2-ni行，吐氣伊e5 lam7-sam2睏講：我苦ah！我日時睏，艱難e5時陣teh睏。主起這個亭仔是beh hou7人thang歇sian7，來養精神，我反轉用伊做閒身e5所在。害--ah！我 lam7-sam2趁情慾到an2-ni。今往回就是空行1-choa7路，親像以色列e5百姓得罪上帝，著倒退行ti7曠野。今hou7我步步行，步步憂悶；若是無 lam7-sam2來得罪，就步步行，步步歡喜。到這tiap8 m7知koh行到偌遠--lah。行這條路1擺tui3 chia過就好，我往回已經有3擺；koh日tit-beh暗，著thau3暝行。我啥事睏--ah？ 
Hit時基督徒已經koh到亭仔內，坐有hiah久teh啼哭。後來得著上帝e5恩典，tu2仔teh憂悶e5時，忽然看見hit個文憑，ti7代先坐e5椅腳。就gih8-gih8-chhoah，緊猛拾囥ti7懷內。基督徒koh chhe7--著這卷文憑，就歡喜到boe7顧tit。因為得著活kap 入天城，攏著這卷做憑據，所以斟酌囥ti7懷內，多謝上帝e5指示，hou7伊koh再chhe7著。Hit時亦憂悶、亦歡喜，koh起步行向山peh去，腳步益發輕快。但是peh 未到山頂，日已經落，才想著伊e5 lam7-sam2睏，koh家己吐氣講，我an2-ni睏，m7-na7得罪，亦有危險。已經 lam7-sam2睏，今著暗暝行，boe7見著天日，滿路烏暗，驚了聽見野獸e5聲hu-hu哮，攏是hit個 lam7-sam2睏e5所致。前懷疑、心驚ka7伊講看見獅e5事情，hit時伊koh想--著，所以家己扑算，這個野獸暝時四界討食，我若hou7伊tu2著，beh-thai3會走tit伊peh死？ 
An2-ni就進前行，tu2仔teh吐氣伊e5失錯，kiah8目忽然看見一座殿，懸koa3大，名叫美宮 ，tu2仔近ti7路邊。Hit時我夢見基督徒緊緊行，向望hit所在thang借歇。行無偌遠，路就較隘；koh離殿門量約有半里。基督徒詳細看前面e5路，忽然看見2隻獅，正是，
後面艱難，前面有驚，<BR>山頂若到，才獅出聲，<BR>聖徒安樂oh得長久，<BR>艱苦過了liam5-piN koh tu2。 
Hit時基督徒講，我這tiap8所看見就是懷疑、心驚in所講e5代誌。2隻獅真正有鐵鏈縛teh，基督徒這時m7知。心大憂悶，扑算若進前去，的確死。想beh學懷疑、心驚koh回頭去。Hit時顧門e5人，名警醒，看見基督徒退步無行，親像beh回頭e5意思，就大聲叫伊講，你hiah小膽，實在m7-sai2驚。Chiah-e5獅有鐵鏈鏈teh，下ti7 hia 刁持beh試看人有信抑無。做你tui3中央行來，才boe7 hou7 in傷害。Hit時我看見基督徒進前行，tui3獅e5面前過去，心不止驚，但是照顧門e5人所吩咐去行，雖罔有聽見獅teh哮，亦boe7 hou7害--著。已經過了，就tah手大歡喜，直直行到殿門，問顧門--e5講，這間是甚mih8厝？今暝我thang歇ti7 chia，抑m7-thang？ 
顧門--e5講，這間是山主起--e5，因為行這條路e5人來起，beh賑濟in e5欠缺，救in e5危險。
顧門e5人koh問講，你tui3 tah落來，beh tah落去？ 
基督徒講，我tui3將亡城來，beh去郇山，今日暗，beh借歇這nih；m7知thang抑m7-thang？ 
顧門--e5講，你名叫甚mih8？ 
基督徒應講，我本然名叫從欲 ，今名叫基督徒。
顧門--e5講，你來到chiah晏！日都暗lah！ 
基督徒講，害--ah ！若m7是 lam7-sam2睏ti7 山e5亭仔內，已經早早到這nih8。Koh，若m7是睏e5時失落文憑，亦較早到。因為tu2仔tit-beh盤山e5時，才知文憑扑m7見，chhe7攏無，姑不chiong回頭去hit個 lam7-sam2睏e5所在chhe7；佳哉koh chhe7著。我到這tiap8才來，是因為an2-ni。
顧門--e5講，若是an2-ni，這內面聖e5百姓，我請1人出來聽你所講e5話；扑算若thang，伊就照這間e5家法，beh chhoa7你kap 通家e5人相見。
顧門e5人就摃鐘，內面聽見鐘聲，就有1個查某囡仔出來，面貌端正，koa3 sui2，名叫勤慎 。問顧門e5人講，叫我mih代？ 
顧門--e5應講，這人tui3將亡城來，beh去郇山，因為行路ia3-sian7，koh日暗--lah，beh歇ti7這nih8，問我「thang mah？」我有ka7伊講，beh請你出來看怎樣。今你kap 伊講，照家法thang抑m7-thang？ 
勤慎就問基督徒tui3 tah落來，beh tah落去。基督徒就將應顧門--e5 e5話來應伊。 
Koh問講，你怎樣來這條路？基督徒就ka7伊講明。 
Koh問講，路--nih所tu2著是怎樣？基督徒亦1項1項ka7伊講。 
後來koh問講，你名叫甚mih8？ 
應講，我名叫基督徒；聽見山主起這個殿，是beh賑濟行路e5所欠缺，救in e5危險，我才益發ai3歇ti7 chia。
Hit時勤慎聽見基督徒e5話，亦歡喜，亦悲傷。就講，我著請家內幾若人出來。就走到門腳，請賢智 、仁愛、敬虔，3人出來kap 基督徒談論。談論了，就chhoa7伊kap 家內e5人相見。家內濟濟人出來迎接--伊，ka7伊講，「受主恩典e5人--ah，請入--來。」山主起這間厝，刁持是beh款待親像你teh行路e5人。
基督徒就tim3頭，te3伊入去，已經入去了，teh坐，就請伊食茶。Hit時e7昏頓iau2未便，眾人m7敢廢時 ，攏總一心愛詳細聽基督徒e5代誌。就揀敬虔、賢智、仁愛kap 伊談論。 
敬虔就講，好e5基督徒--ah，阮已經疼惜你，接納你歇chia，路--nih8所tu2著chiah-e5事情，請你攏總講明，kiam2-chhai2會利益眾人。
基督徒講，Che是我所愛，你an2-ni講，我不止歡喜。
敬虔講，你行天路是tui3甚mih8緣故？ 
基督徒講，我hiahN時ti7我本地，耳空常常有thang驚e5聲teh逼我走開。Hit個聲親像ka7我講，若猶原tiam3 ti7本地，的確boe7閃得滅無。
敬虔講，你離開本地，啥事行這條？ 
基督徒講，Che是上帝旨意。因為我hit時知危險、驚惶，m7知著閃甚mih8所在。後來有1人名叫傳道，看見我teh啼哭ngiauh8-ngiauh8-chhoah，伊就指點我去隘門。若m7是an2-ni；我永boe7得著入hit個門，到今iah8未到這nih8。
敬虔講，你來這--nih8有tui3釋示e5厝經過抑無？ 
基督徒講，有--ah，我hit所在所看見e5代誌，到一世人m7 敢boe7記tit。中間有3項較要緊--e5。1項，就是人心肝得著恩典感化，魔鬼雖愛beh滅無--伊，基督iau2-ku2保全--伊。1項就是人得罪上帝，致到m7 敢koh向望伊e5恩典。1項，就是人teh睏e5時，夢見審判e5日子已經到，hit時所夢見chiah-e5事情。這3項真是要緊--e5。
</HL>
