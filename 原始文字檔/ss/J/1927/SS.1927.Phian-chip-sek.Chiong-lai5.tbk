<CL>
Bou2 sou2-chai7 Tiong-hak8-hau7 u7 chit8 e5 hak8-seng seN3 Lim5 mia5 Ki5-seng7, peng5-sou3 hong3-chhiong3, bo5 ai3 bian2-kiong2. U7 chit8 me5 kap in e5 tang5-phoaN7 toa3 hak8-liau5 lai7 poah8 pai5-a2, kau3 hoan saN-tiam2 goa7 cheng, chiah jip8 khi3 khun3; sian-siN sou2 ka3 e5 kho3-theng5, bo5 un-sip8 poaN3-hang7. Sou2-i2 keh jit8 teh thak8-chheh e5 si5, mng7 i lek8-su2, in3 be7-tit chhut; kah i sng3-sut8, sng3 be7-tit lai5; kio3 sia2 Eng-bun5, sia2 bo5 lou7 khi3; kah i oat8-liam7 Kok-gu2, ia7-si7 oat8-liam7 be7-tit chhut. 
I hit-si5 ka-ti7 siuN7,“Goa2 khia7-teh ia7 be7 pi2 pat8-lang5 khah se3-han3, sin chheng7 ia7 be7 pi2 pat8-lang5 khah bai2. Lun7-khi2 bun5-ji7, long2 si7 in3 be7-tit chhut; sui-jian5 sian-siN bo5 chek-pi7, goa2 ka-ti7 kiam2 long2 m7-chai thang kian3-siau3?”Sou2-i2 hit jit8 chheh thak8 liau2 e5 si5, chau2 jip8-khi3 kau3 pang5-lai7, chiu7 chiong chheh chhut-lat8 tui3 toh-teng2 piaN--loh8-khi3, thou2 chit8 e5 toa7-khui3, kong2,“Goa2 Lim5 Ki5-seng7, sui-jian5 bo5 chai5-tiau7, lian5-tau3 soa3 pi2 Ong5 Bun5-it pi2 be7 chiuN7 mah? Lek8-su2 i in3 e7 chhut, sng3-sut8 ia7 sng3 e7 lai5; Eng-bun5 i sia2 e7 tioh8; Kok-gu2 ia7 oat8-liam7 e7-tit chhut. HaiN3-ah! Tui3 taN liau2-au7, goa2 tioh8 hun3-chi3, eng7 sim. Chiong-lai5 bo5 lun7 sim2-mih8 kho3-theng5, goa2 tioh8 ai3 tai7-seng u7-pi7 ho2-ho2, cho3 kau3 m7-thang su--lang5, chiah be7 hou7 lang5 thi2-chhio3; ia7 thang ke3-kau3 chit e5 lau3-khui3 to3-tng2 lai5, hou7 lang5 khoaN3-khoaN3 leh!” 
Chiong-lai5 Lim5 Ki5-seng7, na7 m7-si7 kin-me5 ti7 Li2 Chu2-bi2 e5 pang5-lai7 teh bong pai5-a2, chiu7-si7 hit-me5 ti7 IuN5 Kiok-jin5 e5 pang5-keng teh kiaN5-ki5, kho3-theng5 iu5-goan5 bo5 pi7-pan7 poaN3-hang7. 
Chiong-lai5 Lim5 Ki5-seng7, siat-su2 m7-si7 chit me5 ti7 Ong5 Ek8-jin5 pang5-lai7 teh kong2 chhiau3-tam5, chiu7-si7 hit-me5 ti7 ka-ti7 pang5-keng teh khoaN3 siau2-soat; kho3-theng5 ia7-si7 chit8 hang7 to bo5 khi3 u7-pi7. 
Lim5 Ki5-seng7 hian7-chai7 si7 chit khoan2, Chiong-lai5 ia7 si7 chit khoan2, koh-khah chiong-lai5 iu5-goan5 si7 chit khoan2. 
U7 chit8 cha2-khi2, Lim5 Ki5-seng7 iau2 toa3 ti7 bin5-chhng5 teh cho3 bang7, hut-jian5-kan thiaN-kiN3 pang5-mng5 phah kau3 pin3-pong3-kio3. U7 chit8 tiuN tian7-po3 tui3 mng5-phang7 nng3--jip8-lai5. I chiu7 bak8-chiu joe5-joe5 teh, chiong hit tiuN tian7-po3 thiah-khui lai5 khoaN3, goan5-lai5 si7 po3 lau7-pe7 si2--khi3 e5 phaiN2 siau-sit. I chiu7 be7 kim3-tit“Ai--oh!”chit8 siaN, chiu7 toa7 khau3--khi2-lai5. Hit-si5 chiu7 khi3 ka7 lau7-tiuN2 pin2-ko3 ke3. 
TaN hau7-tiuN2 khoaN3-kiN3 hit tiuN tian7-po3 chu7-jian5 tioh8 chun2 i to3-khi3; to3-lai5 kau3 in chhu3--nih8, be7 bian2-tit tioh8 siat-hoat bai5-chong3 in lau7-pe7 e5 su7. Kau3 tai7-chi3 beng5-pek8 liau2-au7, u7 chit8-jit8 in lau7-bo2 kio3 i jip8-khi3 pang5-nih8, ka7 i kong2,“Ki5-seng7 ah! Cheng5 lin2 lau7-pe7 ti7-teh e5 si5, sui-jian5 than3 bo5 loa7-che7 chiN5, goan2 nng7 lang5 khiu5-khiu5 khiam7-khiam7, ke-lai7 e5 khai-eng7, kap li2 hak8-hau7 e5 sou2-hui3, iau2-ku2 bian2-kiong2 e-lai5 sak-khi3. Hian7-chai7 si7 be7-e7 lah! Lin2 che2-hu ti7 Pak-kiaN e5 Iu5-pian7-kiok8 teh chiah8 thau5-lou7. Li2 khi3 chhoe7 i, khoaN3 i e7 ka7 li2 tau3-chhoe7 chit8 e5 chit-giap8 bo5? Lu2-hui3 na7 bo5 kau3, soa3 chiong goa2 e5 chiam-a2-thau5-chhah theh8 khi3 tng3. Bou5 u7 su7-giap8 thang cho3 e5 si5, li2 tioh8 chin7-sim khin5-khin5 khi3 cho3. Goa2 taN ni5-hoe3 chiah che7 lah, sou2 kho3 si7 li2 chit8 lang5. Li2 na7 chiau3 cheng5 e5 khoan2, m7-chai thiN-te7 loa7-tang7, goa2 chiu7 oah8-oah8 hou7 li2 khi3--si2 lah!”Ki5-seng7 in3, kong2, “M7-bian2 li2 lau7-lang5 hoan-hu3. Goa2 na7 bou5 u7 su7-giap8, chu7-jian5 tioh8 khin5-kin2 bian2-kiong2 lai5 pan7. Na7 bo5, m7-tan7-na7 lian5-lui7 tioh8 che2-hu, kap hou7 li2 lau7-lang5 khoa3-lu7, goa2 ka-ti7 beh than3 chit8-oaN2 png7 chiah8, ma7 soa3 hui3-khi3. An2-nia5! Goa2 sit8-chai7 ka7 li2 kong2, goa2 i2-keng lip8-chi3 na7 ti7 Pak-kiaN bou5-tioh8 su7-giap8, m7-tan7-na7 ho2-ho2 khi3 pan7, si5-kan-goa7 iau2-ku2 beh ke khoaN3 koa2 chheh, kiu5 koa2 sin e5 ti3-sek, thang pi7-pan7 chiong-lai5 e5 hoat-tat8.” 
In lau7-bu2 thiaN kau3 chia, chiu7 chah8--loh8-khi3 kong2, “Goa2 kiaN2 ah! Li2 u7 chit ho7 e5 chi3-khi3, goa2 mih8-sai2 ke hoan-hu3? Li2 na7 e7 an2-ne, chiu7 lin2 lau7-bo2 ti7 chhu3--nih8 kan-kan khou2-khou2, ia7 kan-khou2 chit8 e5 tat8.”Ki5-seng7 kap in lau7-bo2 kong2 chiah e5 oe7 liau2, chiu7 tiaN7-tioh8 chit8 e5 jit8-chi2 khoan2 heng5-li2, kap in lau7-bo2 sio-si5, khi2-sin khi3 Pak-kiaN chhoe7 in che2-hu lah. 
Kau3 Pak-kiaN e5 si5, in che2-hu ho2-le2 khoan2-thai7 i, chiu7 si3-koe3 ka7 i chhoe7 thau5-lou7, hui3-liau2 chin-che7 sim-sin5, chiah bou5 tiaN7-tioh8, hou7 i toa3 Iu5-pian7-kiok8 cho3 Au-bun5 kiam2-sin3-seng (kiam2-cha goa7-kok e5 phoe-sin3). SiaN3 chai i kau3 Pak-kiaN, chiu7 chiong toa3 ke-lai7 sou2 kong2 e5 oe7, it-khai3 pang3 hiat-kak8. Chhut khin5 bo5 chiuN7 chit8 le2-pai3 ku2, chiu7 cho3 nng7, saN chan5 e5 m7-tioh8; m7-si7 phoe-sin3 kiam2 chho3 khi3, chiu7-si7 bo5 chiau3 si5-kan chhut-khin5, khah-ban7 nng7-tiam2 goa7 cheng chiah kau3 su7-bu7-sou2. Iu5-pian7-kiok8-tiuN2 khoaN3-liau2 be7 eng7-tit, chiu7 loh8-beng7 ka7 i si5. In che2-hu sui-jian5 thiaN3-thang3 i, ia7 bo5 hoat-tou7 thang tau3 pang-chan7, kou-put-chiong sang3 sou2-hui3 hou7 i, kah i to3-khi3 chhu3--nih8. 
TaN, Ki5-seng7 e5 lau7-bo2, sng3-si7 chit8 e5 ui3 kian3-siau3, u7 khi3 chiat e5 ho2 lau7-bo2. Tui3 in tiong7-hu si2-au7, ka-poe7 e5 khin5-khou2, me5-jit8 phang2-chit cho3 chiam-chi2. Goan5-pun2 u7 khng3 chit8 e5 toa7 ng3-bang7 ti7-teh, chiu7-si7 choan-choan ti7 Ki5-seng7 e5 sin-chiuN7; ng3-bang7 Ki5-seng7 toa3 Pak-kiaN, ke3-bou5 su7-giap8, e7-tit khin5-khiam7 lai5 seng5-ke ti3-hoe2. U7 chit8-jit8 pou3 chit-liau2 e5 si5, kap keh-piah e5 toa7-so2 kong2 eng5-oe7, i hoaN-hoaN hi2-hi2 chiong Ki5-seng7 beh chhut-mng5 hit-si5 sou2 kong2 e5 oe7, kong2 hou7 toa7-so2 thiaN. Toa7-so2 thiaN-liau2 chiu7 kong2,“Li2 u7 chit khoan2 e5 kiaN2-ji5, chin thang kiong-hi2; lun7-kau3 goa2 chiu7 chin kho2-lian5.”In nng7-e5 chit8 lang5 chit8 ku3 iau2 teh kong2 e5 si5, hut-jian5 khoaN3-kiN3 Ki5-seng7 chau2 jip8-lai5, be7 bian2-tit toa7-kiaN giau5-gi5. In lau7-bo2 chiu7 koaN2-kin2 mng7 i, kong2, “Li2 an2-choaN2-iuN7 liam5-piN to3-lai5?”Ki5-seng7 in3, kong2,“M7-bian2 kong2! M7-bian2 kong2! Si7 goa2 chin phaiN2-un7; sim-lai7 siuN7 beh cho3 ho2, to cho3 be7 chiaN5, chiu7-si7 an2-ni lah.” 
“Goa2 kau3 Pak-kiaN e5 si5, goan2 che2-hu ka7 goa2 chian3 ti7 Iu5-pian7-kiok8, cho3 au7-bun5 e5 kiam2-sin3-seng. Goa2 pun2 lip8-chi3 beh khin5-kin2 lai5 pan7, bo5 siuN7 chhut-khin5 e5 te7-ji7 jit8, hit e5-hng ti7 hi3-hng5 khoaN3 hi3, siuN am3 to3 lai5. Te7-saN jit8 khun3 kau3 10 tiam2 cheng chiah khi2-lai5, chiu7 koaN2-kin2 pi7-pan7 chiah8-png7, kau3 11 tiam2 cheng chiah kau3 su7-bu7-sou2. KhoaN3-kiN3 Iu5-pian7-kiok8-tiuN2 to bo5 ke kong2 oe7, liah8-cho3 bo5 iau2-kin2, au7-koe3 khah-cha2 lai5 khi3, chiu7 e7 eng7-tit. Te7-lak8 jit8 cha2-khi2, goa2 khia7 hit keng chhu3 e5 keh-piah, teh poah8 pai5-a2. Goa2 ia7 ham in i7; hit jit8 si7 pai3-lak8. Goa2 teh bong pai5 a2 e5 si5-chun7, pun2-te2 siuN7 beh khi2-sin lai5 khi3. Au7--lai5 siuN7, kin-a2-jit8 poaN3-jit8 na7-tiaN7, bo5 khi3 bo5 iau2-kin2; bin5-a2-jit8 khah-cha2 lai5 khi3 chiu7 oe7 sai2-tit. Kau3 te7-chhit jit8 sui-jian5 si7 Le2-pai3-jit8, chiau3-le7 iau2 u7 kui2 tiam2 cheng tioh8 pan7 su7. Goa2 beh jip8 Iu5-pian7-kiok8 e5 si5, goan2 che2-hu u7 it-giu7 it-chap8 ka7 goa2 kong2. Goa2 hit-jit8 to2 ti7 bin5 chhng5, ia7 siuN7 beh lai5 khi3; au7--lai5 siuN7, kin-a2-jit8 si7 Le2-pai3-jit8, tak8 ui7 to u7 hioh, bo5 khi3 ma7 si7 bo5 iau2-kin2. Goa2 chiu7 an2-ni bo5 khi3.”
“Tui3 an2-ni Iu5-pian7-kiok8-tiuN2 hiam5 goa2, kong2, m7-si7 siuN ban7, bo5 chiau3 si5-kan, chiu7-si7 khiam3-khin5. sou2-i2 te7-ji7 le2-pai3 e5 pai3-it, goa2 khi3 su7-bu7-sou2 e5 si5, i chiu7 tng-bin7 kah goa2 khi3 chhoe7 pat8-mih8 thau5-lou7.” 
Ki5-seng7 kong2 kau3 chia, in lau7-bo2 i2-keng khi3 kau3 hun7-lun7 loh8-khi3. Ki5-seng7 koaN2-kin2 ka7 i chhah--teh, chiu7 kong2, “Li2 lau7-lang5 m7-bian2 siu7-khi3 kau3 an2-ne. Goa2 put-ko3 chit-tiap8 kiaN5-tioh8 phaiN2-un7. KhoaN3 mia7--e5 ka7 goa2 kong2, na7 chit e5 phaiN2-un7 koe3, chiu7 ho2 lah.” 
In lau7-bo2 long2 m7 cho3-siaN. Chhut-chai7 Ki5-seng7 an2-choaN2-iuN7 kong2, i long2 tiam7-tiam7, m7 in3 i. Tui3 an2-ni chit8-jit8 koe3 chit8-jit8, lim, chiah8, chiam7-chiam7 kiam2-chio2, me5-jit8 to2 toa3 bin5-chhng5--nih8, chin-chiaN3 oah8-oah8 hou7 i khi3--si2 liau2. 
TaN chit e5 Ki5-seng7 tui3 in lau7-pe7 si2 au7, i2-keng chiu7 chin san3, koh chiap-tioh8 in lau7-bo2 si2, chiu7 chiong sou2 khia7 e5 chhu3, be7 lai5 cho3 song-hui3, kau3 song-su7 beng5-pek8, chhun chit8-e5 na2 lo5-han3 e5 khoan2. U7 chit8-jit8 i e5 ku7 tong5-chhong Ong5 Bun5-it tui3 siaN5-mng5-khang keng-koe3, khoaN3-kiN3 Ki5-seng7 to2 ti7 thou5-kha teh khun3, kah chit8-nia2 phoa3-noa7 e5 chhau2-chhioh8, be7 kim3-tit toa7 kiaN sit-sek, chiu7 kong2,“Ki5-seng7 hiaN kin7-lai5 bo5 khoaN3-kiN3. An2-choaN2 piN3 kau3 an2-ne?”Ki5-seng7 in3 i, kong2, “M7-bian2 kong2, m7-bian2 kong2, si7 goa2 kiaN5 tioh8 phaiN2-un7. Chong2--si7 che put-ko3 chiam7-si5 an2-ne cho3, chiong-lai5 chiu7 tioh8 ke2-oaN7, ke2-oaN7 lah. TaN li2 beh to2 khi3?” Ong5 Bun5-it kong2, “Goa2 chit8 goeh8-jit8 cheng5 ti7 Hok-im-tng5 cho3 le2-pai3. Ng5 Bok8-su sang3 goa2 chit-pun2 Seng3-keng, goa2 toa3 to3-khi3 chhu3-nih8 khoaN3, khoaN3 liau2 put-chi2 u7 to7-li2. In-ui7 an2-ni, goa2 koat-i3 beh jip8 Sin5 Hak8-hau7 lai5 thak8-chheh, thang pi7-pan7 chiong-lai5 cho3 Thoan5-to7-su, ka7 sia7-hoe7 cho3 chit8-tiam2-a2 hok8-bu7 e5 kang-hu. Ng5 Bok8-su si7 thau5-nau2 kek8 chheng-chho2 e5 lang5; kap i kong2 oe7, khah iaN5-koe3 thak8 loa7-che7 chheh. Goa2 kin-a2-jit8 beh lai5 khi3 tham3 i, li2 ia7 cho3-hoe2 lai5 khi3 kiaN5-kiaN5 leh, ho2--m7? Na7 boeh, goa2 thng3 chit8-nia2 hiu5-a2-lam hou7 li2 chheng7, goa2 chheng7 hiu5-a2 chiu7 ho2.”Ki5-seng7 kong2,“An2-ne goa2 chiu7 kap li2 lai5 khi3 chhit-tho5-lo5-leh.” Ong5 Bun5-it chiu7 thng3 hiu5-a2-lam khi2-lai5 hou7 i chheng7. Nng7 lang5 saN-kap tui3 Hok-im-tng5 lai5. Kau3-ui7 e5 si5, Ong5 Bun5-it chiu7 siau7-kai3 hou7 Ng5 Bok8-su kap Ki5-seng7 sio-bat. Nng7 lang5 kong2 kui2-ku3-a2 tho3-thau5-oe7, Ki5-seng7 chiu7 chiong tui3 Hak8-hau7 teh thak8-chheh khi2, kau3 in lau7-bo2 si2 e5 phaiN2-un7 kan-khou2, it-gou7 it-chap8, tit8-tit8 kong2 hou7 Ng5 Bok8-su thiaN.
Ng5 Bok8-su i2-keng thiaN-liau2, chiu7 eng7 toan-chiaN3 e5 bin7-sek ka7 i kong2, “Peng5-iu2 ah, li2 e5 mau5-peng7 chiu7-si7 ti7 chit e5 sou2-chai7. Tai7-tiong7-hu hian7-chai7 lip8-chi3, hian7-chai7 chiu7 tioh8 khi3 kiaN5. Hian7-chai7 m7 khi3 kiaN5, kong-im su7 chian3, jit8-goat8 ju5 so; bak8 chit8-nih8 ku2, chiong-lai5 liam5-piN piN3-chiaN5 hian7-chai7. Koh chit8-e7 m7 khi3 kiaN5, chiong-lai5 iu7 piN3-chiaN5 hian7-chai7. Chhin-chhiuN7 an2-ni chiau3-ku7 bo5 ke2-piN3, chit8-jit8 thoa-thih8 koe3 chit8-jit8, sit8-chai7 e7 gou7 lang5 kau3 si2 lah. Seng3-keng u7 kong2,‘Li2 tioh8 than3 jit8--si5 cho3 kang; me5--si5 na7 kau3, li2 chiu7 be7 cho3 lah.’Li2 ti7 hak8-hau7, pe7-bo2 long2 ti7-teh e5 si5, thang kong2 si7 li2 e5 jit8--si5. Kau3 chit-tiap8 khiok si7 li2 e5 me5--si5; li2 chiu7-si7 beh cho3, khui3-lat8 ia7 be7 than3 li2 e5 sim-goan7 lah. Chong2--si7 li2 na7 kheng2 koat-i3 hoan2-hoe2 ke2-piN3, iau2 sng3 be7 siuN-ban7.” 
Ki5-seng7 thiaN-liau2 toa7 hiau2-gou7, chiu7 kong2, “Goan5-lai5 si7 an2-ni; goa2 tui3-taN i2-au7, chai ka-ti7 tioh8 an2-choaN2 lai5 iok-sok lah.”Ng5 Bok8-su kong2,“Li2 na7 u7 eng5, chek-koan2 lai5 chia, tai7-ke tam5-lun7.”Ki5-seng7 kong2, “Chin to-sia7 chin lou2-lat8!” Hit-si5 Ong5 Bun5-it koh kap Ng5 Bok8-su kong2 kui2 ku3-oe7, chiu7 kap Ki5-seng7 to3-khi3. 
Lim5 Ki5-seng7 tui3 chit-pang siu7 Ng5 Bok8-su e5 ka3-si7 liau2-au7, toa7-toa7 u7 chheN2-gou7, mui2 le2-pai3-jit8 chiu7 lai5 Ng5 Bok8-su hia le2-pai3. Ng5 Bok8-su khoaN3 i chiam7-chiam7 u7 chin-chiaN3 hoan2-hoe2 ke2-piN3 lah, chiu7 thiap chiN5 hou7 i ti7 Sin5-hak8-hau7 thak8-chheh. Kau3 chit-tiap8 khiok chiaN5 cho3 Kiu3-chu2 chit8-ui7 e5 iong2-chiong3 lah. 
Chiau3 teng2-bin7 chit-chan5 sou2 khoaN3, kau3-giah8 thang chai Kiu3-chu2 u7 toa7 koan5-leng5, e7 ke2 lang5 e5 ku7-seng3, oaN7 lang5 e5 phin2-heng7. 
Siok8-gu2 kong2,“San kho2 i5, seng3 put-kho2 kai2.”Lang5 ti7 chit se3-kan long2 u7 i chit8 hang7 e5 mau5-peng7, chit8 hang7 e5 phoa3-keh ti7-teh. Che7-che7 e5 poah8-kiau2 lang5, bat hou7 koaN-hu2 liah8 khi3 kong3 kha-chhng, kong3 kau3 noa7-hap-hap; chit8-pai2 koe3 chit8-pai2 i ia7 be7 kian3-siau3, be7 ke2-piN3. Cho3 chhat8--e5 ia7-si7 an2-ni, hou7 koaN--lang5 liah8 khi3 koaiN, chit8 koe3 koh chit8 koe3, piN3-chiaN5 koan3-to7, khoaN3 kaN-gak8 na2-chun2 chhin-chhiuN7 in tau. Chiah8 a-phian3 ia7-si7 an2-ni. u7-si5 hoan7-choe7 hong5 liah8 khi3 koaiN, tui3 an2-ni chiu7 ke2--khi2-lai5, na7-si7 chhut-lai5 chiu7 koh chiah8. Iu5-goan5 chit8-pai2 koe3 chit8-pai2, long2 ke2 be7 khi2-lai5. 
Chong2--si7 na7 tui3 Ia5-sou Seng3-kau3 siat-lip8 e5 i-koan2, lai5 kiu5 ke2 hun e5, chiu7 long2 ke2 kau3 li7-li7-li7. Che si7 bo5 pat8-mih8 e5 in-toaN, in-ui7 siu7-tioh8 kiu3-chu2 e5 ka3-si7, chai che m7-ho2 chiu7 m7-kaN2 koh khi3 hoan7-tioh8. M7-tan7-na7 chiah8 a-phian3--e5, chiu7-si7 poah8-kiau2, cho3-chhat8, i2-kip8 hong3-chhiong3 koan3-si3, pin5-toaN7 seng5-seng3, tak8 ho7 e5 phaiN2-lang5, chit8-e7 siu7-tioh8 to7-li2 e5 ka3-si7, chiu7 e7 oaN7-sin lai5 teng5-thau5-siN. Boh8-kioh8 hit e5 Lim5 Ki5-seng7, goan5-pun2 si7 u7 chai5-tiau7 e5 lang5, put-ko3 hong3-tong7 pin5-toaN7 e5 sip8-koan3, i ia7 siuN7 chiong-lai5 tioh8 ke2-piN3, chiong-lai5 m7-thang an2-ni. M7-ku2 boe7 siu7 Seng3-keng e5 ka3-si7, iau2-ku2 si7 nng2-chiaN2 bo5 lat8, bo5 koat-toan3 e5 sim, sou2-i2 chit8-e7 tit-tioh8 to7-li2, chiu7 cho3 Chu2 toa7 lou7-eng7 e5 kun-koaN. 
Ia5-sou bat kong2: “Goa2 lai5 m7-si7 beh chio ho2-lang5, si7 beh chio phaiN2-lang5 hoan2-hoe2 na7-tiaN7.” Chin-chiaN3 si7 u7-iaN2.
(Tai5-oan5 Kau3-hoe7-po3 te7 504~505 koan3, 1927 ni5 3~4 geh8)
</CL>
<HL>

某所在中學校有一個學生姓林名祺盛，平素放縱，無愛勉強。有一暝kap in e5 同伴toa3 學寮內poah8牌仔，到翻三點外鐘，才入去睏；先生所教e5 課程，無溫習半項。所以隔日teh讀冊 e5 時，問伊歷史，應be7-tit出；kah伊算術，算be7-tit來；叫寫英文，寫無路去；kah伊閱念國語，也是閱念be7-tit出。 
伊hit時家己想︰「我企teh也be7比別人較細漢，身穿也be7比別人較 bai2。論起文字，攏是應be7-tit出；雖然先生無責備，我家己kiam2攏m7知thang見笑？」所以hit日冊讀了e5 時，走入去到房內，就將冊出力tui3桌頂piaN--落去，吐一個大氣，講︰「我林祺盛，雖然無才調，lian5到續比王文壹比be7上mah？歷史伊應會出，算術也算會來；英文伊寫會著；國語也閱念會tit出。HaiN3 -ah﹗Tui3今了後，我著奮志、用心。將來無論甚mih8課程，我著ai3代先預備好好，做到m7 -thang 輸--人，才be7 hou7 人恥笑；也thang 計較這個漏氣倒轉來，hou7人看看leh﹗」 
將來林祺盛，若m7是今暝ti7李子美e5 房內teh 摸牌仔，就是hit暝ti7 楊鞠仁e5房間teh 行棋，課程猶原無備辦半項。 
將來林祺盛，設使m7是這暝 ti7 王逸仁房內teh講笑談，就是hit暝ti7家己房間teh看小說；課程也是一項都無去預備。 
林祺盛現在是這款，將來也是這款，koh 較將來猶原是這款。 
有一早起，林祺盛iau2 toa3 ti7眠床teh做夢，忽然間聽見房門扑到pin3-pong3叫。有一張電報tui3 門縫nng3--入來。伊就目珠joe5-joe5 teh，將hit張電報拆開來看，原來是報老父死--去e5歹消息。伊就be7禁tit 「哀--oh﹗」一聲，就大哭--起來。Hit時就去ka7校長稟告過。 
今校長看見hit張電報自然著準伊倒去；倒來到in厝--nih8,be7免得著設法埋葬in老父 e5 事。到代誌明白了後，有一日in老母叫伊入去房nih8,ka7伊講︰「祺盛ah﹗前lin2老父ti7-teh e5 時，雖然趁無偌濟錢，阮二人khiu5 -khiu5儉儉，家內 e5開用，kap你學校e5 所費，iau2 -ku2勉強e來sak去。現在是be7會lah﹗Lin2 姊夫ti7 北京e5郵便局teh食頭路。你去chhoe7伊，看伊會ka7你鬥chhoe7一個職業無？旅費若無夠，續將我e5 針仔頭插提去當。謀有事業thang做e5 時，你著盡心勤勤去做。我今年歲chiah濟lah，所靠是你一人。你若照前e5 款，m7知天地偌重，我就活活hou7你氣--死lah﹗」祺盛應，講︰「M7免你老人吩咐。我若謀有事業，自然著勤緊勉強來辦。若無，m7但若連累著姊夫，kap hou7你老人掛慮，我家己beh趁一碗飯食，ma7續費氣。阿娘﹗我實在ka7你講，我已經立志若ti7 北京謀著事業，m7但若好好去辦，時間外iau2 -ku2 beh 加看寡冊，求寡新e5 智識，thang備辦將來 e5發達。」 
In老母聽到chia，就chah8--落去講︰「我子ah﹗你有這號 e5 志氣，我mih8使加吩咐？你若會an2-ne，就lin2老母ti7 厝--nih8 艱艱苦苦，也艱苦一個值。」祺盛kap in老母講chiah e5 話了，就定著一個日子款行李，kap in老母相辭，起身去北京chhoe7 in 姊夫lah。 
到北京 e5 時，in 姊夫好禮款待伊，就四界ka7伊chhoe7頭路，費了真濟心神，才謀定著，hou7伊toa3 郵便局做歐文撿信生﹙檢查外國 e5 批信﹚。SiaN3知伊到北京，就將toa3家內所講 e5話，一概放hiat-kak8。出勤無上一禮拜久，就做二，三層 e5 m7著；m7是批信撿錯去，就是無照時間出勤，較慢2點外鐘才到事務所。郵便局長看了be7用tit，就落命ka7伊辭。In姊夫雖然疼痛伊，也無法度thang鬥幫贊，姑不chiong送所費 hou7 伊，kah伊倒去厝--nih8。 
今，祺盛 e5 老母，算是一個畏見笑，有氣節 e5好老母。Tui3 in丈夫死後，加倍 e5 勤苦，暝日紡織做針刺。原本有囥一個大向望ti7-teh，就是專專 ti7 祺盛 e5 身上；向望祺盛toa3北京，計謀事業，會tit 勤儉來成家致夥。有一日布織了e5 時，kap隔壁e5 大嫂講閒話，伊歡歡喜喜將祺盛beh 出門hit時所講 e5 話，講hou7大嫂聽。大嫂聽了就講︰「你有這款 e5 子兒，真thang恭喜；論到我就真可憐。」In兩個一人一句iau2 teh講 e5 時，忽然看見祺盛走入來，be7免得大驚giau5疑。In老母就趕緊問伊，講︰「你an2-choaN2樣liam5 -piN 倒來？」祺盛應，講︰「M7免講﹗M7免講﹗是我真歹運；心內想beh做好，都做be7成，就是an2-ni lah。」 
「我到北京e5 時，阮姊夫ka7 我薦ti7 郵便局，做au7-bun5 e5 撿信生。我本立志beh勤緊來辦，無想出勤e5 第2日，hit e5昏ti7 戲園看戲，siuN7暗倒來。第3日睏到10點鐘才起來，就趕緊備辦食飯，到11 點鐘才到事務所。看見郵便局長都無加講話，掠做無要緊，後過較早來去，就會用tit。第6日早起，我企hit間厝 e5 隔壁，teh poah8牌仔。我也ham in i7;hit日是拜六。我teh 摸牌仔e5 時陣，本底想beh 起身來去。後--來想，今仔日半日na7 -tiaN7，無去無要緊；明仔日較早來去就會使tit。到第7日雖然是禮拜日，照例iau2有幾點鐘著辦事。我beh入郵便局e5 時，阮姊夫有一五一十ka7我講。我hit日倒ti7 眠床，也想beh來去；後--來想，今仔日是禮拜日，逐位都有歇，無去ma7是無要緊。我就an2-ni無去。」 
「Tui3 an2 -ni 郵便局長嫌我，講，m7是siuN慢，無照時間，就是欠勤。所以第2禮拜 e5拜一，我去事務所 e5 時，伊就當面kah我去chhoe7別物頭路。」 
祺盛講到chia，in老母已經氣到暈lun7落去。祺盛趕緊ka7伊chhah--teh，就講︰「你老人m7免受氣到an2-ne。我不過這tiap8 行著歹運。看命--e5 ka7我講，若這個歹運過，就好lah。」 
In老母攏m7 做聲。出在祺盛an2-choaN2 樣講，伊攏恬恬， m7 應伊。Tui3 an2 -ni一日過一日，lim、食、漸漸減少，暝日倒toa3 眠床--nih8,真正活活hou7伊氣--死了。 
今這個祺盛tui3 in老父死後，已經就真散，koh接著in老母死，就將所企 e5 厝，賣來做喪費，到喪事明白，chhun一個若羅漢e5 款。有一日伊e5 舊同窗王文壹tui3 城門空經過，看見祺盛倒ti7 塗腳teh睏，kah一領破爛e5 草蓆，be7禁tit 大驚失色，就講︰「祺盛兄近來無看見。An2-choaN2變到an2-ne？」祺盛應伊，講︰「M7免講，m7免講，是我行著歹運。總--是che不過暫時an2-ne 做，將來就著改換，改換--lah。今你beh to2去？」王文壹講︰「我一月日前ti7 福音堂做禮拜。黃牧師送我這本聖經，我toa3 倒去厝nih8看，看了不止有道理。因為an2-ni，我決意beh入神學校來讀冊，thang備辦將來做傳道師，ka7社會做一點仔服務e5工夫。黃牧師是頭腦極清楚e5人；kap伊講話，較贏過讀偌濟冊。我今仔日beh來去探伊，你也做伙來去行行leh，好m7?若boeh，我褪一領裘仔lam hou7你穿，我穿裘仔就好。」祺盛講︰「An2-ne我就kap 你來去chhit-tho5-lo5-leh。」王文壹就褪裘仔lam起來hou7伊穿。二人相kap tui3福音堂來。到位 e5 時，王文壹就紹介hou7 黃牧師kap祺盛相bat。二人講幾句仔套頭話，祺盛就將tui3學校teh讀冊起，到in老母死 e5 歹運艱苦，一五一十，直直講hou7 黃牧師聽。 
黃牧師已經聽了，就用端正e5 面色ka7伊講︰「朋友ah，你 e5 毛病就是ti7這個所在。大丈夫現在立志，現在就著去行。現在m7去行，光陰似箭，日月如梭；目一nih8久，將來liam5-piN 變成現在。Koh一下m7去行，將來又變成現在。親像an2-ni 照舊無改變，一日拖thih8過一日，實在會誤人到死lah。聖經有講：「你著趁日--時做工；暝--時若到，你就be7做lah。」你ti7 學校，父母攏ti7-teh e5 時，thang講是你 e5 日--時。到這tiap8 卻是你 e5 暝--時；你就是beh做，氣力也be7趁你e5心願lah。總--是你若肯決意反悔改變，iau2算be7 siuN慢。」 
祺盛聽了大曉悟，就講︰「原來是an2-ni；我tui3今以後，知家己著an2-choaN2來約束lah。」黃牧師講︰「你若有閒，chek -koan2來chia，大家談論。」祺盛講︰「真多謝真努力﹗」Hit時王文壹koh kap 黃牧師講幾句話，就kap 祺盛倒去。 
林祺盛 tui3 這pang 受黃牧師 e5 教示了後，大大有醒悟，每禮拜日就來黃牧師hia禮拜。黃牧師看伊漸漸有真正反悔改變 lah，就貼錢hou7伊ti7 神學校讀冊。到這tiap8卻成做救主一位e5 勇將lah。 
照頂面這層所看，夠額thang知救主有大權能，會改人 e5 舊性，換人 e5品行。 
俗語講︰「山可移，性不可改。」人ti7 這世間攏有伊一項 e5 毛病，一項 e5破格ti7 -teh。濟濟 e5 poah8-kiau2人，bat hou7 官府掠去摃尻川，摃到瀾hap-hap；一擺過一擺伊也be7見笑，be7 改變。做賊--e5也是an2 -ni，hou7 官--人掠去關，一過koh一過，變成慣盜，看監獄若準親像in 兜。食鴉片也是an2 -ni。有時犯罪hong5 掠去關，tui3 an2 -ni就改--起來，若是出來就koh食。猶原一擺過一擺，攏改be7起來。 
總--是若tui3耶穌聖教設立 e5 醫館，來求改薰e5,就攏改到離離離。Che 是無別物 e5因端，因為受著救主 e5 教示，知che m7好就m7敢koh去犯著。M7但若食鴉片--e5,就是poah8-kiau2、做賊，以及放縱慣勢，貧憚成性，逐號e5 歹人，一下受著道理 e5教示，就會換新來重頭生。莫kioh8 hit個林祈盛，原本是有才調 e5 人，不過放蕩貧憚 e5 習慣，伊也想將來著改變，將來m7 -thang an2-ni。M7-ku2 boe7受聖經 e5 教示，iau2 -ku2是軟chiaN2無力，無決斷 e5 心，所以一下得著道理，就做主大路用 e5 軍官。 
耶穌bat講︰「我來m7是beh招好人，是beh 招歹人反悔na7 -tiaN7。」真正是有影。 
(台灣教會報第504~505卷，1927年3~4月) 
</HL>