<CL>
Chu7 kou2 i2-lai5 Thian-chu2-kau3 e5 hoat-le7 ti7 che7-che7 sou2-chai7 u7 leng7-goa7 siat chit8-keng choan-choan si7 beh hou7 lang5 tiam3 hia thang thoat-li7 se3-cheng5, choat8-tng7 sek-iok8. U7 keng hou7 sek-lam5 toa3, u7 keng hou7 sek-lu2 toa3. Chiau3 in taN2-sng3 lam5-lu2 khah ho2 m7 thang hun7-chap8 saN kau-chhap chiah u7 kong-lo5. chai7-cha2 ti7 Te7-tiong-hai2 e5 bou2 hai2-su7 u7 siat chit8 keng teh hou7 sek-lam5 toa3. Kin7 ti7-hia u7 koh chit8 e5 hai2-su7 siat chit8 keng teh hou7 sek-lu2 toa3. Ti7 hit nng7 keng chiong5-tiong u7 chit8-lam5, chit8-lu2 pun2 si7 tong5-pau e5 hiaN-moe7. 
Hit e5 hiaN sam-put-gou7-si5 koe3 hai2 khi3 chhoe7 sio2-moe7. Ti7 in sio2-moe7 toa3 hit e5 hai2-su7 hia chhi3-pho chin seng7. Hit e5 hiaN kek8 hauN3 hit ho7 koe2-chi2. Chong2--si7 hit ho7 koe2-chi2 khah siong5 chhut ti7 ha7-thiN-si5, sou2-i2 eng2-pai2 kau3 hit-si5 i chiu7 khi3 hia tham3 sio2-moe7. Kau3 au7--lai5 hit e5 hiaN ka-ti7 giau5-gi5 siuN7 i koe3-khi3 hit e5 hai2-su7 chin be7-cho3-tit, in-ui7 hit teng2 lang5 siuN7-kio3 na7 iau2 u7 jin5-cheng5 e5 chhin-ai3 ti7-teh, kiaN-liau2 khah be7 choan5-sim chiaN5-cho3-seng3. Sou2-i2 liau2-au7 i chiu7 han2-tit khi3. 
I e5 sio2-moe7 khoaN3 i han2-tit lai5 chiu7 ut-bun7 soa3 kou-chiaN5 i. Lou7-boe2 in2 i kong2 tak8-ni5 na7 kau3 chhi3-pho siong-sek8 e5 si5-han7 chiah beh lai5, pat8-si5 tiaN7-tioh8 bo5 beh lai5. Sio2-moe7 thiaN che3 oe7 chiu7 chhe lang5 khi3 kui2-na7 kok si3-ke3 ba7 put-lun7 kek8-cha2 kek8-mng2 chhut e5 chhi3-pho-cheng5, long2 poaN5-koe3 lai5 i hia chai. Kau3 au7--lai5 hit e5 hai2-su7 u7 chin-che7 chhi3-pho-chang5. Sio2-moe7 mui2 jit8 chhiaN3 che7-che7 kang lai5 teh poe5-iuN2 chiau3-kou3, lian5 i pun2-sin iah8 khin5-kin2 tok-kang, chiu7 ti3-kau3 hou7 chhi3-pho put-si5 e7 hoat-seN. 
Ku2-ku2 i e5 hiaN bo5 lai5 chhoe7 i, sio2-moe7 siong5-siong5 teh ng3-bang7 i beh kau3, thang siu7 i e5 ho2 cheng5-i3. Tan2 kau3 tang-thiN-si5 koe3, i2-keng lip8-chhun chiu7 chhe lang5 khi3 thong-ti in hiaN kong2, Chhi3-pho hian7-chai7 sek8 lah chhiaN2 li2 tioh8 lai5. I hiaN chin hoaN-hi2 koe3 hai2 khi3 tham3 sio2-moe7 soa3 chiah8 chhi3-pho, chiu7 jit8-jit8 ong2-lai5. An2-ni keng-koe3 chit8 goeh8 jit8 chhi3-pho iau2 chhun loa7-che7. Lian5-lian5 koe3 saN goeh8 jit8 hit e5 koe2-chi2 iau2-ku2 u7 moa2 si3-ke3, ian5 kau3 lak8 goeh8 jit8 koe2-chi2 chhut bo5 lang3-si5, soa3 kau3 tng5-ni5 thang3-thiN chhi3-pho iah8 chhut be7 koe3. Kau3 ni5 tu2 ni5 koh lip8-chhun iu5-goan5 iau2 u7. Hit e5 hiaN khoaN3 kau3 thong-ni5 u7 chhi3-pho, chiu7 tui3 i e5 sio2-moe7 kong2, Che beng5-beng5 si7 Siong7-te3 beh chi2-tiam2 goa2 chai sam-put-gou7-si5 lai5 chhoe7 li2 si7 m7 tioh8, taN i2-au7 tiaN7-tioh8 tak8 jit8 beh lai5 saN-kiN3.
An2-ni-seN tui3 chit chan5 kou3-su7 thang chai hit e5 sio2-moe7 chin-chiaN3 si7 ti3-sek, iah8 soa3 chai tang-thiN chhut chhi3-pho sui-jian5 put-hap8-si5 iau2-ku2 thang tit-tioh8. Na7-chhin-chhiuN7 an2-ni, lan2 tioh8 e7-hiau2-siuN7 u7-si5 sui-bong2 ti7 chham2-khou2 e5 tiong-kan iau2-ku2 e7 tit-tioh8 hok-khi3. 
(Tai5-lam5 Hu2-siaN5 Kau3-hoe7-po3 te7 138 koan3, 1896 ni5 10 geh8)
</CL>
<HL>

自古以來天主教 e5 法例ti7濟濟所在有另外設一間專專是beh hou7 人tiam3 hia thang脫離世情，絕斷色慾。有間hou7 室男toa3,有間hou7 室女toa3。照in 扑算男女較好m7 thang 渾雜相交插才有功勞。在早ti7 地中海 e5某海嶼有設一間teh hou7 室男toa3。近ti7-hia有koh一個海嶼設一間teh hou7 室女toa3。Ti7 hit 二間從中有一男，一女本是同胞e5兄妹。 
Hit e5 兄三不五時過海去chhoe7小妹。Ti7 in小妹toa3 hit個海嶼hia chhi3-pho真盛。Hit個兄極hauN3 hit號果子。總--是hit號果子較常出ti7 夏天時，所以永擺到hit時伊就去hia探小妹。到後--來hit個兄家己giau5疑想伊過去hit個海嶼真be7做tit，因為hit等人想叫若iau2有人情 e5 親愛ti7 -teh，驚了較 be7 全心成做聖。所以了後伊就罕tit去。 
伊e5 小妹看伊罕tit來就鬱悶續kou成伊。路尾允伊講逐年若到chhi3-pho siong熟e5 時限才beh來，別時定著無beh來。小妹聽che3 話就差人去幾若國四界ba7不論極早極晚出 e5 chhi3-pho欉，攏盤過來伊hia栽。到後--來hit個海嶼有真濟chhi3-pho欉。小妹每日倩濟濟工來teh培養照顧，連伊本身亦勤謹督工，就致到hou7 chhi3-pho不時會發生。 
久久伊e5 兄無來chhoe7伊，小妹常常teh向望伊beh到，thang受伊e5好情意。等到冬天時過，已經立春就差人去通知in 兄講，chhi3-pho現在熟lah請你著來。伊兄真歡喜過海去探小妹續食chhi3-pho，就日日往來。An2-ni 經過一月日chhi3-pho iau2 chhun偌濟。連連過3月日hit個果子iau2 -ku2有滿四界，延到6 月日果子出無 lang3時，續到長年thang3天chhi3-pho亦出be7過。到年tu2年koh立春猶原iau2有。Hit個兄看到通年有chhi3-pho，就tui3伊e5 小妹講，Che明明是上帝beh指點我知三不五時來chhoe7你是m7 著，今以後定著逐日beh來相見。
An2 -ni -seN tui3這chan5故事thang知hit 個小妹真正是智識，亦續知冬天出chhi3-pho雖然不合時iau2-ku2 thang得著。若親像an2-ni，咱著會曉想有時雖罔ti7 慘苦e5 中間iau2 -ku2會得著福氣。 
(台南府城教會報第138卷，1896年10月) 
</HL>