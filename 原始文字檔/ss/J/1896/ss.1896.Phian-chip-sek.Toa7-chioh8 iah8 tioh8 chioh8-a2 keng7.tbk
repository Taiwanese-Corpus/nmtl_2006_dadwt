<CL>
Sai ti7 kau-goa7 teh ho2 khun3; niau2-chhu2-a2 tiam3 i sin-piN teh thit-tho5 tio5-thiau3, sai hut-jian5 hou7 i kiaN chhiN2, chius7 ui5-si5 eng7 i-e5 kha-jiau2 ka7 i kham3--teh.  Niau2-chhu2-a2 be7-e7 thoat-li7, chiu7 ti7 jiau2-e7 ai3-kiu5 lin5-bin2.  Sai khoaN3 se3-se3 e5 niau2-chhu2-a2, hai7-si2--i iah8 bo5 li7-ek, put-ju5 sia3-bian2 i khah-ho2.  Niau2-chhu2-a2 chiu7 thoat-li7.  Koh bo5 loa7-ku2 sai hou7 lang5 eng7 lo5-bang7 tng--tioh8.  Pah-siu3 thiaN-kiN3 chiu7 long2 ui5 lai5 beh kiu3--i.  Kho2-sioh long2 kiu3 bo5 hoat--tit. An2-ni-siN chhin-chhiuN7 tioh8 pang3 in e5 ong5 si2 ti7 lo5-bang7--nih8.
Hit chiah sai ka-ti7 khou2-chheh kong2,“TaN si7 goa2 e5 mia7--liau2.”  Chit8 chiah niau2-chhu2-a2 lai5 ka7 i kong2,“Ong5--ah, goa2 ho2-taN2 kong2, li2 kheng2 hou7 goa2 kiu3 li2 chhut--mah?” Pah-siu3 thiaN-kiN3 chit e5 oe7 long2-chong2 chhin3-chhio3, in-ui7 toa7-chiah chhiuN7 kap long2-chong2 e5 beng2-siu3 kiu3 bo5-hoat--tit, chit ho7 bu5-beng5 siau2-chut chiu7 kaN2 siuN7 beh lai5 kiu3--i.  Peng5-sou3 sai khoaN3 niau2-chhu2-a2 m7-chiuN7 bak8, thai2-tho2 kheng2 kap i kong2-oe7, na7-si7 kau3 chit-e5 si5-chun7, i sui-bong2 si7 chit8 chiah phi2-phi2-a2-chiah e5 niau2-chhu2-a2, sai iah8 m7-kaN2 khoaN3-khin, hoaN-hi2 kiu5 i-e5 ke3-chhek, hiN-hiN-chhan kong2: “Khun2-kiu5 li2 chhi3 lai5 kiu3 goa2.” Hit chiah niau2-chhu2-a2 chiu7 so5 khi3 hi2 bang7--nih8, eng7 i lai7-lai7 e5 chhui3-khi2, tui3 bang7 e5 soh-a2 chit8-kou2 khe3-koe3 chit8-kou2, long2 bo5 siuN7 sian7.  Kau3 lou7-boe2 khe3-tng7, sai chiu7 chhut--lai5. Chhiat-chhiat boh8-tit khoaN3-khin siau2-jin5, kiaN-liau2 kin-a2 jit8 e5 siau2-jin5 si7 au7-lai5 e5 in-jin5, iah8 be7 thang chai.
(Tai5-lam5-hu2-siaN5 kau3-hoe7-po3 te7 140 koan3, 1896 ni5 11 goeh8)
</CL>
<HL>

獅ti7郊外teh好睏，貓鼠仔tiam3 伊身邊teh thit-tho5 tio5跳，獅忽然hou7伊驚醒，就隨時用伊e5腳爪ka7 伊蓋--teh。老鼠仔be7 會脫離，就ti7爪下哀求憐憫，獅看細細e5老鼠仔，害死--伊亦無利益，不如赦免伊較好。老鼠仔就脫離。Koh無偌久獅hou7人用羅網tng--著，百獸聽見就攏圍來beh救--伊，可惜攏救無法--tit。An2-ne-siN親像著放in e5王死ti7羅網--裡。
Hit隻獅家己苦慼講：「今是我e5命--了。」這隻老鼠仔來ka7伊講：「王--ah，我好膽講，你肯hou7 我救你出--mah？」百獸聽見這個話攏總凊笑，因為大隻象佮攏總e5猛獸救無法--tit，這號無名小卒就敢想beh來救--伊。平素獅看老鼠仔m7上目，thai2-tho2 肯佮伊講話？若是到這個時陣，伊sui-bong2是一隻phi2-phi2仔隻e5老鼠仔，獅亦m7 敢看輕，歡喜求伊e5計策，hiN-hiN-chhan講：「懇求你試來救我。」Hit隻老鼠仔就趖去hi2網--裡，用伊利利e5嘴齒，tui3網e5索仔一股khe3過一股，攏無想sian7,到路尾khe3斷，獅就出--來。切切莫得看輕小人，驚了今仔日e5小人是後來e5恩人，亦be7 thang知。 
(台南府城教會報第140卷，1896年11月)
</HL>