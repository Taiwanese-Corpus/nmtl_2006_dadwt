<CL>
Bat khoaN3-tioh8 sin-bun5 kong2, Ti7 bo5-iaN2-kok, bo5-iaN2-si5, bo5-iaN2-ong5 u7 nng7 e5 cha-bou2-kiaN2, siN-cho3 put-chi2 ho2 ki-kut. Nng7 lang5 bin7-mau7 chin sui2, bok8-ni2-hiN7,lian5-chi2-bin7, tai7-hi5-chhui3, liu2-hioh8-bai5, siah8-liu5-khi2, chhang-kong2-phiN7, chhui3-phe2 hun2-ang5 hun2-ang5, bak8-chhiu kim-tang-tang, ou peh8 hun-beng5, seng-khu bo5 koan5 bo5 ke7, seng5-seng5 ho2-khoaN3. 
Kho2-sioh in e5 seng3-cheng5 bo5 saN tang5.Toa7 e5 cha-bou2-kiaN2 khoan2-sit thiam5-cheng7, jin5-ai3, un-sun5, iah8 put-chi2 jin5-jia2 chhio3-chhui3; siong5-siong5 kong2 ho2-thiaN e5 oe7, lang5 chin ai3 chhin-kin7 i, ai3 kap i kau-poe5, ka7 i ho7 mia5 Kok-ai3. 
I e5 sio2-moe7 ai3 peh8-chhat8, tham-sim, oan3-tou3, kan-kui2, koh phaiN2-phiah au3-nau2 siong5-siong5 ai3 kong2 phaiN2-thiaN e5 oe7, lang5 m7 kaN2 chhin-kin7 i, ho7 mia5 Kok-oan3. U7 chit8 mi5 chi2-moe7 nng7 lang5 teh khun3, tu2-tioh8 chit8 hang7 koai3-su7,chiu7-si7 khun3 kau3 poaN3-mi5 hut-jian5-kan u7 sian lai5 bong in e5 chhui3. Ke3 cha2-khi2 Kok-ai3 tu2-a2 teh khui chhui3 beh mng7 peng5-an, liam5-piN u7 chit8 liap8 chin toa7-liap8 e5 chin-chu tui3 i e5 chhui3 ka-lauh8 chhut-lai5. Kok-ai3 kin2-kin2 khioh khi2 lai5 hou7 thong-ke e5 lang5 khoaN3. Sio2-theng5 teh kong2 oe7 e5 si5 u7 koh khah sui2 e5 mih8 tit8-tit8 lian3-chhut-lai5, chiu7-si7 po2-gek8, ang5 sian-ho5, be2-lo2-chu, soan7-chioh8.Tai7-ke koaN2-kin2 chau2-oa2 lai5 khioh, chin7-chai7 hoaN-hi2.kok-oan3 khoaN3-kiN3 chiu7 oan3-tou3 i,khui chhui3 beh me7, sui5-si5 u7 chhan5-kap-a2, ka-choah8, sian7-lang5, mng5-kau2-a2-thang5, gia5-kang, tok8-choa5, tui3 chhui3-nih8 tit8-tit8 so5 chhut-lai5, lang5 khoaN3-kinn3 chin kiaN kau3 kek8, m7 kaN2 kin7-oa2 i. 
TaN chit e5 phi3-ju7 tau3-ti2 u7 sim2-mih8 i3-su3 ti7-teh? Seng3-keng kong2, Sim chek-thiok ho2 hian2-chhut i e5 ho2, sim chek-thiok phaiN2 hian2-chhut i e5 phainn2. U7 ti7 sim-nih8, kong2 chhut ti7 chhui3-nih8. Ho2 chhiu7 be7 kiat phaiN2 koe2-chi2, phaiN2 chhiu7 be7 kiat ho2 koe2-chi2 (Thai3. 7:15-20). Hoan7-na7 chhiu7 thang tui3 i e5 koe2-chi2 bat i, hoan7-na7 lang5 ia7 thang tui3 i e5 koe2-chi2 bat i: hoan7-na7 lang5 ia7 thang tui3 i e5 sou2 kiaN5 lai5 chhun2-tok8--i. sou2-i2 thang tui3 i e5 koe2-chi2 bat-i. 
</CL>
<HL>

Bat看著新聞講，ti7無影國，無影時，無影王有2個查某子，生做不止好枝骨。兩人面貌真sui2 ，木耳耳、蓮子面、鮐魚嘴 、柳葉眉、石榴齒、chhang管鼻；嘴 phe2 粉紅粉紅，目珠金tang-tang，烏白分明，身軀無懸無低，seng5-seng5好看。
可惜in e5性情無相同。大e5查某子款式thiam5靜、仁愛、un-sun5,亦不止jin5-jia2笑嘴 ；常常講好聽e5 話，人真愛親近伊，愛佮伊交陪，ka7 伊號名國愛。 
伊e5小妹愛白賊、貪心、怨妒、奸鬼，koh歹癖懊惱常常愛講歹聽e5話，人m7 敢親近伊，號名國怨。有一暝姊妹兩人teh 睏，抵著一項怪事，就是睏到半暝忽然間有仙來摸in e5嘴。隔早起國愛抵仔teh 開嘴beh 問平安，liam5-piN有一粒真大粒e5珍珠對伊e5嘴ka落出來。國愛緊緊拾起來hou7通家e5人看。小停teh 講話e5時有koh較sui2 e5物直直lian3出來，就是寶玉、紅仙荷、瑪瑙珠、鑽石，逐家趕緊走倚來拾，盡在歡喜。國怨看見就怨妒伊，開嘴beh 罵，隨時有田蛤仔、ka-choah8 、sian7-lang5、mng5-kau2仔蟲、蜈蚣、毒蛇，tui3嘴nih8直直趖出來，人看見真驚到極，m7 敢近倚伊。 
今這個譬喻到底有甚物意思ti7-teh？聖經講，心積蓄好顯出伊e5好，心積蓄歹顯出伊e5歹。有ti7心nih8，講出ti7 嘴nih。好樹be7 結歹果子，歹樹be7 結好果子（太•7：15-20）。凡若樹thang tui3伊e5果子bat 伊，凡若人也thang tui3伊e5果子bat 伊，凡若人也通對伊e5所行來chhun2-tok8伊，所以thang對伊e5果子bat伊。
</HL>