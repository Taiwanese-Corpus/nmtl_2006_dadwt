<CL>
  3. To5-chau2 
  Teng-hu5-so2 thai5 Teng-hu5-hiaN. ThiaN-kiN3 Teng-hu5-hiaN hoah kiu3-lang5, sim7-chi3 khoaN3 hoeh chim-chim lau5, thiN koh beh kng lah. Ia7 kiaN ka-ti7 e5 lat8 tu3 Teng-hu5 hiaN be7 tiau5, sou2-i2 put-koan2 i saN-chhit ji7-chap8-it, saN-pah lak8-chap8-ke3 chau2 ui5 te7-it. Lian5-bang5 chit8 khun3 piaN3 kau3 Chhoan-siong7 Kong-hak8-hau7 cheng5 chiah theng5-kha. Lian5 kaN2 oat8-thau5 to m7-kaN2, in-ui7 kiaN-liau2 lang5 tui-lai5. Chit8 si5 sim ia7 khi3, ia7 kiaN, khoaN3-kiN3 hoeh tit8- tit8 lau5 chhut--lai5, tau3-ti2 hit-si5 i si7 ka7 Teng-hu5 hiaN thai5 goa7-toa7 khang i ma7 m7-chai. Teng-hu5 hiaN lim-chiu2 lim kau3 chui3-chui3, thiN beh kng tng ho2-khun3. Khun3 than2-khi-sin, bin7 ng3 ti7 piah hit peng5, bo5-hai7-si3 chiah e7 khi3 ho7 i thai5- tioh8. Na7-si7 Teng-hu5-sou2 i chu7 cha-hng beh am3, khoaN3 Teng-hu5-hiaN to3-lai5, i chiu7 u7 chhun5-pan7 leh. Sou2-i2 chiah e7 oaN7 kau3 hiah cheng2 che5, koh un sio-chiu2 hou7 Teng-hu5-hiaN lim, Teng-hu5-hiaN iu7 m7- chai si2-jit8 beh kau3 lah, tit8 lim. Kai- chai3 hit ki thi3-thau5-to bo5 kau3 goa7 lai7. Hit ki thi3-thau5-to Teng-hu5-so2 beh chau2 e5 si5 hiat-kat8 ti7 au7-bin7 hoe-hng5 e5 lian5- chiau-hoe chin am7 e5 sou2-chai7, kau3 au7-lai5 chiah chai-iaN2. 
  Na7-si7 hit cha2-khi2 thiN iau2 chin am3, sou2-i2 i chau2 kau3 Chhoan-siong7 Kong- hak8-hau7 cheng5, long2 bo5 sim2-mih8 tu2-tioh8 lang5, chi2-u7 gu7-tioh8 kui2 e5 chhan5-chng- lang5, tui3 hiuN-e7 taN chhai3 beh lai5 hu3 chhi7-tiuN5 e5 chhai3-hi-chhi7 hou7 lang5 koah e5 na7-tiaN7. Si5 iau2 chin cha2, taN3 koh tang7, thau5-khak chhih-chhih tit8-tit8 kiaN5, poaN3- kau2-chau2, sou2-i2 bo5 teh ka7 i ti3-i3 chit e5 cha-bou2-lang5 si7 teh chau2 chaiN2-iuN7. M7-ku2 Teng-hu5-so2 na7 kian3 gu7-tioh8 chit8 e5 lang5-iaN2, a2-si7 chit8 chiah kau2 kap i saN- tng7-thau5 i to chin kiaN. I to liam5-piN lian5-siong2 siuN7 kong2 m7-chai si7 keng2-chhat tui kau3 lah, a2-si7 hui-siong5 keng2-soaN3 teh ui5 i, kau2 poh-kaN2 si7 keng2-chhat-su7 e5 keng2-chhat choan-iong7-kau2, sou2-i2 lian5 tu2-tioh8 kau2 i to kiaN. Na7-si7 chau2 lai5 kau3 Chhoan-siong7 kong-hak8-hau7 cheng5, oat8-thau5 chai bo5 lang5 teh tui i, chiah an-sim ti7 hia theng5-khun3. 
  Bian2 kui2 hun cheng beh khi3 Chheng- chui2 hai2-hoaN7-soaN3 e5 ba-suh lai5, i chiu7 peh khi3 che7. 
  Chhia-lai7 chin chio2 lang5, i e5 sim chin kiaN, chit8 sim hoan5-lo2 kong2 chhia-chiang2, un7-choan2-chhiu2 m7-chai chai i thai5-lang5 a2 bo5 ? Ia7 chiah e5 lang5-kheh m7-chai u7 thiaN lang5 kong2 bou2-sou2-chai7 u7 bou2 thai5- si2 ang--e5 a2 bo5 ? Ki5-sit8 su7 beh thai2 u7 hiah kin2 chai, m7-ku2 i e5 sim chin put-an. Koh chit8 sim siuN7 kong2 cha2-khi2 e5 chu7- tong7-chhia thai2-e7 chiah ban7, thai2 m7 sai2 khah kin2, ia7 tak8 pai2 na7 theng5 chhia teh hou7 lang5-kheh chiuN7-loh8, i e5 sim chin peh-pak, bak8-chiu chin chheN-kiaN e5 khoan2. I siang7 hoan5-lo2 keng2-chhat, a2- si7 heng5-su7 khi2-lai5 che7 chhia, sou2-i2 kiaN kau3 bin7 se3-se3 e5, che7 ti7 siang7 au7-bin7 e5 kak-a2, chhia-lai7 e5 lang5 khoaN3 chit e5 hu7- jin5-lang5 seN cho3 to be7 bai2, taN2-pan7 hiah chheng-chho2, khoaN3 m7-si7 peng5-siong5 ka- teng5, a2-si7 hiuN-e7 e5 chhan5-chng-lang5, che7 chhia thai3-e7 hiah chheN-kiaN e5 khoan2. Sou2-i2 tak8 e5 chin ai3 ka7 i khoaN3. Lang5 na2 khoaN3--i, i na2 kiaN, soa3 chhin-chhiuN7 gong7-sin5, gong7-sin5 e5 khoan2, chong2-si7 bo5 lang5 mng7--i. 
  Kau3 Chheng-chui2 tai7-ke loh8 chhia, i iau2 teh che7. I e5 toaN si7 thiah kau3 Ko-bi2 hai2-chui2-ek8-tiuN5. I e5 sim-te2 m7-si7 beh khi3 se2 hai2-chui2-ek8, si7 beh khi3 thiau3 hai2 chu7- chin7, in-ui7 hit-si5 si7 2 goeh8 boe2, chin koaN5. 
  Na7-si7 i gong7-sin5 gong7-sin5, m7-chai thang loh8 chhia. Chhia-chiang2 chiah ka7 i kong2, sim2-mih8 so2, li2 beh khi3 Ko-bi2 tioh8 oaN7 chhia, chhiaN2 li2 loh8 chhia, tui3 an2-ni i chiah loh8 chhia, na7-si7 chit8-ki tiu5 hou7-soaN3 be7 ki3-tit giah8, chu7 an2-ni pang3 tiam3 chhia-lai7, chhia-chiang2 ka7 i kio3, chiah giah8 heng5 i, put-ko3 hit-si5 i si7 gong5-gong5. 
  Loh8-chhia chu7 an2-ni ti7 chhia-a2-kha khia7, ia7 bo5 lang5 mng7 i sim2-mih8, i ia7 bo5 kap lang5 kong2-oe7. Hit-si5 i e5 sim long2 bang5, siok8-gu2 kong2, Si2-kui2 teh toe3, Mou5- sin5-a2 teh chhoa7 sio-siang7. 
  Hut-jian5 tui3 hit peng5 u7 chit8 e5 chi2- moe7 lai5, khoaN3 Teng-hu5-so2 ti7 chhia-kha teh khia7, i bok8-tek si7 beh tan2 Ko-bi2 e5 chhia. Na7-si7 hit e5 chi2-moe7 lai5, khoaN3 i e5 bin7 hui-siong5 e5 iu-ut, koh gong7-sin5 e5 khoan2, chiu7 chin chhin-chhiat ka7 i chioh mng7, chit e5 tui3 hit peng5 lai5 e5 chi2-moe7 si7 ti7 Chheng-chui2 chit8 e5 bou2 the3-jim7 thoan5- to7-su e5 leng7 chhian-kim. Si7 jiat8-sim kho2-chhu2 e5 chi2-moe7, chheng-lian5 chi2- moe7 oah8-tang7 ho2 i3, khoaN3 Teng-hu5-so2 e5 bin7 an2-ni, chai i e5 sim u7 toa7 kan-khou2, sui-jian5 m7 saN-bat, iau2-ku2 chin tong5- cheng5 thiaN3-sim, chin in-khin5 ka7 i chioh mng7. 
  Teng-hu5-so2 ia7 si7 lang5, m7-si7 thih, chioh8 e5 sim, koh si7 siong-tong u7 siu7 kau3-iok8 e5 lang5, siu7 chit ui7 thoan5-to7-su e5 leng7 chhian-kim in-khin5 chhin-chhiat e5 chioh mng7, chit8 si5 bak8-sai2 kim3 be7 tiau5 soa3 si3- lam5-sui5. Thoan5-to7-su e5 leng7 chhian-kim chin ki5-koai3, sim-te2 am3-am3 teh siuN7 chit e5 hu7-jin5-lang5 tek-khak m7-si7 peng5-siong5, sim-te2 tek-khak u7 hui-siong5 be7-tit-thang kong2-chhut e5 kan-khou2. Sou2-i2 chit8-si5 siuN7-tioh8 Chu2 e5 oe7 kong2, 
  “KiN3-na7 kan-khou2 poe7 tang7-taN3 e5 tioh8 chiu7-kin7 Goa2.” (goa2 chi2 Ia5-sou) Thoan5- to7-su e5 chhian-kim siuN7-tioh8 chit ku3 e5 si5, soa3 seN-khi2 thoan5 to7-li2 e5 jiat8-seng5, soa3 siuN7 kong2 i u7 in2-chhoa7 chit e5 hu7-jin5- lang5 bat Chu2 e5 pit-iau3, ng3-bang7 e7 tui3 Chu2 e5 to7-li2 lai5 an-ui3 chit e5 hu7-jin5-lang5 e5 sim. Koh siuN7 kong2 tioh8 thiaN3 chi3- bi5-se3 e5 chit8-e5 chiu7-si7 thiaN3 Chu2. TaN chit e5 chi2-moe7 goa2 na7 thiaN3--i, un2-tang3 si7 the2-thiap Chu2 e5 sim. Koh siuN7-tioh8 Seng3-si 238 siu2 te7 2 chat kong2, 
  “TaN kiu5 ThiN-pe7 kam2-hoa3 goa2 sim, <BR>The2-thiap cheng3-lang5 e5 cheng5; <BR>Khoai3-lok8 e5 lang5 kap i khoai3-lok8, <BR>Iu-bun7 hou7 i an-leng5; <BR>Goa2 ai3 sim-su si5-khek thiam5-cheng7, <BR>An-ui3 pat8 lang5 bo5 theng5.” 
  SiuN7-tioh8 chiah e5 oe7 chiu7 koh-khah ti3- i3 ai3 an-ui3 chit e5 m7 saN-bat, iu-bun7 e5 hu7- jin5-lang5. Sou2-i2 chin ti3-i3 mng7 i beh khi3 to2-ui7. Khi2-thau5 i long2 m7 kong2, be7 jim2-tit thoan5-to7-su e5 chhian-kim ho2-chhui3, chiah kong2 i beh khi3 Ko-bi2. Thoan5-to7-su e5 chhian-kim mng7 i chiah koaN5 hai2- chui2-ek8-tiuN5 ia7 bo5 khui, chiah cha2 khi3 hia beh chaiN2-iuN7. Teng-hu5-so2 be7-hiau2 in3, soa3 chhngh-chhngh-hau2. Thoan5-to7- su e5 chhian-kim na2 siuN7 na2 ki5-koai3, chiu7 it-bi7 bian2-kiong2 i khi3 in tau hioh-khun3. khi2-thau5 Teng-hu5-so2 m7, au7-lai5 be7 lun2- tit i kou-chiaN5, chiu7 kap i khi3. Chit8-bin7 lai5 kau3 hia chun2-cho3 bo5 siuN7-tioh8 tiong7- hu, ia7 siuN7-tioh8 i e5 kiaN2 kap chhu3-nih au7-thau5 lau7-bo2 e5 bin7. Sou2-i2 beh si2, kui2 hun u7 si2 m7-tng7 e5 sim, koh kau3 chia kha ia7 khah nng2 lah. Sou2-i2 hou7 thoan5-to7-su e5 chhian-kim nge7-nge7 ka7 i thoa khi3 in chhu3. In leng7-chun si7 the3-jim7 thoan5- to7, sou2-i2 chhu3 bo5 tiam3 ti7 pai3-tng5, si7 ti7 pat8-ui7, m7-ku2 kheh-thiaN u7 tiau3 Ia5-sou teng3 sip8-ji7-ke3 e5 siong7. Ia7 u7 tiau3 chit8- tiuN hu-hu7 kap chit8 e5 se3-kiaN2 thoan5-oan5 beh chiah8-png7, teh kam2-sia7 e5 ang-a2-tou5, sou2-i2 chit8-e7 jip8-khi3, Teng-hu5-so2 chek-si5 kam2-kak si7 jip8 pai3 Siong7-te3 e5 lang5 e5 ka- teng5. 
  TaN i choe3-chheh chiu7-si7 loh8-kau3--e5, bo5 phah-sng3 tng ti7 khou2-chham2 e5 jit8 tui3 i siang7 chhin-chhiat e5 lang5 koh si7 loh8- kau3--e5. I m7-ai3 kiN3 loh8-kau3 lang5 e5 bin7, bo5 phah-sng3 koh soa3 lai5 loh8-kau3 lang5 e5 chhu3. Sou2-i2 chit8-si5 kam2-kak chin kian3- siau3, chin phaiN2-se3. In-ui7 i ka-ti7 sim-lai7 liam5-piN siuN7-tioh8 cheng5-jit8 ka7 Bok8-su siak iam5-bi2, koh Bok8-su toaN-sin khi3 chhoe7 i, i m7 chhap Bok8-su, liah8 Bok8-su chun2-cho3 kau2 e5 bo5 le2, chiu7 sim chin kian3-siau3, che7 long2 be7 tiau5, chin ai3 kin2 koh chhut-khi3. 
  Koh sim siang7 kan-khou2--e5, chiu7-si7 khoaN3 hit pak nng7 ang-bou2 kap chit8 e5 se3-kiaN2 thoan5-oan5 beh chiah8-png7 teh kam2-sia7 e5 ang-a2. SiuN7 kong2 pat8 lang5 e5 ka-teng5 thai3 e7 haih ho5-peng5, na7-si7 ka- ti7 e5 ka-teng5 thai3 e7 hiah loan7, chhin- chhiuN7 oah8-te7-gek8 e5 kan-khou2. Sou2-i2 thau5-khak chhih-chhih, long2 m7-kaN2 giah8 koan5 khi2-lai5. 
  Theng5 tiap-a2-ku2 lai7-bin7 phang5 gu5-leng kap theh8 tam7-poh8 e5 ke-nng7-ko chhut-lai5, chin in-khin5 chhiaN2 i eng7, chit8 si5 sim toa7 siu7 kam2-kek. Koh chit8-bin7 lau2-sit8 kong2 ia7 si7 iau, tui3 an2-ni bo5 se3-ji7 chiu7 eng7 gu5-leng, chong2-si7 sim kan-khou2 chiu7 chit8-bin7 ia7 si7 chiah8 be7 loh8 khi3. Sou2-i2 ke-nng7-ko bo5 chiah8 chu7 an2-ni khng3 leh. 
  Tui3 an2-ni tai7-ke chin ho2-i3 saN-kap ti7 kheh-thiaN che7. Thoan5-to7 sian-siN-niu5 si7 chin chhut-mia5 e5 san2-po5, chin jin5-chia2 chu5-pi e5 khoan2-sit. Teng-hu5-so2 khoaN3 chit e5 ka-teng5 e5 khong-khi3 oan5-choan5 siu7 kam2-kek, am3-am3 teh siuN7 ka-ti7 e5 ka- teng5 na7 e7 chhin-chhiuN7 an2-ni m7 chin ho2. Chong2-si7 siuN7 to3-tng2, che si7 loh8-kau3--e5 beh si2. Liam5-piN chiu7 koh siuN7 lang5 teh keng-the2 “loh8-kau3 si2-liau2 bo5 lang5 khau3,” ia7 siuN7-tioh8 Lam5-iau5-kiong chit8 e5 goan7 boe7 sia7, beh an2-choaN2 kap i hun7-kau3. Ia7 siuN7-tioh8 chin m7-goan7, beh khi3 Seng5- hong5-bio7, chhiaN2 bio7-cheng5 hit e5 hiuN- tiam3, kiam cho3 Seng5-hong5-hu2 e5 tai7-su- jin5, beh chhiaN2 i cho3 chit8-tiaN5 pin2 lai5 ko3 in Teng-hu5-hiaN. Beh tui3 Seng5-hong5 ko3, kio3 Seng5-hong5 lai5 liah8 in Teng-hu5 -a2 khi3 gia5-ke5, i si2-bak8 chiah goan7 kheh. Sim chap8-e5 gou7-e5, lang5 sui-jian5 tiam3 thoan5-to7-su e5 tau che7, na7-si7 sim teh siuN7 hiah e5 su7. Sou2-i2 chhiu2 tiaN7 loah8 sim-koaN thou2 toa7-khui3, u7-si5 chiu7 siuN7-tioh8 thiN beh kng thai5 in tiong7-hu e5 cheng5-heng5, bin7 chiu7 sit-sek chin kiaN e5 khoan2, chong2- si7 kiaN lang5 chai i e5 sim. 
  Na7-si7 thoan5-to7 sian-siN-niu5 kap leng7 chhian-kim long2 m7-chai Teng-hu5-so2 sim teh siuN7 sim2-mih8, chong2-si7 it-bi7 kong2 to7-li2, khou2-khng3 i. KhoaN3 i long2 bo5 siu7 an-ui3 e5 khoan2, chiu7 siuN7 tioh8 thak8 Seng3- keng hou7 i thiaN, chiu7 hian Ma2-thai3 11: 28 chat. 
  “Lin2 kiN3-na7 tioh8-boa5 taN tang7-taN3 e5, tioh8 chiu7-kin7 goa2, goa2 beh hou7 lin2 an- hioh” (Goa2 beh siuN2-su3 lin2 peng5-an). 
  Teng-hu5-so2 chit8-e7 thiaN-tioh8 chit ku3 hou7 i peng5-an, beh the3 i taN tang7-taN3, chit8-si5 sim-koaN hoang3 chit8--e7, chek-si5 bin7 tng2 chhio3-iong5, mng7 kong2 sim2-mih8 lang5 e7 ka7 i taN tang7-taN3 ? Ia7 se3-kan kiam2 chin-chiaN3 u7 hit ho7 e7 su3 lang5 peng5- an e5 lang5 ? Thoan5-to7 sian-siN-niu5 kap leng7 chhian-kim chiah cheng5 thau5 it-li2 it-gou7 it-chap8, chiong Ia5-sou e5 to7-li2 koh kong2 chit8 pian3 hou7 i thiaN. Kau3 hit-si5 Teng-hu5-so2 chiah khui-siaN hau2, chiong i e5 khou2-cheng5 kong2 hou7 in thiaN, ia7 ka7 in kong2 cha2-khi2 i si7 beh khi3 Ko-bi2 thiau3-hai2. Hai7 thoan5-to7 sian-siN-niu5 in bo2-kiaN2 thiaN chit8-e7 tioh8 toa7 kiaN. Tai7- ke chiah ti7-hia kui7-loh8 lau5 bak8-sai2 lai5 kam2-sia7 Chu2. Ia7 in-khin5 chhiaN2 Teng- hu5-su2 tioh8 sin3 Ia5-sou. 
  4. Hi2-le7
  SaN lang5 tai7-ke kui7-loh8 lau5 bak8-sai2 ki5-to2. Ki5-to2 soah si5 i2-keng oaN3, in chiu7 lau5 i ti7-hia keh e7-tau3. Hit e7-tau3 sian-siN-niu5 eng7 chin ho2-i3 lai5 chiap-thai7 i, sian-siN chhut-khi3 chhoe7--lang5 ia7 to3--lai5, se3-kiaN2 kui2-na7 e5 khi3 thak8 Kong-hak8-hau7 ia7 to3-lai5. Tai7-ke chin u7 le2-sou3, chin u7 toa7-se3, beh chiah8-png7 long2 ki5-to2 kam2- sia7, chit8 e5 ka-teng5 oan2-jian5 lok8-hng5, oan2- jian5 thian-tong5 ti7 se3-kan sit8-hian7-hoa3. Hit-si5 Teng-hu5 so2 moa2-sim kam2-kek, chhim-chhim him-sian7, chaiN2-iuN7 pai3 Siong7-te3 e5 ka-teng5 kap ka-ti7 e5 ka-teng5 e7 hiah toa7 e5 cheng-chha. Chit8-si5 sim kim3 be7-tiau5, chiah kong2 cheng5 jit8 i tui3 Bok8-su e5 bo5 le2 hou7 sian-siN-niu5 in thiaN. Kong2 beh chai pai3 Siong7-te3 si7 hiah ho2, i tek-khak beh khah-cha2 pai3 Siong7-te3. 
  Sian-siN-niu5 in chiah an-ui3--i, ka7 i kong2 cheng5-jit8 tui3 Bok8-su kap Oan5-che2 e5 su7 bo5 iau3-kin2, si7 in-ui7 m7-bat, Bok8-su in un2-tang3 bo5 khioh-hun7, un2-tang3 hoaN- hi2 sia3-bian2, ia7 kio3 i chit pai2 to3-khi3 tek- khak tioh8 khi3 le2-pai3. 
  M7-ku2 Teng-hu5 so2 choe3 khoa3-lu7--e5, chiu7-si7 Lam5-iau5-kiong e5 goan7 iau2-boe7 sia7. Sian-siN-niu5 chiah koh cheng5-thau5 it-li2 soat-beng5 hou7 i thiaN, sim kui2 hun u7 khah beng5-pek8 e5 khoan2. 
  M7-ku2 iau2 chit8 chan5 toa7-su7, chiu7-si7 cha2-khi2 thiN-kng-cha2 thai5 tiong7-hu e5 choe7 beh an2-choaN2 liau2-kiat. Ia7 m7-chai taN i e5 tiong7-hu hou7 i thai5 chit8-e7, tau3-ti2 si7 chaiN2-iuN7 lah. Sou2-i2 sim chin tiu-tu5. 
  Chong2-si7 chit-si5 Teng-hu5 so2 ka-ti7 i2- keng bo5 chu7-sat e5 iong2-khi3 lah. Ia7 tui3 thoan5-to7 sian-siN-niu5 kap sian-siN e5 leng7 chhian-kim thiaN hiah che7 to7-li2, koh tai7- ke choe3-hoe2 ki5-to2, sou2-i2 ia7 kui2-hun ka-ti7 chai ka-ti7 e5 chho3, koh chai chu7-sat si7 m7- tioh8. Sou2-i2 beh chu7-sat e5 sim thang kong2 i2-keng bo5 khi3 lah. 
  TaN beh chaiN2-iuN7 ? Liah8 chun2 thai5-si2 tiong7-hu liau2, ka-ti7 ia7 beh chu7-sat, it-sin3 tai7-ke si2, bian2 teh koh saN-kiN3, saN kau-tiN5. Na7-si7 taN ka-ti7 tu2-tioh8 ho2 kui3-jin5 iu7 si2 bo5 khi3. Ban7-it na7 to3-khi3, tiong7-hu na7 i2-keng si2 beh an2-choaN2 ? Ia7 tiong7-hu na7 bo5 si2 beh an2-choaN2 ? Sim toa7 kan-khou2 ? beh to3-khi3 m7 thih, m7 to3-khi3 m7-thih. Beh to3-khi3 chhu3-nih, taN m7 chai chaiN2-iuN7, Poh-kaN3 keng2-chhat, heng5-su7 long7-long7- kun2 lah, na7 m7 to3 khi3 tiaN7 toa3 thoan5-to7 sian-siN-niu5 tau ia7 si7 be7 eng7-tit. Siat-su2 tiong7-hu na7 i2-keng si2, i tiam3 chia ia7 si7 bih be7-tiau5. Koh Sian-siN-niu5 in ia7 chin pek-chhiat khou2-khng3 i tioh8 to3-khi3. Su7 lai5 kau3 chia tek-khak tioh8 tam-su-iaN5, ka-ti7 kaN2 choe3 tioh8 kaN2 tng. Siat-su2 tiong7-hu na7 i2-keng si2, ia7 tioh8 khi3 chu7- siu2, ia7 chhut-chai7 Siong7-te3 e5 chi2-i3, chi2-u7 jin7-choe7 ti7 Chu2 e5 bin7-cheng5, oan2-jian5 sip8-ji7-ke3 teng2 e5 chhat8. Sin-the2 hok8- choe7 siu7 heng5, na7-si7 ng3-bang7 Chu2 khoan- su3 lin5-bin2 kiu3 li2 e5 leng5-hun5, chong2-si7 li2 tioh8 chhim-chhim e5 hoan2-hoe2 jin7-choe7. 
  Teng-hu5 so2 thiaN kau3 chia koh khui-siaN hau2, siuN7 kong2 kin-a2-jit8 i thai3 e7 hou7 Mou5-kui2 jip8-sim, cho3 kau3 chiah-nih thang kiaN e5 su7. Sian-siN-niu5 in bo2, kiaN2 khoaN3 chit e5 cheng5-heng5 ia7 si7 chin kan-khou2, chiu7 koh chit8 pai2 tai7-ke saN-chio kui7-loh8 lai5 ui7-tioh8 Teng-hu5 so2 jin7-choe7, Teng- hu5 so2 ia7 kui7-loh8 ka-ti7 jin7 kui2-ku3 choe7 ti7 Siong7-te3 e5 bin7-cheng5. I chi2-u7 siuN7 i un2-tang3 e7 hou7 cheng3-hu2 liah8-khi3, chit8-si5 siuN7 kong2 kin-a2-jit8 i thai5 e7 cho3 kau3 chiah kian3-siau3, m7-na7 hian7-chai7 tiong7-hu e5 ka- teng5 e5 the2-bian7, kap au7-thau5 e5 pe7-bo2 e5 bin7-phoe5, koh phah-sng2 i thak8 hiah che7 chheh. Kin-a2-jit8 na7 it-tan3 khia7 ti7 hoat- teng5 lai5 siu7 kong-phoaN3, cheng3-lang5 teh khoaN3, lai5 siu7 sat-hu e5 si2-heng5 phoaN3-koat, hit-si5 i beh thai2 u7 bin7 thang kiN3 lang5. Chit8-si5 kiaN kau3 ngiauh8-ngiauh8-chhoah, koh-khah hau2. Hau2 kau3 bak8-chiu ham-ham, phiN7-chui2 khok8-khok8-tin. 
  Na7-si7 sian-siN-niu5 in khoaN3 i an2-ni, soa3 siuN7 bo5 sim2-mih8 oe7 thang an-ui3 i, ia7 si7 kap i thin7-thau5 hau2, koh chit8 pai2 chhim- chhim kam2-kak choe7 e5 li7-hai7. Sian-siN- niu5 koh the3 i ki5-to2, chai chi2-u7 ki5-to2 kiu5 Chu2 seng3 chhiu2 giah8 koan5, i2-goa7 bo5 lou7. 
  Au7-lai5 an-ui3--i, ka7 i kong2, ng3-bang7 Teng-hu5 hiaN bo5 kau3 si2 e5 te7-pou7, ng3-bang7 Chu2 in-tian2 lin2, e7 koh u7 chit8 pai2 thoan5-oan5 e5 ki-hoe7. An-ui3 soah, jit8 i2-keng mng2-pou, Teng-hu5 so2 chiu7 ka-ti7 koat-sim, bo5-lun7 chaiN2-iuN7 bo5 to3-khi3 chit8 choa7 ia7 si7 be7 eng7-tit, chiu7 koat-i3 beh to3-khi3. 
  Sian-siN-niu5 in bo2-kiaN2 chiu7 sang3 i khi3 kau3 theng5-chhia-tiuN5, ia7 chiong chit8 pun2 Seng3-keng sang3--i, soa3 chhiaN2 i siong5 thak8 Seng3-keng, ki5-to2. Teng-hu5 so2 chiu7 che7 chhia to3-khi3. 
  Chiah kong2 Teng-hu5 hiaN hou7 lang5 siat-hoat khi3 i-iN7. Sui-jian5 m7-si7 chin tang7 siong, iau2-ku2 tioh8 chiaN5-chap8 jit8 e5 ti7-liau5 chiah e7 ho2. Ui7 se3-kan-thai3 (世間態) kiaN-liau2 phaiN2-khoaN3-siuN3, koh ka- ti7 e5 te7-ui7, bin7-phoe5 e5 koan-he7, koh bo5 ti3- kau3 si2 e5 siong, chiu7 bo5 khi3 po3 keng2-chhat. Ia7 jip8-iN7 khah be7 hou7 lang5 lai5 bian7- hoe7, kou5-ioh8 ia7 khah li7-pian7, chu7 an2-ni bih tiam3 i-iN7 ti7-liau5, sia2 bian7-hoe7 sia7- choat8 e5 toaN tah ti7 goa7-bin7. Oan5-che2 khoaN3 se3-bin7 an2-ni ia7 chin kho2-lin5 in, cheng5-jit8 hou7 in siak iam5-bi2 e5 su7 long2 bo5 koh ki3 ti7 sim, chhu3-piN tai7 koe3-khi3 lai7- bin7 ka7 i khioh-khioh ho2-se3, chong2-phou e5 hoeh ka7 i chhit-chhit leh, mng5 chhoe7 chit8 mng5 so2 ka7 i so2 leh, ia7 chiong hit e5 7 hoe3 e5 cha-bou2 gin2-na2 ka7 i chhoa7 khi3 chhu3-nih. Ia7 khi3 ka7 Teng-hu5 hiaN kong2 i u7 the3 i siat-hoat lai7-bin7, koh gin2- na2 chhoa7 khi3 ti7 i hia, Teng-hu5 hiaN peng5- seng chai Oan2-che2 in chit8 ke si7 pai3 Siong7-te3. Ia7 tak8 hang7 chin gau5-cho3, chin u7 thiaN3-sim, chiu7 chin seh-sia7. 
  Kong2 Teng-hu5 so2 che7 chiuN7 hoe2-chhia, sim chin hoan5-lo2, long2 m7-kaN2 giah8-thau5 khi2-lai5 khoaN3 lang5, chi2-u7 sim-lai7 am3-am3 ki5-to2. Kong2, Siong7-te3 ah ! Ia5-sou Kiu3- chu2 ah ! Li2 na7-si7 u7-iaN2, u7 leng5, u7 siaN3, Li2 tioh8 kiu3 goa2 chit8 tiau5 kau2 mia7. Goa2 to7-si7 m7-bat chiah e7 cho3 kau3 chit ho7 choe7. Li2 na7 su3 goa2 peng5-an, Ia5-sou li2 na7 the3 goa2 taN chit e5 taN3, goa2 chian7-pi7 tek-khak goan7 cho3 li2 e5 lou5-chai5, cha-bou2-kan2, goan7 po3 li2 e5 in, si3-ke3 lai5-khi3 kong2 li2 e5 to7 hou7 lang5 thiaN. Sim-te2 chit8 ku3 ia7 goa2 Ia5-sou li2 tioh8 cho3 goa2 e5 Chu2, li2 e5 chhiu2 tioh8 giah8-koan5, jiau5 goa2 chian7-pi7 chit8 tiau5 kau2-mia7. Nng7-ku3 ia7 goa2 Chu2 Ia5-sou li2 tioh8 cho3 goa2 e5 Chu2, jiau5 goa2 chian7-pi7 kau2- mia7. Cheng5-jit8 e5 phui2-phui2 Ia5-sou phui2- phui2, long2 be7 ki3-tit lah. Bak8-sai2 sip-sip lau5, chhiu2-kin na2 chhit, bian2 loa7-ku2 chiu7 kau3 ui7 loh8 chhia, kio3 chit8 tiuN jin5-lek8- chhia chit khun3 piaN3 kau3 in chhu3. 
  Kau3-ui7 khoaN3-kiN3 mng5 so2 leh, sim-koaN chhiak8 chit8--e7, siuN7 kong2 taN hai7 lah, tai7- khai3 si7 chong3-sek liau2 lah. Ia7 gin2-na2 tai7-khai3 si7 siu7 cheng3-hu2 po2-hou7, chiong- lai5 ti7 hoat-teng5 thang cho3 i5-it e5 cheng3- jin5. In-ui7 teh thai5 hoah kiu3-lang5 e5 si5, lai7-bin7 chi2-u7 chit e5 gin2-na2 ti7-teh na7-tiaN7. Tu2 teh kiaN e5 si5, Oan5-che2 tui3 keh-piah khoaN3-kiN3 chit8 e5 cha-bou2-lang5 che7 jin5- lek8-chhia, ia7 jit8 i2-keng beh am3, hoan2-ou lah, chhia-phang5 kham3-kham3 leh, m7-ai3 lang5 khoaN3. Tau3-ti2 chit e5 si7 sim2-mih8 lang5, chit8-e7 khoaN3 to7-si7 Teng-hu5 so2. Oan5-che2 koaN2-kin2 ka7 i kio3 jip8-khi3, gin2-na2 ia7 lai5 chhoe7 in lau7-bo2, Oan5-che2 chiah chiong chiah e5 su7 cheng5-thau5 it-li2 kong2 hou7 i thiaN. 
  Kong2 Teng-hu5 hiaN e5 siong bo5 loa7 tang7, i-seng kong2 oa2 chiaN5-chap8 jit8 chiu7 e7 ho2, hian7-chai7 jip8-iN7 tiong. Teng-hu5- so2 sim-koaN hoang3 chit8-e7, sim khui-khui khi3. Put-ti put-kak kong2 chit8 ku3, ah ! Kam2-sia7 Siong7-te3, Kiu3-chu2 Ia5-sou li2 u7 kiu3 goa2 chian7-pi7. 
  Oan5-che2 chin ki5-koai3, chit e5 peng5-si5 to7-si7 phui2-phui2 Ia5-sou e5 lang5, kin-a2-jit8 na2 e7 kong2 Siong7-te3 oe7, chin ki5-koai3 ! Oan5-che2 kin2 mng7 Teng-hu5 so2, li2 thai2 e7 kong2 kam2-sia7 Siong7-te3 ? Teng-hu5 so2 chiah chiong i kin-a2-jit8 beh khi3 Ko-bi2 thiau3 hai2, kau3 Chheng-chui2 sou2 tu2-tioh8 e5 su7. Ia7 chiah thau2 i e5 chhiu2-kin, chiong Seng3-keng hou7 Oan5-che2 khoaN3. Ah ! Oan5-che2 hoaN-hi2 kau3 lau5 bak8 sai2, nng7- lang5 chiah koh kui7-loh8 kam2-sia7 Chu2. Teng-hu5 so2 ia7 chai Teng-hu5 hiaN ui7 kiaN- liau2 ka-ti7 e5 te7-ui7 tui3 sia7-hoe7 phaiN2 khoaN3, koh bo5 kau3 loa7 tang7-siong, sou2-i2 bo5 khi3 po3 keng2-chhat. Su7 i3-goa7 e5 an-cheng7 bo5 tong7-iau5, sou2-i2 Teng-hu5 so2 koh chit8 hoan e5 chhim-chhim kam2-sia7 Siong7-te3. 
  Hit am3 Oan5-che2 lau5 Teng-hu5 so2 ti7 i e5 tau chiah8-png7, Teng-hu5 hiaN ti7 peN7-chhng5 kui2 hun ia7 si7 siuN7-tioh8 ka-ti7 e5 chho3, chiah e7 lai5 pek hu7-jin5-lang5 kiaN5 kau3 chit tiau5 lou7. Ia7 teh hoan5-lo2 ban7-it Teng-hu5 so2 na7 khi3 chu7-sat, i ia7 si7 chin toa7 e5 chek- seng5. Koh kam2-kek Oan5-che2 chit8 ke cho3 chhu3-piN, si7 pai3 Siong7-te3 lang5, chin chhin-chhiat. Sou2-i2 sim am3-am3 ia7 teh siuN7 kong2 chhu2-khi3 na7 e7 tit chit8 ke peng5- ho5, ia7 chin ai3 hou7 hu7-jin5-lang5 khi3 sin3-kau3. 
  Kong2 kau3 hit am3 Oan5-che2 chiu7 chio Teng-hu5 so2 khi3 i-iN7 khoaN3 Teng-hu5 hiaN. Teng-hu5 so2 khi2-thau5 m7-kaN2 khi3. Na7-si7 i tit8-tit8 ka7 i khou2-khng3. TaN li2 to ia7 beh jin7 Ia5-sou cho3 Chu2 lah, ban7-su7 tek-khak tioh8 lun2-khi3, eng7 ho2 iaN5 phai2, li2 sia3-bian2 lang5, Chu2 ia7 chiah beh sia3-bian2 li2. Khou2- khng3 liau2 Teng-hu5 so2 chiu7 kap Oan5-che2 cho3-hoe2 khi3. Chong2-si7 Oan5-che2 m7-kaN2 hou7 Teng-hu5-hiaN chai in Teng-hu5 so2 u7 beh kap i sin3 Ia5-sou, Teng-hu5 so2 ia7 m7-kaN2 kong2, in-ui7 kiaN-liau2 Teng-hu5 hiaN siu7- khi3, put-ko3 khi3 chhoe7--i, kap i hoe7 bin7. Tai7-ke ia7 bo5 oe7, i ia7 m7 seng khui-chhui3, i ia7 m7-goan7 seng khui-chhui3, chi2-u7 Oan5- che2 na2 ke-po5-leh, cho3-ho2 cho3-khiap kong2 kui2 ku3 oe7 chiu7 saN-si5 to3-khi3, Teng-hu5 so2 ia7 to3-khi3. 
  Hit am3 Teng-hu5 so2 ti7 Oan5-che2 in tau keh-me5, tai7-ke cho3-hoe2 cho3 ka-teng5 le2- pai3, thak8 Ma2-thai3, Ia5-sou kong2, Lang5 tioh8 thiaN3 tui3-tek8, koh le2-me7 lin2 e5 tioh8 the3 in chiok-hok, oan3-hin7 lin2 e5 tioh8 the3 i ki5-to2, Teng-hu5 so2 toa7 siu7 kam2-kek, keh bin5-a2 cha2-khi2 ka-ti7 chiu7 khi3 chhoe7 Teng-hu5-hiaN. 
  Teng-hu5 hiaN khoaN3 i toaN-sin lai5, chhiak8 chit8-e7, an3-sng3 cha-hng kap Oan5- che2 lai5 m7-kaN2, cha-khi2 ka-ti7 lai5, chit kioh chhiah cha-bou2 tek-khak si7 beh lai5 kap i toa7 nau7 chit8-leh lah. Sou2-i2 i ia7 chiu7 taN2-pan7 ho2-ho2, bin7 kek kau3 phong3 sai-sai, chhau3 kia5-kia5. Bo5 phah-sng3, oa2- lai5 koh khin-siaN se3-soeh, koh bak8-sai2 kam5 bak8-kiN5, chin u7 le2-sou3, thim3-thau5, chhim-chhim hoe7 i e5 m7-tioh8, chin kho2- ai3, chin sun5-cheng5 e5 khoan2-sit, cheng7- cheng7 khia7, chhiu2 theh8 chhiu2-kin-na2 ng ti7 bin7-nih, chhngh8-chhngh8-hau2, khin- siaN kong2, “Hu-kun chhiaN2 li2 sia3-bian2 goa2 e5 m7-tioh8, kiu5 li2 chiau3-ku7 thiaN3 goa2.” Ah ! Kah m7-si7 khim5-siu3 e5 Teng-hu5 hiaN na2 jim2-tit thiaN ka-ti7 e5 chhe-chu2 eng7 sun5-cheng5 kho2-ai3, hoan2-hoe2 e5 thai3-tou7 lai5 kong2 an-ui3 e5 oe7 leh. Chit8-si5 tong3 be7 tiau5, khoaN3 peN7-sek bo5 pat8 lang5 ti7- hia, chi2-u7 in nng7 hu-hu7 na7-tiaN7. Chu7 an2-ni peh khi2-lai5 che7 ti7 thih-bin5-chhng5-kiN, chhun-chhiu2 khan Teng-hu5 so2 kong2, 
  “Goa2, ai3-kheng li2 ia7-tioh8 sia3-bian2 goa2.” Nng7 e5 tiam3 hia tiap-a2-ku2 lau5 bak8-sai2, bo5 chit8 ku3 oe7 thang kong2. 
</CL>
<HL>

3. 逃走
Teng-hu5嫂thai5 Teng-hu5兄。聽見Teng-hu5兄喝救人，甚至看血chim-chim流，天koh beh光lah。亦驚家己e5力tu3 Teng-hu5兄be7 tiau5，所以不管伊三七二十一，三百六十計走為第一。連忙一khun3拼到川上公學校前才停腳。連敢越頭to m7敢，因為驚了人追來。一時心也氣、也驚，看見血直直流出--來，到底hit時伊是ka7 Teng-hu5兄thai5外大空伊ma7 m7知。Teng-hu5兄lim酒lim到醉醉，天beh光當好睏。睏than2-khi身，面向ti7壁hit爿，無hai7-si3才會去ho7伊thai5著。若是Teng-hu5嫂伊自cha昏beh暗，看Teng-hu5兄倒來，伊就有chhun5-pan7 leh。所以才會換到hiah整齊，koh溫燒酒hou7 Teng-hu5兄lim，Teng-hu5兄又m7知死日beh到lah、直lim。佳哉hit支剃頭刀無夠外利。Hit支剃頭刀Teng-hu5嫂beh走e5時hiat-kat8 ti7後面花園e5蓮蕉花真am7 e5所在，到後來才知影。 
若是hit早起天iau2真暗，所以伊走到川上公學校前，攏無甚物tu2著人，只有遇著幾e5田庄人，tui3鄉下擔菜beh來赴市場e5 菜hi市hou7人koah e5 na7-tiaN7。時iau2真早，擔koh重，頭殼chhih-chhih直直行，半kau2走，所以無teh ka7伊致意這個查某人是teh走怎樣。M7-ku2 Teng-hu5嫂若kian3遇著一個人影、抑是一隻狗kap伊相tng7頭伊to真驚。伊to liam5-piN 聯想想講m7知是警察追到lah、抑是非常警線teh圍伊，狗poh-kaN2是警察署e5警察專用狗，所以連tu2著狗伊to驚。若是走來到川上公學校前，越頭知無人teh追伊，才安心ti7 hia停khun3。 
免幾分鐘beh去清水海岸線e5巴士來，伊就peh去坐。 
車內真少人，伊e5心真驚，一心煩惱講車掌、運轉手m7知知伊thai5人抑無？亦chiah e5人客m7知有聽人講某所在有某thai5死翁--e5 抑無？其實事beh thai2有hiah緊知，m7-ku2伊e5心真不安。Koh一心想講早起e5自動車thai2會chiah慢、thai2 m7駛較緊，亦逐擺若停車teh hou7人客上落，伊e5心真peh-pak，目珠真青驚e5款。伊上煩惱警察、抑是刑事起來坐車，所以驚到面細細e5，坐ti7上後面e5角仔，車內e5人看這個婦人人生做to be7 bai2，打扮hiah清楚，看m7是平常家庭、抑是鄉下e5田庄人，坐車thai3會hiah青驚e5款。所以逐e5真ai3 ka7伊看。人若看--伊，伊那驚，續親像憨神、憨神e5款，總是無人問--伊。
到清水大家落車，伊iau2 teh坐。伊e5單是拆到高美海水浴場。伊e5心底m7是beh去洗海水浴，是beh去跳海自盡，因為hit時是二月尾，真寒。 
若是伊憨神憨神，m7知thang落車。車掌才ka7伊講，甚物嫂，li2 beh去高美著換車，請li2落車，tui3 an2-ni伊才落車，若是一支綢雨傘be7記tit giah8，自an2-ni放tiam3車內，車掌ka7伊叫，才giah8還伊，不過hit時伊是gong5-gong5。 
落車自an2-ni ti7車仔腳企，亦無人問伊甚物，伊也無kap人講話。Hit時伊e5心攏茫，俗語講，死鬼teh toe3，魔神仔teh chhoa7相像。
忽然tui3 hit爿有一個姊妹來，看Teng-hu5嫂ti7車腳teh企，伊目的是beh等高美e5車。但是hit 個姊妹來，看伊e5面非常e5憂鬱，koh憨神e5款，就真親切ka7伊借問，這個tui3 hit爿來e5姊妹是ti7清水一個某退任傳道師e5令千金。是熱心可取e5姊妹，青年姊妹活動好意，看Teng-hu5嫂e5面an2-ni，知伊e5心有大艱苦，雖然m7相bat，iau2-ku2真同情疼心，真殷勤ka7伊借問。 
Teng-hu5嫂也是人，m7是鐵、石e5心，koh是相當有受教育e5人，受這位傳道師e5令千金殷勤親切e5借問，一時目屎禁be7 tiau5 續四淋垂。傳道師e5令千金真奇怪，心底暗暗teh想這個婦人人的確m7是平常，心底的確有非常be7得thang講出e5艱苦。所以一時想著主e5話講，
「見若艱苦背重擔e5 著就近我。」（我指耶穌）傳道師e5千金想著這句e5時，續生起傳道理e5熱誠，續想講伊有引chhoa7這個婦人人bat主e5必要，向望會tui3主e5道理來安慰這個婦人人e5心。Koh想講著疼至微細e5一個就是疼主。今這個姊妹我若疼--伊，穩當是體貼主e5心。Koh想著聖詩238首第2節講，
「今求天父感化我心，<BR>體貼眾人e5情；<BR>快樂e5人kap伊快樂，<BR>憂悶hou7伊安寧；<BR>我ai3心思時刻恬靜，<BR>安慰別人無停。」
想著chiah e5話就koh較致意ai3安慰這個 m7相bat、憂悶e5婦人人。所以真致意問伊beh去to2位。起頭伊攏m7講，be7忍tit 傳道師e5千金好嘴，才講伊beh去高美。傳道師e5千金問伊chiah寒海水浴場也無開，chiah早去hia beh怎樣。Teng-hu5嫂be7曉應，續 chhngh-chhngh哮。傳道師e5千金那想那奇怪，就一味勉強伊去in兜hioh睏。起頭Teng-hu5嫂m7，後來be7 lun2得伊kou-chiaN5，就kap伊去。一面來到hia准做無想著丈夫，亦想著伊e5子kap厝裡後頭老母e5面。所以beh死，幾分有死m7斷e5心，koh到chia腳也較軟lah。所以hou7傳道師e5千金硬硬ka7伊拖去in厝。In令尊是退任傳道，所以厝無tiam3 ti7拜堂，是ti7別位，m7-ku2客廳有吊耶穌釘十字架e5像。也有吊一張夫婦kap一個細子團圓beh食飯、teh感謝e5 尪仔圖，所以一下入去，Teng-hu5嫂即時感覺是入拜上帝e5人e5家庭。 
今伊最chheh就是落教--e5，無扑算當ti7苦慘e5日tui3伊上親切e5人koh是落教--e5。伊m7-ai3見落教人e5面，無扑算koh 續來落教人e5厝。所以一時感覺真見笑、真歹勢。因為伊家己心內liam5-piN想著前日ka7牧師siak鹽米，koh牧師單身去chhoe7伊，伊m7 chhap牧師，掠牧師准做狗e5無禮，就心真見笑，坐攏be7 tiau5，真ai3緊koh出去。 
Koh心上艱苦--e5，就是看hit幅兩翁某kap一個細子團圓beh食飯teh感謝e5尪仔。想講別人e5家庭thai3會haih和平，若是家己e5家庭thai3會hiah亂，親像活地獄e5艱苦。所以頭殼chhih-chhih，攏m7敢giah8懸起來。 
停tiap仔久內面捧牛乳kap提淡薄e5雞卵糕出來，真殷勤請伊用，一時心大受感激。Koh一面老實講也是枵，tui3 an2-ni無細膩就用牛乳，總是心艱苦就一面也是食be7落去。所以雞卵糕無食自an2-ni囥leh。 
Tui3 an2-ni大家真好意相kap ti7客廳坐。傳道先生娘是真出名e5產婆，真仁者慈悲e5款式。Teng-hu5嫂看這個家庭e5空氣完全受感激，暗暗teh想家己e5家庭若會親像an2-ni m7真好。總是想倒轉，che是落教--e5 beh死。Liam5-piN就koh想人teh keng-the2「落教死了無人哭，」亦想著南瑤宮一個願boe7謝，beh an2-choaN2 kap伊混教。也想著真m7願，beh去城隍廟，請廟前hit e5 hiuN店，兼做城隍府e5代書人，beh請伊做一tiaN5稟來告in Teng-hu5兄。Beh tui3城隍告，叫城隍來掠in Teng-hu5仔去gia5 枷，伊死目才願kheh。心十個五個，人雖然tiam3傳道師e5兜坐，若是心teh想hiah e5事。所以手定loah8心肝吐大氣，有時就想著天beh光thai5 in丈夫e5情形，面就失色真驚e5款，總是驚人知伊e5心。 
若是傳道先生娘kap令千金攏m7知Teng-hu5嫂心teh想甚物，總是一味講道理、苦勸伊。看伊攏無受安慰e5款，就想著讀聖經hou7伊聽，就掀馬太11：28節。 
「Lin2見若著磨擔重擔e5，著就近我，我beh hou7 lin2安歇」（我beh賞賜lin2平安）。 
Teng-hu5嫂一下聽著這句hou7伊平安，beh替伊擔重擔，一時心肝hoang3一--下，即時面轉笑容，問講甚物人會ka7伊擔重擔？也世間kiam2真正有hit號會賜人平安e5人？傳道先生娘kap令千金才前頭一理一五一十，將耶穌e5道理koh講一遍hou7伊聽。到hit時Teng-hu5嫂才開聲哮，將伊e5苦情講hou7 in聽，也ka7 in講早起伊是beh去高美跳海。害傳道先生娘in某子聽一下著大驚。大家才ti7-hia跪落流目屎來感謝主。亦殷勤請Teng-hu5嫂著信耶穌。 
4. 喜淚 
3人大家跪落流目屎祈禱。祈禱煞時已經晚，in就留伊ti7-hia隔e7晝。Hit e7晝先生娘用真好意來接待伊，先生出去chhoe7--人亦倒--來，細子幾若個去讀公學校亦倒來。大家真有禮數，真有大細，beh食飯攏祈禱感謝，一個家庭宛然樂園、宛然天堂ti7世間實現化。Hit時Teng-hu5嫂滿心感激，深深欣羨，怎樣拜上帝e5家庭kap家己e5家庭會hiah大e5 增差。一時心禁be7-tiau5，才講前日伊tui3牧師e5無禮hou7先生娘in聽。講beh知拜上帝是hiah好，伊的確beh較早拜上帝。 
先生娘in才安慰--伊，ka7伊講前日tui3牧師kap Oan5姐e5事無要緊，是因為m7-bat，牧師in穩當無khioh恨，穩當歡喜赦免，亦叫伊這擺倒去的確著去禮拜。 
M7-ku2 Teng-hu5嫂最掛慮--e5，就是南瑤宮e5願iau2-boe7謝。先生娘才koh 從頭一理說明hou7伊聽，心幾分有較明白e5款。 
M7-ku2 iau2一層大事，就是早起天光早thai5丈夫e5罪beh an2-choaN2了結。亦m7知今伊e5丈夫hou7伊thai5一下，到底是怎樣lah？所以心真tiu-tu5。 
總是這時Teng-hu5嫂家己已經無自殺e5勇氣lah。亦tui3傳道先生娘kap先生e5令千金聽hiah濟道理，koh大家做伙祈禱，所以亦幾分家己知家己e5錯，koh知自殺是m7著。所以beh自殺e5心thang講已經無去lah。 
今beh怎樣？掠準thai5死丈夫了，家己亦beh自殺，一sin3大家死，免teh koh相見、相交纏。若是今家己tu2著好貴人又死無去。萬一若倒去，丈夫若已經死beh an2-choaN2？亦丈夫若無死beh an2-choaN2？心大艱苦，beh倒去m7 thih、m7倒去m7-thih。Beh倒去厝裡，今m7知怎樣？Poh-kaN2警察、刑事long7-long7-kun2 lah，若m7倒去定toa3傳道先生娘兜亦是be7用tit。設使丈夫若已經死，伊tiam3 chia亦是bih be7-tiau5。Koh先生娘in亦真迫切苦勸伊著倒去。事來到chia的確著tam輸贏，家己敢做著敢當。設使丈夫若已經死，亦著去自首，亦出在上帝e5旨意，只有認罪ti7主e5面前，宛然十字架頂e5賊。身體伏罪受刑，若是向望主寬恕憐憫救你e5靈魂，總是你著深深e5反悔認罪。 
Teng-hu5嫂聽到chia koh開聲哮，想講今仔日伊thai3會hou7魔鬼入心，做到chiah-nih thang驚e5事。先生娘in母、子看這e5情形亦是真艱苦，就koh一擺大家相招跪落來為著Teng-hu5嫂認罪，Teng-hu5嫂也跪落家己認幾句罪ti7上帝e5面前。伊只有想伊穩當會hou7政府掠去，一時想講今仔日伊thai5會做到chiah見笑，m7但現在丈夫e5家庭e5體面，kap後頭e5父母e5面皮，koh扑損伊讀hiah濟冊。今仔日若一旦企ti7法庭來受公判，眾人teh看，來受殺夫e5死刑判決，hit時伊beh thai2有面thang見人。一時驚到ngiauh8-ngiauh8-chhoah，koh較哮。哮到目珠ham-ham、鼻水khok8-khok8津。 
若是先生娘in看伊an2-ni，續想無甚物話thang安慰伊，亦是kap伊thin7頭哮，koh一擺深深感覺罪e5厲害。先生娘koh替伊祈禱，知只有祈禱求主聖手giah8懸，以外無路。 
後來安慰--伊，ka7伊講，向望Teng-hu5兄無到死e5地步，向望主恩典lin2，會koh有一擺團圓e5機會。安慰煞，日已經mng2晡，Teng-hu5嫂就家己決心，無論怎樣無倒去一choa7亦是be7用tit，就決意beh倒去。 
先生娘in母子就送伊去到停車場，亦將一本聖經送--伊，續請伊常讀聖經、祈禱。Teng-hu5嫂就坐車倒去。 
Chiah講Teng-hu5兄hou7人設法去醫院。雖然m7是真重傷，iau2-ku2 著成十日e5治療才會好。為世間態(世間態)驚了歹看siuN3，koh家己e5地位、面皮e5關係，koh無致到死e5傷，就無去報警察。亦入院較be7 hou7人來面會，糊藥也較利便，chu7 an2-ni bih tiam3醫院治療，寫面會謝絕e5單貼ti7外面。Oan5姐看世面an2-ni亦真可憐in，前日hou7 in siak鹽米e5事攏無koh記ti7心，厝邊tai7過去內面ka7伊khioh-khioh好勢，chong2-phou e5血ka7伊拭拭 leh，門chhoe7一門鎖ka7伊鎖leh，亦將hit個7歲e5查某囡仔ka7伊chhoa7去厝裡。亦去ka7 Teng-hu5兄講伊有替伊設法內面，koh囡仔chhoa7去ti7伊hia，Teng-hu5兄平生知Oan2姐in一家是拜上帝。亦逐項真gau5做，真有疼心，就真說謝。 
講Teng-hu5嫂坐上火車，心真煩惱，攏m7敢giah8頭起來看人，只有心內暗暗祈禱。講，上帝ah！耶穌救主ah！你若是有影、有靈、有聖，你著救我一條狗命。我就是m7-bat才會做到這號罪。你若賜我平安，耶穌你若替我擔這個擔，我賤婢的確願做你的奴才、查某kan2，願報你e5恩，四界來去講你e5道hou7人聽。心底一句也我耶穌你著做我e5主，你e5手著giah8懸、饒我賤婢一條狗命。兩句也我主耶穌你著做我e5主，饒我賤婢狗命。前日e5 phui2-phui2耶穌phui2-phui2，攏be7記tit lah。目屎sip-sip流，手巾na2 拭，免偌久就到位落車，叫一張人力車chit khun3 piaN3到in厝。 
到位看見門鎖leh，心肝chhiak8一--下，想講今害lah，大概是葬式了lah。亦囡仔大概是受政府保護，將來ti7法庭thang做唯一e5證人。因為teh thai5喝救人e5時，內面只有這個囡仔ti7-teh na7-tiaN7。Tu2 teh驚e5時，Oan5姐tui3隔壁看見一個查某人坐人力車，亦日已經beh暗、反烏lah，車蓬kham3-kham3 leh、m7-ai3人看。到底這個是甚物人，一下看就是Teng-hu5嫂。Oan5姐趕緊ka7伊叫入去，囡仔也來chhoe7 in老母，Oan5姐才將chiah e5事前頭一理講hou7伊聽。 
講Teng-hu5兄e5傷無loa7重，醫生講倚成十日就會好，現在入院中。Teng-hu5嫂心肝hoang3一下，心開開去。不知不覺講一句，ah！感謝上帝，救主耶穌你有救我賤婢。
Oan5姐真奇怪，這e5平時就是phui2-phui2耶穌e5人，今仔日na2會講上帝話，真奇怪！Oan5姐緊問Teng-hu5嫂，你thai2會講感謝上帝？Teng-hu5嫂才將伊今仔日beh去高美跳海、到清水所tu2著e5事。亦才thau2伊e5手巾，將聖經hou7 Oan5姐看。Ah！Oan5姐歡喜到流目屎，兩人才koh跪落感謝主。Teng-hu5嫂亦知Teng-hu5兄為驚了家己e5地位tui3社會歹看、koh無到偌重傷，所以無去報警察。事意外e5安靜無動搖，所以Teng-hu5嫂koh一番e5深深感謝上帝。 
Hit暗Oan5姐留Teng-hu5嫂ti7伊e5兜食飯，Teng-hu5兄ti7病床幾分也是想著家己e5錯，才會來逼婦人人行到這條路。亦teh煩惱萬一Teng-hu5嫂若去自殺，伊也是真大e5責seng5。Koh感激Oan5姐一家做厝邊，是拜上帝人，真親切。所以心暗暗亦teh想講此去若會得一家平和，亦真ai3 hou7婦人人去信教。 
講到hit暗Oan5姐就招Teng-hu5嫂去醫院看Teng-hu5兄。Teng-hu5嫂起頭m7敢去。若是伊直直ka7伊苦勸。今你to亦beh認耶穌做主lah，萬事的確著忍氣、用好贏歹，你赦免人、主也才beh赦免你。苦勸了Teng-hu5嫂就kap Oan5姐做夥去。總是Oan5姐m7敢hou7 Teng-hu5兄知in Teng-hu5嫂有beh kap伊信耶穌，Teng-hu5嫂亦m7敢講，因為驚了Teng-hu5兄受氣，不過去chhoe7--伊，kap伊會面。大家亦無話，伊也m7先開嘴、伊也m7願先開嘴，只有Oan5姐若雞婆leh，做好做khiap講幾句話就相辭倒去，Teng-hu5嫂也倒去。 
Hit暗Teng-hu5嫂ti7 Oan5姐in兜過暝，大家作伙做家庭禮拜，讀馬太，耶穌講，人著疼對敵，koh le2罵lin2 e5著替in祝福，怨恨lin2 e5著替伊祈禱，Teng-hu5嫂大受感激，隔明仔早起家己就去chhoe7 Teng-hu5兄。 
Teng-hu5兄看伊單身來，chhiak8一下，按算cha昏kap Oan5姐來m7敢，早起家己來，這kioh chhiah查某的確是beh來kap伊大鬧一leh lah。所以伊亦就打扮好好、面kek到膨sai-sai、臭kia5-kia5。無扑算，倚來koh輕聲細說、koh目屎kam5目墘，真有禮數、thim3頭，深深hoe7伊e5 m7著，真可愛、真純情e5款式，靜靜企，手提手巾仔ng ti7面裡，chhngh8-chhngh8哮，輕聲講，「夫君請你赦免我e5 m7著，求你照舊疼我。」Ah！Kah m7是禽獸e5 Teng-hu5兄na2忍得聽家己e5妻子用純情可愛、反悔e5態度來講安慰e5話leh。一時擋be7 tiau5，看病室無別人ti7-hia，只有in兩夫婦na7-tiaN7。自an2-ni peh起來坐ti7鐵眠床kiN，伸手牽Teng-hu5嫂講，
「我，愛卿你亦著赦免我。」兩個 tiam3 hia tiap仔久流目屎，無一句話thang講。 
</HL>