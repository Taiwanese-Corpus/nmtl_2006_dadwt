<CL>
  10 Khou2-Poe 
  Chit8-jit8, Ta-ke beh cho3 moa2 50 hoe3 e5 seN-jit8, hit-jit8 beh cho3-hi3 toa7 lau7-jiat8, ia7 beh koh pai3 sin5-beng5, ia7 ta-ke che7 teh beh hou7 lang5 pai3-siu7. Siu3-chhun chin gau5 liam7 ho2-oe7, lai5 kau3-te3 khok8 chit8-e5, chiu7 kui7 loh8-khi3, chiu7 liam7 ho2-oe7. Tioh8-kau3 Hui7-bi2, i e5 sim chin kan-khou2; in-ui7 tu5 khi3 ki5-to2 i2-goa7 boe7 bat kui7. Ia7 Seng3-chheh kong2, tu5 Siong7-te3 i2-goa7 m7-thang kui7-pai3. Sou2-i2 koat-toan7 m7 kui7. Pong5-pian e5 chhin-chiaN5 tit8-tit8 hoah tioh8 kui7, kou-put-chiong, koaN2-put-tek8-chiong3, chiu7 kui7 oai-oai, chhui3-lai7 teh ki5-to2, kiu5 Siong7-te3. M7-si7 teh liam7 ho2-oe7, ia7 m7-si7 teh kui7 ta-ke, si7 teh ki5-to2 kiu5 Siong7-te3 kam2-hoa3 ke-lai7. Tai7-ke khoaN3 i u7 kui7 chiu7 ho2; chong2-si7 bo5 liam7 ho2-oe7 sou2-i2 sim am3-am3 m7-goan7. Kau3 chiok-siu7 au7 keh-jit8, chiu7 siu7 chek-mng7, soa3 hou7 ta-ke phah. Ah! Chhin-chhiuN7 chit-khoan2 e5 siu7-phah, sng3-be7-liau2, koh bo5 loa7-ku2, 7 goeh8 kau3 beh phou2-tou7, chham2 lah, hit-si5 Hui7-bi2 i2-keng u7-sin oa2 6 goeh8-jit8 lah, pak-tou2 chin toa7-e5, i chai na7 hoan5-lo2 koe3-thau5, au7-lai5 e7 hai7-tioh8 kiaN2. Sou2-i2 chin7 sou2-e7 m7-ai3 hoan5-lo2; chong2-si7 chin-oh, sim be7-chheng, 7,8 goeh8 kau3, tioh8 chhoe-koe2, pak8-chang3, pi7-pan7 che7-che7 hau3-kui2 e5 mih8. Hui2-bi2 long2 bo5 chit-ho7 keng-giam7, sou2-i2 hou7 Siu3-chhun chin sang2. In-ui7 che, i long2 sek8-sek8, hau3 mng5-khau2, khui kui2-mng5 tioh8 sio-kim, tian7 chiu2, long2 Siu3-chhun chhong3, i ia7 be7-hiau2, ia7 si7 koat-toan3 m7(Ke3 hou7 hoe7-goa7 e5 chi2-moai7, m7-chai tak8-e5 u7 chiah ho2-taN a2-bo5) 
  Tui3 an2-ni teng5-teng5-thah8-thah8 hou7 ta-ke na2 oan3, ia7 Siu3-chhun hou7 lau7-bo2 na2 thiaN3. Ek-sam khoaN3-liau2 ia7-si7 chin kan-khou2, ia7 teh siuN7-chho3 e5 khoan2. To3-lai5 hou7 in lau7-bo2 tong3, m7 hou7 i khi3 le2-pai3, chiu7 na2 leng2-sim, am3-si5 na7 bo5 Hui7-bi2 kio3 i ki5-to2, to bo5 ki5-to2, u7-si5 sui-bong2 Hui7-bi2 chio i ki5-to2, i ia7 m7-ai3, kio3 Hui7-bi2 the3 i ki5-to2 chiu7 ho2. (ui7 chhoa7 Hui7-bi2 jiat8-sim, taN teh the3-jiat8 lah) sim ia7 bat siuN7 beh siu Siu3-chhun khi2-lai5 cho3 se3-i5, khiok m7-kaN2 beng5-beng5 hoat-piau2. 
  Keh 4 goeh8-jit8, Hui7-bi2 chiu7 seN-kiaN2, kam2-sia7 Siong7-te3, si7 seN hau7-seN. Hit-si5 Hui7-bi2 i3-su3 chin ai3 ho7 chit8-ji7 hun5--ji7 lai5 ki3-liam7 in hiaN-ko: sou2-i2 beh ka7 i ho7-cho3 Sui7-hun5, chiu7 chiong chit-e5 su7 kap Ek-sam chham-siong5. Ek-sam khiok ia7-si7 hoaN-hi2 e5 khoan2: in-ui7 i ia7 kap in hiaN ho2-peng5-iu2, ia7 siuN7-khi2 tong5-si5 e5 cheng5-heng5; chong2-si7 Siu3-chhun thiaN Ek-sam chit-e5 su7 chiu7 khi3 chau3 in lau7-bo2, kong2 lan2 e5 ke e5 ji7-un5 to m7-si7 an2-ni, ka7 in lau7-bo2 kong2 tioh8 lai5 ho7-cho3 Kheng3-siong5, in lau7-bu2 thiaN-liau2, chiu7 kong2 beh ho7-cho3 an2-ni, Ek-sam m7-kaN2 keh8-i chiu7 ka7 i ho7-cho3 Kheng3-siong5, Ah! Hui7-bi2 chin loe2-chi3. Kong2 lian7 ka-ti7 e5 kiaN2 ia7 be7-tit ka-ti7 ho7-mia5. Ka-ti7 e5 kiaN2 ia7 tioh8 hou7 pat8-lang5 ho7-mia5. Sou2-i2 sim chin kan-khou2, na7 khoaN3 i e5 kiaN2 chiu7 lau5 bak8-sai2, koh pun2-u7 i e5 tiong7-hu thang an-ui3, kin7-lai5 khoaN3 Ek-sam to7-li2 na2 leng2, koh u7 thiaN3 Siu3-chhun e5 khoan2-sit, chiu7 sim it-hoat kan-khou2, ia7 sui-bong2 si7 goeh8-lai7, ta-ke ia7 chit8-sut-a2 ke-chiu2 thang hou7 i chiah8 to bo5. Tui3 an2-ni bo2-sin jiok8, ia7 bo5 sim2-mih8 ne thang hou7 kiaN2 chiah8, gin2-na2 be7 sui2. Chiau3 ta-ke e5 i3-kian3, i kong2 he loh8-kau3-po5 seN--e5, m7-si7 chiaN3-sun, chou2-kong m7 kam3-lap8, be7 chiap-tit hiuN-lou5-hiN7, sou2-i2 bo5-iau2-bo5-kin2. Hui7-bi2 khoaN3 i e5 kiaN2 be7 hang3-ne, bo5-bah-bo5-thut8, bo5 chit8-hang7 pi2 chit-e5 tai7-chi3 khah geng-sim. Ti7 goeh8-lai7 goeh8-goa7 jit8 ku2, tiong7-hu bo5 jip8-khi3 pang5-nih, ia7 soa3 khi3 kap Siu3-chhun tang5-pang5, khi2-thau5 m7-kaN2 hou7 Hui7-bi2 chai, kau3 moa2-goeh8 au7 chiu7 kong-jian5 siu i khi2-lai5 cho3 se3-i5. Ah! Tui3-chia khi3, Hui7-bi2 e5 chham2 beh kau3 chaiN2-iuN7, sit8-chai7 oh-tit heng5-iong5. Chu7 ke3-lai5 kau3-taN ni5-goa7, m7-bat hou7 i to3-khi3 cho3-kheh poaN3-pai2, na2 teh koaiN hoan7-lang5 leh, kau3 ti7 hit-si5 chai tiong7-hu pian3-sim chhoa7 Siu3-chhun cho3 se3-i5 e5 si5, chiah sia2-phoe khi3 hou7 in lau7-bu2 chai. Lau7-bu2 ti7 chhu3-nih kap Siu2-jin5 toa3, ka7 Siu2-jin5 chhoa7 bou2. Siu2-jin5 ia7 seN hau7-seN, sou2-i2 chit8-ke na2 lau7-jiat8. Ah! u7 chit8 e7-pou chih-tioh8 hit-tiuN phoe, thak8-tioh8 bak8-sai2 hou3 m7 khui. 
  11 Chham2-Siong7 Ka-Chham2 (Kau3-chia chiah siuN7-chho3 ti5 lah) 
  Chiong chit-e5 su7 kong2 hou7 Siu2-jin5 thiaN, Siu2-jin5 tui3 chhui3 in3 kong2, Lai5-khi3 chhoa7-chhoa7 to3-lai5. Chong2-si7 tiuN2-lo2-niu5 kong2, ke3-chhut to lang5 e5 lah, beh chaiN2-iuN7 chhoa7 to3-tng2? Tang-si5 lin2 thau5-ke ti7-teh e5 si5, ia7 si7 tit8-tit8 kong2 m7-thang chiong Hui7-bi2 ke3 se3-siok8, kin-a2-jit8 goa2 e5 choe7 chin-chiaN3 tang7, chia chhiaN2 an3-ha7. 
  Kong2 Ek-sam koh bo5 loa7-ku2 hou7 lang5 keng2-cho3 Lam5-kiaN chhi7 sai-khu e5 khu-tiuN2. Oa3! Sit8-chai7 ho2 mia5-siaN, kau3-chia ke-hoe2 ia7 hoat oa2 chiaN5 10 ban7, ia7 oaN7 thau5-lou7 lah, ka-ti7 teh keng-eng5 chit8-keng te5-hang5. Se3-i5 Siu3-chhun na2 tek-lek8, i khah che7-hoe3, su7-su7 ia7 khah lau2-lian7, ia7-si7 siaN5-chhi7 lang5, koh pai3 put8-e5 su7 tak8-hang7 chai, koh tit ta-ke thiaN3. Tui3 an2-ni na2 u7 khoan5, soa3 tai7-ke long2 chun-keng3 Siu3-chhun, Hui7-bi2 hou7 Siu3-chhun teh cho3 cha-bou2-kan2 taN2-pan7. Hou7 lang5 keng2-cho3 khu-tiuN2 hit-jit8, chhiaN2 oa2 50 te3 toh, chiau5 chhiaN2 chhi7-lai7 e5 sin-siong, chiau3 pong5-pian e5 lang5, khoaN3, Siu3-chhun e5 oah8-tang7 koh khah che7-hoe3, tai7-ke to kong2 Siu3-chhun si7 toa7-bou2, Hui7-bi2 si7 se3-i5, le2-sou3 ia7 Siu3-chhun khah chai, Hui7-bi2 ia7 hoan5-lo2. Koh siN-kiaN2 au7 bo5 chiah8 sim2-mih8 pou2, koh si5-si5 geng5-sim, sui-bong2 si7 pi2 Siu3-chhun khah sui2; m7-ku2 ia7-si7 phaiN2-khoaN3 khi3 lah. Sou2-i2 na2 loe3-chi3, na2 the3-au7, chiap lang5-kheh tang-sai long2 si7 Siu3-chhun chit8-e5. Tui3 an2-ni na2 u7-se3 khi2-lai5. Hit-jit8 ia7 kio3 ge7-ki koaN7-pan5 thin5-chiu2. Hui7-bi2 khoaN3-liau2 sim hui-siong5 e5 kan-khou2. Tiong-kan chit8-e5 si7 Lam5-kiaN siang7 chhut-mia5 e5 ge7-ki, Sai3-hoe-lau5 e5 toa7-sek8 cha-bou2, seN-cho3 12-hun e5 sui2. Kin-ni5 tu2 18 hoe3, ho7-cho3 Gek8-chu. Tui3 hit-jit8 lai5 thin5-chiu2, put-chi2 u7 chhiu2-oan2 thang be5-hek8 Ek-sam, Ek-sam hit-tiap8 chai5, se-lek8, long2 u7. Sim na2 hong3-chhiong3, chiu7 siong5 khi3 Sai3-hoe-lau5 khai, khai-liau2 na2 u7 chu-bi7 soa3 siong5-siong5 tiam3-me5. Au7-lai5 Siu3-chhun khou-khng3 i chhoa7 jip8-lai5, che u7 li2-iu5: chit8--e7 siuN7 u7-iaN2, se3-i5 chhoa7 che7-e5 ho2-mia5, cho3 khu-tiuN2 khai cha-bou2 khah phaiN2-se3, chiu7 ka7 i chhoa7 jip8-lai5. Tui3 hit-tiap8 liau2-au7, long2 m7-bat koh jip8-khi3 kau3 Hui7-bi2 e5 pang5. Chiau3 Siu3-chhun ai3 i chhoa7 jip8-lai5 e5 i3-su3, si7 ai3 kap Gek8-chu hap8-kong-pho3-cho5, lai5 koaN2 Hui7-bi2 hou7 i chhut-khi3, chiu7 i thang cho3 cheng3-sek e5 toa7-bou2, ia7 Gek8-chu cho3 se3-i5. An2-ni Gek8-chu khah chio2-hoe3, khah khoai3 koan2 (choe3-tok8, hu7-jin5-sim). Chia chhiaN2 an3-ha7. 
  Kong2 Hui7-bi2 lun7 i e5 tiong7-hu, bo5 jip8-lai5 i e5 pang5 e5 su7, i bo5 liah8-cho3 iau2-kin2, i siang7 hoan5-lo2 chiu7-si7 tiong7-hu jit8-jit8 tui7-loh8, i2-keng jip8-ti7 mou5-kui2 e5 lo5-bang7 lai7 lah. I si7 ui7 hit-hang7 su7 lai5 iu-bun7, koh chit8-hang7, hou7 i toa7 kan-khou2, chiu7-si7 Kheng3-siong5 e5 phoa3-peN7, tui3 chu7-thau5 bo5 ne thang hou7 i chiah8, chiu7-si7 gin2-na2 chin lam2-sin, chhi7 long2 be7 chiaN5-mih8. Sou2-i2 kau7 tap-khap8. Kau3 seN-chhut-si3 3.4 goeh8-jit8 au7 soa3 si2-khi3. Ah! chit-chan5 su7 hou7 Hui7-bi2 choe3 te7-it kan-khou2, sou2-i2 si5-si5 thi5-khau3 bo5 soah. Chong2-si7 kai-chai3 tui3 i lai5, i sou2 eng7 hit-e5 cha-bou2-kan2 kap i hui-siong5 e5 siang7-sim, ho7-cho3 Sou3-lan5 kin-ni5 20 hoe3. I hou7 Hui7-bi2 ka3 liau2 ia7 i2-keng e7-hiau2 thak8 Seng3-chheh, ia7 u7 khi3 thau nia2 se2-le2 jip8-kau3 lah, sou2-i2 2-e5 hui-siong5 siang7-sim, si5-si5 cho3-hoe2 ki5-to2, saN an-ui3, saN bian2-le7. Che ia7 si7 Siong7-te3 chit8-hang7 e5 khui-lou7. Hui7-bi2 na7 khah m7-ai3 chiah8 tang-sai, Sou2-lan5 chiu7 khi3 thau be2-mih8, lai5 khng3 i tioh8 chiah8, a2-si7 phoa3-peN7, ia7-si7 Sou3-lan5 khi3 ka7 i mng7 ioh8-a2. Chin-chiaN3 si7 chit8-e5 kiu3-chheN. Chia an3-ha7. 
  Kong2 Ek-sam hou7 hit 2 e5 se3-i5 tit8-tit8 ka7 i kun au7-lai5 ia7 khoaN3-khin hit-e5 Hui7-bi2, chong2-si7 m7-kaN2 ka7 i li5; in-ui7 siuN7-tioh8 cheng5-e5 saN-thiaN3 ia7 m7-kaN2 sui5-pian7 koaN2 i chhut-khi3. Chong2-si7 ia7 bo5 tui3-tiong7 i, put-ko3 ka7 i khia7 chheN-chha chiu7-si7. 
  12. Lian5-Hoe-Ti5 E5 Su7-KiaN7 
  Hui7-bi2 siong5-siong5 khi3 in au7-hoe-hng5 thi5-khau3. U7 chit8-me5 si7 goeh8-am3-me5, Ek-sam kap Siu3-chhun, Gek8-chu 2-e5, chhoa7 tui3 au7-hoe-hng5 e5 Lian5-hoe-ti5 piN hia lai5 thit-tho5. Hit-si5 Hui7-bi2 tu2 ti7 ti5-piN teh hau2, kui7 teh ki5-to2, In thiaN i teh hau2, chiu7 kiaN5 oa2-lai5. Ek-sam chin siu7-khi3, kong2 chit-tiap8 chiaN5 chap8 tiam2 lah, li2 ti7-chia khau3 an2-choaN2, khau3 kah soe-khi3. Hit-si5 Hui7-bi2 bak8-sai2 chhit-chhit leh khi2-lai5, kong2, Hu-ah! Kin-na2-jit8 li2 ma7 m7-thang chiah bo5-cheng5, chaiN2-iuN7 bo5 liam7-tioh8 cheng5-jit8 ah; Chu7 an2-ni tui3 Ek-sam e5 kha ka7 i lam2 teh khau3, (Ah! lan2 ka7 i siuN7 hit-si5 Hui7-bi2 e5 sim loa7 kan-khou2 tauh). Ek-sam chin siu7-khi3, chu7 an2-ni ka7 i cham3-khi3. Hut-jian5 thiaN-kiN3 ti5-te2 thong7 chit8-e7, chhin-chhiuN7 u7-lang5 poah8-loh8 chui2 e5 khoan2-sit, chiu7 khui-siaN kio3 Hui7-bi2, Hui-bi2 bo5 teh in3 e5 siaN. Ek-sam chai chham2 lah, hou7 i that tui3 ti5-te2 loh8-khi3 lah. Chit-e5 ti5 chin chhim, chui2 m7-bat ta, chhau2-se chin-che7, lang5 poah8-loh8 oh-tit peh-khi2. Sou2-i2 i siuN7 un2-tang3 chham2 lah. Sou2-i2 i pun2-sin kin2 chau2-khi3 chhu3-nih, beh kio3 tng5-kang lai5 kou--khi2-lai5. Kau3 chhu3 tng5-kang koh bo5 lang5 ti7 teh: in-ui7 chhi7-nih teh lau7-jiat8, tai7-ke long2 khi3 khoaN3 lau7-jiat8. Kau3 to3-lai5 to i2-keng poaN3-me5 au7 ke-thi5 lah. Sou2-i2 kau3 thiN-kng chiah khoaN3, i ia7-si7 an3-sng3 kong2-si2 lah. Sou2-i2 thiN-kng lai5-khi3 kou. Kau3 thiN-kng koh kou bo5, tui3 an2-ni sim chin kiaN, siuN7 kong2 un2-tang3 si7 tim5-tui3 e7-bin7 chhah-tui3 lou-kou5-moai5 loh8-khi3 lah. Ah! Am3-si5 khun3, hut-jian5 khoaN3 Hui7-bi2 e5 hun5 khia7-ti7 i e5 bin5-chhng5-thau5, bin7 kou7-kau3 choan5 lou-kou5-moai5. U7-si5 kiaN-kau3 thong-me5 m7-kaN2 khun3, ti3-kau3 khi3 khu-iah8-tiuN5, ti7 pan7-su7-toh, u7-si5 ia7 tuh-ku, phak-ti7 toh-nih khun3, hut-jian5 ia7 khoaN3 i khia7-ti7 toh-piN. Oh! Hui7-bin2 ah, thau5-bin7 choan5 lou7-kou5-moai5, tui3 an2-ni soah na2 siau2-e5 sim chin be7-an. 
  Theng5 bo5 loa7 ku2 chit-chan5 tai7-chi3 hoat-pauh. Keng2-chhat-su7 phai3-lang5 lai5 chha5. Hit-si5 Lam5-kiaN u7 chit8-e5 tek8-bu7 tham3-cheng kiam u5-sim2 heng5-su7, kio3-cho3 Chhoa3 Thian-pheng5, sim2 tai7-chi3 kek8 beng5, chhin-sin lai5 chha5, khi3 sit8-te7 tiau7-cha teng2-teng2. Chai chit-chan5 su7 kap khu-tiuN2 toa7 u7 koan-he7; sou2-i2 chin ka7 i chu3-i3. An2-ni Ek-sam tioh8 kiaN, chai su7 m7-ho2 lah, chhoa7 Gek8-chu2 chau2, chiong Siu3-chhun hiat-ti7 chhu3-nih. Chau2-tui3 Siong7-hai2, an3-sng3 beh chau2-khi3 goa7-kok. Chia chhiaN2 an3-ha7. 
  Hit-si5 Ek-sam in lau7-bu2 ia7 chai khou2 lah. Chai i e5 sou2-cho3 u7 toa7 e5 tek-choe7 thiN, ti3-kau3 kin-na2-jit8 e7 lai5 long7-ke-soaN3-theh8. Kin-a2-jit8 koh bo5 kiaN2 lah, oah8 teh bo5 lou7-eng7. Koh tham3-cheng , keng2-chhat, heng5-su7 chit8-jit8 tiaN7-lai5 chhiau, lai5 chha5, koh hou7 tham3-cheng chha5 tioh8 i bo5-pai5 teh thau-chiah8 a-phian3, ka7 i kio3-khi3 phai3-chhut-sou2, koat. Chin soe, to3-lai5 kau3-te3 keh 2, 3 jit8 na2 siuN7 na2 m7-goan7 soa3 khi3 tiau3-tau7-si2. (ThiN po3-eng3) ke-lai7 chhun Siu2-chhun kap hiah-e5 cha-bou2-kan2 lou5-chai5. Chia koh an3-ha7. 
  Ek-sam kap Gek8-chu chau2-kau3 Siong7-hai2 khi3 beh ti7 Eng-kok e5 chou-kai3-te7, ti7-hia ke2-mia5-oaN7-seN3, an3-sng3 beh chau2. Hit-me5 tiam3-ti7 Kun5-eng-koan2, koan2 lai7 e5 lang5 khoaN3 Ek-sam si7 toa7 ho2-giah8-lang5 e5 khoan2, koh chhoa7 hit-e5 cha-bou2 gin2-na2 hiah sui2. Tiam3-lai7 u7 chit8-e5 tiam3-oan5, kap chit8-e5 ha7-lu2 siuN7 phaiN2-sim, beh ka7 in thau7-si2. Hit 2-e5 ia7 iok-sok chit8-e5 beh pun Ek-sam e5 chiN5, ia7 chit8-e5 iok beh pun Gek8-chu e5 mih8, chiu7 khi3 be2 tok8-ioh8 lai5 phau3-ti7 ko-pi. Kio3 ha7-lu2 phang5 hou7 chiah8. Chit-tiap8 Tan5 Ek-sam kai2-mia5 cho3 Tan5 Hok-choan5, Gek8-chu kai2-mia5 cho3 Giok8-eng. 
  Ha7-lu2 chin ho2-i3, Gek8-eng khah kiaN koaN5, khoaN3 sio-te5 lai5, chiu7 seng lim, Ek-sam thng3 iuN5-hok8, oaN7 peng5-siong5 beh khun3 e5 hok8, i ia7 khi3 lu2-koan2 e5 ek8-keng se2-ek8, Giok8-eng e5 chhit-khong2 lau5-hoeh, to2 ti7 hia chin kiaN, chai si7 hou7 lang5 eng7 tok8-ioh8 thau7-si2, chiu7 giau5-gi5 si7 tui3 ko-pi te5. I hit-poe m7-kaN2 lim, ka7 i phang5 piaN3 ti7 chng-a2 thou5-kha, chng-a2 kiN3 tioh8 te5 pit-khui, chiu7 beng5-chai si7 ko-pi lai7 u7 tok8-ioh8. Tui3 an2-ni thau3-me5 ui7 chit-chan5 su7 ka-ti7 chau2-khi3 po3 keng2-chhat-su7, Siong7-hai2 e5 keng2-chhat-su7 liam5-piN lai5 tiau7-cha, ko2-chin chha5 tioh8, si7 tiam3-lai7 e5 tiam3-oan5 kap ha7-lu2 e5 tong5-bou5. Chiu7 chiong chit 2-e5 keh-jit8 beh khui hoat-teng5 lai5 kong-phoaN3. Hit-si5 Tan5 Hok-choan5 chhut-tiuN5 khi3 cho3 cheng3-jin5, i chin m7-ai3 chhut-khi3, in-ui7 i ka-ti7 ia7 u7 choe7 teh siu; chong2-si7 be7-eng7-tit. In-ui7 tui3 chit-kiaN7 su7, i si7 i5-it e5 cheng3-jin5, sou2-i2 i tioh8 chhut-sek8. 
</CL>
<HL>

10.苦杯 
一日ta-ke beh做滿50歲 e5 生日，hit日beh做戲大鬧熱，也beh koh 拜神明，也大家坐--teh beh hou7 人拜壽。秀春真 gau5 唸好話，來到te3磕一個，就跪--落去，就唸好話。著到惠美，伊 e5 心真艱苦；因為除去祈禱以外boe7 bat 跪，也聖冊講，除上帝以外m7-thang跪拜。所以決斷 m7 跪。旁邊e5 親情直直喝著跪，姑不chiong，寡不敵眾，就跪歪歪，嘴內 teh 祈禱，求上帝。M7 是 teh 唸好話，也m7 是 teh 跪大家，是teh 祈禱求上帝感化家內。大家看伊有跪就好；總是無唸好話所以心暗暗m7 願。到祝壽後隔日，就受責問，續hou7 ta-ke扑。Ah！親像這款 e5 受扑，算 be7 了，koh無偌久，7月到beh普度，慘lah，hit時惠美已經有身倚6月日--lah，腹肚真大 e5,伊知若煩惱過頭，後來會害著子。所以盡所會 m7 愛煩惱；總是真oh，心 be7 清，7、8月到，著炊粿、縛粽，備辦濟濟孝鬼 e5 物。惠美攏無這號經驗，所以 hou7 秀春真 sang2 。因為 che，伊攏熟熟，孝門口，開鬼門著燒金、奠酒，攏秀春創，伊也 be7 曉，也是決斷 m7(嫁 hou7 會外 e5 姊妹，m7 知逐個有才好膽抑無） 
Tui3 an2-ni 重重疊疊 hou7 ta-ke那怨，也秀春 hou7 老母那疼。益三看了也是真艱苦，也 teh 想錯 e5 款。倒來 hou7 in 老母擋，m7 hou7 伊去禮拜，就那冷心，暗時若無惠美叫伊祈禱，都無祈禱，有時雖罔惠美招伊祈禱，伊也 m7 愛，叫惠美替伊祈禱就好。（為娶惠美熱心，今teh 退熱lah） 心也 bat 想beh收秀春起來做細姨，卻 m7 敢明明發表。 
隔4月日，惠美就生子，感謝上帝，是生後生。Hit 時惠美意思真愛號一字雲--字來記念 in 兄哥：所以beh ka7伊號做瑞雲，就將這個事 kap 益三參詳。益三卻也是歡喜 e5款：因為伊也 kap in 兄好朋友，也想起同時 e5 情形；總是秀春聽益三這個事就去奏 in 老母，講咱 e5 家 e5字勻都 m7 是 an2-ni，ka7 in 老母講著來號做慶祥，in 老母聽了，就講beh號做 an2-ni，益三 m7 敢 keh8--伊就ka7 伊號做慶祥，ah！惠美真餒志，講連家己 e5 子也 be7 得家己號名。家己 e5 子也著 hou7 別人號名。所以心真艱苦，若看伊 e5 子就流目屎，koh 本有伊 e5 丈夫thang安慰，近來看益三道理那冷，koh 有疼秀春 e5 款式，就心一發艱苦，也雖罔是月內，ta-ke也一屑仔雞酒thang hou7 伊食都無。對 an2-ni 母身弱，也無甚物奶thang hou7 子食，囡仔be7 sui2。照ta-ke e5 意見，伊講 he 落教婆生--e5,m7 是正孫，祖公 m7 鑑納，be7 接tit香爐耳，所以無要無緊。惠美看伊 e5 子 be7 hang3奶，無肉無凸，無一項比這個事誌較凝心。Ti7 月內月外日久，丈夫無入去房--裡，也續去 kap 秀春同房，起頭 m7 敢 hou7 惠美知，到滿月後就公然收伊起來做細姨。Ah！對chia 去，惠美 e5 慘beh到怎樣，實在 oh 得形容。自嫁--來到今年外，m7-bat hou7 伊倒去做客半擺，那 teh關犯人leh，到 ti7 hit 時知丈夫變心娶秀春做細姨 e5 時，才寫批去 hou7 in 老母知。老母 ti7 厝--nih kap 守仁 toa3,ka7 守仁娶某。守仁也生後生，所以一家那鬧熱。Ah！有一e7晡接著 hit 張批，讀著目屎hou3 m7 開。 
11.慘上加慘（到 chia 才想錯遲lah ） 
將這個事講 hou7 守仁聽，守仁對嘴應講，來去 chhoa7-chhoa7倒--來。總是長老娘講，嫁出都人 e5 lah，beh怎樣 chhoa7倒轉？當時lin2頭家 ti7 teh e5 時，也是直直講 m7-thang將惠美嫁世俗，今仔日我 e5 罪真正重，chia 且按下。 
講益三 koh 無偌久 hou7 人揀做南京市西區 e5 區長。Oa3!實在好名聲，到 chia 家伙也發倚成10萬，也換頭路lah，家己 teh 經營一間茶行。細姨秀春那得力，伊較濟歲，事事也較老練，也是城市人，koh 拜佛 e5 事逐項知，koh 得ta-ke疼。對an2-ni 那有權，續逐家攏尊敬秀春，惠美 hou7 秀春 teh 做查某kan2 打扮。Hou7 人揀做區長 hit 日，請倚50塊桌，chiau5 請市內 e5 紳商，照旁邊 e5 人，看，秀春 e5 活動 koh較濟歲，逐家都講秀春是大某，惠美是細姨，禮數也秀春較知，惠美也煩惱。Koh 生子後無食甚物補，koh 時時凝心，雖罔是比秀春較sui2;m7-ku2 也是歹看去lah。所以那餒志，那退後，接人客東西攏是秀春一個。對 an2-ni 那有勢起來。Hit日也叫藝妓 koaN7 瓶 thin5 酒，惠美看了心非常 e5 艱苦。中間一個是南京上出名 e5 藝妓，賽花樓 e5 大碩查某，生做12分 e5 sui2。今年抵18歲，號做玉珠。對 hit 日來 thin5 酒，不止有手腕thang迷惑益三，益三 hit-tiap8財、勢力，攏有。心那放縱，就常去賽花樓開，開了那有滋味續常常 tiam3 暝。後來秀春苦勸伊娶入來，che 有理由：一下想有影，細姨娶濟個好名，做區長開查某較歹勢，就ka7 伊娶入來。對 hit-tiap8 了後，攏 m7-bat koh 入去到惠美 e5 房。照秀春愛伊娶入來 e5 意思，是愛 kap 玉珠合攻破曹，來趕惠美 hou7 伊出去，就伊thang做正室 e5 大某，也玉珠做細姨。An2-ni 玉珠較少歲，較快管（最毒，婦人心）。Chia 且按下。 
講惠美論伊 e5 丈夫，無入來伊 e5 房e5 事，伊無掠做要緊，伊上煩惱就是丈夫日日墮落，已經入 ti7 魔鬼 e5 羅網內lah。伊是為 hit 項事來憂悶，koh 一項，hou7 伊大艱苦，就是慶祥 e5 破病，對自頭無奶thang hou7 伊食，就是囡仔真lam2 身，飼攏 be7 誠物。所以厚tap-khap8 。到生出世3、4月日後續死--去。Ah！這層事 hou7 惠美最第一艱苦，所以時時啼哭無煞。總是佳哉對伊來，伊所用 hit e5 查某 kan2 kap 伊非常 e5 像心，號做素蘭今年20歲。伊 hou7 惠美教了也已經會曉讀聖冊，也有去偷領洗禮入教lah，所以兩個非常像心，時時做伙祈禱，相安慰，相勉勵。Che 也是上帝一項 e5 開路。惠美若較m7 愛食東西，素蘭就去偷買物，來勸伊著食，抑是破病，也是素蘭去 ka7 伊問藥仔。真正是一個救星。Chia 按下 
講益三 hou7 hit 2個細姨直直 ka7 伊君後--來也看輕 hit-e5 惠美，總是 m7 敢 ka7 伊離；因為想著前 e5 相疼也 m7 敢隨便趕伊出去。總是也無tui3重伊，不過 ka7 伊企chheN-chha就是。 
12.蓮花池 e5 事件 
惠美常常去 in 後花園啼哭。有一暝是月暗暝，益三 kap 秀春、玉珠兩個，chhoa7 對後花園 e5 蓮花池邊hia 來 thit-tho5 。Hit 時惠美抵 ti7 池邊teh 哮，跪 teh 祈禱，In 聽伊 teh 哮，就行倚--來。益三真受氣，講這 tiap8 成十點lah，你ti7-chia 哭an2-choaN2，哭kah 衰--去。Hit 時惠美目屎拭拭leh起--來，講，夫--ah ! 今仔日你 ma7 m7-thang才無情，怎樣無念著前日ah; 自an2-ni 對益三 e5 腳ka7 伊攬teh 哭，（Ah ! 咱 ka7 伊想 hit 時惠美 e5 心偌艱苦tauh）。益三真受氣，自an2-ni ka7 伊 cham3 去。忽然聽見池底 thong7 一下，親像有人跋落水 e5 款式，就開聲叫惠美，惠美無 teh 應 e5 聲。益三知慘lah，hou7 伊踢對池底落去lah。這個池真深，水m7-bat 礁，草紗真濟，人跋--落oh得peh 起。所以伊想穩當慘lah。所以伊本身緊走去厝--nih，beh叫長工來 kou--起-來。到厝長工 koh 無人 ti7-teh：因為市--裡 teh 鬧熱，逐家攏去看鬧熱。到倒來都已經半暝後雞啼lah。所以到天光才看，伊也是按算講死lah。所以天光來去kou。到天光 koh kou 無，對 an2-ni 心真驚，想講穩當是沉對下面插對路糊糜落去lah。Ah！暗時睏，忽然看惠美 e5魂企 ti7 伊e5眠床頭，面糊到全路糊糜。有時驚到通暝 m7 敢睏，致到去區驛場，ti7 辦事桌，有時也tuh-ku，仆 ti7 桌--裡睏，忽然也看伊企ti7 桌邊。Oh ! 惠美ah，頭面全路糊糜，對 an2-ni煞那痟e5 心真be7 安。 
停無偌久這層事誌發 pauh 。警察署派人來查。Hit 時南京有一個特務探偵兼預審刑事，叫做蔡天鵬，審事誌極明，親身來查，去實地調查等等。知這層事 kap 區長大有關係；所以真 ka7 伊注意。An2-ni 益三著驚，知事m7 好lah，chhoa7 玉珠走，將秀春hiat-ti7 厝--裡，走對上海，按算beh走去外國。Chia 且按下。 
Hit 時益三 in 老母也知苦lah。知伊 e5 所做有大e5得罪天，致到今仔日會來弄家散宅。今仔日koh 無子lah，活teh 無路用。Koh 探偵、警察、刑事一日定來chhiau、來查，koh hou7 探偵查著伊無牌 teh 偷食鴉片，ka7 伊叫去派出所，koat。真衰，倒來到地隔2、3日那想那 m7 願 續去吊tau5死。（天報應）家內偆秀春 kap hiah-e5 查某 kan2 奴才。Chia koh 按下。 
益三 kap 玉珠走到上海去beh ti7 英國 e5 租界地，ti7-hia 改名換姓，按算beh走。Hit 暝 tiam3-ti7 群英館，館內e5 人看益三是大好額人 e5 款，koh chhoa7 hit-e5 查某囡仔 hiah sui2。店內有一個店員， kap 一個下女想歹心，beh ka7 in thau7死。Hit 2個也約束一個beh分益三 e5 錢，也一個約beh分玉珠 e5 物，就去買毒藥來泡 ti7 ko-pi。叫下女捧 hou7 食。這 tiap8 陳益三改名做陳福全，玉珠改名做玉英。 
下女真好意，玉英較驚寒，看燒茶來，就先 lim，益三褪洋服，換平常beh睏 e5 服，伊也去旅館 e5 浴間洗浴，玉英 e5 七孔流血，倒 ti7 hia 真驚，知是 hou7 人用毒藥 thau7死，就僥疑是對ko-pi茶。伊 hit 杯 m7 敢 lim，ka7 伊捧piaN3 ti7 磚仔塗腳，磚仔見著茶 pit 開，就明知是ko-pi內有毒藥。對 an2-ni 透暝為這層事家己走去報警察署，上海 e5 警察署 liam5-piN 來調查，果真查著，是店內 e5 店員 kap 下女 e5 同謀。就將這2個隔日beh開法庭來公判。Hit 時陳福全出場去做證人，伊真 m7愛出去，因為伊家己也有罪teh 收；總是 be7 用得。因為對這件事，伊是惟一 e5 證人，所以伊著出席。 
</HL>