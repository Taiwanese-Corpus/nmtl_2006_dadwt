<CL>
  4 Chhou-Loan5 
  Lau5 ti7-hia chin ho2 khoan2-thai7, sit8-chai7 oan2-jian5 chhin-chhiuN7 ka-ti7 e5 kiaN2, che-si7 it-poaN e5 cha-bou2-lang5 khoan2, Ek-sam tiam3 liau2 ia7-si7 u7 chu-bi7. In-ui7 u7 Hui7-bi2 thang kong2-oe7. 2 lang5 ia2-si7 chhin-chhiuN7 hiaN-moe7. Lau7-pe7 ia7 bo5 kim3-in, sou2-i2 nng7-lang5 chin chhin-bit8, choa7-chhut-chhoa7-jip8, khi3 soaN-nih kiaN5-kiaN5 ban2 pek-hap8-hoe; a2-si7 khi3 khe-a2 tio3-hi5, chin chhin-bit8 saN-thiaN3, oh-tit heng5-iong5. Hui7-bi2 kin-ni5 19, Ek-sam 26 hoe3, iau2-boe7 chhoa7. Ek-sam kap Hui7-bi2 e5 saN-thiaN3, kiam2-chhai2 khi2-thau5 si7 bo5-i3, au7-lai5 soah piN3 iu2-i3 ia7 bo5-tek-khak. Chong2-si7 Hui7-bi2 e5 sim si7 chin chheng-peh8; i e5 i3-su3 si7 chhin- chhiuN7 hiaN-ko, ia7 chin ai3 lau5 i tiam3-leh ai3 kap i kong2-oe7, in-ui7 si7 chhin-chhiuN7 A-ko koh-oah8. Sou2-i2 kap i chin chhin-bit8, kong2-oe7 lai5 siu7 an-ui3; u7-si5 khi3 pou-a2, ia7 tai7-ke khan-chhiu2 lai5 cho3-hoe2 kiaN5. Kau3 chiaN5 le2-pai3, tai7-ke chin-chiaN3 ia7 khah siu7 an-ui3. Ek-sam chiu7 kap in saN-si5 to3-khi3, tai7-ke lau5 bak8-sai2, sang3 i kau3 mng5-goa7. Tek8-piat8 Hui7-bi2 sang3 i kau3 toa7-mng5-khau2, saN-si5 put-chi2 u7 chhin-chhiuN7 m7-kam pun-khui e5 khoan2-sit. 
  Ek-sam to3-khi3 ia7 liam5-piN sia2-phoe lai5 ka7 Lim5 TiuN2-lo2 seh-sia7 in e5 ho2 khoan2-thai7, ia7 sia2 chit8-tiuN phoe lai5 hou7 Hui7-bi2, i e5 phoe chin kan2; chong2-si7 i3-su3 chin chhim. Sia2 kong2: 
  Thang-thiaN3 e5 Hui7-bi2 sang3! Li7-khui liau2-au7, sim put-chi2 siau3-liam7, ian5-lou7 teh kiaN5 to3--lai5, sim hong2-hut chhin-chhiuN7 iu5-goan5 kap li2 khan-chhiu2 khi3 pou-a2 ban2 pek-hap8-hoe e5 khoan2-sit, bak8-chiu na7 kheh-oa2 chiu7 khoaN3 li2 oan2-jian5 ti7 goa2 e5 bin7-cheng5. A2! Li2 teh chhio3 e5 bin7 eng2 ki3 ti7 goa2 e5 sim. Goa2 goan7 chit8-si3-lang5 tiaN7 e7 khoaN3 li2 e5 bin7 teh chhio3 ti7 goa2 e5 bin7-cheng5. Khi3 li2 hia siu7 li2 ho2 khoan2-thai7 chin to-sia7. TaN kan2-tan kui2-ku3, bang7 lin2 siu7 an-ui3, ia7 bang7 lin2 e5 saN-thiaN3 e7 kau3 ti7 eng2-oan2. 
  A.D. 1921, 7.8 <BR>  Tan5 Ek-sam kiok-kiong. 
  Lim5 Hui7-bi2 sang3 siu7. 
  Hui7-bi2 chih-tioh8 chit8-tiuN phoe, thak8-liau2 sim chin hoaN-hi2, kam2-kek Ek-sam e5 thiaN3; chong2-si7 m7-chai phoe-lai7 e5 i3-su3. Sit8-chai7 u7 ham5-khng3 bu5-kiong5-chin7 e5 thiaN3. Chia chhiaN2 an3-ha7. 
  Kong2 Ek-sam to3-khi3 tui3 3,4 goeh8 jit8 cheng5 e5 koe3-sit8 chin kan-khou2 chiu7 m7-kaN2 koh cho3 tui7-siong e5 seng-li2. Tui3 an2-ni chiu7 khi3 hong7-chit ti7 Lam5-kiaN e5 Bi2-kok bou2 chui2-iu5 kong-si, ti7-hia cho3 goa7-kau-oan5; in-ui7 i put-chi2 u7 khau2-chai5, gau5 kou2-bu2 lang5-kheh, goeh8-hong7 ia7 chiah8 chin koan5, chit8-ni5 oa2 2000 e5 hong7-kip. Tui3 an2-ni chiu7 siong5-siong5 chhut-goa7, u7-si5 khi3 Kng2-tang, E7-mng5, Siong7-hai2, Pak-kiaN, Hok-chiu kok lai7 chhut-mia5 e5 pou-thau5 bo5 m7-kau3. Put-chi2 oah8-tang7, hou7 Kong-si put-chi2 tiong7-iong7, put-chi2 e7 hou7 lang5 kau-tai7-tit. Goan5-in, i si7 chin tiong-hou7 e5 lang5. Ke-lai7 e7-tit-koe3, lau7-pe7 cha2-si2, lau7-bo2 chiu2-koaN2, si7 jiat8-sim e5 chiah8-chhai3-kou, put-chi2 hian5. Sou2-i2 giam5-giam5 chek-tok, lai5 khan chit-e5 kiaN2. Tui3 Tai7-hak8 chut-giap8 au7, cho3 chau2-chun5 seng-li2, ia7 cham2-jian5 u7 than3; sou2-i2 chai5-san2 1,2 ban7 gin5. Chheng-lian5-lang5 e7 liam5-piN hoat hiah e5 chiN5, thang-kong2 cham2-jian5 pun2-su7; chong2-si7 chit-e5 ka-teng5 u7 chit8-hang7 e5 phoa3-phah; chiu7-si7 lau7-bu2 ti7 Ek-sam se3-han3 e5 si5 u7 io chit8-e5 cha-bou2 gin-na2, seN3 Li2 mia5 Siu3-chhun, i3-su3 beh hou7 i chiaN5 Ek-sam, seN-cho3 khiok be7-bai2. Ia7 lau7-bu2 chin thiaN3 i, ia7 u7 hou7 i khi3 thak8 ko-lu2, chu7-se3 chiu7 siu7 ho2 e5 kau3-iok8. Sou2-i2 sia7-hoe7 e5 kau-che3, hu7-jin5 e5 hoat chin chai-iaN2, se3-su7 put-chi2 thang-kng e5 khoan2-sit. Thang-kong2 bo5 kian3-siau3 cho3 siaN5-chhi7-lang5 chit8-e5. Kin-ni5 kiam2 Ek-sam 1 hoe3, si7 25.Chu7 kui2-na7 ni5 cheng5, lau7-bu2 chiu7 siat-hoat beh ka7 in cho3-toa7-lang5; chong2-si7 kho2-sioh Ek-sam m7, m7-chai chaiN2-iuN7 Siu3-chhun bo5 Ek-sam e5 ian5; chong2-si7 lau7-bu2 e5 sim chin ti3-i3. Sou2-i2 chit-chan5 su7 tiaN7 khe5--leh, Lau2-bu2 ka3 Siu3-chhun che7-che7 hong-hoat, ng3-bang7 cho3 hou7 Ek-sam hoaN-hi2; chong2-si7 Ek-sam khoaN3 i sou2-cho3 soah na2 chheh, i e7 khi3 goa7-kok cho3 chau2-chui2 seng-li2, chit8-hang7 ia7-si7 i chit8-lang5 e5 tong7-ki; in-ui7 i m7-ai3 tiam3 lai7-bin7. Chia chhiaN2 koh an3-ha7. 
  Kong2 u7 chit8-jit8, Ek-sam koh chhut-tiuN, chit-pang chin tu2-ho2, si7 tu2 beh khi3 Su7-liong5-chng, lai5 sin-siat chit8-e5 chhut-tiuN-sou2, ia7 phai3 i khi3 hia siat-hoat hiah-e5 su7-bu7, chiu7 tiam3 hia oa2 chiaN5 goeh8 jit8. I khi3 thiap Lim TiuN2-lo2 in chiah8. Khi3 bo5 loa7-ku2 TiuN2-lo2 phoa3-peN7, si7 tioh8 hi3-iam7 chin siong-tiong7. Lim5 TiuN2-lo2-niu5 iu7 lau7 lah, Hui7-bi2 iu7 cha-bou2-gin2-na2 lang5; sou2-i2 ban7-su7 long2 pai3-thok Ek-sam siat-hoat. Ek-sam ia7 chin hoaN-hi2, chin chin7-lat8, am3-si5 ia7 siong5-siong5 kap in lun5-kou3, bo5 koh-iuN7 si7 ke-lai7 e5 lang5. Tui3 an2-ni na2 chhin-bit8. Koe3 chiaN5 le2-pai3 au7 Lim5 TiuN2-lo2-niu5 lau7-lang5 khah be7-kham-tit, long2 pang3 hou7 Ek-sam kap Hui7-bi2 in khi3 kou3. Ti7 hit tiong-kan 2 lang5 e5 thiaN3-cheng5 na2 ke-thiN. Kau3 2 le2-pai3 goa7, TiuN2-lo2 e5 peN7 chiu7 long2 ho2, tui3 an2-ni 2-lau7 ia7 kam2 Ek-sam e5 in bo5 chin7. 
  5 Sip8-Ji7-Ke3 
  Koh bo5 loa7-ku2 Ek-sam chui2-iu5 kong-si e5 su7 pan7 chheng-chho2 chiu7 beh to3-khi3. Beh to3-khi3 e5 chit8-jit8 cheng5, Ek-sam kap Hui7-bi2 khi3 soaN-nih beh koh chhoe7 pek-hap8-hoe. Ti7 lou7-tiong Ek-sam khan Hui7-bi2 e5 chhiu2 ka7 i chim kong2, Hui7-bi2 sang3 ah! Goa2 chin thiaN3 li2! Bin7 hut-jian5 ka-ti7 chin sio-hong7, soa3 m7-kaN2 koh kong2-khi2. Hui7-bi2 chai Ek-sam si7 beh koh kong2 e5 khoan2, chiu7 ka7 i kong2, Ek-sam hiaN goa2 chai li2 chin thiaN3 goa2, ia7 li2 si7 beh kong2 sim2-mih8, chhiaN2 li2 koh kong2. Kau3 hia tu2 ti7 toa7 chhiu7-kha u7 chit8-te3 chioh8. Ek-sam chiu7 khan Hui7-bi2, tai7-ke che7-ti7 hit-te3 chioh8. Ek-sam chiu7 kong2, Ah! Chin sit-le2, sim2-mih8 tai7-chi3 sit-le2? Li2 lai5, goa2 chin hoaN-hi2, gau5 thiaN3 goan2, kap goa2 tau3-kou3 ka-hu7, hou7 li2 chin lou2-lat8, thai3 thang kong2 sit-le2. M7-si7 hit-e5 su7 lah; si7 goa2 beh ka7 li2 kong2 chit8-ku3 oe7, khah bo5 le2-sou3, m7-chai li2 beh thiaN a2-m7? ChhiaN2 li2 kong2, goa2 hoaN-hi2 thiaN. M7-ku2, goa2 kiaN li2 siu7-khi3.
  Hit-si5 Hui7-bi2 khoaN3 Ek-sam e5 bin7 si7 chhin-chhiuN7 sim-lai7 chin khoa3-lu7 e5 khoan2; chong2-si7 m7-chai i beh kong2 sim2-mih8, chiu7 bin7 ng3 Ek-sam kong2, chhiaN2 li2 an-sim, bo5-lun7 li2 kong2 sim2-mih8, goa2 long2 m7 siu7-khi3, chhiaN2 li2 kong2. Hit-tiap8 Ek-sam e5 sim chin hoaN-hi2, chiu7 khan Hui7-bi2 e5 chhiu2 kong2, Sou2 thiaN3--e5! Goa2 kin-a2-jit8 chin-chiaN3 thiaN3 li2, si7 li2 sou2-chai, goa2 e5 sim chin-chiaN3 chiu3-choa7 beh thiaN3 li2 kau3 eng2-oan2. Ek-sam hiaN chin-chiaN3 hou7 li2 to7-sia7; m7-ku2 goa2 si7 chin m7-chiaN5-mih8, si7 chit8-e5 chin sio2-khoa2 e5 soaN-lai7-lang5, thai3-tho2 e7 kham-tit siu3 li2 e5 thiaN3 hiah-toa7 ah! Hui5-bi2-sang3 ah! ChhiaN2 li2 m7-thang the-si5. Put-ti-put-kak, tui3 bak8-chiu tih chhut thiaN3 e5 bak8-sai2 ti7 Hui7-bi2 e5 chhiu2, Hui7-bi2 ia7 chin tong5-cheng5 i e5 i3-su3. Chiu7 se3-se3 siaN ka7 Ek-sam kong2, Ek-sam-hiaN lun7 chit-chan5 tai7-chi3, goa2 be7-hiau2 chhai5-koat, chhiaN2 li2 tui3 goan2 lau7-pe7 kong2, goan2 tia na7 ho2, goa2 tak8-hang7 to ho2. Teh kong2 e5 si5 eng7 chhiu2-cheng2-thau5-a2 oe7 ti7 thou5-kha e5 thou5-soa, oe7 chit8-ji7 sip8-ji7. Hit-si5 Ek-sam sim chin hoaN-hi2, chai Hui7-bi2 che7-chio2 kap i tong5-cheng5, ia7 chai tui3 Hui7-bi2 kong2 be7 10 hun tioh8 tui3 si7-toa7 lang5 Lim5 tiuN2-lo2 lai5 kong2, ia7 khoaN3 i oe7 sip8-ji7 ti7 thou5-kha. Hit-si5 Ek-sam e5 i3-su3 si7 kong2, Hui2-bi2 un2-tang3 si7 chin hoaN-hi2, ia7 beh in2 goa2, kong2, si7 hiaN e5 ho2 peng5-iu2, sou2-i2 hoaN-hi2; chong2-si7 m7-kaN2 beng5-kong2, chiah eng7 chhiu2 oe7 hit-e5 ki3-ho7 ti7 thou5-nih. Sit8-chai7 Hui7-bi2 m7-si7 hit-e5 i3-su3. I e5 i3-su3 si7 beh kong2 Ek-sam m7-si7 Ki-tok-tou5, ia7 pun2-sin si7 Ki-tok-tou5, an2-ni chit-e5 tai7-chi3 be7-eng7-tit; chong2-si7 Ek-sam m7-bat hit-e5 i3-su3. Kan-ta sim-tiong am3-am3 teh hoaN-hi2 Hui7-bi2 e5 tong5-cheng5. 
  Ban2-hoe liau2-au7 chiu7 to3-khi3. Hit-am3 chiah8-pa2 Ek-sam chiu7 ho2-taN2 tui3 Lim5 TiuN2-lo2 lai5 kong2-khi2 chit-chan5 su7. Lim5 tiuN2-lo2 thiaN-liau2 khiok chit8-sim ia7-si7 hoaN-hi2; chong2-si7 chit8-sim khoa3-lu7; in-ui7 m7-si7 sin3-Chu2 e5 lang5. Lau7-lang5 tit8-tit8 chiu7 in3 i kong2, Chin sit-le2, sim khiok si7 chin hoaN-hi2; m7-ku2 u7 2 hang7-su7: Cha-bo2-kiaN2 si7 bo5 keng-giam7 soaN-kha e5 chhan5-chng-lang5, beh thai2 e7-hiau2 liau7-li2 li2 e5 ka-su7; in-ui7 li2 si7 siaN5-chhi7-lang5. Koh lin2 si7 siong-tong u7 te7-ui7 e5 lang5; sou2-i2 kiaN-liau2 bo5-hap8. (Ek-sam in khiok u7 iaN2, in lau7-pe7 cheng5 bat cho3-koaN, hian7-si5 i e5 bo2-ku7 si7 cho3 bu2-koaN chin u7 se3-lek8, sou2-i2 tiuN2-lo2 chin khiam-pi lai5 si5.) 
  Koh chit8-hang7, kiaN-liau2 siau2-lu2, na7 khi3 be7-tit kap lin2 giah8-hiuN. Ek-sam thiaN-liau2 chin kan-khou2, chai Lim5 tiuN2-lo2 si7 jiat8-sim e5 Ki-tok-tou5; sou2-i2 beh tap-eng3 cha-bou2-kiaN2 ke3 bi7-sin3-chia2, un2-tang3 chin oh. Koh na7 hou7 i chai, chhu3-nih lau7-bu2 u7 ui7-tioh8 i io chit8-e5 sim-pu7-a2, chiu7 un2-tang3 na2 bo5-bang7. Sou2-i2 sim chin hoan5-lo2. Tui3 an2-ni, m7-kaN2 koh kong2-khi2. Sim chin ut-chut, keh-jit8 chiu7 saN-si5 to3-khi3. To3-khi3 soah sim put-si5 khoa3-lu7 chit-chan5 su7. Png7 na2 be7-chiah8. Am3-si5 siong5-siong5 chin am3-khun3, lang5 na2 san2. Lau7-bo2 mng7 i, i long2 m7-kong2. 
  Kau3 u7 chit8-jit8 chiu7 khi3 in bo2-ku7 hia, in bo2-ku7 mng7 i. In bo2-ku7 peng5-si5 kap i u7-oe7-kong2; sou2-i2 chiu7 chiong chin7-cheng5 kong2 hou7 i thiaN, in bo2-ku7 thiaN-liau2 chin tong5-cheng5, chiu7 iok-sok i leng7-kang u7-eng5 beh kap i khi3 khoaN3 chit8-choa7, khoaN3 ko2-jian5 u7 loa7 ho2. Chia chhiaN2 an3-ha7. 
  Kong2 Lim5 TiuN2-lo2 lau7-lang5 lah, koh i2-keng kin7 12 goeh8, thiN-khi3 na2 koaN5 soah koh khi3 hou7 leng2-tioh8 chiah8-ioh8 bo5 tu2-ho2, soah koh khi2 hi3-iam7, kiam hek-sui2-jiat8, peN7 chiaN5 le2-pai3 ku2 chiu7 koe3-sin khi3. Ah! chin kho2-lin5, chit8-ke soah chhun TiuN2-lo2-niu5, cha-bou2-kiaN2 Hui7-bi2. Tng ti7-beh si2 e5 si5, TiuN2-lo2, TiuN2-lo2-niu5 lai5 kap Hui7-bi2 che7-ti7 i e5 chhng5-cheng5. TiuN2-lo2 khan Hui7-bi2 e5 chhiu2 kong2, KiaN2-ah! Li2 kap lin2 nia5 tioh8 jiat8-sim khiN5-tiau5 ti7 Chu2, chit8-si3-lang5 bo5 pang3-sak. Ia7 chiong lan2-e5 chai5-san2 lai5 tou7 2 lang5, kho2-i2 m7-bian2 hoan5-lo2. Lang5 chin bo5-lat8 theng5 chin-ku2 bo5 koh kong2-oe7, TiuN2-lo2-niu5 kap Hui7-bi2 long2 kui7-loh8 ti7 chhng5-cheng5 ki5-to2, hau2-kau3 chhngh-chhngh-kio3. Theng5 bo5 ku2, TiuN2-lo2 chiu7 koh tui3 TiuN2-lo2-niu5 kong2, Hian5-chhe, kin-a2-jit8 goa2 i2-keng beh hou7 Chu2 chin2-tiau3, lin2 m7-thang koe3-thau5 khoa3-lu7, ban7-su7 chhut tui3 Chu2; chong2-si7 goa2 iau3-kin2 koh kong2 chit8-ku3: chiu7-si7 taN chi2-u7 chit-e5 cha-bou2-kiaN2, li2 gau5 siat-hoat. Lun7 chhin-chiaN5 tek-khak m7-thang phit-phoe3 hou7 bo5 sin3 Chu2 e5 lang5, TiuN2-lo2-niu5 khui-siaN tioh8 kong2, Ah! Hu-ah! Li2 m7-bian2 khoa3-lu7, goa2 tek-khak bo5 cho3 chit-ho7 bong2-tong2 e5 su7, li2 put-su koa3-i3. Hui7-bi2 ia7 hau2 kong2, An2-tia-ah, li2 m7-thang hoan5-lo2, goa2 tek-khak kau3 si2 bo5 li-khui7 Chu2. Kong2 liau2, TiuN-lo2 e5 na5-au5-khau2 u7-siaN, ki-li7-ku5-luh, hut-jian5 khui3-tng7. Tui3 an2-ni 2 bo2-kiaN hau2-tit chham2 boe7-tit kong2 kau3 chin7. Keh thiN-kng liam5-piN po3 Ong5 bok8-su, tai-ke lai5 sang3-chong3. 
  6 Thau-khoaN3 Sin-niu5 
  Sang3-chong3 beng5-pek8, tai7-ke chiu7 si3-soaN3. Chia chhiaN2 an3-ha7. 
  Kong2 Ek-sam kap in bo2-ku7 keh poaN3-goeh8-jit8 khah ke chiu7 2 lang5 long2 khia5-be2 lai5 beh saN-chhoe7, kau3-ui7 khoaN3 lai7-bin7 taN2-pan7 ku-song e5 khoan2-sit, in tioh8-chit8-kiaN. In-ui7 Ek-sam chiah to3-khi3 oa2 1 goeh8 lian5 jit8, an2-choaN2 hut-jian5 pian3 an2-ni. Ek-sam chiu7 mng7 TiuN2-lo2-niu5. TiuN2-lo2-niu5 it-it long2 kong2 hou7 i thiaN. Ek-sam chin iu-bun7; chong2-si7 TiuN2-lo2-niu5 it8-sim chin giau5-gi5 kong2, kin-a2-jit8 thai2-u7 chit8-e5 bu2-koaN toe3 Ek-sam lai5. Chiu7 mng7 Ek-sam khoaN3 chit-ui7 si7 chi-chui7? Ek-sam chiu7 ka7 i kong2, Chit-ui7 si7 goan2 bo2-ku7, seN3 TiuN mia5 Thiam-tek. Hian7-si5 si7 Lam5-kiaN te-2 Liok8-kun Lian5-tui7 e5 Su-leng7-koaN. ThiaN-liau2 TiuN2-lo2-niu5 kap Hui7-bi2 chiu7 liam5-piN khi2-ui7 ap-le2. Soa3 hoe7 sit-chiap e5 choe7. Jian5-au7 chiu7 kong2 chit8-tiuN5 kheh-khi3 e5 oe7. Che bian2 kong2 siuN7 siong5-se3. Chong2-kong2 Ek-sam e5 bo2-ku7 khoaN3 Hui7-bi2 chit8-bin7, kam2-kak chin hap8-i3, chan3-seng5 i chhoa7; chong2-si7 chit-tiap8 si7 ku-song, koh si7 u7 thiaN to7-li2 kap bo5 thiaN to7-li2 e5 koan-he7. Sou2-i2 chai beh kong2 chit-chan5 su7, si7 bo5 hiah-khoai3: sou2-i2 khoaN3-khoaN3 leh, si3-koe3 hoe-hng5 kiaN5-kiaN5 leh, sim-tiong am3-am3 teh chheng-chan3 Siu3-chai5 e5 chhu3 e5 phok-sou3 iu-nga2 put-chi2 u7 thiaN3 ho5-peng5 e5 khoan2-sit, sou2-i2 sim put-chi2 o-lo2 to7-li2 e5 ho2, m7-ku2 tong-si5 e5 KoaN-kai3 khah bo5 lang5 thiaN to7-li2. Sou2-i2 m7-ai3 hian2-jian5 o-lo2. KhoaN3-liau2 chiu7 saN-si5 to3-khi3. TiuN2-lo2-niu5 in ia7 put-kai2 ki5-i3; in-ui7 liah8-chun2 in si7 lai5 kiaN5-iu5, ia7 thiaN-lang5 kong2 TiuN2-lo2 si2 beh lai5 bai7-song sou2-i2 bo5-gi7. Chia an3-ha7. 
  Kong2 Ek-sam kap bo2-ku7 kau3 lou7-nih, Ek-sam chiu7 mng7 bo2-ku7 khoaN3-liau2 chaiN2-iuN7? Bo2-ku7 kong2, U7 chin ho2; m7-ku2 u7 2-hang7 e5 oh; chit8-hang7 si7 in sin3 Ki-tok-kau3; koh chit8-hang7 lin2 lau7-bo2 i2-keng u7 the3 li2 io chit8-e5. Ek-sam thiaN-liau2 sim toa7 kan-khou2, soa3 hau3 chhut-lai5. Kio3 in bo2-ku7 tek-khak tioh8 the3 i siat-hoat, bo5 i beh khi3 cho3 long7-chu2 liu5-bin5, m7-tiam3 ke-lai7. Bo2-ku7 thiaN-liau2 sim chin kan-khou2, chiu7 kong2 ho2, goa2 siuN7 chit8-hoat, li2 m7-bian2 khoa3-i3, goa2 tek-khak the3 li2 chiu-soan5 kau3 ho2-se3. Ek-sam bin7 chiu7 chhio3, bak8-sai2 iau2 khoa3 ti7 bak8-kiN5, ia7 chhui3 teh in3 bo2-ku7 siuN7-liau2 ia7 chin tong5-cheng5 i e5 sim-i3. Ek-sam ia7 am3-am3 teh siuN7, ai3 chhio3 Chheng-lian5 e5 loan5-ai3-jiat8. Kin2 mng7 Bo2-ku7 khoaN3 u7 sim-mih8-hoat. Bo2-ku7 chiu7 ka7 i kong2, Goa2 seng lai5 khi3 khng3 lin2 lau7-bu2, hou7 li2 chhoa7; ia7 Siu3-chhun ai3 ka7 i ke3; ia7 na7 khou2-khng3 m7-thiaN, goa2 chiah ju5-chhu2-ju5-chhu2 lai5 siat-hoat.
  Ek-sam kong2, M7-ku2 in hit-peng5 goa2 kau3 chit-tiap8 chiah siuN7-tioh8: u7 chit8-jit8 Hui7-bi2 kap goa2 khi3 soaN-nih ban2 pek-hap8-hoe, goa2 iu5-goan5 teh ka7 i kong2 chit-chan5 su7, ia7 in3 goa2. In3 li2 chaiN2-iuN7 i u7 hoaN-hi2 bo5? I in3 goa2 kong2 si7 in lau7-pe7 e5 chu2-i3. Che-si7 chu7-jian5, cha-bou2 gin2-na2-lang5 in3 li2 an2-ni si7 eng3-kai; iau2 u7 pat8-ku3 bo5? Bo5 leh; khiok i ia7 kong2 i chin thiaN3 goa2; m7-ku2 teh kong2 e5 si5 chhiu2 oe7 ti7 thou5-nih, oe7 chit8-ji7 Sip8-ji7, kau3 chit-tiap8 goa2 siuN7-tioh8 i e5 i3-su3, koat-toan3 si7 teh am2-chi2 i si7 Ki-tok-tou5: sou2-i2 chit-chan5 su7 oh-seng5. In bo2-ku7 ka7 i kong2 gong7-sun leh, chit-chan5 sio2-su7, li2 bian2 khoa3-i3. Ti7 chit saN-jit8 lai7, goa2 tek-khak hou7 chit-chan5 su7 chheng-chho2. Ek-sam thiaN chit8-e7, sim khui liau2-liau2, chiu7 kin2 mng7 khoaN3, A-ku7 li2 u7 sim2-mih8 ho2 hong-hoat? In ku7 ka7 i kong2, Chit-tiap8 ban7-chiah koh kong2-chhut; put-ko3 keh saN-jit8 au7, tu2-si7 10 goeh8 chhe 5 jit8, hit cha2-khi3 cho3 li2 ti7 chhu3-nih tan2, goa2 chu7-jian5 siat-hoat ho2-se3, lai5 kau li2 e5 chhiu2; chong2-si7 li2 tioh8 chiong lai7-bin7 e5 chhiaN3 kang-e5 hou7 goa2. Chek-si5 in2--i. 
  Bo5 loa7-ku2 chiu7 kau3-chhu3, hit-am3 hou7 in bo2-ku7 chhiaN3, khun3 long2 be7-thiN-kng, au2 cheng2-thau5-a2 teh sng3 10 goeh8 chhe 3, 4, 5, am3-si5 ham7-bin5 ia7 bang7-kiN3 teh kap Hui7-bi2 kong2-oe7. U7-si5 ham7-bin5 chhio3-kau3 hah8-hah8-kio3. ThiN-kng chiu7 to3-khi3, ka7 in lau7-bu2 kong2 chia-e5 su7. In lau7-bu2 chai si7 sio2-ti7 the3 i siat-hoat-e5 ia7 m7-kaN2 keh8; chong2-si7 sim bo5 sim2-mih8 hoaN-hi2. Siu3-chhun chin m7-goan7; chong2-si7 bo5 hoat-tou7. 
  Chiu7 ti7 hit-jit8 pang3-thiap, chhiaN2 tou5-chi2 lai5 pan7-toh. Pi7-pan7 chin ho2-se3, iok chhe 5 hit cha2-khi3 chiu7 e7 kau3-ui7, ia7 hit e7-pou chiah beh chhiaN2 lang5-kheh. Lai7-bin7 piaN3-sau3 chin chheng-khi3, tiam2-teng kat-chhai2, mng5-lian5 ang5 pha3-pha3. Chhin-chiaN5 lang5-kheh long2-chong2 i2-keng lai5 lah, chiok-tian7 kui thah8. Ek-sam ia7 thi3-thau5 oaN7-saN chheng7 le2-hok8 chhio3-gi7-gi7 teh tan2 sin-niu5. Chia chhiaN2 an3-ha7. 
  Kong2 Hui7-bi2 in hit-peng5 long2 bo5 chit-ho7 i3-su3, Lau7-pe7 si2 bo5 kui2-jit8, sim chin iu-bun7, na7 beh chiah8-png7 tioh8 hau2. Ah! U7-iaN2 chham2. A-hiaN si2, A-tia si2, chi2-u7 chhun A-nia5 kap i. Hau2-kau3 bak8-chiu ham-ham, bo5 sim2-mih8 thang siu7 an-ui3; put-ko3 cha2-am3 kap lau7-bo2 thak8 Seng3-keng ki5-to2 lai5 saN-bian2-le7, kai-chai3 ke-lai7 u7 chit8-e5 chin7-tiong e5 tng5-kang, chit-e5 chu2 se3 bo5 pe7-bo2, hou7 Lim5 TiuN2-lo2 khioh-lai5 chhi7 e5, kin-ni5 ji7-gou7, lak8-hoe3, hui-siong5 iong2, si2-gou7-pah-kun e5 lat8. Chit-e5 kio3-cho3 Siu2-jin5, tak8-jit8 teh siu chhan5-chou siat-hoat ke-lai5 e5 su7, ia7-si7 chin jiat8-sim gau5 an-ui2 thau5-ke-niu5 kap sio2-chia2. 
</CL>
<HL>

4初戀 
留 ti7-hia 真好款待，實在宛然親像家己 e5 子，che 是一般 e5 查某人款，益三 tiam3 了也是有滋味。因為有惠美thang講話。2人仍是親像兄妹。老父也無禁in，所以2人真親密，chhoa7 出 chhoa7 入，去山裡行行挽百合花；抑是去溪仔釣魚，真親密相疼，oh 得形容。惠美今年19，益三26歲，iau2-boe7 娶。益三 kap 惠美 e5 相疼，kiam2-chhai2 起頭是無意，後來續變有意也無的確。總是惠美 e5 心是真清白；伊 e5 意思是親像兄哥，也真愛留伊 tiam3-leh 愛 kap 伊講話，因為是親像阿哥koh活。所以 kap 伊真親密，講話來受安慰；有時去埔仔，也逐家牽手來做伙行。到成禮拜，逐家真正也較受安慰。益三就 kap in 相辭倒去，逐家流目屎，送伊到門外。特別惠美送伊到大門口，相辭不止有親像m7 甘分開e5 款式。 
益三倒去也 liam5-piN 寫批來 ka7 林長老說謝 in e5 好款待，也寫一張批來 hou7 惠美，伊 e5 批真簡；總是意思真深。寫講： 
通疼 e5 惠美 sang3！離開了後，心不止數念，沿路 teh 行倒--來，心彷彿親像猶原 kap 你牽手去埔仔挽百合花 e5 款式，目珠若 kheh 倚就看你宛然 ti7 我 e5 面前。A2！你 teh笑 e5 面永記 ti7 我 e5 心。我願一世人定會看你 e5 面，teh 笑ti7 我 e5 面前。去你 hia 受你好款待真多謝。今簡單幾句，望 lin2 受安慰，也望lin2 e5 相疼會到 ti7 永遠。 
A.D. 1921, 7. 8 <BR>陳益三 鞠躬。
林惠美sang3 收。
惠美接著一張批，讀了心真歡喜，感激益三 e5 疼；總是 m7知批內 e5 意思。實在有含囥無窮盡 e5 疼。Chia 且按下。 
講益三倒去對3、4月日前 e5 過失真艱苦就 m7 敢 koh 做隊商 e5 生理。對 an2-ni 就去奉職 ti7 南京 e5 美國某水油 公司，ti7-hia 做外交員；因為伊不止有口才，gau5 鼓舞人客，月俸也食真懸，一年倚2000 e5 俸給。對 an2-ni 就常常出外，有時去廣東、廈門、上海、北京、福州國內出名 e5 埠頭無 m7 到。不止活動，hou7 公司不止重用，不止會 hou7 人交代得。原因，伊是真忠厚 e5 人。家內會得過，老父早死，老母守寡，是熱心 e5 食菜姑，不止賢。所以嚴嚴責督，來牽這個子。對大學卒業後，做走船生理，也嶄然有趁；所以財產1、2萬銀。青年人會 liam5-piN 發 hiah e5錢，thang講嶄然本事；總是這個家庭有一項 e5 phoa3-phah ；就是老母 ti7 益三細漢 e5 時有io一個查某囡仔，姓李名秀春，意思beh hou7 伊chiaN5益三，生做卻 be7-bai2。也老母真疼伊，也有 hou7 伊去讀高女，自細就受好e5 教育。所以社會 e5 交際，婦人 e5 法真知影，世事不止thang光 e5 款式。Thang講無見笑做城市人一個。今年減益三1歲，是25。自幾若年前，老母就設法beh ka7 in 做大人；總是可惜益三 m7,m7 知怎樣秀春無益三 e5 緣；總是老母 e5 心真致意。所以這層事定 khe5--leh ，老母教秀春濟濟方法，向望做hou7 益三歡喜；總是益三看伊所做續那慼，伊會去外國做走水生理，一項也是伊一人 e5 動機；因為伊 m7 愛 tiam3 內面。Chia 且 koh 按下。 
講有一日，益三 koh 出張，這 pang真抵好，是抵beh去士隆庄，來新設一個出張所，也派伊去 hia 設法hiah-e5 事務，就 tiam3 hia 倚成月日。伊去貼林長老 in 食。去無偌久長老破病，是著肺炎真傷重。林長老娘又老lah，惠美又查某囡仔人；所以萬事攏拜託益三設法。益三也真歡喜，真盡力，暗時也常常 kap in 輪顧，無各樣是家內 e5人。對 an2-ni 那親密。過成禮拜後林長老娘老人較be7 堪得，攏放 hou7 益三 kap 惠美 in 去顧。Ti7 hit中間2人 e5 疼情那加添。到兩禮拜外，長老 e5 病就攏好，對 an2-ni 2老也感益三 e5 恩無盡。 
5十字架 
Koh無偌久益三水油公司 e5 事辦清楚就beh倒去。Beh倒去 e5 一日前，益三 kap 惠美去山裡beh koh chhoe7 百合花。Ti7 路中益三牽惠美 e5 手 ka7 伊chim 講，惠美 sang3 ah！我真疼你！面忽然家己真燒烘，續 m7 敢 koh 講起。惠美知益三是beh koh 講 e5 款，就 ka7 伊講，益三兄我知你真疼我，也你是beh講甚物，請你 koh 講。到 hia 抵 ti7 大樹腳有一塊石。益三就牽惠美，逐家坐 ti7 hit-te3石。益三就講，Ah！真失禮！甚物事誌失禮？你來，我真歡喜，gau5 疼阮， kap 我鬥顧家父，hou7 你真lou2 力，thai3 thang講失禮。M7 是 hit個事lah；是我beh ka7 你講一句話，較無禮數，m7 知你beh聽抑 m7？請你講，我歡喜聽。M7-ku2,我驚你受氣。
Hit 時 惠美看益三 e5 面是親像心內真掛慮 e5 款；總是 m7 知伊beh講甚物，就面向益三講，請你安心，無論你講甚物，我攏 m7 受氣，請你講。Hit-tiap8 益三 e5 心真歡喜，就牽惠美 e5 手講，所疼--e5！我今仔日真正疼你，是你所知，我 e5 心真正咒 choa7 beh疼你到永遠。益三兄真正 hou7 你道謝；m7-ku2 我是真m7 誠物，是一個真小可 e5 山內人，thai3-tho2 會堪得受你 e5 疼 hiah 大ah！惠美 sang3 ah！請你 m7-thang推辭。不知不覺，對目珠滴出疼 e5 目屎 ti7 惠美 e5 手，惠美也真同情伊 e5 意思。就細細聲 ka7 益三講，益三兄論這層事誌，我 be7 曉裁決，請你對阮老父講，阮爹若好，我逐項都好。Teh 講 e5 時用手指頭仔畫ti7 土腳 e5 土砂，畫一字十字。Hit 時益三心真歡喜，知惠美濟少kap 伊同情，也知對惠美講 be7 10分著對序大人林長老來講，也看伊畫十字 ti7 土腳。Hit 時益三 e5 意思想講，惠美穩當是真歡喜，也beh允我。講，是兄 e5 好朋友，所以歡喜；總是 m7 敢明講，才用手畫 hit 個記號 ti7 土裡。實在惠美 m7 是 hit 個意思。伊 e5 意思是beh講益三 m7 是基督徒，也本身是基督徒，an2-ni 這個事誌 be7 用得；總是益三 m7-bat hit 個意思。Kan-ta 心中暗暗 teh 歡喜惠美 e5 同情。 
挽花了後就倒去。Hit 暗食飽益三就好膽對林長老來講起這層事。林長老聽了卻一心也是歡喜；總是一心掛慮；因為 m7 是信主 e5 人。老人直直就應伊講，真失禮，心卻是真歡喜；m7-ku2 有2項事：查某子是無經驗山腳 e5 田庄人，beh thai2 會曉料理你 e5 家事？因為你是城市人。Koh lin2 是相當有地位 e5人，所以驚了無合。（益三 in 卻有影，in 老父前 bat 做官，現時伊 e5 母舅是做武官真有勢力，所以長老真謙卑來辭）。 
Koh 一項，驚了小女，若去 be7 得 kap lin2 舉香。益三聽了真艱苦，知林長老是熱心 e5 基督徒；所以beh答應查某子嫁未信者，穩當真oh。Koh 若 hou7 伊知，厝裡老母有為著伊io一個新婦仔，就穩當那無望。所以心真煩惱。對 an2-ni，m7 敢 koh 講起。心真鬱卒，隔日就相辭倒去。倒去續心不時掛慮這層事，飯那be7 食。暗時常常真暗睏，人那瘦。老母問伊，伊攏 m7 講。 
到有一日就去 in 母舅 hia，in 母舅問伊。In 母舅平時 kap 伊有話講；所以就將盡情講 hou7 伊聽，in 母舅聽了真同情，就約束伊另工有閒beh kap 伊去看 一 choa7,看果然有偌好。Chia 且按下。 
講林長老老人lah，koh 已經近12月，天氣那寒續koh 去 hou7 冷著食藥無抵好，續koh 起肺炎，兼hek-siu2-jiat8,病成禮拜久就過身去。Ah！真可憐，一家續偆長老娘、查某子惠美。當 ti7-beh死 e5 時，長老、長老娘來 kap 惠美坐 ti7 伊 e5 床前。長老牽惠美 e5 手講，子ah！你 kap lin2 娘著熱心 khiN5-tiau5 ti7 主，一世人無放 sak。也將咱 e5 財產來度2人，可以 m7 免煩惱。人真無力停真久無 koh 講話，長老娘 kap 惠美攏跪落 ti7 床前祈禱，哮到 chhngh-chhngh 叫。停無久，長老就 koh 對長老娘講，賢妻，今仔日我已經beh hou7主拯召，lin2 m7-thang過頭掛慮，萬事出對主，總是我要緊 koh 講一句：就是今只有這個查某子，你gau5 設法。論親情的確 m7-thang匹配 hou7 無信主 e5 人，長老娘開聲著講，Ah！夫ah！你 m7 免掛慮，我的確無做這號懵懂 e5 事，你不須掛意。惠美也哮講，阿爹 ah，你 m7-thang煩惱，我的確到死無離開主。講了，長老 e5 嚨喉口有聲，ki-li-ku-luh8,忽然氣斷。對 an2-ni 2母子哮得慘boe7得講到盡。隔天光liam5-piN報王牧師，逐家來送葬。 
6偷看新娘 
送葬明白，逐家就四散。 Chia且按下。 
講益三 kap in 母舅隔半月日較加就2人攏騎馬來beh相 chhoe7,到位看內面打扮居喪 e5 款式，in著1驚。因為益三才倒去倚一月連日，an2-choaN2 忽然變 an2-ni。益三就問長老娘。長老娘一一攏講 hou7伊聽。益三真憂悶；總是長老娘一心真僥疑講，今仔日，thai2 有這個武官 toe3 益三來。就問益三看這位是是誰？益三就 ka7 伊講，這位是阮母舅，姓張名添德。現時是南京第2陸軍聯隊 e5 司令官。聽了長老娘 kap 惠美就 liam5-piN 起位ap禮。續會失接 e5 罪。然後就講一場客氣 e5 話。Che 免講傷詳細。總講益三 e5 母舅看惠美一面，感覺真合意贊成伊娶；總是這 tiap8 是居喪，koh 是有聽道理 kap 無聽道理 e5 關係。所以知beh講這層事，是無 hiah 快，所以看看leh，四界花園行行leh，心中暗暗 teh 稱讚秀才 e5 厝 e5 樸素幽雅不止有疼和平 e5 款式，所以心不止o-lo2道理 e5 好；m7-ku2 當時 e5 官界較無人聽道理。所以 m7 愛顯然o-lo2。看了就相辭倒去。長老娘 in也不解其意，因為掠准 in 是來行遊，也聽人講長老死beh來 bai7喪 所以無議。Chia 按下。 
講益三 kap 母舅到路nih，益三就問母舅看了怎樣？母舅講，有真好；m7-ku2 有2項 e5 oh；一項是 in 信基督教；koh 一項 lin2老母已經有替你io一個。益三聽了心大艱苦，續哮出來。叫 in 母舅的確著替伊設法，無伊beh去做浪子流民，m7-tiam3 街內。母舅聽了心真艱苦，就講好，我想一法，你 m7 免掛意，我的確替你周旋到好勢。益三面就笑，目屎 iau2 掛ti7 目墘，也嘴teh應母舅想了也真同情伊 e5 心意。益三也暗暗 teh 想，愛笑青年 e5 戀愛熱。緊問母舅看有甚物法。母舅就 ka7伊講，我先來去勸 lin2 老母，hou7 你娶；也秀春ai3 ka7 伊嫁；也若苦勸m7聽，我才如此如此來設法。
益三講，M7-ku2 in hit 爿我到這tiap8 才想著：有一日惠美 kap 我去山nih 挽百合花，我猶原 teh ka7 伊講這層事，也應我，應你怎樣伊有歡喜無？伊應我講是 in 老父 e5 主意。Che 是自然，查某囡仔人應你 an2-ni 是應該；iau2 有別句無？無leh；卻伊也講伊真疼我；m7-ku2 teh 講 e5 時手畫 ti7 土nih，畫一字十字，到這 tiap8我想著伊 e5 意思，決斷是 teh 暗指伊是基督徒：所以這層事 oh 成。In 母舅 ka7 伊講憨孫leh，這層小事，你免掛意。Ti7這三日內，我的確 hou7 這層事清楚。益三聽一下，心開了了，就緊問看，阿舅你有甚物好方法？ In 舅 ka7 伊講，這tiap8 慢才 koh 講出；不過隔三日後，抵是10月初5日，hit早起做你 ti7 厝裡等，我自然設法好勢，來交你 e5 手；總是你著將內面 e5 倩工e5 hou7 我。即時允--伊。 
無偌久就到厝，hit 暗 hou7 in 母舅倩，睏攏 be7 天光，拗指頭仔 teh算10月初3、4、5，暗時陷眠也夢見teh kap 惠美講話。有時陷眠笑到hah8-hah8 叫。天光就倒去，ka7 in 老母講 chia-e5 事。In 老母知是小弟替伊設法e5 也 m7 敢keh8 ；總是心無甚物歡喜。秀春真 m7 願；總是無法度。 
就ti7 hit日放帖，請廚子來辦桌。備辦真好勢，約初5 hit 早起就會到位，也 hit e7晡 chiah beh請人客。內面拚掃真清氣，點燈結彩，門聯紅 pha3-pha3。親情人客攏總已經來lah，祝電歸疊。益三也剃頭換衫穿禮服笑 gi7-gi7 teh等新娘。Chia 且按下。 
講惠美 in hit 爿 攏無這號意思，老父死無幾日，心真憂悶，若beh食飯著哮。Ah！有影慘。阿兄死，阿爹死，只有偆阿娘 kap 伊。哮到目珠ham-ham，無甚物thang受安慰；不過早暗 kap 老母讀聖經祈禱來相勉勵，佳哉家內有一個盡忠 e5 長工，這個自細無父母，hou7 林長老拾來飼e5,今年二五、六歲，非常勇，四、五百斤 e5 力。這個叫做守仁，逐日 teh 收田租設法家內 e5 事，也是真熱心gau5 安慰頭家娘 kap 小姐。
</HL>