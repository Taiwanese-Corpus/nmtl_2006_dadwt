<CL>
  7 Kiong5-Toat8 
  Teng2-bin7 chhiaN2 an3-ha7. Kong2 Ek-sam e5 Bo2-ku7 Thian-tek kau3 hit-jit8 chiu7 kio3 chit8-e5 siau2-ui3 kap 30 goa7 e5 peng, kap Ek-sam ke-lai7 e5 jin5-hu kiong7 oa2 40 lian5-e5, chiu7 kng chit8-teng2 kio7 khi3 Su3-liong5-chng. Kau3-ui7 jit8 tu2 loh8-soaN, tai7-ke khi3 chhi7-tiuN5 chiah8-png7, chiah8-pa2 an3-sng3 liam5-piN beh siat-hoat eng7-kiong5-e5 chhiu2-toaN7 lai5 kiong5-kng Hui7-bi2 khi3. Oa2 8 tiam2 chiu7 lai5 ui5 Hui7-bi2 in e5 chhu3. Hit-si5 Hui7-bi2 kap lau7-bu2 long2 ti7 pang5-nih teh thak8 Seng3-chheh, tu2 si7 am3-si5 e5 le2-pai3. Le2-pai3 soah siuN7 beh khun3 e5 si5, hut-jian5 thiaN goa7-bin7 hoa3-hoa3-kio3 e5 lang5-siaN, koh bo5 loa7-ku2 chit8-e5 lang5 jip8-lai5 chin toa7-siaN hoah kong2, u7-lang5 ti7-teh a2-bo5? Ti7-chia u7 Lam5-kiaN te7 2 lian5-tui7 su-leng7-koaN e5 phoe. Hui7-bi2 kap lau7-bu2 thiaN chit8-e7 sim chin-kiaN, chiu7 chong5 chhut-lai5. TiuN2-lo2-niu5 pou7-pin7 m7-bat khoaN3-tioh8 che7 kun-peng, bo5-in-toaN lai5 ka-ti7 e5 lai7-bin7, chin-kiaN, khui-siaN ki5-to2 Siong7-te3, kong2 , Siong7-te3 ah! Goan7-li2 khui-lou7, hou7 cha-bou2-kiaN tit-tioh8 peN5-thaN2. KiaN-kau3 ngiauh8-ngiauh8-chhoah.
  Hui7-bi2 chiu7 chin3-cheng5 tui7 siau2-ui3 kong2, Lin2 lai5 beh chhong3 sim2-mih8? Siau2-ui3 in3 kong2, Su-leng7-koaN e5 beng7-leng7, kio3 goan2 lai5 kng Hui7-bi2 khi3. Kong2 u7 tai7-chi3 beh kap i chham-siong5. Hui7-bi2 chin ho2-taN2, chin siu7-khi3, kong2, Goa2 si7 hu7-lu2 e5 poe3 kap i u7 sim2-mih8 kan-siap8, chaiN2-iuN7 i beh lai5 kio3 goa2 khi3 chham-siong5 sim2-mih8? Siau2-ui3 toa7 hoah kong2, Liah8-chiuN7 kio7. Peng-teng phin-pong3-kio3 chiu7 oa2-lai5. Lau7-bu2 tui3 cha-bou2-kiaN2 lam2-teh, tit8-tit8 khau3. KiaN2 o3! Chu2 ah, kiu3 leh! Ah! Sit8-chai7 chin chham2, chham2 siong7 ka-chham2. Cha-bou2-kiaN2 Hui7-bi2 toa7-siaN ka7 A-nia2 kong2, An2-nia2 ah! TaN kau3-chia m7-bian2 hoan5-lo2; tok8-tok8 bang7 Chu2 chhun-chhut Seng3-chhiu2 chiu7-si7. TiuN2-lo2-niu5 kong2, KiaN2 ah, li2 na7 khi3, goa2 leng7-khou2 si2. Ah! lau5 goa2 bo5 lou7-eng7 lah. Ah! An2-nia2, tioh8 kho3 Siong7-te3 lah, m7-thang hoan5-lo2 kau3 an2-ni. Siau2-ui3 m7-chun2 in kong2, tit8-tit8 ka7 in thoa-khi3. TiuN2-lo2-niu5 pang3-siaN toa7-khau3, ia7-si7 bok8-koai3: kiaN2 si2, tiong7-hu tu2-si2 bo5 loa7-ku2, cha-bou2-kiaN2 ia7 siu7-liah8. Ah! hou7 phoah-tui3 thiN-thang loh8-lai5. 
  TiuN2-lo2-niu5 chai bo5 hoat-tou7 lah chiu7 kong2, KiaN2 ah! li2 tioh8 khiN5-tiau5 ti7 Chu2 ouh! M7-thang ui7 se3-kan lai5 phah-kiaN-lang5 li2 e5 sin-khu. Ti3-kau3 hou7 Chu2 e5 mia5 siu7 leng5-jiok8. Lang5 tui3 Hui7-bi2 tit8-tit8 chhah-tui3 mng5-goa7 chhut-khi3. Chong2-si7 Hui7-bi2 u7 thiaN lau7-bu2 e5 siaN teh kio3, i chiu7 kong2, An2-nia2, cho3 li2 an-sim, goa2 kau3 si2 bo5 chiong goa2 kau-hou7 mou5-kui2. Tui3 hit-tiap8 chiu7 chhah jip8 kio7 kng-khi3, kio7-mng5 kio7-thang koaiN-bat8-bat8, lau7-bu2 hun7-to2 ti7 thiaN-nih. Lai7-bin7 e5 chu2-chiah8-e5 ka7 i chhah leh, keh-piah kui2-na7 e5 sin3-Chu2 e5 chi2-moai7 lai5 tau3-kiu3; ia7 u7-lang5 kin2 chiong chit-chan5 su7 khi3 po3 bok8-su. 

  Bok8-su thiaN-liau2 chin kiaN, hit-me5 tu2 si7 hiaN-ti7 e5 ki5-to2-hoe7, pai3-tng5 u7 oa2 20 goa7 lang5, kin2 kap Bok8-su tui chhut-khi3 khoaN3. Jiok-kau3 chit8-tiau5 sio2-lou7, hut-jian5 u7 chit8-tui e5 lang5, hoah sat, thui5-a2 e5 siaN khih8-khiat8-kio3. Hit-me5 si7 goeh8-am3-me5. Goan5-in chiu7-si7 lang5 khi3 pai3-tng5 po3 e5 si5, Bok8-su in kin2 koh ki5-to2 chiah pi3-hoe7 chhut-lai5; m7-ku2 TiuN2-lo2 e5 tng5-kang Siu2-jin5, thiaN in sio2-chia2 siu7-liah8, kin2 tui3 au7-boe2 chhut-khi3, sa chit8-ki keh8 au7-boe2 toa7-mng5 e5 kau3-chan-thui5-a2, tit8-tit8-jiok, lai5-kau3 hia khi3 hou7 i gu7-tioh8. Sou2-i2 phah-khui cheng3-lang5, tui3 2-e5 kng-kio7 e5 bo7 chit8-e7 to2-to2 loh8-khi3, lang5 chhiang3-chhiang3-kun2. Hui7-bi2 thiaN Siu2-jin5 e5 siaN chin an-sim, i chai che-si7 Chu2 e5 khui-lou7; na7 siat-su2 Siu2-jin5 bo5-khi3 hu3 ki5-to2-hoe7, ia7 bo5 hiah-khoai3 hou7 in liah8-lai5 kau3-chia. Siau2-ui3, tit8-tit8 hoah tiap8. Au7-lai5 Siau2-ui3 chhih8 oa2-lai5, hou7 Siu2-jin5 kui-sian-lang5 liah8 siak-tui3 hit-peng5 koe3, thau5-khak tong7-tioh8 toa7 chhiu7-thau5 chhui3-iam5-iam5. Hit-tiap8 tai7-ke lioh8-a2 lun2-chhiu2, i chiu7 phah-khui kio7-mng5, tui3 Hui7-bi2 aiN7-teh; chong2-si7 chhun-e5 peng tit8-tit8 tui-lai5 kau3-hia, tu2 hou7 Bok8-su in gu7-tioh8, tai7-ke toa7 phah chit8-tiuN5, chiu7 chhiuN2 to2-tng2. 
  Tui3 an2-ni chhun e5 peng kap ka-teng chau2 to3-khi3 po3. Long2-chong2 si2 2 e5 kng-kio7 e5 kap siau2-ui3, tang7, khin-siong e5 chiaN5 chap8-e5. Tai7-ke kau3-ui7, kau3 toa7-mng5-khau3 m7-kaN2 jip8-khi3. Lai7-bin7 chin nau7-jiat8 teh tan2 sin-niu5 lai5. Ek-sam chheng7 le2-hok8 pian7-pian7 beh hap8-hun, thiaN goa7-bin7 u7-lang5 teh khau3 e5 siaN. Goan5-in si7 hit chiaN5 chap8 e5 ka-jin5 (kng-kio7 e5 si7 ka-jin5), i2-keng si2, chhun hiah-e5 m7-kaN2 jip8-khi3, ti7 hia teh kiu, lun. Tiong-kan chit8-e5 lau7 lou5-pok8, pin3-piN kong3 chit8-khang teh lau5-hoeh, hit-e5 si7 tiam3 khah ku2 e5 lou5-pok8. Sou2-i2 tai7-ke tu i cho3-cheng5. Tu2 teh kiu, lun e5 si5, Ek-sam jiok chhut-lai5, khoaN3 chit8-e7 khi3 chhiong-thiN. Mng7 kong2, Sin-niu5 leh. Lau7 lou5-pok8 kui7 loh8-khi3, kong2, Chu2-kong-ah to m7-ho2 kong2 ah louh! Ek-sam eng7 kha-chiN chiu7 ka7 i that-khi3. Chhau3 lou5-chai5 leh, sim2-mih8 su7 m7-ho2 kong2, Sin-niu5 ka7 goa2 kng tui3 to2-ui7 khi3? Lou5-pok8 tai7-ke ma2-ma2-khau3, lau7 lou5-pok8 kong2, Ah to kng-kau3 poaN3-lou7 hou7 lang5 chhiuN2-khi3 lah. ChhiuN2 tui3 to2-ui7 khi3? M7-chai leh, chin khi3--lang5 ah. Jip8-khi3 giah8 chit8-ki tin5-tiau5 chhut-lai5 loan7-loan7-but8, but8-kau3 khau3-pe7-khau3-bo2. Lai7-bin7 e5 lang5-kheh jiok-jiok chhut-lai5, tai7-ke mng7 an2-choaN2, Ek-sam khi3-phut-phut be7 kong2, bak8-chiu chheN-gin5-gin5 na2 siau2-kau2-bak8 leh, tit8-tit8-ok, tit8-tit8-hoah kong2, Ho2-ho2, lin2 chiah-e5 si2 lou5-chai5, ho2, khoaN3 lang5 ka7 goa2 kng-tui3 to2-ui7 khi3? Cheng3-lang5 khng3-be7-chu7, tu2 in Bo2-ku7 ti7 peng-iaN5 lai5, in-ui7 chit8 pou7-hun7 e5 peng chau2-khi3 po3 in bo2-ku7. 
  8 To5-Thoat 
  In bo2-ku7 lai5, chiu7 tui3 i e5 chhiu2 ka7 i khan teh, kong2: Siau3-lian5-lang5 long2-si7 an2-ni, kin2-su7-khoaN-pian7, un5-a2 siat-hoat kiaN-liau2 m7 ti7-teh. Tui3 an2-ni chiu7 bo5 koh tiap8. Kio3 lang5 m7-bian2 chhong3-png7 hou7 hiah-e5 chiah8, hou7 in iau, lou5-pok8 tai7-ke chin m7-goan7, chit8-lang5 hau2 chit8-lou7. In Bo2-ku7 chiah kong2, Gong7 goe7-seng, bok8-koai3 ka-jin5 kng be7-lai5, lian5 siau3-ui3 to kong2 ia7 siu7 phah-si2 lah, ho5-hong3 ka-jin5, chong2-si7 bo5 iau3-kin2, goa2 chu7-jian5 u7 hoat-tou7.
  Ah! hit-jit8 chin bo5 sim-sek, lai5 hu3 e5 lang5-kheh chin bo5 i3-sin5. Pong5-pian e5 lang5-kheh, u7-e5 sim ia7 si7 chin hoaiN5: kong2, Lin2 bo2-ku7 si7 bu2-koaN, ho5-pit hoan5-lo2 chhoa7-be7-lai5? Chong2-si7 ia7 u7-lang5 sim am3-am3 teh hiam5, an2-ni beh ka7 nge7-chhoa7, ia7 si7 heng5-gek8; chong2-si7 bo5 lang5 kaN2 kan3-cheng3. Tui3 an2-ni lang5-kheh long2 soaN3-sek. Ek-sam khi-phut-phut, be2 khia5 leh, chau2-kau3 Su7-liong2-chng, beh khoaN3 hit-e5 hi-sit8. Kau-ui7 te7-hng loan7-kun2-kun2, kong2 cha-me5 phah-si2 lang5. Bok8-su ia7 chiong chit-chan5 su7 kong2-beng5 hou7 te7-hng koaN-thiaN, te7-hng-koaN ia7-chai Ek-sam in e5 bo5 li2-khi3, sou2-i2 chit-chan5 su7 bo5 sim2-mih8 ti3-i3 beh chhap; put-ko3 na7 liah8-tioh8 Siu3-jin5 e5 si5, iu5-goan5 siong-tong tioh8 pan7. Ek-sam in bo2-ku7 ia7-chai choe3 an2-ni si7 kun-ui lam7-iong7, ia7 m7-kaN2 beng5-beng5 hoat-piau2 lai5 ko3-sou2; put-ko3 iu5-goan5 am3-am3 ke3-ek8 beh liah8-kau3 Siu2-jin5 kap Hui7-bi2 tioh8 chiu7-si7. Chia chhiaN2 an3-ha7. 
  Kong2 Siu2-jin5 tui3 Hui7-bi2 aiN7 leh, tit8-tit8 chau2-jip8 soaN, an2-ni i chai su7-se3 bai2, ia7 Hui7-bi2 chiong lau7-bu2 kau-tai3 Bok8-su. Bok8-su hoaN-hi2 tam-nia2, sou2-i2 bo5 khoa3-lu7, kap Siu2-jin5 tit8-tit8 chau2. Chau2-kau3 Ho5-lam5 seng2 Lam5-iong5-siaN5 e5 chhu3. Sou2-i2 kau3 tai7-chi3 e5 keh-jit8, Ek-sam lai5 chhoe7 bo5. Khi3 pai3-tng5 chhoe7, hou7 Bok8-su7 kap TiuN2-lo2-niu5 ka7 i tang7-tang7 chek-pi7, liong5-sim hoat-hian7, ia7 chai ka-ti7 e5 chho3, tit8-tit8 hoe7 m7-tioh8, ia7 kiu5 beh khoaN3 Hui7-bi2; chong2-si7 in long2 m7-chai, TiuN2-lo2-niu5 tok8-tok8 ka7 i kong2 chit8-hang7, chiu7-si7 li2 na7 beh chhoa7 goa2-e5 cha-bou2-kiaN2, li2 na7-ko2 chin thiaN3 i kau3 an2-ni, chiu7-si7 tioh8 kap goan2 jiat8-sim lai5 sin3 Ki-tok, koh tioh8 po2-hou7 Su2-jin5 bo5 su7; na7 an2-ni chiu7 ke3--li2. Ek-sam chiong chit-chan5 su7 to3-khi3 hoe5-hok bo2-ku7. Bo2-ku7 thiaN-liau2 bo5 sim2-mih8 hoaN-hi2, ti3-i3 ai3 po3-siu5, sou2-i2 am3-cheN7 phai3-lang5 tiau7-cha, beh chhoe7 kau3 tioh8. 
  Si5-jit8 chin khoai3-koe3, liam5-piN kau3 koe3-ni5. Thiam-tek si7 toa7 im2-chiu2-ka, ti7 29 me5 chiah8-chiu2 chin-che7, toa7 chui3. Peng5-si5 ai3 chiah8-chiu2, sou2-i2 nau2-kin lam2, hit-me5 koh lim hiah-che7 chiu2, chui3, to2 tui3 toh-e7 loh8-khi3, thau5-khak tong7-tioh8 toh-koaiN, hut-jian5 nau2-kin tng7-khi3. Kin2 chhiaN2 i-seng lai5, chai si7 bo5 hoat-tou7, chiu7 soa3 si2-khi3. Chia chhiaN2 an3-ha7. 
  Kong2 Hui7-bi2 kap Siu2-jin5 khi3 Lam5-iong5-siaN5, in sou2 tiam3 e5 chhu3 si7 ti7 siaN5-goa7 phian-phiah e5 sou2-chai7, jit8-si5 chiu7 bih, am3-si5 chiu7 chhut-lai5 ka7-lang cho3-kang. Ia7 Thiam-tek si2, chiu7 chit-chan5 tai7-chi3 na2-leng. Ek-sam ia7 chai chho3. Chong2-si7 sim chin ti3-i3 ai3 chhoe7 kau3-tioh8. Chhoe7-tioh8 i e5 i3-su3 m7-si7 beh hai7 in, iu5-goan5 ai3 sim-chun5 beh chhoa7 Hui7-bi2 e5 i3-su3, ia7 chai iong7 ui7-lat8 bo5 li2-khi3, be7 eng7-tit. Tui3 an2-ni bo5 chiah8 thau5-lou7 si3-koe3 chhoe7. Chit8-sim ia7 liong5-sim chu7-chek, kong2 tui3 i chit8-si5 e5 chhong2-pong7, hai7 sou2-thiaN3 e5 Hui7-bi2 sang3, chham2, sou2-i2 sim siuN7 kong2: Na7 chhoe7-tioh8, chiu7 beh ka7 i hoe7 m7-tioh8, kiu5 i sia3-bian2. Chhoe7 chiaN5 poan2-ni5 liu5-liu5-khi3, Ek-sam in lau7-bu2 ia7 si7 hoan5-lo2. Siu3-chhun e5 sim chin hoaN-hi2, ai3 hou7 chhoe7 bo5. 
  Chhoe7-kau3 u7 chit8-jit8, kiaN5 lai5-kau3 Lam5-iong5-siaN5 lam5-mng5 goa7 e5 hiuN-chng e5 chng-e7, ti7 hia hioh-khun3. Tu2-ho2 thau3-cha2 Hui7-bi2 phang5 saN-a2-khou3 beh chhut-lai5 se2, hou7 i gu7-tioh8, Ek-sam chau2 oa2-khi3 tui3 Hui7-bi2 khan-teh, bak8-sai2 chhe7-chhe7-to3, tit8-tit8 hoe7 sit-le2, kiu5 sia3-bian2. Hui7-bi2 khoaN3 i u7 chai-choe7 chiu7 sim ia7 sng, khan i jip8-khi3 sou2-bih e5 chhu3. Tu2 gu7 Siu2-jin5 tui3 goa7-bin7 to3-lai5, chin siu7-khi3, chu7 an2-ni beh soa3 ka7 i taN2 hou7 i si2, chin khou2-ou3. Tui3 chit-e5 lai5 jia2 toa7-su7, chiu7 tui3 heng-kham2 khiu2 teh, beh ka7 i siak loh8-khi3. Ek-sam tit8-tit8 kio3 m7-kaN2, jiau5-mia7 leh. Hui7-bi2 khoaN3-liau2, ia7 ho2-chhio3, ia7 kho2-lin5, chiu7 kio3 Siu2-jin5 ka7 i pang3-khi3, Siu2-jin5 chiu7 ka7 i pang3. KiaN-kau3 khi7-khi7-chhoah, tit8-tit8 jin7-chho3, kong2 in Bu2-ku7 e5 chho3-gou7, ia7 i gou7-chiong5 i e5 oe7. TaN bo2-ku7 to si2 lah, chit-chan5 su7 to soah lah, i tek-khak beh po2 in bo5-choe7. Tui2 an2-ni Siu2-jin5 chiu7 khah bo5 siu7-khi3.
  Ek-sam tit8-tit8 kiu5 Hui7-bi2 tioh8 chiaN5 i chit-chan chhin-su7. Hui7-bi2 kong2 bo5, li2 si7 bo5 sin3 Chu2 e5 lang5, goa2 koat-toan3 be7-tit ke3-li2. (Goa2 goan7 sin3-Chu2 e5 chi2-moai7 tai7-ke u7 chit-ho7 chi3-khi3) hit-si5 i2-keng am3, chiu7 ti7-hia keh-me5. Ek-sam kiaN5-lai5 kau3-chia chin-sian7, chu7 2, 3 jit8 chiu7 u7 lioh8-a2 hou7 i kam2-tioh8, chit-me5 soa3 hoat-jiat8. Hui7-bi2 chin thiaN3 i, chiau3-ku7 ho2 khoan7-thai7 i, ka7 i u3 leng2-chui2, chiong in sou2-toa3 e5 pian7-ioh8 hou7 i chiah8, phau3 gu5-ni cheng2-cheng2 ho2 khoan2-thai7 i. Hit-si5 Ek-sam thiaN3 Hui7-bi2 e5 sim na2 chhim, kam2-sim i e5 jin5-keh, it-hoat ai3 chhoa7 i. Chong2-si7 chu7-kak chit8-hang7, chai pun2-sin na7 m7-si7 lai5 sin3 Ki-tok-kau3, chiu7 chit-chan5 su7 be7-seng5; m7-ku2 na7 beh sin3 Ki-tok-kau3, un2-tang3 e7 hou7 lau7-bu2 siu7-khi3, koh kiaN peng5-iu2 khoaN3-khin. Sou2-i2 sam-sim liong2-i3. Chong2-si7 siuN7-lai5-siuN7-khi3, chiu7 siuN7-chhut phaiN2-sim kong2, tioh8 lai5 ke2-cho3 jiat8-sim sin3 to7-li2 (chit khoan2 e5 lang5 se3-kan chin che7) Tui3 an2-ni chiu7 tiaN7 chhiaN2 Hui7-bi2 the3 i ki5-to2 thak8 seng3-keng hou7 i thiaN, ia7 ka3 i gim5-si, ti7-hia kap i tiam3 chiaN5 le2-pai, oh8 kau3 e7-hiau2 gim5 kui2 siu2 si. Chong2-si7 Hui7-bi2 bo5 hiah-khoai3 sin3-iong7 i, khiok sim u7 teh hoaN-hi2 Ek-sam beh sin3 Chu2 e5 khoan2. Tiam3 chit8 le2-pai3 au7, i chiu7 kong2 beh chhoa7 i to3-khi3, lai5 po2 in bo5-choe7. 
  9 Jip8 Lou-Bang7 
  Hui7-bi3 koat-toan3 iau3-boe7 beh kap i khi3, in-ui7 i tiam3 hia si7 jiat8-sim chi3-moai7 e5 ke, chin an-un2, au7-lai5 Siu2-jin5 kap i tai7-seng chhut-lai5 tham3-thiaN cheng5-heng5. Chai chiah-e5 su7 ko2-jian5 leng2-khi3 lah. (che-si7 Chi-na3 cheng3-hu2 e5 khoan2). Chiu7 khi3 pai3-tng5 kiN3 thau5-ke-niu5, kong2-khi2 chiah-e5 su7 hou7 in thiaN. Kong3 Hui7-bi3 hian7-si5 iong2-iong2 ti7 to2-iu7. TiuN2-lo2-niu5 thiaN-liau2 sim chin hoaN-hi2, kam2-sia7 Siong7-te3. Tui3 hit-tiap8 liau2-au7. Ek-sam tak8 le2-pai3 to lai5 le2-pai3, soa3 koh hok8-chit cho3 chui2-iu5 kong-si e5 sin-lo5, chheng2 phai3-lai5 Su7-liong5-chng cho3 chhut-tiuN-sou2-tiuN2. Tui3 an2-ni tak8 le2-pai3 to khi3 pai3-tng5, seng3-keng chu7-jian5 han3-ji7-e5 chiu7 sek8-sek8. Bok8-su khoaN3 i e5 jiat8-sim ia7 hoaN-hi2. Chia an3-ha7. 
  Siu2-jin5 chiu7 khi3 chhoa7 Hui7-bi2 to3-lai5. Kau3-ui7 bo2-kiaN2 kiN3-bin7 hoaN-hi2 kau3 lau5 bak8-sai2. Tui3 an2-ni chit8-ke thoan5-oan5, koh poaN-khi3 tiam3 ka-ki7 e5 chhu3, Ek-sam ia7 tiaN7-tiaN7 khi3 Hui7-bi3 in tau, in ia7 bo5 khioh-hin7, chiau3-ku7 ho2 khoan2-thai7 i. 
  Koe3 chiaN5-ni5, Ek-sam chin jiat8-sim, ia7 lai5 tau3-ka3 Chu2-jit8-oh8, chin gau5 ka3. Tui3 an2-ni tiuN2-lo2-nui5, chiu7 chin hoaN-hi2. Bok8-su ia7 chan3-seng5. Chiu7 in3 cho3--i, ia7 ti7 Su7-hiong5 e5 kau3-hoe7 chiau3 Ki-tok-kau3 e5 hoat-tou7 lai5 kiat-hun. Oh! Ek-sam e5 hoaN-hi2, oan2-jian5 ju5-gu5-tek-sui3, lan2 m7-bian2 koh kong3. Hui7-bi2 ia7-si7 chin7 cho3 hu7-jin5-lang5 e5 pun2-hun7. 
  Kiat-hun au7 chiaN5 le2-pai3 chiu7 chhoa7 to3-khi3 Lam5-kiaN beh khi3 kiN3 lau7-bu2, kau3-ui7 lau7-bu2 bo5 sim2-mih8 hoaN-hi2. In-ui7 si7 loh8-kau3--e5, koh-beh hap8-hun, ia7 bo5 to3-lai5 pai3 thiN-te7, kap kong-ma2, chiu7 chin bo5 chheng3-i3, bin7 au3-kia5-kia5. Hui7-bi2 sim chin kan-khou2; chong2-si7 chin7 sou2-e7 cho3 khi3 chiu7--i. Chia an3-ha7. 
  Kong2 to3-lai5 keh-jit8 au7, lau7-bo2 pi7-pan7 tak8-hang7 ho2-se3, in-ui7 si7 Ek-sam in lau7-pe7 e5 ki7-sin5 kau3, kio3 in tioh8 pai3. Ek-sam khi2-thau5 m7 pai3, hou7 in lau7-bu2 ok, le2, khut8, chiu7 pai3; ia7 beh kio3 in soa3 pai3 long2-chong3 e5 kong-ma2 lai5 pou2 in kiat-hun e5 si5 bo5 pai3. Ah! Chit-e5 chin-chiaN3 si7 Hui7-bi2 e5 khou2-taN3. I koat-toan3 m7, chiu7 ti3-kau3 hou7 in ta-ke phah. Ek-sam chin hoan5-lo2, Siu3-chhun khia7 ti7 piN-ah chin hoaN-hi2. Tui3 an2-ni ke-lai7 chit8-jit8 koe3 chit8-jit8 na2 be7 ho5 (khng3 sin3 Chu2 e5 chi2-moai7 cho3 pe7-bo2-e5 tioh8 chu2-i3). 
  Ta-ke tak8-jit8 to le2, khut8, hiuN na7 giah8 khi2-lai5 tui3 kong-ma2 e5 bin7-cheng5 chiu7 le2, he7 kong-ma2 tioh8 liah8 i. Hui7-bi2 e5 kan-khou2 m7-na7 chit-iuN7. Tak8-tng3 chiah8 gin5-oaN2 gin5-ti7, gou7 kin-ke5, chun7 liam3, peng5-kin tak8-jit8 u7. Toa7-thui2, bak8-chiu-phoe5 siong5-siong5 ou-chheN. Ah! kin-a2-jit8 kau3-chia chham2 lah, bo5 khah su loh8 oah8-te7-gek8. Chong2-si7 Hui7-bi2 m7-kaN2 tau5-hang5: in-ui7 kou3 tiong7-hu e5 mia5-siaN,ia7 m7-kaN2 kap i jiang2, kiaN-liau2 chhio3-phoa3 lang5 e5 chhui3, ia7 m7-kaN2 hou7 lau7-bo2 chai; in-ui7 kiaN lau7-bo2 hoan5-lo2. Am3-si5 bak8-sai2-a3 lau5-lau5 leh, hou7 lang5 liam3 e5 ui7, am3-si5 thau hian khi2-lai5 eng7 ioh8-iu5 boah-boah leh. Ah! chin-chiaN3 chham2 bo5-te3 kong2; tok8-tok8 ki5-to2, ng3-bang7 Chu2 khui-lou7. 
  U7 chit8-jit8 ta-ke khi3 sio-kim to3-lai5, lek8-lou7 u7 tam7-poh8 chhiah-li7, i beh oa2-khi3 kou3--i, ia7 bo5-thang, hoan7-su7, chhiaN3 koh si5, ke-lai5 na7 kong3-phoa3 chit8-te3 oaN3, si2 chit8-chiah ke-a2, long2 kong2-si7 chit-e5 loh8-kau3-po5 soah-soah-tioh8. Siu3-chhun na2 kap Ek-sam e5 lau5-bu2 siang7-sim lai5 kong-kek. Ek-sam khoaN2-liau2 ia7-si7 chin bo5-lou7, beh tui3 Hui7-bi2 chhoa7 chhut-khi3 liu5, m7 thih; chong2-si7 Hui7-bi3 chin gau5 thun-lun2, tit8-tit8 kiu5 Chu2 khui-lou7, m7-ai3 chhut-khi3, in-ui7 kiaN na2 chhut-khi3 na2 phaiN2-mia5. Chong2-si7 bak8-sai2 siong5-siong5 chun2 png7 thun. Siu3-chhun su7-su7 long2 long7-koan5, u7-si5 lang5-kheh na7 lai5 teh kio3 Hui7-bi2 Tan5 sin-seN niu5, i e5 bak8-chiu khia7 ti7 piN-ah ia7 gin5 kau3 beh lak chhut-lai5. Ti3-kau3 Hui7-bi2 chin m7-ai3 lang5 kio3 Tan5 sin-seN niu5. Ia7 u7 si5 lai5 phah Hui7-bi2 teh kap lang5 kong2-oe7, i ia7 leng7-goa7 theN3-thau5 chhui3-cham5, u7-si5 tng cheng3-lang5 e5 bin7-cheng5 ia7 hou7 Siu3-chhun hat, chin-chiaN3 chham2. Long2 bo5 chit8-sut-a2 e5 chu7-iu5-koan5. 
</CL>
<HL>

7 強奪 
頂面且按下。講益三 e5 母舅添德到 hit 日就叫一個少尉 kap 30外 e5 兵， kap 益三家內 e5 人夫共倚40連個，就扛一頂轎去士隆庄。到位日抵落山，逐家去市場食飯，食飽按算 liam5-piN beh設法用強e5 手段來強扛惠美去。倚八點就來圍惠美 in e5 厝。Hit 時惠美 kap 老母攏 ti7 房nih teh 讀聖冊，抵是暗時 e5 禮拜。禮拜煞想beh睏 e5 時，忽然聽外面 hoa3-hoa3 叫 e5 人聲，koh 無偌久一個人入來真大聲喝講 ，有人ti7-teh 抑無？Ti7-chia 有南京第二聯隊司令官 e5 批。惠美 kap 老母聽一下心真驚，就 chong5出來。長老娘pou7-pin7 m7-bat 看著濟軍兵，無因端來家己 e5 內面，真驚，開聲祈禱上帝，講，上帝ah！願你開路，hou7 查某子得著平坦。驚到 ngiauh8-ngiauh8-chhoah。
惠美就進前對少尉講，Lin2 來beh創甚物？少尉應講，司令官 e5命令，叫阮來扛惠美去。講有事誌beh kap 伊參詳。惠美真好膽，真受氣講，我是婦女e5輩 kap伊有甚物干涉，怎樣伊beh來叫我去參詳甚物？少尉大喝講，掠上轎。兵丁phin3-phong3 叫就倚來。老母對查某子攬teh，直直哭。子o3!主ah，救leh！Ah！實在真慘，慘上加慘。查某子惠美大聲 ka7阿娘講，阿娘ah！今到 chia m7 免煩惱；獨獨望主伸出聖手就是。長老娘講，子ah，你若去，我寧可死，ah！留我無路用lah。Ah！阿娘，著靠上帝lah，m7-thang煩惱到 an2-ni。少尉m7 准 in 講，直直ka7 in 拖去。長老娘放聲大哭，也是莫怪：子死，丈夫抵死無偌久，查某子也受掠。Ah！雨潑對天窗落來。 
長老娘知無法度lah就講，子ah！你著 khiN5-tiau5 ti7 主ouh！M7 thang為世間來扑驚人你 e5 身軀。致到 hou7 主 e5 名受凌辱。人對惠美直直插對門外出去。總是惠美有聽老母 e5 聲teh 叫，伊就講，阿娘，做你安心，我到死無將我交 hou7 魔鬼。對 hit- tiap8 就插入轎扛去，轎門轎窗關密密，老母暈倒 ti7 廳nih。內面 e5 煮食e5 ka7 伊插leh，隔壁幾若個信主e5 姊妹來鬥救；也有人緊將這層事去報牧師。 
牧師聽了真驚，hit 暝抵是兄弟e5 祈禱會，拜堂有倚20外人，緊 kap 牧師追出去看。Jiok 到 一條小路，忽然有一堆e5人，喝殺，槌仔 e5 聲khih8 khiat8 叫。Hit 暝是月暗暝。原因就是人去拜堂報 e5 時，牧師 in 緊koh 祈禱才閉會出來；m7- ku2 長老 e5 長工守仁，聽 in 小姐受掠，緊對後尾出去，sa 一枝 keh8 後尾大門 e5 kau2-chan 槌仔，直直 jiok，來到 hia 去 hou7 伊遇著。所以扑開眾人，對兩個扛轎e5 bo7 一下倒倒落去，人 chhiang3-chhiang3 滾。惠美聽守仁 e5 聲真安心，伊知 che 是主e5 開路；若設使守仁無去赴祈禱會，也無 hiah 快 hou7 in 掠來到 chia。少尉，直直喝 tiap8。後來少尉chhih8 倚來，hou7守仁歸仙人掠摔對 hit 爿過，頭殼撞著大樹頭碎鹽鹽。Hit-tiap8 逐家略仔忍手，伊就扑開轎門，對惠美 aiN7-teh；總是偆e5 兵 直直追來到 hia，抵 hou7 牧師 in 遇著，逐家大扑一場就搶倒轉。 
Tui3 an2-ni偆e5 兵 kap 家丁走倒去報。攏總死兩個扛轎 e5 kap 少尉，重輕傷 e5 成十個。逐家到位，到大門口 m7 敢入去。內面真鬧熱 teh等新娘來。益三穿禮服便便beh合婚，聽外面有人 teh 哭e5 聲。原因是 hit 成10個家人（扛轎 e5 是家人），已經死，偆 hiah-e5 m7 敢入去，ti7 hia teh kiu、lun。中間一個老奴僕、鬢邊kong3一空 teh 流血，這個是 tiam3 較久 e5 奴僕。所以逐家推伊做前。抵 teh kiu、lun e5 時，益三 jiok出來，看一下氣沖天。問講，新娘leh？老奴僕跪落去，講，主公ah 都m7 好講ah louh！益三用腳 chiN 就 ka7 伊踢去。臭奴才leh，甚物事 m7 好講，新娘 ka7 我扛tui3佗位去？奴僕逐家ma3-ma3 哭，老奴僕講：Ah都扛tui3半路hou7 人搶去lah。搶去佗位去？M7知leh，真氣--人ah。入去舉一枝藤條出來亂亂but8,but8 到哭父哭母。內面 e5 人客 jiok-jiok 出來，逐家問 an2-choaN2，益三氣 phut-phut be7 講，目珠青 gin5-gin5 那痟狗目leh，直直惡，直直喝講，好，好，lin2 chiah-e5 死奴才。好；看人 ka7 我扛對佗位去？眾人勸 be7 住，抵 in 母舅 ti7 兵營來，因為一部分 e5 兵走去報 in 母舅。 
8 逃脫 
In 母舅來，就對伊 e5 手 ka7 伊牽teh，講：少年人攏是 an2-ni，緊事寬辦，勻仔設法驚了m7 ti7-teh。對 an2-ni就無 koh tiap8。叫人 m7 免創飯hou7 hiah-e5 食，hou7 in 枵，奴僕逐家真 m7 願，一人哮一路。In 母舅才講，憨外甥，莫怪家人扛 be7 來，連少尉都講也受扑死lah，何況家人，總是無要緊，我自然有法度。
Ah！hit 日真無心適，來赴e5 人客真無意神。旁邊 e5 人客，有 e5 心也是真橫講：Lin2 母舅是武官，何必煩惱娶 be7 來？總是也有人心暗暗 teh嫌，an2-ni beh ka7 硬娶，也是橫逆；總是無人敢諫諍。對 an2-ni 人客攏散席。益三氣 phut-phut，馬騎leh，走到士隆庄，beh看 hit-e5 虛實。到位地方亂滾滾，講昨暝扑死人。牧師也將 hit 層事講明hou7 地方官廳，地方官也知益三in e5 無理氣，所以這層事無甚物致意beh插；不過若掠著守仁 e5 時，猶原相當著辦。益三 in 母舅也知做an2-ni 是軍威濫用，也 m7 敢明明發表來告訴；不過猶原暗暗計劃beh掠到守仁 kap 惠美著就是。Chia 且按下。 
講守仁對惠美 aiN7 leh，直直走入山，an2-ni 伊知事勢 bai2,也惠美將老母交代牧師。牧師歡喜擔領，所以無掛慮， kap 守仁直直走。走到河南省南陽城 e5 厝。所以到事誌 e5 隔日，益三來 chhoe7 無。去拜堂 chhoe7,hou7牧師 kap 長老娘 ka7 伊重重責備，良心發現，也知家己 e5 錯，直直會 m7著，也求beh看惠美；總是 in 攏 m7 知，長老娘獨獨 ka7 伊講一項，就是，你若beh娶我 e5 查某子，你若果真疼伊到 an2-ni，就是著 kap 阮熱心來信基督，koh 著保護守仁無事；若 an2-ni就嫁--你。益三將這層事倒去回復母舅。母舅聽了無甚物歡喜，致意愛報仇，所以暗靜派人調查，beh chhoe7 到著。 
時日真快過，liam5-piN 到過年。添德是大飲酒家，ti7 29暝食酒真濟，大醉。平時愛食酒，所以腦筋 lam2,hit 暝 koh lim hiah 濟酒，醉，倒對桌下落去，頭殼撞著桌杆，忽然腦筋斷去。緊請醫生來，知是無法度，就續死去。Chia 且按下。 
講惠美 kap 守仁去南陽城，in 所tiam3 e5 厝是 ti7 城外偏僻 e5 所在，日時就匿，暗時就出來 ka7 人做工。也添德死，就這層事誌那 leng。益三也知錯。總是心真致意愛 chhoe7到著。Chhoe7 著伊 e5 意思 m7 是beh害 in，猶原ai3心存beh娶惠美 e5 意思，也知用威力無理氣，be7 用得。Tui3 an2-ni 無食頭路四界 chhoe7。一心也良心自責，講對伊一時 e5 chhiong2-pong7,害所疼e5 惠美sang3,慘，所以心想講：若 chhoe7著，就beh ka7 伊會m7 著，求伊赦免。Chhoe7成半年liu5-liu5去，益三 in 老母也是煩惱。秀春 e5 心真歡喜，愛 hou7 chhoe7 無。 
Chhoe7 到有一日，行來到南陽城南門外 e5 鄉庄 e5 庄下，ti7 hia 歇睏。抵好透早惠美捧衫仔褲beh出來洗，hou7 伊遇著，益三走倚去對惠美牽teh，目屎chhe7-chhe7倒，直直會失禮，求赦免。惠美看伊有知罪就心也酸，牽伊入去所bih e5 厝。抵遇守仁對外面倒來，真受氣，自an2-ni beh續ka7 伊打 hou7 伊死，真可惡。對這個來惹大事，就對胸坎khiu2 teh，beh ka7 伊摔落去。益三直直叫 m7 敢，饒命leh。惠美看了，也好笑，也可憐，就叫守仁 ka7 伊放去，守仁就 ka7 伊放。驚到 khih8-khih8-chhoah，直直認錯，講 in母舅 e5 錯誤，也伊誤從伊 e5 話。今母舅都死lah，這層事都煞lah，伊的確beh保 in 無罪。對 an2-ni 守仁就較無受氣。
益三直直求惠美著成伊這層親事。惠美講，無，你是無信主e5 人，我決斷 be7 得嫁你。（我願信主 e5 姊妹逐家有這號志氣）Hit 時已經暗，就 ti7-hia隔暝。益三行來到chia 真sian7,自2、3日就有略仔 hou7 伊感著，hit 暝 續發熱。惠美真疼伊，照舊好款待伊，ka7 伊 u3 冷水，將 in 所帶 e5 便藥 hou7 伊食，泡牛乳種種好款待伊。Hit 時益三疼惠美 e5 心那深，感心伊 e5 人格，一發愛娶伊。總是自覺一項，知本身若 m7 是來信基督教，就這層事 be7 成；m7-ku2 若beh信基督教，穩當會hou7 老母受氣，koh 驚朋友看輕。所以三心兩意。總是想來想去，就想出歹心講，著來假做熱心信道理（這款 e5 人世間真濟）對 an2-ni 就定請惠美替伊祈禱讀聖經 hou7 伊聽，也教伊吟詩，ti7-hia kap 伊 tiam3 成禮拜，學到會曉吟幾句詩。總是惠美無 hiah快信用伊，卻心有teh 歡喜益三beh信主 e5 款。Tiam3 一禮拜後，伊就講beh chhoa7 伊倒去，來保 in 無罪。 
9 入羅網 
惠美決斷 iau2-boe7 beh kap 伊去，因為伊tiam3 hia 是熱心姊妹 e5 家，真安穩，後來守仁 kap 伊代先出來探聽情形。知 chiah-e5 事果然leng2去lah。（che 是支那政府 e5 款）。就去拜堂見頭家娘，講起 chiah-e5 事 hou7 in 聽。講惠美現時勇勇 ti7 佗位。長老娘聽了心真歡喜，感謝上帝。對 hit-tiap8了後。益三逐禮拜都來禮拜，續koh 復職做水油公司e5薪勞，請派來士隆庄做出張所長。對an2-ni 逐禮拜都去拜堂，聖經自然漢字 e5 就熟熟。牧師看伊 e5 熱心也歡喜。Chia 按下。 
守仁就去 chhoa7 惠美倒來。到位母子見面歡喜到流目屎。對 an2-ni 一家團圓，koh 搬去 tiam3 家己 e5 厝，益三也定定去惠美 in 兜，in 也無拾恨，照舊好款待伊。 
過成年，益三真熱心，也來鬥教主日學，真 gau5 教。對 an2-ni 長老娘，就真歡喜。牧師也贊成。就允做--伊，也 ti7 士隆 e5 教會照基督教 e5 法度來結婚。Oh！益三 e5 歡喜，宛然如魚得水，咱 m7 免 koh 講。惠美也是盡做婦人人 e5 本分。 
結婚後成禮拜就 chhoa7倒去南京beh去見老母，到位老母無甚物歡喜。因為是落教--e5，koh beh合婚，也無倒來拜天地， kap 公媽，就真無稱意，面漚 kia5-kia5。惠美心真艱苦；總是盡所會做去就--伊。Chia 按下。 
講倒來隔日後，老母備辦逐項好勢，因為是益三in 老父 e5 忌辰到，叫in 著拜。益三起頭 m7 拜，hou7 in 老母惡，le2,khut8,就拜；也beh叫 in 續拜攏總 e5 公媽來補 in 結婚 e5 時無拜。Ah！這個真正是惠美 e5 苦擔。伊決斷 m7,就致到 hou7 in ta-ke扑。益三真煩惱，秀春企 ti7 邊ah 真歡喜。對an2-ni 家內一日過一日那be7 和 （勸信主 e5 姊妹做父母e5著注意）。 
Ta-ke逐日都le2,khut8,香若舉起來對公媽 e5 面前就le2,下公媽著掠伊。惠美 e5 艱苦 m7 若這樣。逐頓食gin5 碗 gin5 箸，五筋枷 ，chun7 捻 ，平均逐日有。大腿，目珠皮常常烏青。Ah！今仔日到 chia 慘lah，無較輸落活地獄。總是惠美 m7 敢投降：因為顧丈夫e5 名聲，也 m7 敢 kap 伊嚷，驚了笑破人 e5 嘴，也 m7 敢hou7 老母知；因為驚老母煩惱。暗時目屎仔流流leh，hou7 人捻 e5 位，暗時偷掀起來用藥油抹抹leh。Ah！真正慘無te3講；獨獨祈禱，向望主開路。 
有一日ta-ke去燒金倒來，lek8 路有淡薄赤痢，伊beh倚去顧--伊，也無thang，凡事，請 koh 辭，家內若 kong3 破一塊碗，死一隻雞仔，攏講，是這個落教婆煞煞著。秀春那 kap 益三e5 老母像心來攻擊。益三看了也是真無路，beh對惠美 chhoa7 出去liu5，m7 thih；總是惠美真 gau5 吞忍，直直求主開路，m7 愛出去，因為驚若出去那歹名。總是目屎常常准飯吞。秀春事事攏弄權，有時人客若來 teh 叫惠美陳先生娘，伊 e5目珠企ti7 邊ah也 gin5 到beh落出來。致到惠美真m7 愛人叫陳先生娘。也有時來扑惠美 teh kap 人講話，伊也另外theN3頭嘴cham5,有時當眾人 e5 面前也hou7秀春hat，真正慘。攏無一屑仔 e5 自由權。 
</HL>