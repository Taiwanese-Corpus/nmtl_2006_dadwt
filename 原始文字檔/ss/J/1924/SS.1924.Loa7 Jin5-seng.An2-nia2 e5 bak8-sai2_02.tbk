<CL>
  8. 8 goeh8 15 me5 
  Hok-goan5 m2 hou7 Hok-goan5 peh kong3 chit8 e7 hoeh chim-chim-lau5, chiu7 chin m7 goan7, chhih8-oa2 beh khi3 phah Hok-goan5 peh. Kou-niu5 kin2 ka7 i giu2 leh, ka7 in chiam3-khui. Hok-goan5 peh khoaN3 tioh8 ka7 Hok-goan5 m2 kong3 chit8-e7, hoeh lau5 kau3 an2-ni, chit8-si5 ia7 khah lun2-chhiu2. Chu2-jit8-oh8 e5 lu2 kau3-oan5 kin2 chau2 khi3 tui3-bin7 se-i-tiam3, theh8 mi5-a2 kap ioh8-a2 pheng5-toa3 lai5 ka7 i chi2-hoeh, soa3 ka7 i kou5, m7-ku2 Hok-goan5 peh chin bo5 hoaN-hi2 , iau2 tit8-tit8 me7 Hoan-a2-kau3, si2-liau2 bo5 lang5 khau3, phaiN2-oe7 tit8-tit8 chhut. Sou2-i2 Kou-niu5 khoaN3 se3-bin7 m7 ho2, ka7 Hok-goan5 m2 kou5 ho2 chiu7 saN-si5 to3-khi3. Hok-goan5 m2 sim chin kan-khou2 chiu7 saN-si5 chhut toa7-mng5, tit8-tit8 ka7 in hoe7 sit-le2, kong2, Lau7-lang5 na7 bo5 ti7-teh, i chiah beh chhe gin2-na2 khi3 chhiaN2 in lai5 che7. Nng7 lang5 chin hoaN-hi2, chai Hok-goan5 m2 e5 sim bo5 loe2-chi3, chiu7 kap i saN-si5 to3-khi3. Chiong chit chan5 su7 kong2 hou7 Bok8-su thiaN. Tai7-ke thiaN liau2 chin pi-siong, chiu7 iok-sok tioh8 the3 in ki5-to2. Koh chiaN5 chap8 jit8, Hok-goan5 peh chiu7 chhut goa7 khi3 Pak-kiaN beh khi3 Tiau5-thian-kiong koah-hiuN, iau3-kin2 si7 beh ng3-bang7 Thian-siong7 seng3-bo2 tek8-piat8 khai-in, kiu3 in kiaN2 Tian-su3 ah. Ong2-hoe5 tioh8 chiaN5 le2-pai3 ku2. Hit si5 Hok-goan5 m2 ah chhe Bi2-hoai5 ah khi3 chhiaN2 Kou-niu5 in lai5 che7. 
  Kou-niu5 seN3 Ko, seng3-cheng5 kek8 un-sun5, kong2-oe7 khin siaN se3-soeh. Tiong-kok oe7 be7 10 hun e5 gau5 kong2, sou2-i2 hit e5 Chu2-jit8-oh8 sin-seN ia7 kap i cho3-hoe2 lai5. Hit e5 Chu2-jit8-oh8 sian-seN hian7-si5 boe7-ke3, cheng5 bat cho3 chhiong-ki ti7 Thai3-lok8-hng5, kio3-cho3 Lim5 Siu3-giok8, seN cho3 chin ho2. Thian-su3 ah ia7 bat kap i kau-poe5, hit si5 kap i chin siang7-sim iok beh ke3--i. Kau3 chit 2 ni5 cheng5 i2-keng tit-tioh8 to7-li2. Bok8-su chhut chiN5 ka7 i siok8 chhut-lai5. Ia7 u7 khi3 thak8 Hu7-oh8 chit8 ni5 goa7. Chin gau5 thak8, Seng3-chheh to7-li2 chin bat. Chit-tiap8 teh ka3 Ko Kou-niu5 e5 Tiong-kok oe7. Sou2-i2 kap i cho3-hoe2 khi3. I e5 sim ia7 si7 chin kho2-lin5 Thian-su3 ah, chin ai3 kiu3--i, ai3 i tang5 kiaN5 thiN-lou7. Sou2-i2 (Sin3 chu2 e5 lang5 eng3-kai u7 chit ho7 sim, tak8 jit8 kap Kou-niu5 lai5 chhoe7 in, tiong-tau3 tng3 siong5-siong5 hou7 in chhiaN2, an2-ni lian5-lian5 oa2 chiaN5 le2-pai3 ku2. Bi2-hoai5 ah chin khiau2, koh Sio2-hak8-hau7 i2-keng beh chut-giap8 lah. Sou2-i2 cho3-hoe2 thak8 han3-bun5 e5 Seng3-chheh, si, long2 e7 kiaN5. Sim-pu7, kap Hok-goan5 m2 tai7-ke ia7 oh8 kui2-na7 siu2 si, ia7 oh8 ki5-to2. Hut-jian5 ti7 chiaN5 le2-pai3 ku2, thong-ke toa7 hoaN-hi2, hiaN-so2 sio2-kou long2 khin5-khin5 thak8 si, seng3-keng. A-so2 bo5 thak8-chheh m7 bat ji7. Bi2-hoai5 ah ka3--i, an2-ni 2-e5 soa3 chin siong-ho2. Chau3-cheng5 chau3-au7 tiaN7 liam7 si-chheh, soa3 be7 ki3-tit iu-bun7 e5 su7. Hok-goan5 m2 ia7 chhio3-gi7-gi7. Siong5-siong5 am3-am3 ki5-to2 Siong7-te3, i sin3 Siong7-te3 e7 kiu3 i e5 ke. Kau3 chit8 e5 le2-pai3 au7 Hok-goan5 peh khi3 koah-hiuN to3-lai5, khoaN3 lai7-bin7 toa7 koh-iuN7: cheng5 tak8-am3 Hok-goan5 m2 to hau2, sim-pu7 tiaN7 tai3 hau3-lam5-bin7, an2-choaN2 taN tai7-ke thai2 long2 piN3 hoaN-thau5 hi2-bin7, chhio3 gi7-gi7 ? Hok-goan5 peh siuN7 long2 be7 hiau2-tit. Sim-pu7 ia7 khah u7 le2-sou3. HiaN-so2 sio2-kou ia7 chin ho2, siong5-siong5 cho3-hoe2 kong2-oe7, ia7 cho3-hoe2 liam7 Seng3-chheh, liam7 kau3 bo5 khoa3 chiah8 png7. Tiam3 au7-piah kau chhio3 kah hah8-hah8-kio3. Eng2-koe3 long2 si7 chhu3-cheng5 chhu3-au7 teh thau hau2, taN si7 teh chhio3, na2 siuN7 na2 put-beng5. Chiu7 kio3 Bi2-hoai5 ah theh8 in teh liam7 e5 chheh lai5 hou7 i khoaN3. Bi2-hoai5 ah chiu7 theh8 lai5, chin kiaN, kiaN in A-pa ka7 i khian--loh8-khi3. Chiu7 lun2-lun2 bo5 saN2 kaN2 oa2 lai5, Hok-goan5 peh soa3 ai3 chhio3, siuN7 tioh8 i cheng5-jit8 e5 chhiong2-pong7, soa3 ti3-kau3 bou2 kiaN2 chiah kiaN--i. I chiu7 ka7 i kong2, Bian2 kiaN lah, li2 si7 kap lin2 so2-ah teh liam7 saN2-hoe3, an2-choaN2 liam7-kau3 hiah ho2 chhio3? Bi2-hoai5 ah chiu7 theh8 oa2-khi3, Hok-goan5 peh bak8-chiu hoe-hoe, chiu7 theh8 bak8-kiaN3 khi2-lai5 koa3. Tu2 hian chit8 siu2 kong2, "Goa2 thiaN Ia5-sou e5 siaN kong2 beng5, Lin2 long2 tiam3 chit se3-kan; KiN3-na7 lo5-khou2 lai5 goa2 bin7-cheng5, Tak8-lang5 long2 u7 peng5-an, un5-un5." Chong2-si7 Hok-goan5 peh kan-ta thak8 4 ji7 kong2 "goa2 thiaN Ia5-sou" chiu7 chin siu7-khi3, chiong hit pun2 chheh ka7 i piaN tui3 thou5-kha loh8-khi3,ok Bi2-hoai5 ah khi3 to2-ui7 ka7 lang5 theh8 hit ho7 hoan-a2 chheh. Bi2-hoai5 ah chit8 si5 kiaN kau3 bin7 chheN sun2-sun2. Hok-goan5 m2 ti7 pang5-nih thiaN Lau7-e5 teh me7 kau3 hiah toa7-siaN, chiu7 chhut lai5 ka7 i khoaN3. Ia7 khoaN3 chheh ti7 thou5-kha, chiu7 kin2 khioh khi2-lai5, kin2 chhoa7 Bi2-hoai5 ah chau2, tiam7-tiam7 bo5 chhap-i. Keh chiaN5 goeh8 jit8 khoaN3 lai7-bin7 ko2-jian5 chin koh-iuN7: cheng5 oan2-jian5 oah8 te7-gek8; chit-tiap8 piN3 na2 Lok8-hng5. Chi2-u7 i chit8 lang5 kap in bo5 tang5, na7 khah me7 in ia7 si7 teh liam7. Ia7 beh chiah8 png7 e5 si5 i e5 bak8-chiu kheh-kheh, in ia7 kheh; kan-ta i chit8 e5 bo5 bak8-chiu kheh-kheh chiu7 chiah8. Kau3 u7 chit8-jit8 Hok-goan5 peh he-ku tit8-tit8 tu7 khi2-lai5, chin siong-tiong7, cha-bou2 kiaN2 sim-pu7 long2 kui7 teh the3 i ki5-to2. Hok-goan5 m2 tiaN7 che7 ti7 bin5-chhng5-thau5 kong2 to7-li2 hou7 thiaN, thiaN-liau2 toa7 siu7 kam2-tong7 chiu7 hoaN-hi2 sin3 Ia5-sou ka-ti7 ia7 siong5-siong5 ki5-to2. (Chin kiong-hi2, Seng3-to7 e5 koan5-leng5). Kau3 8 goeh8 poaN3 hit me5, goeh8 chin kng, poaN3-me5 au7 hoan chit8 tiam2 hut-jian5 peN7 chin siong-tiong7, kou3 e5 lang5 long2 sian7, tuh-ku khi3. Hut-jian5 thiaN Hok-goan5 peh hoah kong2, Chu2 ah goa2 ti7 chia chhiaN2 li2 chiap-lap8 goa2. Hok-goan5 m2 in tai7-ke hiahN8 cheng-sin5, khoaN3 i e5 khui3 i2-keng tng7, hiong2-siu7 69 hoe3. Hok-goan5 m2 chit8 sim toa7 iu-bun7, lai7-bin7 tai7-ke khui-siaN hau2; chong2-si7 chit8 bin7 siu7 an-ui3: in-ui7 chai i u7 hou7 Chu2 chin2-kiu3. Sou2-i2 tai7-ke kui7-loh8 ki5-to2, tan2-hau7 thiN kng thang siat-hoat bai5-chong3 e5 su7. Kau3 thiN kng Hok-goan5 m2 chiu7 kio3 Bi2-hoai5 ah khi3 chhiaN2 Bok8-su. 
  9 .ChheN-kong5 tan5 e5 hoe2-chhia-le5 
  ThiN kng Bi2-hoai5 ah chiu7 khi3 chhoe7 Lim5 Siu3-giok8 sian-seN ia7 khi3 chhoe7 Bok8-su. Chiong sou2 keng-koe3 e5 su7, thau5-boe2 long2 kong2 hou7 Bok8-su thiaN, Bok8-su Kou-niu5 tai7-ke ia7 chit8 sim iu-bun7, chit8-sim hoaN-hi2. Hok-goan5 peh u7 tit-kiu3 e5 khoan2-sit. Chiu7 an-ui3 Bi2-hoai5 ah, kap i iok-sok e7-pou 4 tiam2 beh chio che7-che7 hoe7-iu2 khi3 sang3-chong3. Hit jit8 tu2-tu2 pai3 2, e7-pou 2 tiam2 u7 Hu7-jin5 ki5-to2-hoe7, oa2 u7 100 lian5 lang5 lai5 chu7-chip8. Ko Kou-niu5 chiong chit chan5 su7 ti7 ki5-to2 hoe7 kong2 hou7 chi2-moai7 chai, tai7-ke thiaN liau2 chin tong5-cheng5. Che7-che7 hoaN-hi2 khi3 sang3-chong3, kau3 3 tiam2 ki5-to2-hoe7 soah, chiu7 sui5 lang5 to3-khi3 pi7-pan7, u7 lang5 soa3 thong-ti pat8 e5 peng5-iu2. Sou2-i2 hit e7-pou e5 sang3-chong3 u7 200 goa7 lang5, 4 tiam2 tai7-ke long2 che5-chip8 kau3 Hok-goan5 peh e5 ke. Hok-goan5 m2 chhut-lai5 ngia5-chih, ia7 chiong cheng5-heng5 kong2 hou7 Bok8-su thiaN, kong2 Hok-goan5 peh sui-bong2 chiau3 to7-li2 iau2-boe7 siaN2 chai; chong2-si7 hoaN-hi2 tak8-hang7 chiau3 to7-li2 e5 le2-sou3 lai5 bai5-chong3. Tui3 an2-ni Bok8-su chin hoaN-hi2, chiu7 chiau3 le2-sou3 lai5 bai5-chong3 i. Tai7-ke hian2-chhut kek8 tong5-cheng5 e5 khoan2, saN-kap kau3 bong7, che7-che7 chi2-moai7 ia7 kap in lau5 bak8-sai2. Kau3 5 tiam2 goa7, chong3-sek beng5-pek8. Bok8-su chai chi2-moai7 kin7-lai5 phaiN2-koe3, thau5-chhui3 chit8-ke 5-e5, koh Hok-goan5 peh phoa3-peN7 khai-hui3,ia7 bo5 sim2-mih8 ho2 lai5-lou7; iu7-koh bai5-chong3-hui3 khai che7-che7. Chiu7 ki2-gi7 tui3 hoe7-chong3 e5 hiaN-ti7 chi2-moai7, chit8 lang5 che7-chio2 bou7-chip8 tam7-poh8, kiong7 oa2 50 khou, chiu7 an2-ni sang3 Hok-goan5 m2 khi3 eng7. Hok-goan5 m2 m7 seng5-siu7; chong2-si7 au7-lai5 siu7 Bok8-su kap cheng3-lang5 e5 ho2-i3; chiu7 hoaN-hi2 seng5-siu7 ia7 lau5 bak8-sai2 seh-sia7. Liau2-au7 tai7-ke si3 soaN3; chong2-si7 Ko Kou-niu5 kap Lim5 Siu3-giok8 sian-siN chin tong5-cheng5, kap Hok-goan5 m2 cho3-hoe2 khi3 kau3 chhu3 an-ui3 i. 
  Si5-jit8 chin khoai3-koe3, liam5-piN kau3 koe3-ni5 e5 4 goeh8. Hit si5 Ma2-tan2 ah seng koe3 Siau2 hak8-hau7 2 lian5, Bi2-hoai5 ah Sio2 hak8-hau7 chut-giap8. Chut-giap8-sek hit jit8 Lau7-bu2 ia7 khi3 khoaN3. Bi2-hoai5 ah thau5-mia5. Oah ! Lau7-bu2 moa2-pak e5 hoaN-hi2. Chhut-sek8 cheng-khin5, phin2-heng7 hong-cheng3, hou7 thong hau7 e5 sian-seN o-lo2. Tui3 an2-ni Kou-niu5 chiu7 tui3 Bok8-su siau7-kai3, chian3 i jip8 lan2 kau3-hoe7 siat e5 Lu2-oh8. Hok-goan5 m2 m7 kaN2; in-ui7 chai bo5 khui3-lat8, Kou-niu5 chin ho2-i3, tah-eng3 beh the3 i siat-hoat. In-ui7 in khoaN3 chit e5 cha-bou2 gin2-a2 seN cho3 sui2, koai koh leng2-li7, jin5-jia2 gau5 thak8-chheh. Le2-pai3-jit8 m7 bat bo5 le2-pai3, chin jiat8-sim. Kin-ni5 tu2 16 hoe3, si7 chin e7 poe5-iuN2 tit, u7 toa7 ng3-bang7 e5 cha-bou2 gin2-na2. Sou2-i2 tit8-tit8 kou2-bu2 Hok-goan5 m2 tioh8 hou7 i thak8, Hok-goan5 m2 siu7 in e5 kou2-bu2, cha-bou2 kiaN2 ia7 chin ai3 thak8. Tui3 an2-ni ti7 4 goeh8 chiu7 koh khi3 thak8 Po2-teng7 siaN5 e5 TiuN2-lo2-kau3 Ko-teng2 Lu2-hak8-iN7. TaN chia chhiaN2 an3-ha7. 
  Kong2 Thian-su3 ah tiam3 Lam5-kiaN hu7-kin7 chng-sia7 e5 cheng-bi2 kang-tiuN5 cho3 ku-li2, tou7 koe3-jit8. U7 chit8 jit8 jiam2 tioh8 phoa3-peN7, si7 cho3-li7, put-si5 pang3, lang5 piN3 chin san2 chin phaiN2-khoaN3, bo5 lang5 thang chiau3-kou3 i, saN-a2-khou3 phoa3 iam5-iam5, sin-khu choan5 sian, thau5-mng5 phah-kat-kiu5. Khun3 ti7 chit8 keng phoa3-phoa3 chiu2-keN liau5-a2, seng-khu chhau3-hian3 ti7-toah8, chi2-u7 kau2 si7 i e5 ho2 peng5-iu2. Tui3 hia koe3 e5 lang5 che7-che7 lang5 phui3 chhui3-noa7, u7-e5 ng phiN7-khang. Ah ! Kau3 chia Thian-su3 ah ka-ti7 siuN7-liau2 cheng5 chin chin7, beh to3-khi3 ia7 bo5 lou7-hui3, seng-khu chi2-u7 chhun 8 chiam chiN5; ia7 na7 to3-khi3 hou7 lang5 chai, lang5 ia7 si7 beh liah8, chin3 bo5 pou7, the3 bo5 lou7, kin-tu2 oah8-teh ia7 si7 si2, oh-tit u7 chhut-thau5-thiN e5 jit8-chi2, siuN7 lai5 siuN7 khi3 chiu7 koat-sim beh cho3 hoe2-chhia-tong3 (Chhi-chham2, lok8-phek e5 kek8-thau5 thang kam2-kai3 au7-lai5 e5 chheng-lian5). Chiu7 peh khi2-lai5, phian5-a7-phian5. Ia7 tiam3 hia li7 oa2 chiaN5-li2-lou7 u7 hoe2-chhia-lou7, chiu7-si7 Lam5-kiaN beh khi3 Sou-chiu, Siong7-hai2 e5 soaN3-lou7. Chia chhiaN2 an3-ha7. Kong2 chhu3-nih tui3 kui2-na7-jit8 cheng5 Hok-goan5 m2 kap sim-pu7 ke-lai7 e5 lang5 long2 hut-jian5 sim chin kan-khou2, chhin-chhiuN7 u7 chioh8-thau5 that teh; chong2-si7 in e5 sim bo5 loe2-chi3. Cha2-khi2 e5-hng ta-ke sim-pu7 kap sun-a2 long2 chu7-chip8 le2-pai3, bo5 chit8-pai2 bo5 ui7-tioh8 i e5 kiaN2 Thian-su3 ah lai5 ki5-to2. Tek8-piat8, tui3 chit kin7-jit8 sim toa7 kan-khou2, tai7-ke khah pek-chhiat ki5-to2 kau3 ta-ke sim-pu7 lau5 bak8-sai2, kiu5 Siong7-te3 tioh8 kiu3 i e5 kiaN2. 
  Hut-jian5 ti7 pai3-6 e7-pou, Lu2-hak8-iN7 e5 goa7-chhut-jit8 Bi2-hoai5 ah tui3 Lu2-oh8 to3-lai5 ia7 tui3 Lau7-bu2 kong2 chiah ku2 hut-jian5 sim ia7 si7 chin kan-khou2. Cha-me5 bang7-kiN3 in kiaN2 phoa3-peN7 chin siong-tiong7. Kong2 to2-ti7 lou7-piN am3-si5 ia7 bo5 kah-phoe7. Kong2 liau2 tai7-ke tam5-lun7, chiu7 ta-ke sim-pu7, bo2-kiaN2 hiaN-so2 sio2-kou 3-e5 kui7-kui7 teh thi5-khau3 lau5 bak8-sai2 pek-chhiat kiu5 Siong7-te3. 
  Kong2 Thian-su3 ah na7 ko2-chin u7 ti7-teh chiu7 bang7 Chu2 kiu3 i thoat-li7 kan-khou2 kiu3 hoe5-thau5, (in sui-bong2 m7-chai Thian-su3 ah e5 si2-oah8; chong2-si7 chiau3 in e5 i3-su3 si7 sin3 i iau2 oah8; ia7 chhim-sin3 Siong7-te3, pek-chhiat me5-jit8 ki5-to2 bo5 ia3. Thang kho2-chhu2); Chia chhiaN2 an3-ha7. Kong2 Thian-su3 ah. Chin-sit8 tit8-tit8 phian5, phian5 kau3 hoe2-chhia lou7-piN. chiu7 to2-ti7 chhia-lou7 nih beh tan2 kip-heng5 chhia tui3 hia koh koe3. Hit si5 tu2 hong5-hun-am3 7 tiam2 lian5 koh oa2 poaN3 tiam2-cheng ku2, chiaN5-sit8, tui3 Lam5-kiaN khi2-sin beh khi3 Siong7-hai2 hu3 hoe2-chun5 chhut-phang5-ki5 e5 choe3-tai7 kip-heng5 chhia teh lai5. Hit e5 hoe2-chhia hu3-hu3 kio3 e5 siaN, Thian-su3 ah e5 thau5-khak to2-ti7 hoe2-chhia-lou7 : sou2-i2 oa2 2 li2 lou7 chiu7 u7 thiaN tioh8 hit e5 chhia siaN hu3-hu3 kio3. Ti7 hit si5 sim toa7 kan-khou2, chit8 sim siuN7 oah8-teh bo5 lou7-eng7, koat-toan3 ai3 si2; chit8 sim siuN7 i hoan7-choe7 hiah tang7, si2 liau2 na7 chiaN5-sit8 u7 te7-gek8, ia7 i bo5 chiN5 thang cho3 sai-kong, un2-tang3 e7 loh8 hong-kou2 chioh8-bo7; chit8 sim siuN7 tioh8 pe7-bo2 ti7 Po2-teng7 siaN5 chhia-thau5, tong si5 beh sang3 i chhut-hoat khi3 Phu5-long7-sou2 e5 si5 khau3 kah hun7-loh8-khi3; ia7 chit pang na7 si2, un2-tang3 e7 hou7 pe7-bo2 hau2 khah thiam2; koh chit8 sim ia7 siuN7 tioh8 i e5 kiaN2 Ma2-tan2 ah kin-ni5 9 hoe3 lah, chiu7 siuN7 si2 m7 tat8; m7-ku2 bo5 si2 kau3 chia kin-tu2 ia7 si7 kiaN5 bo5 lou7 lah. Sou2-i2 khau3-khau3 leh, chheh-sim beh hou7 i kauh. Ah ! Hoe2-chhia kau3 lah, oa2 10 goa7 tng7 hng7, hoaN7 ki-koan chhia e5 lang5, khoaN3 tioh8 u7 lang5 ti7 chhia-lou7, tit8-tit8 tan5 le5, hoe2-chhia iu7 tong3 be7 tiam7. Ah ! gui5-hiam2 ou3 ! gui5-hiam2 ou3 ! sai2 hoe2-chhia e5 lang5 hoah kau3 chiaN5 toa7 siaN. 
  10.Koe3-ke3 iah8 e5 ChiN5-siuN-a2 
  Ah ! Hiam2-hiam2 choah8 chit8 tiam2: koh tu2 chhun tng7 goa7 hng7 chiu7 e7 kauh tioh8 e5 si5, u7 chit8 e5 sun5 chhia-lou7 e5 thih-lou7 kang-hu tui3 hia lai5, thiaN tioh8 hoe2-chhia-le5 kap jiang2 gui5-hiam2 e5 siaN, chiu7 chau2 oa2-lai5, khoaN3 Thian-su3 ah to2-ti7 hia, kin2-kin2 ka7 i thoa chau2. Tu2 thoa li7 chhia-lou7 3, 4 chhioh hng7, hoe2-chhia tu2 kau3 ui7, kai-chai3 tui3 an2-ni kauh bo5 tioh8. Hoe2-chhia tui3 an2-ni tit8-tit8 koe3, lang5-kheh tai7-ke chin kiaN, long2 aN3 tui3 thang-a2 goa7 chhut lai5 khoaN3. Hoe2-chhia koe3 liau2, soaN3-lou7 kang-hu chiong Thian-su3 ah ka7 i chhoa7 khi3 kau keng2-chhat. Hit si5 chin san2 beh si2 beh si2, kin-ni5 33 hoe3 lah, chhui3-chhiu bo5 siu bin7 bo5 se2 kap cha2-cheng5 toa7 koh-iuN7. Cheng5 khui tin5-i2 tiam3 hit si5 u7 chiN5, chhoa7 se3-i5, hoat-hok, bo5 chhui3-chhiu; chit-tiap8 chit8-e5 chhin-chhiuN7 kui2. Bo5 lang5 e7 jin7-tit, ia7 kap cheng5 hou7 lang5 oe7 siong7 beh liah8 e5 heng5 toa7 koh-iuN7. Ia7 i kong2 i si7 Sou-chiu-siaN5 hu7-kin7 e5 kan-khou2 lang5, seN3 Lim5 mia5 Thian-lai5 lai5 Lam5-kiaN than3-chiah8. Sou2-i2 keng2-chhat bo5 giau5-gi5 (Chi-na2 e5 hou7-khau2 bo5 cheng2-che5) chiu7 ka7 i sang3 jip8 Heng5-lu2 peN7-iN7 (chhut-goa7 lang5 phoa3-peN7 siu-iong5 e5 ui7). Jip8-iN7 chiaN5 le2-pai3 chiu7 i2-keng khah ho2. U7 chit8 me5 khun3-khi3, liong5-sim chu7-chek, bang7 kiN3 i ti7 chhu3 nih be7 tin5-i2 kap lang5-kheh sio-phah e5 su7, bang7 liau2 chhut-siaN teh jiang2. Jiang2 kong2, Hou7 li2 si2 ah ! Li2 an2-choaN2 me7 goa2 Phu5-long7-chia2 hoe3. Jiang2 liau2 khi2 kha chiu7 that-khi3, ham7-bin5 ham7-bin5 that tui3 pin5-pang loh8-khi3. Phiang3 chit8-e5 chin toa7 siaN. Keh-piah u7 chit8 e5 lang5 chheN2, thiaN chiah-e5 oe7 sim chin giau5-gi5. Thian-su3 ah ka-ti7 hiahN8 cheng-sin5, i chai ham7-bin5-oe7 u7 lau3-khau2, kha sui-si7 that chit8 e7 chin thiaN3; chong2-si7 m7-kaN2 ai chhut siaN (Liong5-sim khian3-chek). ThiN-kng keh-piah hit e5 hoan7-chia2, chiong chit chan5 su7 am3-cheN7 ka7 iN7-tiuN2 kong2. IN7-tiuN2 ia7 chin se3-ji7, long2 m7-kaN2 phah chheN-kiaN--i, chong2-si7 put-chi2 chu3-i3 teh khoaN3 i e5 tong7-chok. Thian-su3 ah tui3 hit me5 lau3-khau2, ka-ti7 ia7 bo5 peng5-an. Sou2-i2 ka-ti7 chheN-kiaN, soa3 sou2-cho3 kap cheng5-jit8 bo5 siang7, chiu7 it-hoat hou7-lang5 chin chu3-i3, ka-ti7 ia7 na2 chhau3-sim-gi5, phah-sng3 su7 e7 phoa3. Kau3 keh kui2-na7-jit8, hit me5 goeh8 kng, chiu7 siuN7 beh thau-chau2 chhut iN7. Sou2-i2 chiu7 bi tui3 peN7-sek e5 au7-boe2 mng5 chhut-khi3. Beh chau2 m7-ku2 bo5 sou2-hui3, hit si5 sin-the2 i2-keng oah8-tang7 lah, chiu7 jip8 peN7-iN7 e5 su7-bu7 sek. Chhau3-kham2 hit-me5 su7-bu7-sek e5 mng5 koh bo5 so2, chiu7 khui jip8-khi3. Ti7 koe3-ke3-iah8 e5 toh-teng2, u7 1 e5 chiN5-kui7-a2 ti7-hia. I chiu7 ti7-hia eng7 chit8 ki to-a2 teh ka7 i kiau7. 
  Hit si5 tu2 u7 chit8 e5 tong-tit8 sun5 peN7-lang5 e5 i-su kap khan3-hou7-hu7 beh jip8 lai5 giah8 kiam2-un-khi3, chiu7 hoah-chhat8. Tui3 an2-ni iN7-lai7 e5 lang5 long2 cheng-sin5, ui5 chhut-lai5, Koh peN7-iN7 chiu-ui5 chng-a2-chhiuN5 chin koan5, chau2 bo5 lou7, hou7 lang5 liah8 tioh8, chai si7 Lim5 Thian-lai5, thiN-kng iN7-tiuN2 chin siu7-khi3, ka7 i sang3 khi3 Lam5-kiaN tiong-iong keng2-chhat-su, ka7 i sim2-mng7, ia7 kio3 keh-piah e5 hoan7-chia2 lai5 tui3-chi2, kong2 li2 bou2 me5-hng oa2 poaN3-me5 au7 12 tiam2 goa7, hoah kong2, "Hou7 li2 si2 ah, li2 an2-choaN2 me7 goa2 Phu5-long7-chia2 hoe3." He si7 sim2-mih8 i3-su3 ? Ia7 khi3 tiau3 i khi3 cho3 ku-li2 hit ui7 e5 cheng-bi2-sou2 e5 lang5 lai5 tiau-cha, khoaN3 ti7-si5 chiah chhiaN3 chit e5 lang5. Kong2 si7 tui3 chun5-ni5 6, 7 goeh8; ia7 m7-chai i si7 tui3 to2-ui7 lai5. Khi2-thau5 jit8-si5 bo5 lai5, long2 am3-si5 lai5 cho3-kang; ia7 m7-chai i ti7 sim2-mih8 sou2-chai7 khun3. Na2 chha5 na2 giau5-gi5. Ia7 tiau3 thong Lam5-kiaN i-hok8 kou2-but8-siong e5 chu2-lang5, lai5 jin7 khoaN3 i sou2 chheng7 e5 kou2-i ti7 to2-ui7 be2-e5. Au7-lai5 chit8 e5 lang5 chhut-lai5 jin7 kong2, Si7 ti7 i e5 tiam3-nih be2-e5, si7 cha2-khi2-si5 thau3-cha2 lai5 be2, iau2 e7 jin7-tit. Be7 i 2 nia2; chit8 nia2 si7 thou5-chui2 sai-hu7 e5 ku7-saN. Tui3 an2-ni chiu7 chin giau5-gi5. Keng2-chhat su-tiuN2 chiu7 khi3 theh8 kui2-na7 tiuN kin7-lai5 e5 tiong7-hoan oe7 heng5-siong7 beh liah8 e5 lang5 e5 siong7 chhut-ai5. Hou7 be7 kou2-i e5 thau5-ke kap cheng-bi2-sou2 e5 thau5-ke jin7, khoaN3 cheng5 i e5 khoan2 u7 chhin-chhiuN7 chiah-e5 siong7 lai7-bin7 sou2 u7 e5 lang5-heng5 a2-bo5. Jin7 lai5 jin7 khi3, 2 e5 long2 kong2 hit e5 bin7 chhin-chhiuN7 Tan5 Thian-su3 hit tiuN. Thian-su3 ah chit8 si5 bin7 long2 sit-sek. Keng2-chhat su7-tiuN2 chiu7 tit8-tit8 ka7 i chha5-mng7. Choe7 teh siu, chiu7 in3 kau3 ihN-ihN ngh-ngh. Tui3 an2-ni chiu7 kio3 tian7-oe7 khi3 chiau3-hoe7 Lam5 keng2-chhat-su. Kio3 hia tiau-cha chun5 ni5 Lam5 keng2-chhat-su e5 pi3-bit8 an3. Tiau-cha liau2, chiu7 chhoe7 tioh8 bou2 ni5 goeh8 jit8 e5 si5, u7 chit8 e5 be7 heng7-jin5-te5--e5, kong2 u7 jiok tioh8 Tan5 Thian-su3 e5 su7, chiu7 khi3 tiau3 be7 heng7-jin5-te5--e5 lai5 . Be7 heng7-jin5-te5--e5 lai5, liam5-piN jin7 tioh8. Chiu7 tit8-chi2 i ti7 ThiN-kong-toaN5 khoaN3 ko3-si7 thou2 toa7 khui3 cham3-kha kong2, "Khou2 ah! Goa2 e5 cho3-lang5, kin-a2-jit8 kau3 chia thiN choat8 goa2 e5 lou7 lah," Tu7 chit8-e7. Thian-su3 ah long2 bo5 oe7 (m7-si7 bo5 po3; si7 jit8-chi2 boe7-to3, ke-nng7 khah bat8 ia7 u7 phang7) bin7 piN3 si2-lang5-sek. Tui3 an2-ni kou-put-chiong tioh8 jin7. Chiu7 siu7 sang3 loh8 Hoat-iN7, Hoat-iN7 tit8-chiap sang3 hou7 Po2-teng7 siaN5 e5 Hoat-iN7. Po2-teng7 siaN5 e5 Hoat-iN7 chiap tioh8 chit kiaN7 su7, chiu7 koat-teng7 ti7 5 goeh8 chhe-it beh kong-phoaN3. Chit e5 tai7-chi3 u7 chhut-ti7 sin-bun5, Bi2-hoai5 ah tai7-seng chai, in-ui7 Lu2-oh8 u7 be2 sin-bun5. Chiu7 chau2 to3-lai5 po3 in lau7-bu2. Hok-goan5 m2 thiaN chit8 e7, chit8 sim hoaN-hi2, chit8 sim iu-bun7. HoaN-hi2, si7 hoaN-hi2 kiaN2 iau2-oah8; hoan5-lo2, si7 hoan5-lo2 kiaN2 hou7-lang5 beh kong-phoaN3. Si5 i2-keng kau3, 5 goeh8 chhe-it 8 tiam2 beh khui-teng5 kong-phoaN3. Boe7 kau3 tiam2, Kong-teng5 e5 lang5 long2 boan2-oan5. Goan5-ko3 si7 hou7 i phah-si2 hit e5 lang5-kheh e5 kiaN2, kap hit jit8 khi3 sit8-te7 tiau-cha e5 keng2-chhat. Mng7 kui2-na7 ku3 Thian-su3 ah chai cheN3 bo5 chhai2 kang, chiu7 jin7. Tui3 an2-ni chiu7 soan-ko3 bu5-ki5-tou5-heng5, ka7 i sang3 khi3 Pak-kiaN koaiN-kaN. TaN ai3 chai koaiN-liau2 chaiN2-iuN7, chhiaN2 khoaN3 au7-hoe5. 
  11.Pai3 2 e7-pou e5 Ki5-to2 hoe7 
  Boeh chhut-hoat che7 hoe2-chhia khi3 Pak-kiaN kaN-gak8 e5 si5, Hok-goan5 m2 kap sim-pu7, kap Bi2-hoai5 ah, Ma2-tan2 ah 4-e5 long2 khi3 chhia-thau5 khoaN3. Hit si5 bok8-su kap Kou-niu5 ia7 khi3. Ti7 chhia-thau5 tai7-ke sio-jin7, khi2-thau5 Khan3-siu2 kap ah-sang3 e5 kaN-gak8 Kam-tok, m7 chun2 in kong2-oe7; na7-si7 Bok8-su the3 Hok-goan5 m2 kiu5, chiu7 chun2 i 10 hun cheng ku2 bo2-kiaN2, ang-bou2, hiaN-moai7, pe7-kiaN2, tai7-ke kiN3-bin7. Hit si5 chit8-si5 5 e5 lam2-lam2-teh, khau3 kau3 ou3-ou3 kio3 chhin-chhiuN7 gu5. KiaN-tioh8 thong chhia-tiuN5 e5 lang5, chit8-si5 chhia-thau5 e5 lang5-kheh loan7 kun2-kun2: Khan3-siu2 kap Keng2-chhat hoah in tioh8 tiam7-tiam7, m7-thang hau2; na7 bo5 m7-chun2 in kong2-oe7. In chiu7 tiam7-tiam7, Hok-goan5 m2 chiu7 ka7 i kong2, kiaN2 ah, Li2 e5 A-pa i2-keng ti7 ku7-ni5 8 goeh8 15 tiong-chhiu-me5 si2-khi3 lah, chit8-ke chhun 4 lang5: Bi2-hoai5 ah khi3 jip8 Lu2-oh8, Ma2-tan2 ah khi3 thak8 Siau2-hak8-hau7, kan-khou2 teh koe3-jit8. Ia7 siong7 iau3-kin2 ka7 I kong2, TaN choan5-ke long2 u7 pai3 Siong7-te3. Chong2-si7 Thian-su3 ah iau2 si7 oan3-hin7 to7-li2; m7-ku2 chit-tiap8 thiaN in lau7-bu2 kong2 Bok8-su e5 hou7-thai7 kap sio2-moai7 siu7 Kou-niu5 pang-chan7 khi3 thak8 Lu2-oh8, chit8 si5 khiok ia7 si7 kam2-sim; m7-ku2 si7 chit hiN7 jip8 hit hiN7 chhut. Hok-goan5 m2 kong2-liau2 chiu7 kui7 loh8 the3 i ki5-to2, kiu5 Siong7-te3 kiu3--i. I cho3 i bak8-chiu kim-kim, khiok ia7 si7 bok8-koai3; in-ui7 i to7 bo5 thiaN to7-li2. 
  Koh kui2 hun cheng hoe2-chhia beh chhut-hoat lah, chiu7 m7-chun2 in koh kong2, chiu7 ka7 i thoa chiuN7 hoe2-chhia. Bo2-kiaN2 tai7-ke bak8-sai2 nih-nih lau5 pun-khui, Tui3 an2-ni Thian-su3 ah chiu7 khi3 koaiN ti7 Pak-kiaN e5 kaN-gak8, cho3 bu5-ki5-tou5 e5 siu5-hoan7. Sim-pu7 i2-kip8 Bi2-hoai5 ah, kap Hok-goan5 m2, bok8-su tai7-ke ian5-lou7 lau5 bak8-sai2 to3-lai5. Hit jit8 tu2 si7 pai3-it, keh-jit8 pai3-ji7 e5 Ki5-to2-hoe7, Hok-goan5 m2 kap sim-pu7 long2 chhoa7 khi3 hu3. Kou-niu5 kong2 to7-li2, soa3 chhiaN2 cheng3 chi2-moai7 pek-chhiat ui7 Hok-goan5 m2 e5 kiaN2 lai5 ki5-to2. Tai7-ke chin tong5-cheng5, ki5-to2 kau3 lau5 bak8-sai2 . Ia7 u7 chiaN5 10 e5 chi2-moai7 kap Hok-goan5 m2 iok-sok, kong2 in long2 beh tak8-si5 the3 i ki5-to2. Kau3 3 tiam2 chiu7 soaN3 hoe7. Hit-me5 Hok-goan5 m2 thong-me5 kui7 ti7 bin5-chhng5 cheng5 pek-chhiat ki5-to2, bo5 pat8 ku3 oe7; chi2-u7 tit8-tit8 liam7 " Chu2 ah, Chu2 ah! Li2 tioh8 kiu3 goa2 e5 kiaN2 ouh! Goa2 e5 Chu2 ah! Li2 tioh8 kiu3 goa2 e5 kiaN2. Ah! Chu2 ah, kho2 lin5 kiu3 leh! Kiu5 li2 aN3 loh8 thiaN u7 choe7 e5 ki5-to2, Chu2 ah, Chu2, kiu3-leh. Ah ! Kiu3 leh, leh ! " Bak8-sai2 si3-lam5-sui5, hit e5 pek-chhiat e5 siaN, thiaN kau3 ti7 Siong7-te3. Ki5-to2 tiong hut-jian5 chhu3-lai7 u7 toa7-kng, si7 Chu2 chhut-hian7, khia7 ti7 i e5 sin-piN ka7 i kong2, Chi2-moai7 ah! Li2 boh8 tit khoa3-lu7, tioh8 sin3 Siong7-te3, ia7 tioh8 sin3 goa2. Li2 e5 ki5-to2 i2-keng u7 thiaN kau3 Pe7 e5 tau lah! Kau3 u7 chit8 jit8 un2-tang3 e5 chiau2 li2 sou2 sin3 lai5 chiaN5. Hut-jian5 bo5--khi3, pang5-lai7 iu5-goan5 am3-am3. (Pek-chhiat e5 ki5-to2 Chu2 e7 thiaN). Tui3 an2-ni Hok-goan5 m2 toa7 kiaN, kin2 chau2 chhut-lai5, hit-si5 si7 poaN3-me5 au7 tiam2 goa7 lah. Kin2 chau2 chhut-lai5 ka7 sim-pu7 kong2. Sim-pu7 thiaN-liau2 toa7 hoaN-hi2, chiu7 khi2-lai5 tiam2-teng, gim5-si o-lo2 Siong7-te3. 
  Keh thiN-kng, chhu3-piN se3-siok8-lang5, mng7 in cha-me5 an2-choaN2 poaN3-me5 au7 liam7 kau3 i7-o-kio3 ? Hok-goan5 m2 chiu7 chiong hiah-e5 su7 kong2 hou7 lang5 thiaN, in bo5 sin3 Chu2: sou2-i2 bo5 lang5 boeh sin3; u7-e5 soa3 hiam5 i thau5-nau2 bo5 tu2-ho2. Chong2-si7 tui3 hit-tiap8 khi2, Hok-goan5 m2 e5 sim, ke 10 hun an-sim. Chia chhiaN2 an3-ha7. 
  Kong2 Thian-su3 ah ti7 KaN-gak8 lai7, tak8 jit8 chin kan-khou2, si7 koaiN ti7 lai7-teng5 kaN. Lai7-bin7 am3-so-so. Hit ni5 phaiN2 ni5-tang, bi2-niu5 kui3, kaN-gak8 e5 chiah8-sit8 chin bai2. Siong5-siong5 chiah8 bo5 10 hun pa2, chhai3-se chin bai2, long2 si7 kiam5-hi5, chhai3-thau5-a2. Mui2-jit8 kaN-gak8 tiuN2 lai5 sun5 2 pai2, sun5 e5 si5 long2 tioh8 kui7 teh hou7 i kiam2-tiam2, m7-chun2 i kap keh-piah e5 lang5 kong2-oe7. Tak8 jit8 chiau3 si5-kan, kap i lian5 cho3-hoe2 hit e5 kiong5-tou-hoan7, cho3-hoe2 chhut-khi3 cho3 kang. 
  Si5-jit8 chin khoai3-koe3, liam5-piN koe3 chit8-ni5 lah. KaN-gak8 e5 oe7-seng koh bo5-thang ho2, che7-che7 lang5 phoa3-peN7, bin5-chhng5 khun3-ti7 thou5-kha, chhu 2 phiN3 pang, koe2 nng7 te3 chng-a2. Bak8-sat chin kau7. Khoan2-thai7 hiah-e5 tiong7-hoan7 si7 chun2-cho3 bo5 lou7-eng7 e5 hoe3-mih8 lah. Sou2-i2 Thian-su7 ah thang kong2 si7 choat8-bang7. M7-ku2 chiau3 in lau7-bu2 Hok-goan5 m2 e5 sin3 si7 Chu2 beh kiu3 i e5 kiaN2, an2-ni kiam2 be7 gong7 sin3 mah ? Hok-goan5 m2 e5 ki5-to2 bo5 ia3-sian7. KaN-gak8 e5 khan3-siu2 long2 tek8-piat8 chu3-i3 teh khan3-siu2: in-ui7 chai i u7 kun5-thau5; ia7 si7 bat koe3 Phu5-long7 sou2 e5 toa7 hui2-lui7. Sou2-i2 su7-su7 ka-poe7 giam5-siu2. Khan3-siu2 i ia7 keng2 khah iong2, thih-lian7 ia7 ka-poe7 toa7 tiau5, ia7 koaiN ti7 khah chhim-kaN. Ah! Kiam2 iau2 u7 tit-kiu3 e5 jit8 mah? Chit8-e5 bu5-ki5-tou5 e5 si2 hoan7! 
  12.To5-kaN 
  Thian-su3 ah me5-jit8 ti7 kaN-lai7 cho3-kang, han5-ha7 ia7 siong5-siong5 siau3-liam2 tioh8 hit-jit8 ti7 chhia-thau5 kap lau7-bu2 bo2-kiaN2 koh sio-jin7 e5 kong-keng2. Chiu7 tiaN7-tiaN7 ka-ti7 lau5 bak8-sai2. Chia chhiaN2 an3-ha7. 
  Kong2 chhu3-nih Hok-goan5 m2 e5 ki5-to2 iau2-ku2 bo5 ia3. Chai kiaN2 si7 bu5-ki5-tou5 e5 si2-hoan7; chong2-si7 i e5 sin3 bo5 pian3-oaN7, tui3 thiaN to7-li2 kau3 kin-a2-jit8, i2-keng ui7 kiaN2 me5-jit8 ki5-to2 2 ni5 goa7 lah. Kau3 kin-a2-jit8 i bo5 chit8 sut-a2 e5 leng2-sim; m7-ku2 chiau3 jin5-cheng5 lai5 siuN7, Hok-goan5 m2 e5 ki5-to2 si7 chin bo5 li2-khi3, si7 gong7-gong7 e5 ki5-to2. 
  Ah! Ti7 hit ni5 e5 8 goeh8 12 jit8, si7 Thian-su3 ah jip8-kaN cho3 bo5-ki5-tou5 hoan7 e5 moa2 chit8-ni5 koe3 3 goeh8-jit8. Ti7 hit me5 u7 hui-siong5 e5 toa7 te7-tang7, si7 chha-put-to Tiong-kok iu2-su2 i2-lai5, bi7 cheng5-iu2 e5 toa7 te7-tang7. Ia7 tui3 te7-tang7 chiu7 koan5-lau5, kang-chhiuN2, hoe7-sia7 long2 to2. PoaN3-me5 au7 tui3 kui2-na7-ui7 hoat-hoe2, toa7-poaN3 si7 tui3 tian7-hoe2 soaN3 chhut-hoe2. Sou2-i2 chit8-si5 ia7 toa7 hoe2-sio. Pak-kiaN e5 kaN-gak8 ia7 to2 3 hun 2 khah ke, chhun toa7 mng5 , kap chau3-kha, chhng-khou3 bo5 to2; ki5-u5 e5 kaN-gak8 pang5 kap kaN-gak8 e5 kang-tiuN5, tai7-khai3 long2 to2, u7-e5 long2 soa3 sio-khi3. Hit si5 Pak-kiaN e5 chhi7-lai7, long2 toa7 loan7: Sou2-i2 Khan3-siu2 che7-che7 long2 sui5-lang5 kou3 seN3-mia7 to5-chau2; u7-e5 kin2 khi3 khoaN3 ka-ki7 e5 khia7-ke. 
  Hit si5 Thian-su3 ah e5 kaN-gak8 pang5 ia7 long2 to2, tai7-khai3 hoan7-lang5 ia7 long2 si2; chong2-si7 hit-si5 Thian-su3 ah bo5 si2. Hit-tiap8 i sun7 ki-hoe7 chiu7 thau to5-kaN. Chhi7-lai7 chin loan7: sou2-i2 i tu2-tioh8 ho2 ki-hoe7 tit8-tit8 to5-chau2. Chau2 kau3 chhan5-chng tit8-tit8 khi3. Au7-lai5 jit8 si5 bih, me5-si5 chau2. Chit pang i m7 kaN2 chau2 tui3 pat8 e5 tou-chhi7 khi3, si7 tit8-tit8 chau2 jip8 soaN. Chiu7 chau2-kau3 li7 Pak-kiaN 60 lian5 phou3 e5 chhim-soaN. Khi3 hia cho3 soaN-chhat8. Chia chiaN2 an3-ha7. 
  Kong2 kaN-gak8 hoe2-sio au7 keh-jit8, chiu7 toa7 tiau-cha, chiu7 chai kaN-gak8 kiong7 liau2 kui2-na7 chap8 ban7, hoan7-lang5 to5-chau2 chin-che7; chong2-si7 khah che7 lang5 si7 siuN7 Thian-su3 ah i2-keng si2; in-ui7 in tiam3 e5 gak8-pang5 long2 to2; ia7-si7 sio liau2-liau2, koh te7-tang7 poaN3-me5 au7; chong2-si7 in m7-chai hit si5 Thian-su3 ah kap tang5 lian5 cho3-hoe2 hit e5 lang5, 2 e5 kun5-thau5 long2 chin ho2, e7 poe-thiau3 chin koan5, tu2 te7-tang7 e5 si5 , chhu3 boe2 to2, in i2-keng piaN3 chhut lai5. KhoaN3 tang-lam5 kak e5 gak8 chhiuN5 u7 to2 chit8 ui7-a2, chhun-oa2 chiaN5 tng7 koan5. Hit si5 2-e5 i2-keng thiau3 chhut chhiuN5 chau2 khi3 lah. Khan3-siu2 e5 lang5 kiaN si2 boe7 cheng7 boe7 chiu7 chau2: sou2-i2 m7-chai Thian-su3 ah in tui3 to2-khi3, ia7 kiaN kaN-gak8 tiuN2 heng5-hoat8: sou2-i2 tit8-tit8 cheng3-beng5 Thian-su3 ah si7 sio-si2 lah. Tui3 an2-ni chiu7 tai7-ke bo5 sim2-mih8 teh ti3-i3 Thian-su3 ah e5 su7. Chia chhiaN2 an3-ha7. 
  Kong2 chhu3-nih Bi2-hoai5 i2-keng seng-koe3 Lu2-oh8 2 lian5, seng-lian5 e5 seng5-chek ia7 si7 chin ho2. Kin-ni5 i2-keng 17 hoe3, lai5 tui3 Hok-goan5 m2 kiu5-chhin e5 lang5 ia7-si7 chin-che7. U7-e5 si7 chin ho2-giah8, u7-e5 kiaN2-sai3-chai5 seN cho3 chin ho2; chong2-si7 Hok-goan5 m2 i e5 i3-su3 long2 bo5 teh tiong7 se3-kan: in-ui7 cheng5 in ia7 bat ho2-giah8 koe3, sou2-i2 i chai ho2-giah8 m7-si7 thang him-soan7 e5 su7. Ia7 kiaN2-sai3 chai5 ho2, bo5 li7-ek. In Thian-su3 ah ma7 si7 seN-cho3 chin ho2. Sou2-i2 i iau3-kin2 beh chhu2 2 hang7: 
  (1)Chiu7-si7 jiat8-sim pai3 Siong7-te3, (2) U7 chi3-khi3 lau2-sit8 e5 lang5. Sou2-i2 u7 che7-che7 se3-siok8 lang5, sui-bong2 chin u7 se3-lek8, ho2-giah8, lai5 teh kong2, i long2 m7 eng3-un2 i. Koh chit8-hang7: Kou-niu5 in ia7-si7 u7 tui3 Hok-goan5 m2 kong2. In ia7 tek-khak beh kap i tau3 chhoe7 chit8 e5 tu2-ho2 e5 chhin-chiaN5. Sou2-i2 kah i m7-thang sui5-pian7 in2 cho3 lang5, in-ui7 chiau3 Kou-niu5 e5 i3-su3 si7 siuN7 na7 e7-tit tu2-ho2 chin ai3 chhoe7 chit8 e5 Ki-hoe7 lai5 kap Hok-goan5 m2 chham-siong5, hou7 Bi2-hoai5 ah Lu2-oh8 na7 chut-giap8 liau2, koh khi3 thak8 khah koan5 e5 hak8-hau7, ia7 au7-lai5 thang to3-lai5 tau3 ka3 Lu2-oh8. Ia7 siat-su2 na7 ai3 ke3, chiu7 ai3 ka7 i chhoe7 chit8 e5 tu2-ho2 e5 chong-kau3 ka, ai3 khou2-khng3 Hok-goan5 m2 lai5 hian3 i e5 cha-bou2-kiaN2 cho3 Chu2 e5 kang. Hok-goan5 m2 che7-chio2 ia7 si7 chai Kou-niu5 in e5 i3-kian3. Sou2-i2 lang5 lai5 cho3, long2 ka7 lang5 teh khah ban7. 
  Si5-jit8 chin khoai3 koe3, bak8 chit8 nih iu7-koh keh chit8 ni5 lah. Hit si5 Bi2-hoai5 ah i2-keng 18 hoe3, Lu2-oh8 Ko-teng2 pou7 3 lian5. Seng5-chek iu5-goan5 chin ho2. Tu2 seng koe3 lian5 kui2 goeh8-jit8, chiu7 to3 lai5 chhu3-nih hioh-joah8. Ti7 hioh-joah8 tiong u7 i cha2-si5 cho3 gin2-na2 11, ji7 hoe3 cho3-hoe2 ti7 Siau2-hak8-hau7 e5 gin2-na2 peng5-iu2, mia5 Li2 Iau7-chong. Hit e5 gin2-na2 in tau si7 jiat8-sim e5 sin3-chia2, si7 Po2-teng7 siaN5 Kau3-hoe7 e5 TiuN2-lo2. Hit e5 gin2-na2 ke Bi2-hoai5 ah 2 hoe3, cha2 cho3-hoe2 thak8 Siau2-hak8-hau7 e5 si5, Bi2-hoai5 ah 12 hoe3 2 lian5, in-ui7 i 10 hoe3 chiah khi3 thak8; ia7 Li2 Iau7-chong si7 8 hoe3 chiu7 khi3 thak8: sou2-i2 Bi2-hoai5 ah 12 hoe3 2 lian5, Iau7-chong ah 14 hoe3 si7 6 lian5. Sui-bong2 bo5 siang7-lian5; iau2-ku2 ui7-tioh8 Hok-goan5 peh si7 kap in lau7-pe7 ho2 peng5-iu2: sou2-i2 2-e5 saN-thiaN3 chhin-chhiuN7 chi2-moai7-a2. Bi2-hoai5 ah ti7 Sio2-hak8-hau7 e5-si5, u7 sim2-mih8 m7 bat, na7 mng7 i, ia7 u7 sim2-mih8 hou7 lang5 khi-hu7; i ia7 tiaN7 the3-i chhut-thau5. Sou2-i2 2-e5 chin siong-ho2. Ia7 hian7-si5 Iau7-chong ti7 Pak-kiaN te7-1 ko-teng2 hak8-hau7, chin chhang-mia5. Kin-ni5 20 hoe3. 14 chut-giap8 Siau2-hak8-hau7, 19 hoe3 pit8-giap8 Po2-teng7 Tiong-hak8. Kin-ni5 si7 Ko-teng2 hak8-hau7 2-lian5. TiuN2-lo2 si7 e7 tit koe3 e5 lang5. Sou2-i2 sim ai3 ka7 i poe5-iuN2 kau3 jip8 Tai7-hak8. Ia7 ti3-i3 ai3 i jip8 Sin5-hak8-pou7, au7-lai5 chhut lai5 thang cho3 pun2-siaN5 e5 Bok8-su. Hit si5 ia7 tu2-tu2 pang3-ke3, to3 lai5 hioh-khun3. ThiaN lau7-pe7 teh kong2-khi2 Bi2-hoai5 ah in ia7 lai5 sin3 Chu2, ia7 kong2 in hiaN e5 su7, ia7 kong2 Bi2-hoai5 ah ia7 khi3 thak8 Lu2-oh8 Ko-teng2 kho e5 su7, chiu7 chin hoaN-hi2. Poah-kang khi3 tham3 Bi2-hoai5 ah. Khi3, tai7-ke chit8 e7 kiN3-bin7, chin hoaN-hi2, oan2-jian5 hiaN-moai7. Koh kong2-khi2 ti7 Siau2-hak8-hau7 si5-tai7 e5 cheng5-heng5. Kong2 kau3 chin chhu3-bi7. U7 chit8 e7-a2, Iau7-chong ah chiu7 mng7, Hok-goan5 peh khi3 to2-ui7 ? Bi2-hoai5 ah, in3 kong2, Ti7 kui2-na7 ni5 cheng5 i2-keng si2 lah. Iau7-chong thiaN chit8 e7 tioh8 kiaN, mng7 Hok-goan5 m2 kong2, Hok-goan5 peh tioh8 sim2-mih8 peN7 si2? Hok-goan5 m2, cheng5-thau5 it-li2 long2 kong2 hou7 i thiaN. Iau7-chong ah thiaN liau2 ia7 lau5 bak8-sai2. I si7 chin u7 cheng5 e5 lang5. Bi2-hoai5 ah ia7 hau2. Iau7-chong mng7, Hok-goan5 m2 khoaN3 Hok-goan5 peh si2 e5 si5 u7 thiaN to7-li2 a2 iau2-boe7? Hok-goan5 m2 ka7 i kong2, U7. Tui3 an2-ni chiu7 tai7-ke koh kong2 pat8-mih8 lai5 cho3 an-ui3. Si5 i2-keng hong5-hun; chong2-si7 2-e5 siau3-lian5 lang5 chin chhin-chhiuN7 cheng5-tau5-i3-hap8. Hit am3 Iau7-chong ah soa3 tiam3 ti7 in hia hou7 in chhiaN2. Hok-goan5 m2 chin hoaN-hi2, thai5 ke chhiaN2--i. Bi2-hoai5 ah ka7 thiN-png7, tai7-ke kap lau7-bu2, hiaN-so2, sun-a2 chhin-chhiuN7 ke-lai7 e5 lang5, cho3-hoe2 chiah8 png7. Chiah8 pa2, Iau7-chong ah chiu7 kap in saN-si5 beh to3-khi3. Hok-goan5 m2 kap Bi2-hoai5 ia7 long2 sang3 i kau3 toa7 mng5-goa7, chiu7 chhiaN2 i koh lai5 che7. Iau7-chong ah ia7 kin2 seh sia7, liau2-au7 saN-si5. KiaN5 oa2 kau3 chiaN5 10 pou7 e5 si5, hut-jian5 Bi2-hoai5 ah kio3 Iau7-chong ah ka7 i kong2, Iau7-chong hiaN, goan2 bin5-a2 e7-pou kap ka-bu2 khi3 soaN nih khoaN3 ka-hu7 e5 bong7, m7-chai li2 u7 ki-hoe7 thang cho3-hoe2 khi3 kiaN5-kiaN5 a2-bo5? Iau7-chong chin hoaN-hi2: in-ui7 Hok-goan5 peh oah8 tang-si5 ia7 chin thiaN3--i. Se3-han3 e5 si5 na7 lai5 Hok-goan5 peh hia, Hok-goan5 peh tiaN7 be2 mih8 hou7 i, chit-hang7 chit-hang7. Sou2-i2 ia7 si7 chin siau3-liam7 i e5 thiaN3. Koh Bi2-hoai5 ah teh chio, chiu7 chin hoaN-hi2 in2--i, tai7-ke iok-sok bin5-a2-chai3 beh khi3 khoaN3 bong7, chiu7 saN-si5 to3-khi3. Ti7 in e5 saN-si5 e5 oe7, siaN, khoan2-sit, sit8-chai7 chin oh-tit hou7-lang5 be7 ki3-tit e5 khoan2. 
</CL>
<HL>

8. 8月15暝 
福源姆 hou7 福源伯摃一下血chim-chim流，就真 m7 願，chhih8 倚beh去扑福源伯。姑娘緊 ka7 伊 giu2 leh，ka7 in 佔開。福源伯看著 ka7 福源姆摃一下，血流到an2-ni ，一時也較忍手。主日學 e5 女教員緊走去對面西醫店，提棉仔 kap 藥仔繃帶來 ka7 伊止血，續 ka7 伊糊，m7-ku2 福源伯真無歡喜，iau2直直罵番仔教，死了無人哭，歹話直直出。所以姑娘看世面 m7 好，ka7 福源姆糊好就相辭倒去。福源姆心真艱苦就相辭出大門，直直 ka7 in 會失禮，講，老人若無 ti7-teh，伊才beh差囡仔去請 in 來坐。兩人真歡喜，知福源姆 e5 心無餒志，就 kap 伊相辭倒去。將這層事講 hou7 牧師聽。大家聽了真悲傷，就約束著替 in 祈禱。Koh 成十日，福源伯就出外去北京beh去朝天宮割香，要緊是beh向望天上聖母特別開恩，救 in 子天賜ah。往回著成禮拜久。Hit時福源姆ah差美懷 ah 去請姑娘 in 來坐。 
姑娘姓高，性情極溫馴，講話輕聲細說。中國話be7 10分 e5 gau5講，所以hit個主日學先生也 kap 伊做伙來。Hit個主日學先生現時boe7嫁，前 bat 做娼妓 ti7 泰樂園，叫做林秀玉，生做真好。天賜ah 也 bat kap 伊交陪，hit時 kap 伊真像心約beh嫁--伊。到這 2 年前已經得著道理。牧師出錢 ka7 伊贖出來。也有去讀婦學一年外。真 gau5 讀，聖冊道理真 bat。這 tiap8 teh 教高姑娘e5 中國話。所以 kap 伊做伙去。伊 e5 心也是真可憐天賜ah，真愛救--伊，愛伊同行天路。所以（信主 e5 人應該有這號心）逐日 kap 姑娘來 chhoe7 in，中晝頓常常 hou7 in 請，an2-ni 連連倚成禮拜久。美懷 ah 真巧，koh小學校已經beh卒業lah。所以做伙讀漢文 e5 聖冊，詩，攏會行。新婦， kap 福源姆大家也學幾若首詩，也學祈禱。忽然 ti7 成禮拜久，通家大歡喜，兄嫂小姑攏勤勤讀詩，聖經。阿嫂無讀冊 m7 bat 字。美懷 ah 教--伊，an2-ni 2個煞真相好。灶前灶後定念詩冊，續be7記得憂悶 e5 事。福源姆也笑 gi7-gi7。常常暗暗祈禱上帝，伊信上帝會救伊 e5 家。到一個禮拜後福源伯去割香倒來，看內面大各樣：前逐暗福源姆都哮，新婦定帶孝男面，an2-choaN2今大家 thai2 攏變歡頭喜面，笑 gi7-gi7？福源伯想攏be7曉得。新婦也較有禮數。兄嫂小姑也真好，常常做伙講話，也做伙唸聖冊，唸到無掛食飯。Tiam3後壁溝笑到哈哈叫。永過攏是厝前厝後 teh 偷哮，今是 teh笑，那想那不明。就叫美懷 ah提 in teh 唸 e5 冊來 hou7 伊看。美懷ah 就提來，真驚，驚 in 阿爸 ka7 伊khian--落-去。就忍忍無啥敢倚來，福源伯續愛笑，想著伊前日 e5衝碰，續致到某子才驚--伊。伊就 ka7 伊講，免驚lah，你是 kap lin2 嫂ah teh 唸啥貨，an2-choaN2唸到 hiah 好笑？美懷 ah 就提倚去，福源伯目珠花花，就提目鏡起來掛。抵掀一首講，「我聽耶穌 e5 聲講明，lin2 攏 tiam3 這世間；見若 勞苦來我面前，逐人攏有平安，勻勻。」總是福源伯kan-ta讀4字講「我聽耶穌」就真受氣，將hit本冊 ka7 伊 piaN 對塗腳落去，惡美懷 ah 去佗位 ka7人提hit號番仔冊。美懷 ah 一時驚到面青sun2-sun2。福源姆 ti7 房裡聽老e5 teh 罵到 hiah 大聲，就出來 ka7 伊看。也看冊 ti7 塗腳，就緊拾起來，緊 chhoa7 美懷 ah 走，恬恬無插伊。隔成月日看內面果然真各樣：前宛然活地獄；這 tiap8 變若樂園。只有伊一人 kap in 無同，若較罵in 也是 teh 唸。也beh食飯 e5 時伊 e5 目珠kheh-kheh，in 也kheh；kan-ta伊一個無目珠kheh-kheh就食。到有一日福源伯 he-ku直直 tu7起來，真傷重，查某子新婦攏跪 teh 替伊祈禱。福源姆定坐 ti7 眠床頭講道理 hou7聽，聽了大受感動就歡喜信耶穌家己也常常祈禱。（真恭喜，聖道 e5 權能）。到8月半hit暝，月真光，半暝後翻一點忽然病真傷重，顧 e5 人攏sian7，tuh-ku去。忽然聽福源伯喝講，主ah我 ti7 chia 請你接納我。福源姆 in大家hiahN8精神，看伊e5氣已經斷，享壽 69 歲。福源姆一心大憂悶，內面大家開聲哮；總是一面受安慰：因為知伊有 hou7 主拯救。所以大家跪落祈禱，等候天光thang設法埋葬 e5 事。到天光福源姆就叫美懷 ah 去請牧師。 
9.青狂彈 e5 火車螺 
天光美懷 ah 就去 chhoe7 林秀玉先生也去 chhoe7 牧師。將所經過 e5 事，頭尾攏講 hou7 牧師聽，牧師姑娘大家也一心憂悶，一心歡喜。福源伯有得救 e5 款式。就安慰美懷 ah， kap 伊約束e7晡 4 點beh招濟濟會友去送葬。hit日抵抵拜 2，e7晡 2 點有婦人祈禱會，倚有 100連人來聚集。高姑娘將這層事 ti7 祈禱會講 hou7 姊妹知，大家聽了真同情。濟濟歡喜去送葬，到 3 點祈禱會煞，就隨人倒 去備辦，有人 續通知別 e5 朋友。所以hit下晡 e5 送葬有 200 外人，4 點大家攏齊集到福源伯 e5 家，福源姆出來迎接，也將情形講 hou7 牧師聽，講福源伯雖罔照道理iau2-boe7啥知；總是歡喜逐項照道理 e5 禮數來埋葬。對an2-ni 牧師真歡喜，就照禮數來埋葬伊。大家顯出極同情 e5 款，相 kap 到墓，濟濟姊妹也 kap in 流目屎。到 5 點外，葬式明白。牧師知姊妹近來歹過，頭嘴一家 5 個，koh 福源伯破病開費，也無甚麼好來路；又koh埋葬費開濟濟。就舉議對會葬 e5 兄弟姊妹，一人濟少募集淡薄，共倚50 箍，就an2-ni 送福源姆去用。福源姆 m7 承受；總是後來受牧師 kap 眾人 e5 好意；就歡喜承受也流目屎說謝。了後大家4散；總是高姑娘 kap 林秀玉先生真同情， kap 福源姆做伙去到厝安慰伊。 
時日真快過，liam5-piN 到過年 e5 四月。hit時媽等ah 升過小學校 2年，美懷 ah 小學校卒業。卒業式hit日老母也去看。美懷 ah 頭名。Oah！老母滿腹 e5 歡喜。出席爭勤，品行方正，hou7 通校e5 先生o-lo2。對an2-ni 姑娘就對牧師紹介，薦伊入咱教會設 e5 女學。福源姆 m7 敢；因為知無氣力，姑娘真好意，答應beh替伊設法。因為 in看這個查某囡仔生做 sui2、乖 koh伶俐，jin5-jia2 gau5 讀冊。禮拜日m7 bat無禮拜，真熱心。今年抵 16 歲，是真會培養得，有大向望 e5 查某囡仔。所以直直鼓舞福源姆著 hou7 伊讀，福源姆受 in e5 鼓舞，查某子也真愛讀。對an2-ni ti7 4月就 koh 去讀保定城 e5 長老教高等女學院。今chia 請按下。 
講天賜ah tiam3 南京附近庄社 e5 舂米工場做ku-li2，度過日。有一日染著破病，是作痢 ，不時放，人變真瘦真歹看，無人thang照顧伊，衫仔褲破iam5-iam5，身驅全sian，頭毛扑結球。睏 ti7一間破破守更寮仔，身軀臭 hian3 ti7-toah8，只有狗是伊 e5 好朋友。對 hia 過 e5 人濟濟人 phui3 嘴瀾，有 e5 掩鼻空。Ah！到 chia 天賜ah 家己想了情真盡，beh 倒去也無路費，身軀只有偆 8 chiam 錢；也若倒去 hou7 人知，人也是beh掠，進無步，退無路，均抵活teh 也是死，oh 得有出頭天 e5 日子，想來想去就決心beh做火車擋（悽慘、落魄e5 極頭thang鑑戒後來 e5 青年）。就爬起來，phian5 抑 phian5。也 tiam3 hia 離倚成哩路有火車路，就是南京beh去蘇州，上海 e5 線路。Chia且按下。講厝裡對幾若日前福源姆 kap 新婦家內 e5 人攏忽然心真艱苦，親像有石頭塞 teh；總是 in e5 心無餒志。早起下昏 ta-ke新婦 kap 孫仔攏聚集禮拜，無一擺無為著伊 e5 子天賜ah來祈禱。特別，對這近日心大艱苦，大家較迫切祈禱到 ta-ke新婦流目屎，求上帝著救伊 e5 子。 
忽然 ti7 拜六e7晡，女學院 e5 外出日美懷 ah 對女學倒來也對老母講才久忽然心也是真艱苦。昨暝夢見 in 子破病真傷重。講倒 ti7 路邊暗時也無蓋被。講了大家談論，就 ta-ke新婦，母子兄嫂小姑 3 個跪跪 teh 啼哭流目屎迫切求上帝。 
講天賜ah 若果真有 ti7-teh 就望主救伊脫離艱苦救回頭，（in 雖罔 m7 知天賜ah e5 死活；總是照in e5 意思是信伊iau2活；也深信上帝，迫切暝日祈禱無厭。Thang可取）；Chia且按下。講天賜ah。真實直直 phian5，phian5 到火車路邊。就倒ti7 車路裡beh等急行車對 hia koh過。Hit時抵黃昏暗 7 點連 koh 倚半點鐘久，成實，對南京起身beh去上海赴火船出帆期 e5最大急行車 teh 來。Hit e5 火車hu3-hu3 叫 e5 聲，天賜ah e5 頭殼倒 ti7火車路：所以倚 2 哩路就有聽著hit個車聲 hu3-hu3 叫。Ti7 hit時心大艱苦，一心想活 teh 無路用，決斷愛死；一心想伊犯罪 hiah 重，死了若成實有地獄，也伊無錢thang做師公，穩當會落 hong-kou2 石磨；一心想著父母 ti7 保定城車頭，當時beh送伊出發去浮浪所 e5 時哭 kah 暈落去；也這 pang 若死，穩當會 hou7 父母哮較 thiam2；koh 一心也想著伊 e5 子媽等ah 今年9歲lah，就想死 m7 值；m7-ku2 無死到 chia 均抵也是行無路lah。所以哭哭leh，chheh 心beh hou7 伊 kauh。Ah！火車到lah，倚 10 外丈遠，hoaN7機關車 e5 人，看著有人 ti7 車路，直直彈螺，火車又擋be7恬。Ah！危險 ou3！ 危險 ou3！駛火車 e5 人喝到誠大聲。 
10.會計驛 e5 錢箱仔 
Ah！險險choah8一點：koh 抵偆丈外遠就會 kauh 著 e5 時，有一個巡車路 e5 鐵路工夫對 hia 來，聽著火車螺 kap 嚷危險 e5 聲，就走倚來，看天賜ah 倒 ti7 hia，緊緊 ka7 伊拖走。抵拖離車路 3， 4 尺遠，火車抵到位，佳哉對an2-ni kauh 無著。 火車對an2-ni 直直過，人客大家真驚，攏 aN3 對窗仔外出來看。火車過了，線路工夫將天賜ah ka7 伊 chhoa7 去交警察。Hit時真瘦beh死beh死，今年 33 歲lah，嘴鬚無修面無洗 kap 早前大各樣。前開藤椅店hit時有錢，娶細姨，發福，無嘴鬚；這 tiap8 一個親像鬼。無人會認得，也 kap 前 hou7 人畫像beh掠 e5 形大各樣。也伊講伊是蘇州城附近 e5 艱苦人，姓林名天來來南京趁食。所以警察無僥疑（支那 e5 戶口無整齊）就 ka7 伊送入行旅病院（出外人破病收容e5 位）。入院成禮拜就已經較好。有一暝睏去，良心自責，夢見伊 ti7 厝裡賣藤椅 kap 人客相扑 e5 事，夢了出聲 teh 嚷。嚷講，Hou7 你死ah！你an2-choaN2罵我浮浪者貨。嚷了起腳就踢去，陷眠陷眠踢對屏枋落去。phiang3一個真大聲。隔壁有一個人醒，聽 chiah-e5 話心真僥疑。天賜ah 家己hiahN8精神，伊知陷眠話有漏口，腳雖是踢一下真疼；總是 m7 敢哀出聲(良心譴責)。天光隔壁hit個患者，將這層事暗靜ka7 院長講。院長也真細膩，攏 m7 敢扑青驚--伊，總是不止注意 teh 看伊 e5 動作。天賜ah 對hit暝漏口，家己也無平安。所以家己青驚，續所做 kap 前日無像，就一發 hou7人真注意，家己也na2臭心疑，扑算事會破。到隔幾若日，hit暝月光，就想beh偷走出院。所以就bi 對病室 e5 後尾門出去。Beh走m7-ku2 無所費，hit時身體已經活動lah，就入病院 e5 事務室。Chhau3-kham2 hit暝事務室 e5 門 koh 無鎖，就開入去。Ti7 會計驛 e5 桌頂，有1個錢櫃仔 ti7-hia。伊就 ti7-hia 用一枝刀仔 teh ka7 伊撟。 
Hit時抵有一個當值巡病人 e5 醫師 kap 看護婦beh入來舉檢溫器，就喝賊。對an2-ni 院內 e5 人攏精神，圍出來，koh 病院周圍磚仔牆真懸，走無路，hou7 人掠著，知是林天來，天光院長真受氣，ka7伊送去南京中央警察司，ka7伊審問，也叫隔壁 e5 患者來對 chi2，講你某暝昏倚半暝後 12 點外，喝講，「Hou7 你死ah，你按怎罵我浮浪者貨。」He 是甚麼意思？也去召伊去做 ku-li2 hit位 e5 舂米所 e5 人來調查，看 ti7 時才倩這個人。講是對前年6、7月；也 m7 知伊是對佗位來。起頭日時無來，攏暗時來做工；也 m7知伊 ti7 甚麼所在睏。那查那僥疑。也召通南京衣服古物商 e5主人，來認看伊所穿 e5 古衣 ti7 叨位買e5。後來一個人出來認講， 是ti7 伊 e5 店裡買e5， 是早起時透早來買，iau2會認得。賣伊 2 領；一領是土水師父 e5 舊衫。對an2-ni 就真僥疑。警察司長就去提幾若張近來 e5重犯畫形像beh掠 e5 人 e5 像出來。Hou7 賣古衣 e5 頭家 kap 舂米所e5 頭家認，看前伊 e5 款有親像chiah-e5 像內面所有 e5 人形抑無。認來認去，2 個攏講hit個面親像陳天賜hit張。天賜ah 一時面攏失色。警察司長就直直 ka7 伊查問。罪 teh 收，就應到 ihN-ihN ngh-ngh。對an2-ni 就叫電話去照會南警察司。叫 hia 調查前年南警察司 e5 祕密案。調查了，就chhoe7 著某年月日 e5 時，有一個賣杏仁茶--e5，講有jiok 著陳天賜 e5 事，就去召賣杏仁茶--e5 來。賣杏仁茶--e5 來，liam5-piN 認著。就直指伊 ti7 天公壇看告示吐大氣 cham3 腳講，「苦ah！我 e5 做人，今仔日到 chia 天絕我 e5 路lah，」Tu7 一下。天賜ah 攏無話（m7 是無報；是日子boe7到，雞卵較密也有縫）面變死人色。對an2-ni 姑不chiong著認。就受送落法院，法院直接送hou7 保定城 e5 法院。保定城 e5 法院接著這件事，就決定 ti7 5月初一beh公判。這個事誌有出 ti7 新聞，美懷 ah 代先知，因為女學有買新聞。就走倒來報 in 老母。福源姆聽一下，一心歡喜，一心憂悶。歡喜，是歡喜子iau2活；煩惱，是煩惱子 hou7 人beh公判。時已經到，5月初一 8 點beh開庭公判。Boe7到點，公庭 e5 人攏滿員。原告是 hou7 伊扑死hit個 人客 e5 子， kap hit日去實地調查 e5警察。問幾若句天賜ah 知 cheN3無采工，就認。對an2-ni 就宣告無期徒刑，ka7 伊送去北京關監。TaN愛知關了怎樣，請看後回。 
11.拜2 e7晡 e5 祈禱會 
Boeh出發坐火車去北京監獄 e5 時，福源姆 kap 新婦， kap 美懷 ah，媽等ah 4 個攏去車頭看。Hit時牧師 kap 姑娘也去。Ti7 車頭，大家相認，起頭看守 kap 押送 e5 監獄監督，m7 準 in 講話；但是牧師替福源姆求，就準伊 10 分鐘久母子、翁某、兄妹，父子大家見面。Hit時一時 5 個攬攬 teh，哭到 ou3-ou3 叫親像牛。驚著通車場 e5 人，一時車頭 e5 人客亂滾滾：看守 kap 警察喝 in 著恬恬，m7-thang哮；若無 m7 准 in 講話。In 就恬恬，福源姆就 ka7 伊講，子ah，你 e5 阿爸已經 ti7 舊年8月15中秋暝死去lah，一家偆 4 人：美懷 ah 去入女學，媽等ah 去讀小學校，艱苦 teh 過日。也上要緊 ka7 伊講，今全家攏有拜上帝。總是天賜ah iau2是怨恨道理；m7-ku2 這 tiap8 聽 in 老母講牧師 e5 厚待 kap 小妹受姑娘幫贊去讀女學，一時卻也是感心；m7-ku2 是這耳入hit耳出。福源姆講了就跪落替伊祈禱，求上帝救--伊。伊做伊目珠金金，卻也是莫怪；因為伊就無聽道理。 
Koh 幾分鐘火車beh出發lah，就 m7 准 in koh 講，就 ka7 伊拖上火車。母子大家目屎 nih-nih 流分開，對an2-ni 天賜ah 就去關 ti7 北京 e5監獄，做無期徒 e5 囚犯。新婦以及美懷ah， kap 福源姆，牧師大家沿路流目屎倒來。hit日抵是拜一，隔日拜二 e5 祈禱會，福源姆 kap 新婦攏 chhoa7 去赴。姑娘講道理，續請眾姊妹迫切為福源姆 e5 子來祈禱。大家真同情，祈禱到流目屎。也有chiaN5 10 個姊妹 kap 福源姆約束，講 in 攏beh逐時替伊祈禱。到3 點就散會。Hit暝福源姆通暝跪 ti7 眠床前迫切祈禱，無別句話；只有直直唸「主ah，主ah！你著救我 e5 子ouh！我 e5 主ah！你著救我 e5 子。Ah！主ah，可憐救leh！求你aN3 落聽有罪e5 祈禱，主ah，主，救leh。Ah！救leh，leh！」 目屎 si3-lam5-sui5，hit個迫切 e5 聲，聽到 ti7上帝。祈禱中忽然厝內有大光，是主出現，企ti7 伊 e5 身邊 ka7 伊講，姊妹ah！你莫得掛慮，著信上帝，也著信我。你 e5祈禱已經有聽到父 e5 兜lah！到有一日穩當 e5 照你所信來成。忽然無--去，房內猶原暗暗。（迫切 e5 祈禱主會聽）。對an2-ni 福源姆大驚，緊走出來，hit時是半暝後點外lah。緊走出來 ka7 新婦講。新婦聽了大歡喜，就起來點燈，吟詩o-lo2上帝。 
隔天光，厝邊世俗人，問 in 昨暝an2-choaN2半暝後唸到 i7-o-kio3？福源姆就將 hiah-e5 事講 hou7人聽，in 無信主：所以無人beh信；有 e5 續嫌伊頭腦無抵好。總是對hit-tiap8 起，福源姆 e5 心，加10分安心。Chia 且按下。 
講天賜ah ti7 監獄內，逐日真艱苦，是關 ti7 內層監。內面暗 so-so。hit年歹年冬，米糧貴，監獄 e5食食真 bai2，常常食無10分飽，菜蔬真 bai2，攏是鹹魚，菜頭仔。每日監獄長來巡2擺，巡 e5 時攏著跪 teh hou7 伊檢點，m7 准伊 kap 隔壁 e5 人講話。逐日照時間， kap 伊鍊做伙hit 個強盜犯，做夥出去做工。 
時日真快過，liam5-piN過一年lah。監獄 e5 衛生 koh 無通好，濟濟人破病，眠床睏 ti7 土腳，chhu兩片枋，koe2 兩塊磚仔，bak8 蝨真厚。款待 hiah-e5 重犯是準做無路用 e5 貨物lah。所以天賜ah thang講是絕望。M7-ku2 照 in 老母福源姆 e5 信是主beh救伊 e5 子，an2-ni 敢be7憨信mah？福源姆 e5 祈禱無厭sian7。監獄e5 看守攏特別注意 teh 看守：因為知伊有拳頭；也是 bat 過浮浪所 e5 大匪類。所以事事加倍嚴守。看守伊也揀較勇，鐵鍊也加倍大條，也關 ti7 較深監。Ah！敢 iau2有得救 e5 日mah？這個無期徒 e5 死犯！ 
12.逃監 
天賜ah 暝日ti7 監內做工，寒夏也常常數念著hit日ti7 車頭 kap 老母某子 koh 相認 e5 光景。就定定家己流目屎。 Chia 且按下。 
講厝裡福源姆 e5 祈禱 iau2-ku2 無厭。知子是無期徒 e5 死犯；總是伊e5信無變換，對聽道理到今仔日，已經為子暝日祈禱 2 年外lah。到今仔日伊無一 sut 仔 e5 冷心；m7-ku2 照人情來想，福源姆 e5 祈禱是真無理氣，是憨憨 e5 祈禱。 
Ah！Ti7 hit年 e5 8 月12日，是天賜ah入監做無期徒犯 e5 滿一年過 3 月日。Ti7 hit 暝有非常 e5 大地動，是差不多中國有史以來，bi7曾有 e5 大地動。也對地動就懸樓、工廠，會社攏倒。半暝後對幾若位發火，大半是對電火線出火。所以一時也大火燒。北京 e5 監獄也倒 3 分2較加，偆大門， kap 灶腳，倉庫無倒；其餘e5監獄房 kap 監獄e5工場，大概攏倒，有e5攏續燒去。Hit時北京e5市內，攏大亂：所以看守濟濟攏隨人顧性命逃走；有e5緊去看家己e5 企家。 
Hit時天賜ah e5 監獄房也攏倒，大概犯人也攏死；總是hit時天賜ah無死。Hit-tiap8伊順機會就偷逃監。市內真亂：所以伊抵著好機會直直逃走。走到田庄直直去。後來日時bih，暝時走。這pang伊 m7 敢走對別e5都市去，是直直走入山。就走到離北京 60 連鋪e5深山。去hia做山賊。Chia且按下。 
講監獄火燒後隔日，就大調查，就知監獄共了幾若十萬，犯人逃走真濟；總是較濟人是想天賜ah已經死；因為in tiam3 e5獄房攏倒；也是燒了了，koh地動半暝後；總是in m7 知hit時天賜ah kap 同連做伙hit個人，2個拳頭攏真好，會飛跳真懸，抵地動e5時，厝尾倒，in已經拚出來。看東南角e5獄牆有倒一位仔，偆倚成丈懸。Hit時2個已經跳出牆走去lah。看守e5人驚死boe7曾boe7就走：所以m7知天賜ah in對佗去，也驚監獄長刑罰：所以直直証明天賜ah是燒死lah。對an2-ni 就大家無甚物 teh 致意天賜ah e5 事。Chia且按下。 
講厝裡美懷已經升過女學2 年，升年 e5 成績也是真好。今年已經17歲，來對福源姆求親 e5人也是真濟。有 e5 是真好額，有 e5 子婿材生做真好；總是福源姆伊 e5意思攏無 teh 重世間：因為前 in 也 bat好額過，所以伊知好額 m7 是thang欣羨 e5 事。也子婿材好，無利益。In天賜ah ma7 是生做真好。所以伊要緊beh取 2 項：
(1)就是熱心拜上帝，(2)有志氣老實 e5 人。所以有濟濟世俗人，雖罔真有勢力、好額，來 teh 講，伊攏m7 應允伊。Koh 一項：姑娘 in 也是有對福源姆講。In 也的確beh kap 伊鬥chhoe7 一個抵好 e5 親情。所以教伊 m7-thang隨便允做人，因為照姑娘 e5意思是想若會得抵好真愛 chhoe7 一個機會來 kap 福源姆參詳，hou7 美懷ah 女學若卒業了，koh 去讀較懸 e5 學校，也後來thang 倒 來鬥教女學。也設使若愛嫁，就愛 ka7 伊 chhoe7 一個抵好 e5宗教家，愛苦勸福源姆來獻伊 e5 查某子做主 e5 工。福源姆濟少也是知姑娘 in e5 意見。所以人來做，攏 ka7人推較慢。 
時日真快過，目一 nih 又 koh 隔一年lah。hit時美懷ah 已經18歲，女學高等部 3 年。成績猶原真好。抵升過年幾月日，就倒來厝裡歇熱。Ti7 歇熱中有伊早時做囡仔 11、2歲做伙 ti7 小學校 e5 囡仔朋友，名李耀宗。hit e5 囡仔 in 兜是熱心 e5 信者，是保定城教會 e5 長老。hit e5 囡仔加美懷 ah 2 歲，早做伙讀小學校 e5 時，美懷 ah 12 歲 2 年，因為伊 10 歲才去讀；也李耀宗是 8歲就去讀：所以美懷 ah 12 歲 2 年，耀宗 ah 14 歲是 6 年。雖罔無相年；iau2-ku2為著福源伯是 kap in老父好朋友：所以 2 個相疼親像姊妹仔。美懷 ah ti7 少學校 e5 時，有甚物 m7 bat，若問伊，也有甚物 hou7 人欺負；伊也定替伊出頭。所以 2 個真相好。也現時耀宗 ti7 北京第一高等學校，真聰明。今年 20 歲。14卒業小學校，19 歲畢業保定中學。今年是高等學校 2 年。長老是會得過 e5 人。所以心 ai3 ka7 伊培養到入大學。也致意愛伊入神學部，後來出來thang做本城 e5 牧師。Hit時也抵抵放假，倒來歇睏。聽老父 teh講起美懷 ah in 也來信主，也講 in兄 e5 事，也講美懷 ah 也去讀女學高等科 e5 事，就真歡喜。撥工去探美懷 ah。去，大家一下見面，真歡喜，宛然兄妹。Koh 講起 ti7 小學校時代 e5 情形。講到真趣味。有一下仔，耀宗 ah 就問，福源伯去佗位？美懷 ah，應講，Ti7 幾若年前已經死lah。耀宗聽一下著驚，問福源姆講，福源伯著甚物病死？福源姆，從頭一理攏講 hou7 伊聽。耀宗 ah 聽了也流目屎。伊是真有情 e5 人。美懷 ah 也哮。耀宗問，福源姆看福源伯死 e5 時有聽道理抑iau2-boe7？福源姆ka7 伊講，有。對an2-ni 就大家 koh 講別物來做安慰。時已經黃昏；總是2個少年人真親像情投意合。Hit暗耀宗 ah 續tiam3 ti7 in hia hou7 in 請。福源姆真歡喜，thai5 雞請--伊。美懷 ah ka7 添飯，大家 kap 老母、兄嫂、孫仔親像家內 e5 人，做夥食飯。食飽，耀宗 ah 就 kap in 相辭beh 倒去。福源姆 kap 美懷也攏送伊到大門外，就請伊 koh 來坐。耀宗ah 也緊說謝，了後相辭。行倚到成 10 步 e5 時，忽然美懷 ah 叫耀宗 ah ka7 伊講，耀宗兄，阮明仔 e7晡 kap 家母去山裡看家父 e5 墓，m7 知你有機會thang做伙去行行抑無？耀宗真歡喜：因為福源伯活當時也真疼--伊。細漢 e5 時若來福源伯 hia，福源伯定買物 hou7 伊，這項這項。所以也是真數念伊 e5 疼。Koh 美懷 ah teh招，就真歡喜允--伊，大家約束明仔再beh去看墓，就相辭倒--去。Ti7 in e5相辭 e5 話、聲、款式，實在真 oh 得hou7人be7 記得 e5 款。 
</HL>