<CL>
  Chu7-su7 
  M7-chai e7 hap8 tai7-ke e5 bak8-chiu, kap li7-ek a2 be7 ? Chin sit-le2, goa2 si7 Bok8-su, m7-si7 Tu3-chok-ka, ia m7-si7 Siau2-soat ka; chong2-si7 bo5 lun7 tui3 to2 chit8 hong-bin7, goa2 long2 u7 chhu3-bi7. M7-ku2 sip8-hak8 kiu2 put-seng5, siong5-siong5 oe7 hou2 soa3 hoan2-tng2 piN3 chiaN5 kau2, ti3-kau3 m7-na7 bo5 li7-ek, soa3 hoan2-tng2 hou7 lang5 chhio3. Cheng5 goa2 ia7 bat giah8-pit sia2 chit8 pun2 “Sek-eng3 Ji5-tong5 sim-li2 e5 Jit8-au7 hak8-hau7 kau3-siu7-hoat”. Hit-si5 tit-tioh8 che7-che7 ho2 peng5-iu2 ai3 thak8, ti3-kau3 u7 be7 bo5 kau3; m7-ku2 u7 lang5 hiam5 siuN chhim, sou2-i2 bo5 koh chhut-pan2. 
  TaN chit-pang ui7-tioh8 kui2-na7 e5 in-toaN chiu7 koh sia2 chit pun2 chheh. 
  1.Ui7 ai3 kou2-bu2 kau3-hoe7 e5 hoe7-iu2 khah chin3-pou7 ti7 Lo5-ma2-ji7. Chiong siau2-soat hou7 in thak8. Tai7-ke soa3 oh8 bat-ji7, khah be7 ia3-sian7. Goa2 bat chhut-po3 lai5 lun7 “Lo5-ma2-ji7 e5 tiong3-tok8”, ia7 ti7 chia lai5 kou2-bu2 Lo5-ma2-ji7, u7 chhin-chhiuN7 chu7-siong mau5-tun2; sit8-chai7 bo5. In-ui7 goa2 m7-si7 hoan2-tui3 Lo5-ma2-ji7; si7 chan3-seng5. Chong2-si7 m7-ai3 lang5 bit8-thau5 bit8-tau7 ti7 Lo5-ma2-ji7; Han3-bun5 ia7 tioh8 tui3-tiong7 e5 i3-su3. Sou2-i2 kio3 lan2 tioh8 chu3-i3. 
  2.Ui7-tioh8 ai3 kou2-bu2 hoe7-iu2 e5 sin3-sim, kap phin2-heng7. 
  3.Iu7 tioh8 ai3 hou7 cho3 Ki-tok kau3 ka-teng5 khah lau7-jiat8, hou7 hu7-lu2 kap se3-kiaN2 khah u7 kang-ge7. Chiu7-si7 tai7-ke thak8 iu2-ek e5 kou3-su7, bian2-tit kong2 eng5-oe7, a2-si7 thiaN bo5 li7-ek kou2, khoaN3 bo5 cheng3-keng e5 hi3 kap chheh. 
  4.Goan7 chheng-lian5 e5 lam5-lu2, sou2 thiaN3 e5 hiaN-ti7 chi2-moai7, ia7 beh tui3 chia lai5 tit-tioh8 che7-chio2 e5 bian2-le7. 
  Tui3 chit kui2-na7 hang7, chiu7 goan7 cho3 hi-seng, giah8 pit lai5 sia2 chit pun2. 
  Chit-pun2 siau2-soat ki5-sit8 si7 2 pun2: Chit8-pun2 kio3 cho3: “ An2-nia5 e5 Bak8-sai2 ” Chit8-pun2 kio3-cho3: “ Sip8-ji7-ke3 e5 ki3-ho7 ” 
  Goa2 pun2 m7-kaN2 chhut-pan2, si7 u7 che7-che7 ho2 peng5-iu2 thak8 liau2 chin chan3-seng5, kio3 goa2 tioh8 chhut-pan2. Sou2-i2 kin-a2-jit8 chiah e7 hian3-chhut ti7 lin2 e5 bin7-cheng5. 
  Koh chit8-hang7, lin2 thak8 chit-pun2 chheh, m7-thang be7 ki3-tit--e5, chiu7-si7 TeN7 Khe-phoan3 Bok8-su. In-ui7 chit-pun2 chheh tit-tioh8 i e5 kau3-cheng3 e5 kang che7-che7; na7 m7 si7 an2-ni, iu5-goan5 si7 tiaN7 kui5 ti7 pak-tou2 lai7, seN be7 chhut--lai5. Sou2-i2 chok-chia2 hoaN-hi2 sia2 kui2-ku3 ti7 chia ka7 toa7 toa7 seh to7-sia7. 
  Lam5-chu2 kau3-hoe7 
  Tu3-chok chia2 Loa7 Thih-iuN5 (Chheh-mia5 Loa7 Jin5-seng). 
  A.D. 1914, 4,17, su7
  Bok8-liok8 (Siong7-koan3) An2-nia5 e5 Bak8-sai2 
  1.Pe7-kiaN2 e5 oan-ke <BR>  2.Phu5-long7-chia2 liu5-ti3 chhut-hoat <BR>  3.PeN7-chhng5 e5 Bak8-sai2 <BR>  4.Bo2-kiaN2 thi5-khau3 <BR>  5.Hui-siong5 e5 tiau7-cha <BR>  6.ThiN-kong-toaN5 e5 chhiam-si <BR>  7.Hok-khi3 kau3 mng5 <BR>  8.Peh goeh8 15 me5 <BR>  9.ChheN-kong5 tan5 e5 hoe2-chhia-te2 <BR>  10.Koe3-ke3 iah8 e5 chiN5-siuN-a2 <BR>  11.Pai3-2 e7-pou7 e5 ki5-to2-hoe7 <BR>  12.To5-kaN <BR>  13.Thou5-ham7 tiong e5 koai3-lang5 <BR>  14.Lau7-peh-a2 lai5 khoaN3 peN7 <BR>  15.Hun7 to2 ti7 ho5-piN <BR>  16.Si2-heng5 soan-ko3 <BR>  17.Kok-bo2 e5 seN-jit8 <BR>  18.Thoan5-oan5 
  (Ha7-koan3) Sip8-ji7-ke3 e5 ki3-ho7 
  1.Kiu3-chu2-tan3 hit me5 <BR>  2.ChheN-hoan pio2-a2 <BR>  3.Hong2-bun7 <BR>  4.Chhou-loan5 <BR>  5.Sip8-ji7-ke3 <BR>  6.Thau khoaN3 sin-niu5 <BR>  7.Kiong5-toat8 <BR>  8.To5-thoat <BR>  9.Jip8 Lo5-bang7 <BR>  10.Khou2-poe <BR>  11.Chham2-siong7 ka-chham2 <BR>  12.Lian5-hoe ti5 e5 su7-kiaN7 <BR>  13.Siong7-hai2 e5 u5-sim2 <BR>  14.Ui5-gian5-su <BR>  15.Kong-phoaN3 (te7-it) <BR>  16.Kong-phoaN3(te7-2) <BR>  17.Kiu3-chheN <BR>  18.HoaN-hi2 e5 bak8-sai2 
  An2-nia5 e5 bak8-sai2 
  1.Pe7-kiaN2 e5 oan-ke 
  Ah ! Cha2-khi2 chin-chiaN3 si7 ho2 e5 cha2-khi2. Phang-hoe e5 bi7 tui3 hoe-hng5 hou7 hong chit8 chun7 chit8 chun7 ah--lai5. Chhek-chiau2-a2 ki-bu2 ki-kiauh8, thiau3-bu2 ti7 tiaN5-cheng5 koe2-chi2 chhiu7 e5 tiong-kan. Jit8-thau5 tu2 chhut, kng-soaN3 chio3 kau3 thiaN-tiong. Hok-goan5 peh thau3-cha2 khi2-lai5 teh se2-bin7, giah8-thau5 khoaN3-kiN3 i e5 hau7-seN Thian-su3 ah tui3 toa7 mng5 jip8 lai5, bin7 ang5 ki3-ki3 khong7-khong7 tian, sin-khu chhau3 chiu2-hian3. Hok-goan5 peh chin siu7-khi3 tit8-tit8 me7--i. Thian-su3 ah teN3 bo5 thiaN-kiN3, chiu7 phin5 tui3 pang5-nih jip8 khi3. I e5 hu7-jin5 lang5 m7 kap i sio-chioh mng7, cho3 in tai7-ke khi3 chiah8 png7. Chit e5 hu7-jin5 lang5 si7 sim-pu7-a2 io-e5, seN cho3 koe3-tit khi3; kho2-sioh bo5 thak8-chheh, koh pak8 se3-kha; sou2-i2 tak8 hang7 khah nng2-chiaN2. Sio2-theng5 Po2-bi2 lau5, khui chhai3-toaN kap phiau5-chhiong-hui3 kiong7 15 khou beh lai5 theh8 chiN5. Ah ! Lun7 Thian-su3 ah, sit8-chai7 chin kho2-ouN3: chiah8 si7 san-tin hai2-bi7; chheng7 si7 chhoan5 leng5-lo5 phang2-si. In lau7-pe7 cha2-si5 u7 koa2 ke-hoe2 long2 hou7 i khai-liau2 khi3. Koh pau-chhi7 chit8 e5 cha-bou2 ti7 Thai3-lok8 hng5; bo5 siuN7 beh cho3 cheng3-giap8. HiaN-ti7 che7-che7 long2 phah-sng2 khi3; chi2 u7 chhun chit8 e5 sio2-moai7 kin-ni5 8 hoe3, kap hit e5 sim-pu7-a2 bou2 chit8 ke kiong7 5 lang5. Pe7-bo2 iu7 lau7, sio2-moai7 li7 se3-han3, pun2-sin m7 cho3 kang, koh phah-phun2 khai; sou2-i2 ke-lai7 chin siap, lau7-pe7 sui bong2 60 lian5 hoe3 lah, ia7 tioh8 siong5-siong5 chhut-khi3 cho3 sio2 khoa2 seng-li2-a2 lai5 thiN-thau5 thiap-boe2. Cha2-cheng5 Hok-goan5 peh si7 ho2-koe3 e5 lang5, in Lau7-pe7 bat cho3 Ti-koan7, i siau3-lian5 tong5-seng-na5 ia7 koaN7-phoa3 kui2-na7 kha. Siau3-lian5 e5 si5 kek8 hu3-ju7, beh chiah8-png7 tioh8 khau-cheng lui5-kou2; kau3 kin-a2 jit8 chiah8 lau7 lah chiah lai5 siu7-khou2 kau3 an2-ni, put-chi2 oan3-sin chheh-mia7. 
  Koh cha2-khi2 chiap-tioh8 chhai3-tiam3 khui toaN lai5 tho2-chiN5. Ah ! lau7-hoe3-a2 khi3 kau3 chhui3-chhiu phun3-phun3-phun3, kha-chhiu2 lak8-lak8-chhoah. (chit chun7 teh khi3 siuN7 ban7 lah ! chu7-se3 bo5 tiau-tok si7 pe7-bo2 e5 chho3-gou7) Hok-goan5 peh kong2 i m7 chai, i m7 heng5; chong2-si7 Hok-goan5-m2 kiaN liau2 nau7-su7, ia7 hou7 lang5 tiam3 mng5-khau2 jiang2 tho2 chiN5 phaiN2-se3, chiu7 kin2 jip8 khi3 lai7-bin7, chiong i e5 ou-kin theh8 lai5 giah8 chit8 lui2 ou-kin hoe, oa2 3 chiN5 tang7, tat8 oa2 16 khou, thau iap hou7 hit e5 lang5. ( khah siong5 lau7-bo2 khah gau5 seng7 kiaN2.) Tai7-khai3 Hok-goan5-m2 e5 kim-khi3 ia7 pian3 beh liau2 lah; chhun 2,3 hang7, taN ou-kin hoe koh hou7 lang5 ti2-siau3, chiu7 chhun 2 hang7 sio2-khoa2--e5 na7-tiaN7; m7-ku2 ui7 thiaN3 kiaN2 chiu7 bo5 sioh (Bo5 tek-khak an2-ni chiu7 ho7-cho3 thiaN3). 
  Hok-goan5 peh chai Hok-goan5 m2 chiong kim-a2 hou7 lang5 ti2-siau3, chiu7 koh khah bo5 hoaN-hi2 khi3, giah8 chit8 ki kun3-a2 tui3 in sim-pu7 e5 pang5-nih chiu7 jip8-khi3, chhut toa7 lat8 tui3 Thian-su3 ah chiu7 kong3 loh8-khi3. Siau3-lian5 ho2 kha-chhiu2, siam2-pi7 kong3 bo5 tioh8, Thian-su3 ah tui3 in tia e5 thui5-a2 chhiuN2 khi2 lai5, ka7 i bo7 hou7 to2. Lau7-hoe3-a2 siak tui3 hou7-teng7 loh8 khi3, ai chit8-e7 soa3 tiam7-tiam7. Hok-goan5 m2 ah ti7 chau3-kha thiaN-kiN3 sim-pu7 e5 pang5 phin5-phong3 kio3, lau7--e5 tit8-tit8 chhoh, chiu7 chau2 lai5 khoaN3. Kau3 tiong-thiaN, thiaN tioh8 lang5 siak to2 e5 siaN, chit8-e7 soa3 tiam7-tiam7. Chau2 kau3 pang5-mng5 khoaN3 lau7-e5 to2 ti7 pang5 lai7 e5 hou7-teng7 kha tiam7-tiam7, koh sim-pu7 teh khau3 A-pa o-oe3 ! Chiu7 chhiN-kiaN hoah kiu3-lang5, ( seng7-ti gia5 chau3, seng7-kiaN2 put-hau3). Chhu3-piN kong7-kong7 kun2, kin2 chau2 lai5 khoaN3, u7-e5 kin2 koeh, u7-e5 kin2 ka2 kiuN-bo2-chiap. Hok-goan5 m2-ah chit8-si5 sim-loan7, khauh8-khauh8 chong5. TaN ai3 chai Hok-goan5-peh chaiN2-iuN7 chhiaN2 khoaN3 e7 hoe5. 
  2.Phu5-long7 chia2 liu5-ti3 chhut-hoat 
  Kiu3 oa2 poaN3 tiam2-cheng, Hok-goan5-peh ah chiah hoe5-hun5, lang5 teh kiu3 in lau7-pe7 e5 si5, Thian-su3 ah cho3 i chhut-khi3 ( put-hau3 kau3 kek8). Au7-lai5 chhiaN2 kun5-thau5 sai-hu7 lai5 khoaN3, chiah8 siong-ioh8, to2 chiaN5 le2-pai3 chiah khi2-chhng5. Chhu3-piN khoaN3-kiN3 i chit ho7 kiaN2, chiu7 kap Hok-goan5-peh chham-siong5 kong2, sia2 pin2 tui3 koaN-thiaN jip8, hou7 i khi3 koaiN ti7 phu5-long7 chia2 e5 siu-iong5 sou2. Hok-goan5-peh khi2-thau5 chin m7 kam, au7-lai5 khoaN3-phoa3 ka3 bo5 hoat, chiu7 ka7 i jip8 pin2. Koh 3,4 jit8, keng2-chhat-thiaN chiu7 lai5 tiau7-cha, tai7-seng kio3 khi3 liu5-ti3 kui2-na7 jit8, mng7 pe7-bo2 e5 i3-kian3, long2 tang5-i3 chiu7 sang3 loh8 Hoat-iN7. Chhit goeh8 chhe 8 teng2 pou 8 tiam2 kong-phoaN3, i e5 ku7-an3 cho3 chhat8 poah8-kiau2 8 pai2, tiong-kan kan-im5 che7-che7 hang7; koh chit pai2 e5 ngou2-gek8, toa7-toa7 put-hau3. Chiu7 teng7 choe7 beh ka7 i koaiN ti7 Phu5-long7 sou2 6 ni5. Koat-teng7 7 goeh8 chhe 10 beh chhut-hoat. 
  7 goeh8 chhe 10 thau3-cha2 6 tiam2 goa7, sou2 u7 e5 hoan7-lang5 long2 khan beh khi3 che7 hoe2-chhia. In sou2 tiam3 e5 siaN5 si7 ti7 Po2-teng7, tui3 Hoat-iN7 liu5-ti3-tiuN5 kau3 chhia-thau5 oa2 3 li2 lou7. Hit jit8 70 goa7-e5 beh siu7 ke3-sang3 kau3 Phu5-long7 chia2 e5 siu-iong5-sou2; tiong-kan u7 chit8 e5 hu7-jin5 lang5, eng7 a-phian3 hun kiau2 moai5 lai5 thau7 si2 in ang; ia7 chit8-e5 si7 sio2-ti7 ui7 chai5-san2 saN-chiN e5 su7, thai5 si2 hiaN-ko, ka7 hiat hou7 chui2 lau5. Ah ! kong2 be7 liau2, long2 si7 sia7-hoe7 e5 chiu3-thang5. 70 goa7-e5 pai5 chit8 liat8; u7-e5 saN phoa3-phoa3, u7-e5 kha seN-thiaN3 noa7 hap-hap; u7-e5 toa7 tou2-thang2, bin7 ng5 phi-phi; u7-e5 giah8 koaiN2-a2, u7-e5 thau5-mng5 sam3-sam3. 7 tiam2 si5-cheng tan5, tak8-e5 tui3 kaN-gak8 chhut-lai5; nng7-e5 pak8 cho3-hoe2, chit8-tui3 chit8-tui3, long2 chheng7 ang5-saN koa3 thih-lian7, ia7 u7-e5 pho7 kiaN2 teh chiah8 ni. Ah ! chin kho2-lin5; u7-e5 gin2-na2 go7 kau3 san2 pi-pa, ia7 bo5 sim2-mih8 ni thang hou7 in chiah8. Hoe2-chhia 7 tiam2 45 hun beh chhut-hoat, sou2-i2 chin koaN2-kin2, khan3-siu2 chin heng5-gek8, chin ok, tit8-tit8 ka7 in thoa, kiaN5 khah ban7-e5, eng7 kha ka7 in cham3 (choe7 e5 po3-eng3, eng3-kai) long2 bo5 lin5-bin2 e5 sim. Ah ! Hiah e5 hoan7-lang5 e5 pe7-bo2, bou2-kiaN2 che7-che7 lai5 ti7 kaN-gak8 e5 mng5-khau2 teh tan2 beh khoaN3 i e5 kiaN2. Hok-goan5 m2-ah chhoa7 i e5 sim-pu7 kap i e5 cha-bou2 kiaN2 Bi2-hoai5-ah khia7 ti7 kaN-gak8 cheng5 lou7-piN e5 chheng5 kha teh khoaN3. Chit8-tui3 chit8-tui3 tit8-tit8 koe3, khoaN3 kau3 boe2-a2 te7 3 tui3, chiu7-si7 i e5 kiaN2 kap iau2 chit8 e5 thai5 lang5 hoan7 lian5 cho3-hoe2, Khan3-siu2 khan leh. Bo5 tiuN-ti5 Hok-goan5 m2-ah soa3 sim sng hau2 chhut lai5, teh kio3 i e5 kiaN2; sim-pu7, cha-bou2 kiaN2 ia7 lau5 bak8-sai2 (khah phaiN2 ia7 si7 kiaN2). Thian-su3 ah theng5 kha oat8 koe3 lai5 khoaN3, hou7 Khan3-siu2 ka7 I sai loh8 kong2 m7-chun2 i lou7-tiong kap lang5 kong2 oe7. Tiap8-a2-ku2 thou5-hun2 phong7-phong7 eng, chiu7 kau3 chhia-thau5. 
  Phu5-long7 chia2 siu-iong5 sou2 ti7 Bong5-kou2, kin7 Se-pi2-li7-a chit e5 siaN5 ho7-cho3 Mai7-mai2 siaN5. Hoe2-chhia tioh8 tui3 Pak-kiaN, TiuN-ka-khau2, Lun5-khou2 keng-koe3. Lou7-thau5 tioh8 che7 oa2 chiaN5 chap8 jit8 e5 hoe2-chhia. Hok-goan5 m2 khoaN3 kiaN2 hou7 khan3-siu2 koat, chiu7 na2 m7 kam sim, toe3 hoan7-lang5 e5 au7-bin7 tit8-tit8 kiaN5 kau3 chhia-thau5. Kau3 ui7 i2-keng 7 tiam2 30 hun, koh 15 hun cheng chiu7 beh chhut-hoat. Sou2-i2 bo5 hioh-khun3, liam-piN chit8 tui3, chit8 tui3, khan chiuN7 hoe2-chhia, si7 hou7 in che7 ti7 hoe3-but8 chhia, chhu tiu7-ko2 hou7 in che7, khoan2-thai7 in cho3 chhin-chhiuN7 ti. Kau3 tiam2 hoe2-chhia pi-a2 tan5, chiu7 khui chhia. Hok-goan5 m2 kap sim-pu7, cha-bou2 kiaN2 Bi2-hoai5 ah khui siaN khau3 kau3 oN3-oN3 kio3. Thian-su3 ah bin7 long2 bo5 oat8 chhut lai5 khoaN3 in, kaN2-si7 teh m7 goan7 in ka7 i jip8-pin2 a2-si7 teh iu-bun7. Bo5 cheng5 e5 hoe2-chhia tit8-tit8 kiaN5 khi3. Hok-goan5 m2 chit8 si5 soa3 hun7 to2 ti7 thou5-kha. 
  3. PeN7-chhng5 e5 bak8-sai2 
  Ti7 theng5-chhia-tiuN5 e5 Keng2-chhat kin2 chau2-oa2--lai5. Iah8-tiuN2 tai7-ke chiu7 chhah jip8 it, 2-teng2 e5 tai7-hap8-sek, hou7 i to2 ti7 nng2-nng2 e5 i2, kin2 iuN2 leng2 chui2 lai5 ka7 i u3 thau5-khak, kap heng-kham2, theng5 tiap8-a2-ku2 chiu7 chai lang5. Iah8-tiuN2 u7 chiong tam7-poh8 pho5-to5 chiu2 hou7 i lim, chiu7 cheng-eng. Che si7 lau7-lang5 hiat-khi3 soe-lam2 koh chit8-si5 koe3-thau5 hoan5-lo2, hoeh soa3 pho7-sim. I cheng-sin5 khi2-lai5, kap sim-pu7 cha-bou2 kiaN2 ian5-lou7 hau2. SiuN7-kiN3 ka-ti7 e5 phaiN2-mia7; cheng5 ho2-giah8, taN san3-hiong; kiaN2 lian5-lian5 si2, chhun chit e5 iu7 put-hau3, sui-bong2 oah8, iau2-ku2 chhin-chhiuN7 si2. 3-e5 oan2-jian5 chhin-chhiuN7 sang3-chong3 to3-lai5 chit8-iuN7. Chhu3-piN tai7-ke chin tong5-cheng5 lai5 an-ui3, kong2 Giok8-put-tok put-seng5-khi3. Ah ! He to7 si7 the3 lan2 ka3-si7, kin-tu2 na7 be7 ke2-piN3, put-si5 tiaN7 lou2-khi3, phaiN2 mia5-siaN, m7-tat8-tioh8 li7 lan2 hng7-hng7, ia7 seN-si2 si7 thian-sou3. Kin-tu2 na7 beh si2, ti7 chhu3-nih tiaN7 lam7-sam2 cho3, iau2 khah gui5-hiam2. Khi3 hia chiah8, khun3 chiau3-si5, koh cho3 kang un7-tong7. Phoa3-peN7 u7 phu5-long7-sou2 e5 i-seng pian7-pian7, pi2 chhu3-nih iau2 khah un2 ouh ! Tai7-ke chit8 chhui3 chit8 chih8 teh ka7 i khou2-khng3; tiong-kan ia7 u7 hit ho7 bu5-ti-e5 lai5 kau3 te3 kap i hau2 kau3 chhngh-chhngh kio3; chong2-si7 Hok-goan5 m2 thiaN tai7-ke sou2-kong2 u7 li2-khi3 chiu7 siu7 an-ui3. Koh Hok-goan5-peh ia7 teh me7 an2-choaN2 hiah m7-tam-su-iaN5, chiu7 m7 kaN2 hau2. 
  Chia chhiaN2 an3-ha7, lai5 kong2 Thian-su3 ah Ti7 chhia-lai7, Khan3-siu2 kau3 saN-tng3 chiong png7-oan5 chit8 lang5 chit8 oan5, iok-liok8 oa2 2 oaN2 png7, ia7 chiong chit8 liap8 kiam5-moai5-a2, kap tam7-poh8 chhai3-thau5-a2 hou7 in phoe3. Peng5-sou3 chit8 me5 khai tioh8 10-kui2 khou : ngou2-liu2-ki, ang5-sio-hi5, siu3-kiu5-oan5, hoah-kun5 lim chiu2, Chiok-hu7 koaN7-pan5; kin-a2-jit8 lai5 kau3 chia tioh8 chiah8 png7-oan5. Png7-oan5 e5 bi2 bo5 sim2-mih8 peh8, chho3-chho3 chiah8 tioh8 siap-siap; koh bo5 thng thang phoe3, hou7 i go7 kui2-na7 tng3. Keh jit8, si7 te7 ji7 jit8 e5 am3 si5, kau3 kin7 TiuN-ka-khau2 e5 ui7, tai7 ke khun3 tiam7-cheng7, tng hoe2-chhia teh kiaN5 e5 tiong-kan, khoaN3 hoe2-chhia kiaN5 chin ban7 chiu7 chhoah8 tng7 thih-lian7. Thian-su3 ah tui3 hoe2-chhia thang-a2 thiau3 chhut-khi3. In-ui7 chit sou2-chai7 ti7 chiaN5 le2 pai3 cheng5 u7 toa7 chui2, sou2-i2 lou7 u7 lioh8-a2 pang, chit-tiap8 teh siu-li2, sou2-i2 u7 kiaN5 khah ban7. Khan3-siu2 thiaN u7 lang5 thiau3 loh8 hoe2-chhia e5 siaN, chai u7 hoan7-lang5 to5-chau2, kin2 tiau7-cha, chiu7 chai si7 Thian-su3 ah. Kin2 thong-ti chhia-tiuN2 theng5-chhia. Tai7-ke kin2 loh8 lai5 chhoe7. Khan3-siu2 tit8-tit8 pun5 hui-siong5 keng2-kai3 e5 pi-a2, kiaN-chheN2 ti7 kang-liau5 siu-li2 hoe2-chhia lou7-e5. Kin-a2-jit8 si7 chhut-hoat e5 te7-2 jit8, in-ui7 si7 12 me5, sou2-i2 u7 sio2-khoa2 goeh8, lou7 kng-kng. Thian-su3 thiau3 loh8 lai5 e5 si5 to3-kha e5 toa7 thau5-bu2 u7 tak chit8 khang chin toa7 khang, hoeh chim-chim lau5; m7-ku2 khoaN3 hiah che7 lang5 teh pau, pi-a2 ki-ki-kio3. Sou2-i2 m7 chai thiaN3 tit8-tit8 piaN3. Kho2-sioh am3-si5, lou7 bo5 sek8, chiu7 hou7 ti7 hia siu-li2 thih-lou7 e5 jin5-hu ui5-tioh8. Cheng3-lang5 ia7 ui7-tioh8 i loh8 chhia, tan2 kau3 13 cha2-khi2 chiah koh khi2-kiaN5. Pun2 tioh8 koaiN 6 ni5, taN tioh8 koaiN 8 ni5 (Tho2 phoe5 thiaN3). Koh 7 jit8 goa7 chiu7 kau3 Mai7-mai2 siaN5. Kau3 ui7 ke-lou7 e5 lang5, ui5-ui5 chhut lai5 khoaN3. SiaN5-nih e5 lang5, ti7 cheng5 jit8 khoaN3 sin-bun5, long2 chai chit8 e5 put-hau3 e5 chheng-lian5 kau3 TiuN-ka-khau2 e5 hu7-kin7 chau2-hoan7, sou2-i2 tai7-ke ai3 ka7 i khoaN3 seN cho3 sim2-mih8 khoan2. KhoaN3 liau2 u7-e5 io5 thau5, u7-e5 phui3-noa7, u7-e5 ka7 i gin5, u7-e5 lau5 bak8-sai2, siuN7 tioh8 phah-sng3 hit e5 chheng-lian5 phiau-ti3, liu2-liah8, an2-choaN2 e7 put-hau3 koh chau2-hoan7. Thian-su3 ah pai2-a7-pai2, sou2-i2 lang5 long2 e7 jin7-tit, koh cheng5 jit8 sin-bun5 ia7 u7 i e5 siong7. Sou2-i2 chit8 si5 chin kian3-siau3 bin7 ang5-ang5, thau5 chhih-chhih, tit8-tit8 kiaN5. (Ia7 u7 liong5-sim). Koh tiap8-a2-ku2 chiu7 kau3 kaN-gak8 mng5. Chit e5 kaN-gak8 kui-bou5 chin toa7, chhiuN5 piah oa2 2 tng7 koan5, chiaN5 tng7 khoah. Mng5-khau2 u7 2-e5 peng giah8 chheng3 teh kou3. In-ui7 ti7 chia si7 koaiN hui-siong5 e5 hoan7-lang5, sou2-i2 peng-iaN5 u7 tek8-phai3 pou7-peng ti7 chia teh khan3-siu2. Kau3 mng5-khau2, chit8-e5 chit8-e5 koe3 tiam2-mia5 chiu7 jip8 khi3, ti7 chit lai7-bin7 chhah-sit8 to lan5-poe. 
  Si5-jit8 chin khoai3 koe3, tui3 jip8 lai5, bak8 chit8-choah8 liam5-piN oa2 4 ni5 lah. Iu7 chit8 jit8 Thian-su3 ah tioh8 tng5-chek-hu-su e5 peN7, chin siong-tiong7, tui3 tng5-a2 2 pai2 chhut hoeh, Gak8-i an3-sng3 i be7 ho2 lah. Hit-si5 chhin-chhiuN7 beh si2 liong5-sim hoat-hian7, siuN7 tioh8 i e5 pe7-bo2, koh chhin-chhiuN7 koh khoaN3 in lau7-bo2 ti7 chhia-thau5 teh khau3 e5 khoan2 kau3 beng5-beng5. Tui3 an2-ni chit8-si5 ti7 chhng5-tiong lau5 bak8-sai2, siuN7 kong2, Chit pang ThiN na7 hou7 i e7 ho2 khi2--lai5, i tek-khak beh ke2-piN3 lai5 iu2-hau3; m7-ku2 peN7 i2-keng chiah siong-tiong7. 
  4.Bo2-kiaN2 thi5-khau3 
  ThiN bo5 pang3-sak lang5, ki3-jian5 u7 chit8 sut-a2 hoan2-hoe2, peN7 chiu7 chiam7-chiam7 ho2. Kau3 goeh8-goa7-jit8 au7 chiu7 iu5-goan5 chiau3-goan5. 
  Ti7 KaN-lai7 e5 kui-ki2 si7 chin giam5. Mui2 le2-pai3 u7 chhiaN2 kui2-na7 e5 Bok8-su lai5 ti7 KaN lai7 kong2 to7-li2 hou7 hoan7-lang5 thiaN; chong2-si7 Thian-su3 ah kau3-kek8 nge7-sim, u7-si5 teh phoa3-peN7, chit hang7 hit hang7 m7-goan7 seng5-siu7 to7-li2. Chia chhiaN2 an3-ha7. 
  Kong2 in lau7-bo2 tui3 chhia-thau5 to3-khi3, kau3 kin-a2-jit8 4 ni5 lah, tak8-si5 liam7 i e5 kiaN2, koh tui3 hoat-iN7 thong-ti, kong2 in kiaN2 ti7 poaN3-lou7 chau2-hoan7, ke-teng7 2 ni5. Sim na2 kan-khou2, siuN7 tioh8 chiu7 hau2. Ia7 Thian-su3 ah e5 bou2, ti7 i boeh khi3 e5 si5 i2-keng u7 sin, khi3 liau2 chiaN5 poaN3-ni5, chiu7 seN chit8 e5 cha-bou2-kiaN2, in ma2 ka7 i ho7-cho3 Ma2-tan2 ah, i3-su3 si7 a-ma2 tit8-tit8 teh tan2 in a-pa5 to3--lai5, sim-pu7 na7 khoaN3 chit e5 kiaN2, ia7-si7 bak8-sai2 chun2 png7 thun. Kin ni5 4 hoe3, phut-phut thiau3, chin oah8-tang7,tit lang5 thiaN3; chong2-si7 m7 bat khoaN3-kiN3 lau7-pe7. Hok-goan5 m2 e5 bak8-chiu tiaN7-tiaN7 hau2 soa3 piN3 chin bu7; Hok-goan5 peh lau7-hoe3-a2 khi3 be7 kiam5-sng-tiN; ta-ke sim-pu7 ka7 lang5 se2 saN, giah8-chiam, lai5 tou7 koe3 jit8; sio2-moai7 Bi2-hoai5 ah kin ni5 12 hoe3 lah, sio2 hak8-hau7 2 lian5 seng, seN-cho3 chin sui2, koai, koh gau5 thak8-chheh, thang cho3 thong-ke e5 an-ui3. 
  Koh kong2 kau3 Thian-su3 ah tui3 peN7-au7, sim chit8 sut-a2 khah hoan2-hoe2, sou2-i2 khah kut-lat8 cho3 kang, tak8 hang7 chiau3 kui-ki2 u7 le2-sou3. Tui3 an2-ni Phu5-long7 sou2-tiuN2 chiu7 tek8-sia3 i chhun 5 ni5. Kau3 5 ni5 chiok, koaiN-kaN te7 5 ni5 e5 6 goeh8 boe2, tui3 kaN-gak8 u7 chit8 tiuN phoe kia3 to3 lai5, thiah khui chai si7 in kiaN2 Thian-su3 ah kia3-e5, thong-ke hoaN-hi2 kau3 lau5 bak8-sai2. Phoe tai7-khai3 si7 kong2 I ti7 hia gu7-peN7 hiam2 si2, ia7 taN i u7 hoan2-hoe2, kaN-gak8-tiuN2 beh hou7 i ti7 au7 goeh8 jit8 to3-lai5. Thak8-liau2 tai7-ke ma3-ma3 khau3, Hok-goan5 m2 chhut khi3 tiaN5 tiong-ng kui7 teh pai3 thiN-te7. 
  Kau3 7 goeh8 15 jit8 cha2-khi2 thiN phu2 kng, u7 chit8 e5 lang5 giah8 koaiN2-a2, chheng7 chhau2-e5, i-koan cheng2-che5, poe7 hit e5 pau-hok8-a2 tit8-tit8 tui3 toa7-mng5 jip8-lai5. Hok-goan5 m2-ah thau3-cha2 khi2-lai5 beh khui mng5, khoaN3 tioh8, chai si7 Thian-su3 ah ! 2 e5 bo2 a2 kiaN2 lam2 teh tit8-tit8 khau3. Thian-su3 ah kui7 loh8 kio3 kong2, An2-nia5! Goa2 u7 tek-choe7 thiN ia7 u7 tek-choe7 li2, goa2 chin kian3-siau3 m7 kaN2 kio3-cho3 li2 e5 kiaN2. Chit8 si5 kiaN-chheN2 Hok-goan5 peh, lai7-bin7 e5 lang5 chong5-chong5 chhut lai5. Ma2-tan2 ah 5 hoe3 ia7 kap lang5 khau3 kah ma3-ma3 kio3, chhu3-piN tai7-ke long2 chau2 lai5 khoaN3, m7 chai, kio3 si7 siaN2 lang5 cha-me5 si2. (Che si7 hoaN-hi2 e5 kek8-thau5). Chhu3-piN khoaN3 liau2, ia7 hoaN-hi2 kau3 be7 kou3-tit. Thian-su3 e5 bou2 ia7 chin hoaN-hi2, ui7 tiong7-hu chiu2 seN-koaN2 5 ni5, ia7 kou3 chit e5 kiaN2. Thian-su3 ah chiu7 pho7 kiaN2, chiong pau-hok8-a2 hou7 hu7-jin5 lang5 koaN7, tai7-ke jip8 thiaN nih, Ma2-tan2 ah kim-kim siong3 in lau7-pe7, m7 bat khoaN3-kiN3. Chit8 si5 ke-lai7 toa7 hoaN-hi2, chiu7 liam5-piN pi7-pan7 chiah8 cha2-tng3. Chiah8 pa2 thau2 pau-hok8, jip8 kaN-gak8 5 ni5 than3 oa2 300 khou, ia7 oh8 chit8 hang7 kang-ge7: e7 hiau2 cho3 tin5-i2, tin5-na5, kang-hu chin ho2. Chiu7 chiong chiN5 theh8 kau-tai7 lau7-pe7. Lau7-pe7 ia7 hoaN-hi2 kau3 lau5 bak8-sai2. Chit8 ke e5 hoaN-hi2 oh tit heng5-iong5, chhin-chhiuN7 beh si2 e5 ka-teng5 koh hok8-heng. Hok-goan5-peh chiu7 khi3 be2 chhai3, hit me5 pan7 chheN-chhau, chhiaN2 chhu3-piN lin5-iu7 saN-kap hoaN-hi2. 
  Thian-su3 ah ia7 put-chi2 lip8-chi3, tui3 chia khi2, beh jin7-chin keng-eng5 e5 khoan2-sit, chiu7 chiong sou2 u7 e5 chiN5, chit8 poaN3 khi3 be2 tin5, lai5 khui tin5-i2 tiam3, tiam3-ho7 ho7-cho3 Hok8-heng. Cho3 ni5-goa7 seng-li2 chin ho2, kho2-sioh chiN5 bo5 than3, soa3 chhoa7 se3-i5, se3-i5 tek-thiong2 long7-koan5, lai7-bin7 chhaN2-chhaN3 kio3, put-si5 oan-ke. Se3-i5 si7 siong-tong ho2 koe3 e5 lang5 e5 cha-bou2 kiaN2, koh u7 thak8-chheh. Sou2-i2 tit Thian-su3 ah thiaN3, khoan2-thai7 toa7 bou2 soa3 piN3 cho3 chhin-chhiuN7 cha-bou2-kan2, Ma2-tan2 ah beh chit8 chiam ia7 tioh8 tui3 in a-nia5 theh8. In-ui7 in lau7-pe7 kio3 Ma2-tan2 ah tioh8 kio3 se3-i5 an2-nia5, ia7 kio3 toa7-bou2 cho3 a-bo2. Ah! kho2-lin5, ui7 i siu7-khou2, khiN5-ke, chiu2 seN-koaN2 e5 thau5-mng5 kiat-hoat, kin-a2-jit8 long2 bo5 chit8 sut-a2 siuN7 tioh8. Tioh8 chu2-chiah8, lian5 se3-i5 e5 saN ia7 tioh8 ka7 i se2. Beh chhut-khi3 na7 bo5 mng7 se3-i5 u7 siaN to7 m7 kaN2 khi3; chong2-si7 Ta-ke khah thiaN3 toa7-e5: in-ui7 si7 i chu7 se3 io-e5, na2 cha-bou2 kiaN2 leh. Sou2-i2 u7 chit8 jit8, Thian-su3 ah chhut-goa7 pou2-hoe3, chhu3-nih 2 e5 toa7-bou2 se3-i5 oan-ke. Ta-ke u7 phah se3-i5. Se3-i5 m7-goan7, Thian-su3 ah to3-lai5 ka7 i tau5, Thian-su3 ah chiu7 phah toa7-bou2, chit8 ke loan7 chhau-chhau. Hit me5 toa7-bou2 chheh-sim tui3 au7-boe2 chhut-khi3, beh khi3 thiau3 loh8 chui2 (Khng3 lang5 m7-thang chhoa7 se3-i5, un2-tang3 be7 ho5). 
  5. Hui-siong5 e5 tiau7-cha 
  Thian-su3 ah in toa7-bou2 tui3 au7-boe2 mng5 chhut-khi3, ti7 in au7-boe2 u7 chit8 tiau5 khe-a2, lang5 goa7 chui2. I ia7 siong5-siong5 ti7 hia se2-saN. Kau3 khe-kiN5 khoaN3 tioh8 hiah e5 se2-saN e5 chioh8-thau5 ui7, na2 m7 goan7. Thian-su3 ah siu7-koaiN e5 si5 i ti7 hia se2-saN lai5 tou7 koe3-jit8, iuN2-chhi7 ta-ke-koaN e5 kan-khou2, chiu7 khui siaN toa7 khau3, siuN7 i kin-a2-jit8 chhut-si3 chin m7-tat8. SiuN7 i e5 phaiN2-mia7 cho3 lang5 e5 sim-pu7-a2, toe3 ang siu7-khou2 tam-iam5 un3-chhou3, chiu2 seN-koaN2, kau3 kin-a2-jit8 khah ho2-koe3, chiu7 hou7 se3-i5 khe2-cheh8 . Na2 siuN7 na2 m7-goan7; koh cha7-jit8 hou7 Thian-su3 ah phah, kong3 kau3 lau5 phiN7-hoeh bak tioh8 saN, khan saN-a2 khi2-lai5 khoaN3, na2 m7-goan7, chiu7 koat-i3 beh thiau3 loh8 khi3 si2; m7-ku2 chit8 sim siuN7 tioh8 seN3-mia7 kiaN2 Ma2-tan2 ah, kin ni5 7 hoe3, i chit8 lang5 na7 si2, kiaN2 chiu7 bo5 bo2. SiuN7 liau2 chiu7 koh un loh8 khi3 khe-piN hau2. 
  Li7 kui2-na7 chap8-pou7, u7 chit8 e5 lang5 am3-si5 teh he7 ko5, pang3 tio3 beh liah8 hi5, i siuN7 kong2 si7 cha-bou2 lang5 e5 ang si2 teh khau3, ia7 put-kai2 ki5-i3, koh si7 siau3 lian5 lang5, Sou2-i2 bo5 oa2 lai5 ka7 i khoaN3. Hu7-jin5 lang5 hau2-hau2 leh siuN7 kong2, Kin-tu2 oah8 ia7 bo5 chhai2 kong2, in-ui7 oah8-teh ma7 bo5 koan5 thang ka3 kiaN2, lian5 chit8 chiam-chiN5 ia7 tioh8 tui3 se3-i5 tho2, oah8 teh si7 peh8 cho3 cha-bou2-kan2. Tui3 an2-ni chiu7 khia7 khi2-lai5, chheh-sim thiau3 tui3 khe-te2 loh8 khi3. Hit e5 tng-hi5 e5 cha-pou lang5 kin2 chau2 lai5 khoaN3, i2-keng tim5 loh8 khi3 ah. Tng hi5-e5 kin2 chhang3-chui2-bi7 loh8 khi3 ka7 i gia5 khi2-lai5, chiah8 chin che7 chui2. I kin2 ka7 i pho7 khi3 khe-piN, ka7 i kho3 toa7 chioh8, hou7 i thou3-chui2 chhut-lai5, kai-chai3 iau2 teh chhoan2-khui3. 
  Kau3 10 tiam2 goa7 chhu3-nih Ma2-tan2 ah teh chhui3-ta tho2 beh chiah8 te5, chhoe7 bo5 bo2, teh hau2, phah chheN2 a-ma2, hit-tiap8 tai7-ke chiah chai lai7-bin7 bo5 lang5. Chhoe7 lai5 chhoe7 khi3 long2 bo5, kin2 khi3 po3 keng2-chhat tau3 chhoe7, chiah chhoe7 tioh8 ti7 au7 piah li2 goa7 lou7 e5 khe-kiN5, ti7 chhiu7-kha naih-a, naih. Kau3 ui7 tng hi5-e5 ia7 teh hoah kiu3-lang5, chin tu2-ho2. An2-ni tai7-ke chiu7 siat-hoat to3-khi3, sin-khu tam5 lok8-lok8, kin2 ka7 i oaN7 saN-khou3, kah hou7 i sio, choaN ko-le5 hou7 i chiah8, bin7 long2 peh8 si2-sat, keh chiaN5 goeh8 jit8 chiah iong2. Thian-su3 ah chit8 si5 ia7 chin kiaN, se3-i5 lian5 kiaN5 oa2 lai5 khoaN3 to7 bo5, cho3 i khun3, keng2-chhat chin siu7-khi3. Kio3 Thian-su3 ah khi3 phai3-chhut-sou2 soat-ju7, (se3-i5 thang khouN2-ouN3). Tui3 hia khi2, Thian-su3 ah ia7 chit8 sut-a2 khah m7-kaN2 koh phah i. 
  Chit8 jit8 u7 chit8 lang5, lai5 ka7 i be2 10 te3 teh-i2, kong2-ke3 e5 si5 tai7-ke ke-oe7, soa3 na2 jiang2 na2 toa7 siaN, Hok-goan5-peh ia7 chhut-lai5 hoah, be7 tiam7, soa3 sio-phah. Hit e5 lang5-kheh me7 i “Phu5-long7 chia2 hoe3”, goan5-seng3 chai3-hian7, khi2-kha ka7 i that chit8 e7, lang5-kheh to2 loh8-khi3, theng5 chin ku2 long2 bo5 ngiauh8, i chai si7 phaiN2-tai7 lah, chiu7 khi2-kha to5-chau2. 
  Lang5 khi3 po3-ko3, liam5-piN Kiam2-chhat-i kap Po2-teng7 siaN5 koaN-lip8 e5 peN7-iN7-tiuN2 lai5 giam7, giam7 liau2 pi5-chong7 phoa3-lih8, in-ui7 hit e5 lang5-kheh peng5-si5 tai3 ha7-siau, teng7-pi5 chin toa7. Sou2-i2 chho3-chhiu2 hou7 i phah si2. Hok-goan5-peh in chin kiaN. Keng2-chhat beh tui3 in tho2 Thian-su3 ah; na7 si7 m7 chai, in-ui7 i2-keng to5-chau2 lah. Tui3 an2-ni chiu7 chhut sin-bun5, oe7 heng5-siong7, in-ui7 si7 chian5-kho 8 pai2, ia7 bat ti7 phu5-long7 chia2 siu-iong5-sou2 5 ni5 ku7-hoan7. Sou2-i2 thong kok tek8-piat8 e5 chu3-i3, tek-khak beh liah8 kau3 tioh8. Chhut siuN2-keh, liah8 tioh8 e5 lang5 siuN2 kim 4 pah, lai5 po3 e5 lang5 siuN2 kim 1 pah. 
  6. ThiN-kong-toaN5 e5 chhiam-si 
  Thian-su3 ah tui3 phah si2 lang5 chiu7 tit8-tit8 chau2, ke2 mia5 oaN7 seN3, cheng5 seN3 Tan5 mia5 Thian-su3, chit pang ke2-cho3 Lim5 Thian-lai5, kin ni5 30 hoe3 cho2-iu7, chhui3-chhiu te2 chin ho2, sou2-i2 chiu7 lau5 chhui3-chhiu, jit8 bih, am3-si5 kiaN5, na7 kian3 hioh kheh-tiam3 chiu7 oaN7-mia5. Tit8-tit8 chau2 loh8-lai5 kau3 Lam5-kiaN, chia chhiaN2 an3-ha7. 
  Kong2 kau3 chhu3 nih, Hok-goan5 peh in nng7 lau7-e5 hoan5-lo2 kau3 be7 kong2 tit. Tiam3 siu-siu khi2-lai5. Se3-i5 khoaN3 Thian-su3 ah phah-si2 lang5 bo5 loa7-ku2 chiu7 to3-khi3 au7-thau5, chheng2 li5-ian5 choan2-ke3 (che si7 it-poaN se3-i5 e5 sim). Toa7-bou2 iu5-goan5 khiN5-ke. Kau3 Ma2-tan2 ah 8 hoe3 chiu7 hou7 i jip8 Sio2-hak8-hau7. Hit si5 Bi2-hoai7 ah 15 hoe3, Sio2-hak8-hau7 6 lian5. A-kou, sun-a2 tak8 jit8 chhoa7 khi3 thak8-chheh. Tui3 khui-tiam3, seng-li2 chhun oa2 3,2 taN3 chiN5, hou7 se3-i5 tut8 oa2 chiaN taN3 chhut-khi3. (se3-i5 khah-che7 si7 an2-ni) au7-chhiu2 chhun oa2 chit8 taN3, chong2-si7 ui7 phah-si2 lang5 hoat8-kim 500 khou, au7-chhiu2 chhun m7-chiaN5 chiN5. Chit ke 5 thau5 chhui3, ia7 si7 chin oh koe3, Thian-su3 ah e5 hu7-jin5 lang5 iu5-goan5 tioh8 koh ka7 lang5 se2-saN giah8-chiam lai5 tau3 khiN5-ke. Ia7 kin7-lai5 Hok-goan5 peh kau7 hoan5-lo2, koh lau7 lah, i tai3 chit e5 he-ku, sou2-i2 be7 koh cho3 seng-li2-a2 lah. Tui3 an2-ni sou2-hui3 chin an5-peN. Tak8-jit8 e7-pou si5-a2 thak8 chheh soah, Bi2-hoai5 ah kap sun-a2 siong5-siong5 khi3 khioh han-chu5, khioh-chha5, chia chhiaN2 an3-ha7. 
  Thian-su3 ah tit8-tit8 chau2 kau3 Lam5-kiaN. Beh chau2 e5 si5, ti7 toa7-kui7 lai7 sa 200 lian5 gin5, chau2 goeh8 goa7 jit8, lai5-kau3 chia chhun 100 cho2-iu7, u7-si5 iau-ki sit-tng3, bo5-bin5 phau2-lou7 ; koh tak8-si5 kiaN sim, liong5-sim chu7-chek. Siong5-siong5 am3-si5 khun3, bin5-bang7 lang5 tui kau3 ui7, hiahN8-chheN2. Sou2-i2 piN3 chin san2, sin-khu sou2 chhun e5 chiN5 na7 khai-liau2 khoaN3 beh chaiN2-iuN7. Sou2-i2 chiu7 siuN7 beh pian3 sio2 seng-li-a2 lai5 cho3, ia7 ai3 chai khoaN3 i e5 un7-tou5 chai2-iuN7, chiu7 khi3 Lam5-kiaN e5 ThiN-kong-toaN5 thiu chhiam. Chin seng5-sim be2 ho2 e5 chek-a2 kap siu7-kim. Thau5-chang-boe2 pang3 tit8-tit8, chit8 tian7 pai3 koe3 chit8 tian7. Jip8 kau3 siang7 au7 tian7 chiu7 sio hiuN, tiam2 chek, hian3 le2-mih8, chiu7 kui7-loh8 lai5 kiu5 Giok8-hong5 Siong7-te3 pi3-iu7, kiu5 liau2 chiu7 poah8 poe, mng7 khoaN3 i ti7-si5 e7 chhut-un7. Lian5 poah8 kui2-na7 pian3 long2 si7 siu7-khi3 poe. Chit8-si5 sim toa7 kan-khou2, i au7-lai5 he7 chin-che7 he7, ng3-bang7 Giok8-hong5 chhoa7 i chhut-un7, lian5-lian5 poah8 oa2 30 goa7 e5 poe, kau3-boe2 chiu7 in2 poe, (he si7 chu7-jian5; poah8 ku2, chhin3-chhai2 peng2, ma7 u7 poe). Au7-lai5 chiu7 khi3 thiu chhiam, chhiam-si e5 ku3 si7 kong2: 
  暗中燭火失光輝。明顯金星藏雲裡。 
  舉目細尋何不得。傾心一察寧西歸。 
  Am3-tiong chiok-houN2, sit kong-hui, Beng5-hian2 kim-seng, chong5 hun5-li2; 
  Ku2-bok8 se3-sim5, ho5 put-tek, Kheng-sim it-chhat, leng5 se-kui. 
  Ke2-soeh si7 kong2, Am3-tiong chek-a2-hoe2 soa3 hoa-khi3, kho2-sioh thiN-teng2 kng-kng e5 kim-chheN, ia7 hou7 hun5 kham3-bat8 teh; Kiah8-thau5 siong5-se3 khoaN3, khah chhoe7 to chhoe7 bo5, chheh-sim chit8 e7 siuN7, leng5-kho2 tioh8 tng2-lai5 se-thian, i3-su3 si7 si2 khah ho2. Thian-su3 ah thak8-liau2 chit-si5 bin7 sit-sek, chai sou2 kong2 e5 i3-su3 si7 chin m7-ho2, sim-tiong am3-am3 chin kiaN, theh8 tam7-boh8 chiN5 hou7 hoe5-siuN7 thiam iu5-hiuN chiu7 chhut-lai5. Tui3 bio7-cheng5 e5 ki5-koaN kha koe3, khoaN3 chit8 tiuN kong-ko3, oe7 chit8 e5 siong7, toa7 sia2 2 ji7 Nia2-siuN2; ia7 e7-bin7 soat-beng5: kong2-khi2 Lang5 na7 liah8-tioh8 Tan5 Thian-su3 beh siuN2 kim 500 khou. KhoaN3 liau2 put-ti put-kak ka-ti7 thou2 chit8 e7 toa7-khui3 kong2, Ah ! Kin-a2-jit8 goa2 cho3 lang5, kau3 chia thiN beh choat8 goa2 e5 seN3-mia7 liauh, cham3 chit8 e7 kha, bak8-sai2 lau5 chhut-lai5. Tu2 teh kong2 chiah e5 oe7 e5 si5, au7-piah chit8 e5 be7 heng7-jin5-te5--e5 oa2-lai5 thiaN-tioh8 i kong2 an2-ni, chit8 taN3 heng7-jin5-te5 kin2 pang3-loh8-khi3, chiu7 tui3 au7-piah beh lai5 lam2--i. I u7 thiaN lang5 tng3 mih8 loh8 thou5 e5 siaN chiu7 oat koe3-lai5, tu2 hit e5 lang5 beh lam2--i, i chai-iaN2 oe7 kong2 liau2 lau3-khau2 lah, siuN7 beh chau2. Hit lang5 chin3-cheng5 ka7 i lam2-teh, 2 e5 tiam3 hia ian2. Hit chun7 tu2 thiN phu2-kng, khah bo5 lang5 koe3-lou7. Ian2 chin ku2, Thian-su3 ah u7 kun5-thau5 chiu7 kun2-khui, tui3 Lam5-mng5 tit8-tit8 chau2. Hit e5 lang5 hoah chhat8, kong2 chheng7 ou-saN, peh8 phang5-pou3-e5, hit-e5 chiu7-si7. Thian-su3 ah chai su7-se3 pek lah, lang5 tit8-tit8 piaN3 chhut ke-lou7, tiam3-lai7 e5 lang5 lai5 tau3 ui5. Tu2 chau2 kau3 Lam5-mng5-khau2 chit8 e5 oat-hang7-a2, i e5 ou-saN thng3 hiat-kak8; e5 ia7 thng3 khi2-lai5, pian3-oaN7 thng3-chhiah-kha chheng7 peh8 saN tit8-tit8 chau2, ia7 kap lang5 hoah chhat8. 
  7.Hok-khi3 kau3 mng5 
  Kau3 hia u7 che7-che7 hang7-a2 oat lai5 oat khi3, tui3 an2-ni lang5 soa3 jiok bo5 boe2 choa7. Tai7-ke soa3 tian-to3 hiam5 be7 heng7-jin5-te5--e5 peh8-chhat8; chong2-si7 be7 heng7-jin5-te5 e5 chin m7-goan7; m7-ku2 tui3 hit-tiap8 khi2 tai7-ke chin chu3-i3, si3-ke3 long2 phai3 tek8-bu7 tham3-cheng kap keng2-chhat, chheng7 peng5-siong5-hok8 si3-ke3 sun5 teh-tng. ChhiaN2 an3-ha7. Thian-su3 ah chai su7-se3 phaiN2, siaN5-lai7 tiam3-be7-tiau5, chiu7 khi3 kou2-but8-siong be2 kui2-na7 nia2 ku7-saN, u7-si5 chiu7 taN2-pan7 cho3 thou5-chui2 sai-hu7, u7 si5 chiu7 taN2-pan7 cho3 gia5-mih8 e5 khun2-kang ku-li2. Ia7 siaN5-lai7 m7-kaN2 toa3, chau2-khi3 tiam3 chhau2-te7, ia7 am3-si5 chiah khi3 chit8-keng eng7 chui2-la5-gia5 teh cheng-bi2 e5 bi2-kang-tiuN5 tau3 cho3 kang, keng-koe3 chiaN5 poaN3 ni5 long2 bo5 lang5 chai. Tui3 an2-ni keng2-lo5 e5 beng7-leng7 chiam7-chiam7 leng7. Chia chhiaN2 an3-ha7. 
  Kong2 chhu3-nih 5 lang5, khin5-khou2 teh koe3 jit8. U7 chit8 jit8 ti7 Po2-teng2-siaN5 e5 kau3-hoe7, ti7 hak8-hau7 hioh-joah8 tiong, u7 sun7 ki-hoe7 khui Ji5-tong5 ha7-ki5 hak8-hau7, mui2 jit8 toa7-lang5 gin2-na2 kui2 na7 pah lang5, kang2-su chin u7 gin2-na2-ian5, gau5 kong2 gin2-na2 kou2, oe7 ang-a2, koh ka3 sim-sek koa, ia7 u7 lu2 kau3-oan5 e5 im-gak8 chin gau5 teh pang-chan7. Sou2-i2 gin2-na2 3,5-e5 cho3 chit8-kun5 teh khi3 hu3, thau5 boe2 khui 3 le2-pai3. Tiong-cham7, oa2 8, 9 jit8 e5 si5 Bi2-hoai5 ah ia7 kap in sun-a2 chhoa7 jip8-khi3 thiaN. Hit e7-pou sin-seN teh kong2 chit-e5 kou3-su7, i3-su3 si7 kong2, lang5 u7 sim2-mih8 kan-khou2 na7 u7 chiu7 Ia5-sou, chiu7 e7 tit thau2-pang3, kiaN5 peN5-thaN2 e5 lou7 e5 i3-su3, thiaN liau2 Bi2-hoai5 ah toa7 siu7 kam2-kek. Chiu7 chiong chit chan5 su7 to3-khi3 po3 in nia5 chai. In a-nia5 chin hoaN-hi2, kong2, Kam2 u7-iaN2 u7 chit-chan5 su7, ti7 to2-ui7 teh kong2 ? Bi2-hoai5 ah ka7 i kong2, Ti7 pai3-tng5, mui2 e7-pou 2 tiam2 kong2 khi2 ia7 u7 toa7 lang5 khi3 teh thiaN. In lau7-bo2 chiu7 ka7 Bi2-hoai5 ah kong2, Bin5-a2-chai3 lan2 chiah thau chhoa7 lai5-khi3 thiaN, in-ui7 Hok-goan5 peh si7 kek8 sin3 put8, cheng5 bo5 thau5-lou7 ia7 bat khi3 cho3 hoat-koaN. Sou2-i2 chin thih-khi2, na7 thiaN lang5 ti7 lou7-piN teh pou3-to7, i tioh8 ka7 lang5 chhoh-chhoh leh, chiah kam-goan7 koh kiaN5-khi3, chin kau3-kek8 e5 oan3-hin7 to7-li2. Sou2-i2 in m7 kaN2 hou7 i chai. Lian5-lian5 khi3 thiaN 3, 4 jit8, ia7 ti7 pai3 6 e7-pou, gin2-na2 e5 chu7-chip8 i2-keng soah. Sin-seN khoaN3 toa7 lang5 chin che7 chiu7 koh chiong Iok-han7 3:16 chat cho3 te5-bak8 koh kong2 oa2 30 hun ku2 hou7 hiah e5 toa7 lang5 thiaN. Hok-goan5 m2 thiaN liau2 toa7 kam2-kek, be7-kim3-tit soa3 lau5 bak8-sai2. Kau3 soah i chiu7 oa2 khi3 mng7 sin-seN kong2, Sin-seN ah ! Chu2 m7-chai beh kiu3 goa2 a2-m7 ? Sin-seN khoaN3 i teh hau2 koh sou2 mng7 e5 oe7 si7 chin sit8-chai7, ia7 sim-tiong u7 loa7 iu-bun7 e5 khoan2-sit. Chiu7 chhiaN2 i jip8 au7-thiaN Bok8-su siok-sia3 lai5 che7. Koh kap i tam5-lun7 to7-li2, i mng7 i e5 cheng5-heng5, chiu7 chiong che7-che7 oe7 an-ui3 bian2-le7 i, u7 chhiaN2 i bin5-a2-jit8 lai5 le2-pai3. I in3 sin-seN kong2, m7-kaN2, in-ui7 tiong7-hu si7 toa7 hoan2-tui3 Ia5-sou kau3 e5 lang5. Tui3 an2-ni, bok8-su chiu7 chhiaN2 chit8 ui7 Eng-kok Kou-niu5 ka7 i kong2, Bin5-a2-jit8 chhiaN2 i khi3 chi2-moai7 in tau chhoa7 i lai5 le2-pai3. Hok-goan5 m2 kong2 ho2, chiu7 saN-si5 to3 khi3. 
  Hit me5-hng Hok-goan5 m2 chit8 sim chin hoaN-hi2 kong2, kin-a2-jit8 tit-tioh8 to7-li2. Lun7 tit-kiu3 e5 su7 iau2 boe7 beng5; m7-ku2 i siuN7 kong2 u7 Chu2 e7 the3 i thau2-khui tang7-taN3, kiam2-chhai2 e7 hou7 i e5 kiaN2 peng5-an to3-lai5. In-ui7 tui3 to5-chau2 kau3 taN, poaN3-ni5 khah-ke put-ti khi3-hiong3, m7 chai si2 a2 oah8. Sou2-i2 me5 jit8 bak8-sai2 lau5 bo5 ta. Kin-a2-jit8 thiaN Chu2 e7 kiu3 lang5. Oa2 ! Sim ke chin khui, sou2-i2 i ng3-bang7 lai5 thiaN to7-li2, chiu7 Ia5-sou e7 kiu3 i e5 kiaN2 peng5-an to3-lai5 (tu2-tu2 si7 an2-ni) sim chiu7 chin an-ui3; m7-ku2 chit8 sim chin kiaN, in-ui7 lau7--e5 m7-chai, ia7 bin5-a2-jit8 Kou-niu5 na7 lai5 kaN2 hou7 i phaiN2 siaN-sau3 chiu7 chin sit-le2. ouh ! siuN7 liau2 kui-me5 soa3 bian2-khun3. 
  Kau3 bin5-a2-jit8 Kou-niu5 kap chit8 e5 Chu2-jit8-oh8 e5 lu2 kau3-oan5 chiu7 lai5 chhoe7 i. Hit-si5 si7 7 tiam2-goa7, oa2 8 tiam2, i3-su3 si7 soa3 beh chio Bi2-hoai5 ah kap Ma2-tan3 ah khi3 thak8 Chu2-jit8-oh8, sou2-i2 liong7 khah cha2 chhoe7 in. Hok-goan5 peh chit nng7-jit8 u7 lioh8-a2 hou7 kam2-tioh8, sou2-i2 khun3 chin oaN3. Ti7 pang5-nih thiaN kiN3 u7 lang5 teh kong2 Ia5-sou e7 kiu3 lan2, m7 bian2 hoan5-lo2 chit hang7 hit hang7. Hok-goan5 peh tui3 bin5-chhng5 chhia khi2-lai5, khui siaN chiu7 chhoh, sa chit8 ki toa7 kong2 hun-chhoe, ham7-bin5 ham7-bin5, bak8-chiu hoe-hoe chiu7 tong7 chhut-lai5, khoaN3-kiN3 Kou-niu5 ti7 hia che7, chiu7 toa7 me7 ang5-mng5-hoan, hoan-po5, li2 lai5 chia beh chhong3 sim2-mih8? Hok-goan5 m2 sim toa7 kan-khou2, hiam5-thai2 hiah bo5 le2, lang5 i lai5 si7 ho2-i3. Tu2 teh kong2 e5 si5, Hok-goan5 peh chiong hun-chhoe-thau5 chiu7 ka7 i khian loh8-khi3, kong3 tioh8 thau5-hiah8, hoeh chim-chim lau5, in sim-pu7 kin2 tui3 Hok-goan5 peh e5 hun-chhoe ka7 i lak8-tiau5 leh. Ma2-tan2 ah chin kiaN, khui siaN tit8-tit8 khau3 A-nia5. Kou-niu5 kap Chu2-jit8-oh8 sin-seN chit8 si5 chin phaiN2-se3, soa3 chin bo5 i3-sin5. Chit8 lai7-bin7 chhiang7-chhiang7 kun2, bo5 phah-sng3 ho2-i3 soa3 oaN7 phaiN2-i3. 
</CL>
<HL>

自序 
M7知會合大家 e5 目珠， kap 利益抑be7？真失禮，我是牧師，m7 是著作家，也 m7是小說家；總是無論對佗一方面， 我攏有趣味。 M7-ku2 十學九不成，常常畫虎續反轉變成狗， 致到m7-na7 無利益， 續反轉 hou7 人笑。前我也 bat 舉筆寫一本《適應兒童心理 e5 日後學校教授法》。Hit時得著濟濟好朋友愛讀，致到有賣無夠；m7-ku2 有人嫌傷深，所以無 koh 出版。 
今這 pang 為著幾若 個因端就 koh 寫這本冊。 
1、為愛鼓舞教會 e5 會友較進步 ti7 羅馬字。將小說 hou7 in 讀。大家續學 bat字，較 be7 厭sian7。我 bat 出報 來論＜羅馬字 e5 中毒＞，也 ti7 chia 來鼓舞羅馬字，有親像自相矛盾；實在無。因為我 m7 是反對羅馬字；是贊成。總是 m7 愛人 bit8 -thau5 bit8-tau7 ti7 羅馬字；漢文也著對重 e5 意思。所以叫咱著注意。
2、為著愛鼓舞會友 e5 信心， kap 品行。 
3、又著愛hou7 做基督教家庭較鬧熱，hou7 婦女 kap 細子較有工藝。就是大家讀有益 e5 故事，免得講閑話，抑是聽無利益古，看無正經 e5 戲 kap 冊。 
4、願青年 e5 男女，所疼 e5 兄弟姊妹，也 beh 對 chia 來得著濟少 e5 勉勵。
對這幾若項，就願做犧牲，舉筆來寫這本。 
這本小說其實是 2 本：一本叫做：《阿娘 e5 目屎》一本叫做：《十字架 e5 記號》 
我本 m7 敢出版，是有濟濟好朋友讀了真贊成，叫我著出版。所以今仔日才會獻出 ti7 lin2 e5 面前。 
Koh 一 項，lin2 讀這本冊，m7-thang be7 記得--e5，就是鄭溪泮牧師。因為這本冊得著伊 e5 校正 e5 工濟濟；若 m7 是an2-ni，猶原是定kui5 ti7 腹肚內，生 be7 出--來。所以作者歡喜寫幾句 ti7 chia ka7 大大說道謝。 
楠梓教會 
著作者 賴鐵羊（冊名 賴仁聲） 
A.D. 1914，4，17 序 
目錄（上卷）阿娘 e5 目屎 
1.父子 e5 冤家 <BR>2.浮浪者留滯出發 <BR>3.病床 e5 目屎 <BR>4.母子啼哭 <BR>5.非常 e5 調查 <BR>6.天公壇 e5 籤詩 <BR>7.福氣到門 <BR>8. 8月15暝<BR>9.青狂 tan5 e5火車底 <BR>10.會計驛 e5 錢箱仔 <BR>11.拜二下晡 e5 祈禱會 <BR>12.逃監 <BR>13.土陷中 e5 怪人 <BR>14.老伯仔來看病 <BR>15.暈倒 ti7 河邊 <BR>16.死刑宣告 <BR>17.國母 e5 生日 <BR>18.團圓 
（下卷）十字架 e5 記號 
1.救主誕hit暝 <BR>2.生蕃錶仔 <BR>3.訪問 <BR>4.初戀 <BR>5.十字架 <BR>6.偷看新娘<BR>7. 強奪 <BR>8.逃脫 <BR>9.入羅網 <BR>10.苦杯 <BR>11.慘上加慘 <BR>12.蓮花池e5事件 <BR>13.上海 e5 u5-sim2 <BR>14.遺言書 <BR>15.公判（第一） <BR>16.公判（第二） <BR>17.救星 <BR>18.歡喜 e5 目屎 
阿娘 e5 目屎 
1.父子 e5 冤家 
Ah！早起真正是好 e5 早起。芳花 e5 味對花園 hou7 風一陣一陣押--來。雀鳥仔 ki-bu2 ki-kiau2h8，跳舞 ti7 庭前果子樹 e5 中間。日頭抵 出，光線照到廳中。福源伯透早起來 teh 洗面，舉頭看見伊e5 後生天賜ah 對大門入來，面紅 ki3-ki3 khong7-khong7 顛，身軀臭酒hian3。福源伯真受氣直直罵--伊。天賜ah teN3 無聽見，就 phin5 對房裡入去。伊 e5 婦人人 m7 kap 伊相借問，做 in 大家去食飯。這 e5 婦人人是新婦仔育e5 ，生做過得去；可惜無讀冊，koh 縛細腳；所以逐項較軟 chiaN2。小停寶美樓，開菜單 kap 嫖娼費共 15 箍beh來提錢。Ah！論天賜ah，實在真可惡：食是山珍海味；穿是 chhoan5綾羅紡絲。in 老父早時有寡家伙攏hou7 伊開了去。Koh 包飼一 個查某 ti7 泰樂園；無想 beh 做正業。兄弟濟濟攏扑損去；只有偆一個小妹今年 8 歲， kap hit 個新婦仔某一家共 5 人。父母又老，小妹 li7 細漢，本身 m7 做工，koh 扑 phun2 開；所以家內真澀，老父雖罔 60 年歲啦，也著常常出去做sio2-khoa2生理仔來 thiN 頭貼尾。早前福源伯是好過 e5 人，in 老父 bat 做知縣，伊少年童生籃也 koaN7 破幾若 kha 。少年 e5 時極富裕，beh 食飯著 khau 鐘 擂鼓；到今仔日食老lah 才來受苦到an2-ni ，不止怨身chheh命。 
Koh 早起接著菜店開單來討錢。Ah！老歲仔氣到嘴鬚噴噴噴，腳手 lak8-lak8-chhoah 。（這陣 teh 氣傷慢lah！自細無雕琢是父母 e5 錯誤）福源伯講伊 m7 知，伊 m7 還；總是福源姆驚了鬧事，也 hou7 人 tiam3 門口嚷討錢歹勢，就緊入去內面，將伊 e5 烏巾提來舉 一蕾烏巾花，倚三錢重，值倚 16 箍，偷 iap hou7 hit 個人。（較 常老母較 gau5 seng7 子。 ） 大概福源姆 e5 金器也變beh了lah；偆2、3項，今烏巾花 koh hou7 人抵帳，就偆 2 項小可--e5 na7-tiaN7；m7 -ku2 為疼子就無惜 ( 無的確an2-ni 就號做疼)。 
福源伯知福源姆將金仔 hou7 人抵帳，就 koh 較無歡喜氣，舉一枝棍仔對 in 新婦 e5 房裡就入去，出大力對天賜ah 就摃落去。少年好腳手，閃避摃無著，天賜ah 對 in 爹 e5 槌仔搶起來，ka7伊 bo7 hou7倒。老歲仔摔對戶碇落去，哀一下續恬恬。福源姆ah ti7 灶腳聽見新婦 e5 房乒乓叫，老--e5 直直 chhoh ，就走來看。到中廳，聽著人摔倒 e5 聲，一下續恬恬。走到房門看老e5 倒 ti7 房內 e5 戶碇腳恬恬，koh 新婦 teh 哭阿爸 o-oe3！就生驚 hoah 救人，（seng7 豬 gia5 灶，seng7 子不孝）。厝邊 kong7-kong7 滾，緊走來看，有 e5 緊 koeh ，有 e5 緊絞薑母汁。福源姆ah 一時心亂，khauh8-khauh8 chong5 。今愛知福源伯怎樣請看下回。 
2.浮浪者留滯出發 
救倚半點鐘，福源伯ah才回魂，人 teh 救 in老父 e5 時，天賜ah 做伊出去（不孝到極）。後來請拳頭師父來看，食傷藥，倒成禮拜才起床。厝邊看見伊這號子，就 kap 福源伯參詳講，寫稟對官廳入，hou7 伊去關 ti7浮浪者e5收容所。福源伯起頭真 m7 甘，後來看破教無法，就 ka7伊 入稟 。Koh 3，4 日，警察廳就來調查，代先叫去留滯幾若日，問父母 e5 意見，攏同意就送落法院。7月初8頂晡8點公判，伊e5 舊案作賊博局8擺，中間姦淫濟濟項；koh 這擺 e5 忤虐，大大不孝。就定罪 beh ka7 伊關 ti7 浮浪所 6 年。決定7月初10 beh 出發。 
7月初10透早 6 點外，所有 e5 犯人攏牽 beh 去坐火車。In 所tiam3 e5 城是ti7 保定，對法院留滯場到車頭倚3哩路。hit日70 外個 beh 受解送到浮浪者 e5 收容所；中間有一個婦人人，用鴉片hun攪糜來 thau7 死 in 翁，也一個是小弟為財產相爭 e5 事，thai5 死兄哥，ka7 hiat hou7 水流 。Ah！講 be7 了，攏是社會 e5 蛀虫。70 外個排一列；有 e5 衫破破，有 e5 腳生疼爛 hap-hap，有 e5 大肚桶，面黃phi-phi；有 e5 舉 枴仔，有 e5 頭毛 sam3-sam3。7 點時鐘彈，逐個對監獄出來；兩個縛做伙，一對一對，攏穿紅衫掛鐵鍊，也有 e5 抱子 teh 食奶。Ah！真可憐；有 e5 囡仔餓到瘦 pi-pa ，也無甚物奶thang hou7 in 食。火車 7點 45 分 beh 出發，所以真趕緊，看守真橫逆，真惡，直直 ka7 in 拖，行較慢e5 ，用腳 ka7 in cham3 （罪 e5 報應，應該）攏無憐憫 e5 心。Ah！Hiah e5 犯人 e5 父母，某子濟濟來 ti7 監獄e5 門口 teh 等 beh 看伊 e5 子。福源姆ah chhoa7 伊 e5 新婦 kap 伊 e5 查某子美懷ah 徛 ti7 監獄前路邊 e5 榕腳 teh看。一對一對直直過，看到尾仔第三對，就是伊 e5 子 kap iau2 一個 thai5人犯鍊作伙，看守牽leh。無張持福源姆ah 續心酸哮出來，teh 叫伊 e5 子；新婦、查某子也流目屎（較歹也是子）。天賜ah 停腳越過來看，hou7 看守 ka7 伊 sai落講 m7准伊路中 kap 人講話。Tiap仔久土粉 phong7-phong7 eng，就到車頭。 
浮浪者收容所 ti7 蒙古，近西伯利亞這 e5 城號做 Mai7-mai2 城。火車著對北京、張家口、Lun5-khou2 經過。路頭著坐倚成十日 e5 火車。福源姆看子 hou7 看守摑，就那m7 甘心，toe3犯人 e5 後面直直行到車頭。到位已經 7 點30 分，koh 15 分鐘就 beh 出發。所以無歇睏，liam-piN一對，一對，牽上火車，是 hou7 in 坐 ti7 貨物車，chhu 稻稿 hou7 in 坐，款待 in 做親像豬。到點火車 pi-a2 彈，就開車。福源姆 kap 新婦、查某子美懷 ah 開聲哭到 oN3-oN3 叫。天賜ah面攏無越出來看 in，敢是 teh m7 願in ka7 伊入稟抑是 teh 憂悶。無情 e5 火車直直行去。福源姆一時續暈倒ti7 土腳。 
3.病床 e5 目屎 
Ti7 停車場 e5 警察緊走倚--來。驛長大家就 chhah 入一，2 等 e5 thai7- hap8 室，hou7 伊倒 ti7 軟軟 e5 椅，緊舀冷水來 ka7 伊u3 頭殼， kap 胸坎，停 tiap8-a2 久就知人，驛長有將淡薄葡萄酒hou7 伊 lim， 就精英，這是老人血氣衰 lam2 koh 一 時過頭煩惱，血續抱心 。伊精神起來， kap 新婦查某子沿路哮。想見家己歹e5命；前好額，今散hiong；子連連死，偆這個又不孝，雖罔活，iau2-ku2 親像死。3個宛然親像送葬倒來一樣。厝邊大家真同情來安慰，講玉不琢不成器。Ah！He就是替咱教示， 均抵 若 be7 改變，不時定惱氣，歹名聲，m7值著離咱遠遠，也生死是天數，均抵若 beh 死，ti7 厝裡定濫糝作，iau2較危險。去 hia 食，睏照時，koh 做工運動，破病有浮浪所 e5 醫生便便，比厝裡iau2較隱 ouh！大家一嘴一舌 teh ka7 伊苦勸；中間也有hit號無知e5 來到te3 kap 伊哮到 chhngh-chhngh 叫；總是福源姆聽大家所講有理氣就受安慰。Koh 福源伯也 teh 罵按怎 hiah m7 擔輸贏，就 m7 敢哮。 
Chia 且按下，來講天賜ah ti7 車內，看守到3頓將飯丸一人一丸，約略倚兩碗飯，也將一粒鹹梅仔， kap 淡薄菜頭仔 hou7 in配。平素一暝開著10幾箍：五柳枝，紅燒魚，繡球丸，喝拳 lim 酒，酌婦 koaN7瓶 ；今仔日來到 chia 著食飯丸。飯丸 e5 米無甚物白，糙糙食著澀澀；koh 無湯thang配，hou7 伊餓幾若頓，隔日，是第2日 e5 暗時，到近張家口 e5 位，大家睏恬靜，當火車 teh 行 e5 中間，看火車行真慢就 chhoah8 斷鐵鍊。天賜ah 對火車窗a2跳出去。因為這所在 ti7 成禮拜前有大水，所以路有略仔崩，chit-tiap8 teh 修理，所以有行較慢。看守聽有人跳落火車 e5 聲，知有犯人逃走，緊調查，就知是天賜ah。緊thang知車長停車。大家緊落來chhoe7。看守直直歕非常警戒 e5 pi-a2，驚醒 ti7 工寮修理火車路e5 。今仔日是出發 e5 第2日，因為是12暝，所以有小可月，路光光。天賜跳落來 e5 時倒腳 e5 大頭拇有觸一空真大空，血涔涔流；m7-ku2 看 hiah 濟人 teh 包，pi-a2 ki-ki 叫。所以 m7 知疼直直拚。可惜暗時，路無熟，就 hou7 ti7 hia 修理鐵路 e5 人夫圍著。眾人也為著伊落車，等到 13 早起才koh 起行。本著關 6 年，今著關8 年 （討皮疼）。Koh 7 日外就到Mai7-mai2 城。到位街路 e5 人，圍圍出來看。城裡 e5 人，ti7 前日看新聞，攏知一個不孝 e5 青年到張家口e5附近走犯，所以大家ai3 ka7 伊看生做甚麼款。看了有 e5 搖頭、有 e5 phui3瀾、有 e5 ka7 伊 gin5、有 e5 流目屎，想著扑算 hit e5 青年標緻，liu2-liah8 ，按怎會不孝 koh 走犯。天賜ah 跛a7跛，所以人攏會認得，koh 前日新聞也有伊 e5 像。所以一時真見笑面紅紅，頭 chhih-chhih，直直行。（也有良心）。Koh tiap仔久就到監獄門。這 e5 監獄規模真大，牆壁倚 2 丈懸，成 丈闊。門口有兩個兵舉槍 teh 顧。 因為 ti7 chia 是關非常 e5 犯人，所以兵營有特派步兵 ti7 chia teh 看守。到門口，一個一個過點名就入去，ti7 這內面插翅都難飛。 
時日真快過，對入來，目 一 choah8 liam5-piN 倚4 年lah。又一日天賜ah 著tng5-chek-hu-su e5 病，真傷重，對腸仔 2 擺出血，獄醫按算醫 be7 好lah。Hit 時親像beh死良心發現，想著伊 e5 父母，koh 親像 koh 看 in 老母 ti7 車頭 teh 哭 e5 款到明明。對an2-ni一時 ti7 床中流目屎，想講，這 pang 天若 hou7 伊會好起--來，伊的確beh改變來有孝； m7-ku2 病已經才傷重。
4.某子啼哭 
天無放 sak 人 ，既然有一 sut 仔反悔，病就漸漸好。到月外日後就猶原照原。 
Ti7 監內 e5 規矩是真嚴。每禮拜有請幾若個牧師來 ti7 監內講道理 hou7 犯人聽；總是天賜ah 到極硬心，有時 teh 破病，這項hit項 m7 願承受道理。Chia 且按下。 
講 in 老母對車頭倒去，到今仔日 4 年啦，逐時念伊 e5 子，koh 對法院通知，講 in 子 ti7 半路走犯，加定兩年。心那艱苦，想著就哮。也天賜ah e5 某，ti7 伊beh去 e5 時已經有身，去了成半年，就生一個查某子，in 媽 ka7 伊號做媽等ah，意思是阿媽直直 teh 等 in 阿爸倒--來，新婦若看這個子，也是目屎chun2飯吞。今年 4歲，phut-phut 跳，真活動，得人疼；總是 m7 bat 看見老父。福源姆 e5目珠定定哮續變真霧；福源伯老歲仔去賣鹹酸甜；ta-ke 新婦 ka7人洗衫，舉 針，來度過日；小妹美懷 ah 今年12歲lah，小學校 2 年生，生做真 sui2 ，乖，koh gau5 讀冊，thang做通家 e5 安慰。 
Koh 講到天賜ah 對病後，心一sut 仔較反悔，所以較骨力做工，逐項照規矩有禮數。對an2-ni 浮浪所長就特赦伊偆 5 年。到 5 年足，關監第 5 年 e5 6月尾，對監獄有一張批寄倒來，拆開知是 in 子天賜ah 寄e5 ，通家歡喜到流目屎。批大概是講伊 ti7 hia 遇病險死，也今伊有反悔，監獄長beh hou7 伊 ti7 後月日倒來。讀了大家ma3-ma3 哭，福源姆出去庭中央跪 teh 拜天地。 
到 7月15日早起天 phu2 光，有一 個 人舉枴仔，穿草鞋，衣冠整齊，背 hit 個包袱仔直直對大門入來。福源姆ah 透早起來beh開門，看著，知是天賜ah！2個母仔子攬 teh 直直哭。天賜ah 跪落叫講， 阿娘！我有得罪天也有得罪你，我真見笑 m7 敢叫做你 e5 子。一時驚醒福源伯，內面 e5 人chong5-chong5 出來。媽等ah 5 歲也 kap 人哭 kah ma3-ma3 叫，厝邊大家攏走來看，m7 知，叫是啥人昨暝死。（Che 是歡喜 e5 極頭）。厝邊看了，也歡喜到 be7 顧得。天賜 e5 某也真歡喜，為丈夫守生寡 5 年，也顧這個子，天賜ah 就抱子，將包袱仔 hou7 婦人人 koaN7，大家入廳裡，媽等ah 金金相 in 老父，m7 bat 看見。一時家內大歡喜，就liam5-piN備辦食早頓。食飽 thau2 包袱，入監獄 5 年趁倚 300 箍，也學一項工藝：會曉做藤椅、藤籃，功夫真好。就將錢提交代老父。老父也歡喜到流目屎。一家 e5 歡喜 oh 得形容，親像beh死 e5 家庭 koh 復興。福源伯就去買菜，hit 暝辦 chheN-chhau，請厝邊鄰右相 kap 歡喜。 
天賜ah 也不止立志，對 chia 起，beh認真經營 e5 款式，就將所有 e5錢，一半去買藤，來開藤椅店，店號號做復興。做年外生理真好；可惜錢無趁，續娶細姨，細姨得寵弄權，內面 chhaN2-chhaN3叫，不時冤家。細姨是相當好過 e5 人 e5 查某子，koh 有讀冊。所以得天賜ah疼，款待大某續變做親像查某kan2，媽等ah beh一 chiam 也著對in 阿娘提。因為 in 老父叫媽等ah著叫細姨阿娘，也叫大某做阿母。Ah！可憐，為伊受苦，khiN5家 ，守生寡 e5 頭毛結髮，今仔日攏無一 sut 仔想著。著煮食，連細姨 e5 衫也著 ka7 伊洗。Beh出去若無問細姨有聲就 m7 敢去；總是 ta-ke較疼大e5：因為是伊自細育e5，那查某子leh。所以有一日，天賜ah 出外補貨，厝裡 2個大某細姨冤家。Ta-ke有扑細姨。細姨 m7 願，天賜ah 倒來 ka7 伊tau5 ，天賜ah 就扑大某，一家亂操操。Hit暝大某chheh心對後尾出去，beh去跳落水（勸人 m7-thang娶細姨，穩當 be7和）。 
5.非常 e5 調查 
天賜ah in 大某對後尾門出去，ti7 in 後尾有一條溪仔，人外水。伊也常常 ti7 hia 洗衫。到溪墘看著 hiah e5 洗衫 e5 石頭位，那 m7 願。天賜ah 受關 e5 時伊 ti7 hia 洗衫來度過日，養飼 ta-ke-koaN e5 艱苦，就開聲大哭，想伊今仔日出世真 m7 值。想伊e5 歹命做人 e5 新婦仔，toe3翁受苦嘗鹽搵醋 ，守生寡，到今仔日較好過，就 hou7 細姨 khe2-cheh8 。那想那 m7願；koh 昨日hou7 天賜ah 扑，kong3到流鼻血 bak 著衫，牽衫仔起來看，那 m7 願，就決意beh跳落去死；m7-ku2 一心想著性命子 Ma2-tan2 ah，今年 7 歲，伊 一人若死，子就無母。想了就 koh un 落去溪邊哮。 
離幾若十步，有一個人暗時 teh 下 ko5 ，放釣beh掠魚，伊想講是查某人 e5 翁死 teh 哭，也不解其意，koh 是少年人，所以無倚來 ka7 伊看。婦人人哮哮leh想講，均抵活也無彩講，因為活 teh ma7 無權thang教子，連一chiam 錢也著對細姨討，活 teh 是白做查某 kan2。對an2-ni 就 khia7起來，chheh心跳對溪底落去。Hit e5 tng 魚 e5 查埔人緊走來看，已經沉落去ah。Tng 魚e5 緊 chhang3 水 bi7 落去 ka7 伊舉起來，食真濟水。伊緊 ka7 伊抱去溪邊，ka7 伊靠大石，hou7 伊 吐水出來，佳哉iau2 teh 喘氣。 
到 10 點外厝裡媽等ah teh 嘴礁討beh食茶，chhoe7 無母，teh 哮，扑醒阿媽，hit-tiap8 大家才知內面無人。Chhoe7 來 chhoe7 去攏無，緊去報警察鬥 chhoe7，才chhoe7 著 ti7 後壁哩外路 e5 溪墘，ti7 樹腳 naih-a，naih。到位 tng 魚 e5 也 teh 喝救人，真抵好。an2-ni 大家就設法倒去，身軀tam5 lok8-lok8，緊 ka7 伊換衫褲，kah hou7 伊燒，煎高麗hou7 伊食，面攏白死殺，隔成月日才勇。天賜ah 一時也真驚，細姨連行倚來看都無，做伊睏，警察真受氣。叫天賜ah 去派出所說諭，（細姨thang可惡）。對 hia 起，天賜ah 也一 sut 仔較 m7 敢 koh 扑伊。 
一日有一 人，來 ka7 伊買10塊 the 椅，講價 e5 時大家加話，續那嚷那大聲，福源伯也出來喝，be7 恬，續相扑。hit個人客罵伊「浮浪者貨」，原性再現，起腳 ka7 伊踢一下，人客倒落去，停真久攏無 ngiau2h8，伊知是歹事lah，就起腳逃走。 
人去報告，liam5-piN檢察醫 kap 保定城官立 e5 病院長來驗，驗了脾臟破裂，因為hit個人客平時帶下消，teng7 脾真大。所以錯手 hou7 伊扑死。福源伯 in真驚。警察beh對 in 討天賜ah；但是 m7 知，因為已經逃走lah。對an2-ni就出新聞，畫形像，因為是前科8擺，也 bat ti7 浮浪者收容所 5 年舊犯。所以通國特別 e5 注意，的確beh掠到著。出賞格，掠著 e5 人 賞金四百，來報 e5 人賞金一百。
6.天公壇 e5 籤詩 
天賜ah 對扑死人就直直走，改名換姓，前姓陳名天賜，這pang 改做林天來，今年 30 歲左右，嘴鬚底真好，所以就留嘴鬚，日bih，暗時行，若見歇客店就換名。直直走落來到南京，chia且按下。 
講到厝nih，福源伯 in 兩老e5 煩惱到 be7 講得。店收收起來。細姨看天賜ah 扑死人無偌久就倒去後頭，請離緣轉嫁（che 是一般細姨 e5 心）。大某猶原 khiN5家。到媽等ah 8 歲就 hou7 伊入小學校。hit時美懷 ah 15 歲，小學校 6 年，阿姑、孫仔逐日 chhoa7 去讀冊。對開店，生理偆倚 3，2擔 錢，hou7 細姨tut8 倚 chiaN擔出去。（細姨較濟是an2-ni ）後手偆倚一擔，總是為扑死人罰金 500 箍，後手偆 m7-chiaN5 錢。這家 5 頭嘴，也是真 oh 過，天賜ah e5 婦人人猶原著 koh ka7 人洗衫舉針來tau3 khiN5 家。也近來福源伯kau7煩惱，koh 老lah。伊帶這 e5 he-ku，所以 be7 koh做生理仔lah。對an2-ni 所費真 an5 繃。逐日e7-pou時仔讀冊煞，美懷 ah kap 孫仔常常去拾番薯，拾柴，chia且按下。 
天賜ah 直直走到南京。beh走e5 時，ti7 大櫃內 sa 200 lian5 銀，走月外日，來到 chia 偆 100 左右，有時枵飢失頓，無眠跑路；koh 逐時驚心，良心自責。常常暗時睏，眠夢人追到位，嚇醒。所以變真瘦，身軀所偆 e5 錢若開了看beh怎樣。所以就想beh變小生理仔來做，也愛知看伊 e5 運途怎樣，就去南京 e5 天公壇抽籤。真誠心買好 e5 燭仔 kap 壽金。頭鬃尾放直直，一殿拜過一殿。入到上後殿就燒香、點燭、獻禮物，就跪落來求玉皇上帝庇佑，求了就跋杯，問看伊 ti7 時會出運。連跋幾若遍攏是受氣杯。一時心大艱苦，伊後來下真濟 he7，向望玉皇 chhoe7 伊出運，連連跋倚30 外 e5 杯，到尾就應杯，（he 是自然；跋久，凊采 peng2，ma7 有杯）。後來就去抽籤，籤詩 e5 句是講： 
暗中燭火失光輝。明顯金星藏雲裡。 
舉目細尋何不得。傾心一察寧西歸。 
Am3-tiong chiok-houN2，sit kong-hui，Beng5-hian2 kim-seng， chong5 hun5-li2； 
Ku2-bok8 se3-sim5，ho5 put-tek，Kheng-sim it-chhat， leng5 se-kui. 
解說是講，暗中燭仔火續hoa去，可惜天頂光光 e5 金星，也 hou7雲蓋密 teh；舉頭詳細看，較chhoe7 都 chhoe7 無，chheh心一下想，寧可著轉來西天，意思是死較好。天賜ah 讀了這時面失色，知所講e5 意思是真 m7 好，心中暗暗真驚，提淡薄錢 hou7 和尚添油香就出來。對廟前 e5 旗竿腳過，看一張公告，畫一個像，大寫2 字領賞；也下面說明：講起人若掠著陳天賜beh賞金 500 箍。看了不知不覺家己吐一下大氣講；Ah！今仔日我做人，到 chia 天beh絕我 e5 性命liauh，cham3一 下 腳，目屎流出來。抵 teh 講chiah e5話 e5 時，後壁一個賣杏仁茶--e5 倚來聽著伊講an2-ni ，一擔杏仁茶緊放落去，就對後壁beh來攬--伊。伊有聽人 tng3物落土 e5 聲就越過來，抵hit個人 beh攬--伊，伊知影話講了落口lah，想beh走。Hit人進前 ka7 伊攬teh，兩個 tiam3 hia ian2。Hit陣抵天 phu2 光，較無人過路。ian2真久，天賜ah有拳頭就滾開，對南門直直走。Hit個人喝賊，講穿烏衫，白帆布e5，hit個就是。天賜ah 知事勢迫lah，人直直拚出街路，店內 e5 人來鬥圍。抵走到南門口一 個斡巷仔，伊 e5 烏衫褪 hiat-kak8，鞋也褪起來，變換褪赤腳穿白衫直直走，也 kap 人喝賊。 
7.福氣到門 
到 hia 有濟濟巷仔斡來斡去，對an2-ni 人 續jiok 無尾 choa7。大家續顛倒嫌賣杏仁茶--e5 白賊；總是賣杏仁茶e5 真 m7 願；m7-ku2 對hit-tiap8 起大家真注意，四界攏派特務探偵 kap 警察，穿平常服四界巡 teh-tng 。且按下。天賜ah 知事勢歹，城內 tiam3-be7-tiau5，就去古物商買幾若領舊衫，有時就打扮做土水師父，有時就打扮做 舉物 e5 綑工苦力 。也城內 m7 敢toa3，走去 tiam3 草地，也暗時才去一間用水 la5-gia5 teh 舂米 e5 米工場鬥做工，經過 成半年攏無人知。對an2-ni 警羅 e5命令漸漸 leng7。Chia 且按下。 
講厝裡 5 人，勤苦 teh 過日。有一日ti7 保定城 e5 教會，ti7 學校歇熱中，有順機會開兒童夏期學校，每日大人囡仔幾若百人，講師真有囡仔緣，gau5 講囡仔古，畫尪仔，koh 教心適歌，也有女教員 e5 音樂真 gau5 teh 幫贊。所以囡仔 3、5 個做一群 teh 去赴，頭尾開三禮拜。中站，倚 8，9日e5 時美懷ah也kap in 孫仔 chhoa7 入去聽。hit下晡先生 teh 講這個故事，意思是講，人有甚麼艱苦若有就耶穌，就會得 thau2 放，行平坦 e5 路 e5 意思，聽了美懷 ah 大受感激。就將這層事倒去 報 in娘知。In 阿娘真歡喜，講，敢有影有這層事，ti7 佗位 teh 講？美懷 ah ka7 伊講，Ti7 拜堂，每下晡 2 點講起也有大人去 teh 聽。In 老母就 ka7 美懷 ah 講，明仔再咱才偷 chhoa7 來去聽，因為福源伯是極信佛，前無頭路也 bat 去做法官。所以真鐵齒，若聽人 ti7 路邊 teh 佈道，伊著ka7 人 chhoh-chhoh leh，才甘願 koh 行去，真到極 e5 怨恨道理。所以 in m7 敢hou7 伊知。連連去聽 3、4 日，也 ti7 拜6下晡，囡仔 e5 聚集已經煞。先生看大人真濟就 koh 將約翰3：16 節做題目koh 講倚 30 分久hou7 hiah e5 大人聽。福源姆聽了大感激，be7禁得續流目屎。到煞伊就倚去問先生講，先生啊！主m7 知beh救我抑 m7？先生看伊 teh 哮koh 所問 e5 話是真實在，伊心中有偌憂悶 e5 款式。就請伊入後廳牧師宿舍來坐。Koh kap 伊談論道理，也問伊 e5 情形，就將濟濟話安慰勉勵伊，有請伊明仔日來禮拜。伊應先生講，m7 敢，因為丈夫是大反對耶穌教 e5 人。對an2-ni，牧師就請一位英國姑娘 ka7 伊講，明仔日請伊去姊妹 in 兜 chhoa7 伊來禮拜。福源姆講好，就相辭倒去。 
Hit暝昏福源姆一心真歡喜講，今仔日得著道理。論得救 e5 事iau2 boe7明；m7-ku2 伊想講有主會替伊 thau2開重擔，kiam2-chhai2會 hou7 伊 e5 子平安倒來。因為對逃走到今，半年較加不知去向，m7 知死抑活。所以暝日目屎流無乾。今仔日聽主會救人。Oa3！心加真開，所以伊向望來聽道理，就耶穌會救伊 e5 子平安倒-來（抵抵是an2-ni ）心就真安慰；m7-ku2 一心真驚，因為老--e5 m7 知，也明仔日姑娘若來敢 hou7 伊歹聲嗽就真失禮。ouh！想了歸暝續免睏。 
到明仔日姑娘 kap 一 個主日學 e5 女教員就來 chhoe7 伊，hit時是7點外，倚8點，意思是續beh招美懷 ah kap 媽等ah 去讀主日學，所以量較早chhoe7 in，福源伯這兩日有略仔 hou7感著，所以睏真晏。Ti7 房裡聽見有人 teh 講耶穌會救咱，m7 免煩惱這項hit項。福源伯對眠床chhia起來，開聲就 chhoh，sa 一枝大管薰吹，陷眠陷眠，目珠花花就撞出來，看見姑娘 ti7 hia坐，就大罵紅毛番、番婆，你來chia beh創甚麼？福源姆心大艱苦，嫌 thai2 hiah 無禮，人伊來是好意。抵 teh講 e5 時，福源伯將薰吹頭就ka7 伊 khian落去，摃著頭額，血chim-chim流，in 新婦緊對福源伯 e5 薰吹 ka7 伊 lak8-tiau25咧。媽等ah 真驚，開聲直直哭阿娘。姑娘 kap 主日學先生一時真歹勢，續真無意神。一內面 chhiang7-chhiang7 滾，無扑算好意續換歹意。
</HL>