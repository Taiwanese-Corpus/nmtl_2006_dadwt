<CL>
  13 Siong7-Hai2 E5 U7-Sim2 
  Keh-jit8 8 tiam2, chiu7 ti7 Siong7-hai2 e5 te7-hng hoat-iN7 khui-teng5 kong-phoaN3. Hit-si5 mng7 hoan7-choe7-jin5 kui2-ku3, chiu7 kio3 Hok-choan3 chhut-lai5 cho3 cheng3-jin5, liam5-piN bu5-ki5-tou5-heng5 soan-ko3. Tu2 beh pi3-teng5 e5 si5, u7 chit8-e5 lang5 hut-jian5 khia7 khi2-lai5 kio3 cheng3-lang5 ban7-chiah soaN3. Kiam2-chhat-koaN tu2 beh kio3 chiang2 sim2-phoaN3-tiuN2 e5 lang5 hoah i tiam7-tiam7, chit8-e5 khoaN3, to-si7 choan5-kok ti7-beng5 e5 tek8-bu7 tham3-cheng Chhoa3 Thian-pheng5 sin-seN, chiu7 tai7-ke koh che7 loh8-lai5 thiaN i kong2. Hit-si5 Tan5 Hok-choan5 e5 bin7 chit8-chun7-chheN, chit8-chun7-ang5, long2 gong7-khi3. Tek8-bu7 tham3-cheng chiu7 kong2, Liat8-ui7 kin-a2-jit8 chit-e5 cheng3-jin5, goan5-lai5 m7-si7 ho7-cho3 Tan5 Hok-choan5, si7 Tan5 Ek-sam, tai7-ke thiaN chit8-e7 toa7-kiaN; in-ui7 Tan5 Ek-sam Lian-hoe-ti5 e5 su7-kiaN7, chiah-ku2 tiaN7-ti7 sin-bun5-choa2 khoaN3-kiN3, sou2-i2 mia5 chin thau3, (choe7 teh lang5) theng3-chiong3 kang2 chheng-lang5 chu2-bak8 khoaN3 i. Ek-sam chit8-si5 chin kiaN, bin7 long2 piN3 si2-lang5 sek. Tek8-bu7 tham3-cheng chiu7 chiap-soa3 kong2, chit-lang5 chiu7-si7 sin-bun5-choa2 sou2 ki3 Lian-hoe-ti5 su7-kiaN7 e5 lang5, goa2 thiaN i chau2 tui3 Siong7-hai2 lai5, siong5-se3 tham3-cha kok hong-bin7 e5 kheh-koan2. Kau3 Kun5-eng koan2 u7 chha5-tioh8 chit-e5 ki5-koai3 e5 su7-kiaN7, sou2-ki2 thiau5-kang lai5 pong5-theng, kau3-ui7 ko2-jian5 khoaN3 i ti7-chia. Sou2-i2 chit-tiap8 ai3 chu7-an2-ni lau5 i ti7-chia, ban7-chiah the3-tiuN5. Kong2 liau2-au7 chiu7 chin3-cheng5 oa2-khi3 tui3 chhiu2 ka7 i khan teh, ia7 chhiaN2 cheng3-lang5 si3-soaN3, ia7 in-ui7 i u7 tng khu-tiuN2 e5 chit, sou2-i2 m7-ai3 ti7 tng-tiuN5 liah8 i. 
  Hit-am3 tek8-piat8 Chhoa3 sin-seN tit-chiap hoah the3 kiam2-chhat-koaN kap su-ki3. Kan-ta ko3-jin5 cho3 chhin-chhiuN7 peng5-iu2 lai5 teh tham3 i e5 hi-sit8. In-ui7 Chhoa3 tek8-bu7 chin tong5-cheng5 i, chai i si7 cho3 khu-tiuN2, beng5-bong7-lang5, sou2-i2 chin ai3 kiu3 i. Chiu7 mng7 i kong2, Ek-sam li2 ui3-chiaN2-iuN7 thai3 to5-chau2? Goa2 m7-si7 to5-chau2, si7 ui7 u7 su7-kou3 lai5 Siong7-hai2. Li2 na7 m7-si7 chun5 to5-chau2 e5 i3-su3, an2-choaN2 tiam3 lu2-koan2 thai2 tioh8 oaN7-mia5? Goa2 to ai3 pi7 hiam5-gi5. Ai3 pi7 siaN2-mih8 hiam5-gi5? KiaN lang5 phe-pheng5 goa2 chhoa7 Gek8-chu chhut-lai5. Chhoa7 Gek8-chu chhut-lai5 kiam2 u7 saN2 iau3-kin2, thai3 tioh8 oaN7-mia5? Goa2 siuN7 li2 m7-si7 ui7 an2-ni, si7 u7 khah chhim e5 ke3-oe7. Bo5, bo5, Li2 chaiN2-iuN7 khi3 be2 lou7-chio3? Goa2 to siuN7 beh koe3 goa7-kok. Li2 thau5-tu2-a2 kong2 si7 u7 tam7-poh8 tai7-chi3 lai5-kau3 Siong7-hai2 na7-tiaN7, ia7 chit-tiap8 kong2 beh khi3 goa7-kok? Goa2 to lai5 chia, chiah siuN7 ai3 khi3. Ia7 siuN7 ai3 khi3 thai2 bo5 eng7 li2 e5 mia5 khi3 kip-lou7-chio7, thai2 eng7 pat8-e5 lang5 e5 mia5? An2-ni li2 si7 beh thau-chau2. TaN li2 na7 chun5-sim beh khi3 goa7-kok pan7 tai7-chi3 cho3 seng-li2, ia7 un2-tang3 u7 che7-chio2 e5 heng5-li2, heng5-li2 ti7 to2-ui7? Goa2 to bo5 khoan2 heng5-li2, an2-choaN bo5? To khoan2 be7-hu3. U7 sim2-mih8 su7 hou7 li2 khoan2 be7-hu3; KiaN hu3-chun5 be7-tioh8. Li2 na7 hiah chim-chiok kiaN hu7-chun5 be7-tioh8? ChaiN2-iuN7 bo5 liong7-cha2 pi7-pan7? Goa2 to hut-jian5 siuN7 beh chhut-goa7-e5. Li2 kiam2 m7-chai li2 si7 tng khu-tiuN2, tak8-jit8 ai3 chhut-sek8 pan7-su7, an2-choaN2 u7 tai7-chi3 tioh8 khi3 goa7-kok, bo5 liong7-cha2 the5-chhut khoat-khin5-kai3, ia7 beh chhut-hoat bo5 lang5 chai? An2-ni li2 un2-tang3 chun5 beh chau2-thoat sim2-mih8 choe7-chong7 e5 taN2-sng3, na7 bo5, chiu7 bo5 hiah chheN-kong5, ia7 hiah kau2-koai3 e5 pou7-sou3. Chin nge7-chhui3, long2 m7-jin7.
  Tui3 an2-ni chiu7 ka7 i sang3-loh8 u7-sim2 kaN-gak8. Ah! chit8-si3 lang5 long2 si7 ho2-mia7, kau3 kin-a2-jit8 tioh8 siu7 kaN-gak8, chit-me5 chin m7-goan7, chiap8-chiap8 siuN7 beh si2; m7-ku2 siuN7 m7-goan7, e7-ki3-tit goa2 cham3 Hui7-bi2 to na2-chun2 cham3 bo5 sim2-mih8 tioh8, koh goa2 m7-si7 chun5 phaiN2-i3 beh lai5 i si2, an2-ni goa2 na7 chu7-chin7 soah chu7 an2-ni hou7-lang5 kong2 cha-pou-kiaN2 ui3-su7, ia7 tai7-chi3 bo5-beng5 chiu7 kiaN kau3 si2. Ah! chit8-sim siuN7 beh kap i pian7 chit8-e7 ou-peh8, tui3 an2-ni chiu7 to2 loh8-khi3 khun3. Bak8-chiu kheh-khi3, chiu7 koh khoaN3 Hui7-bi2 khia7-ti7 bin7-cheng5, phiN7, bak8, chhui3 choan5 lou-kou5-moai5. Ah! chin kiaN, khah theng5-ti7 chhng5-cheng5 khah-theng5 ti7 chhng5-au7. Peh khi2-lai5 bak8-chiu thi2-khui iu7 bo5 khoaN3-kiN3, ka-ki7 siuN7 tek-khak si7 Hui7-bi2 piN3-kui2 beh lai5 liah8 i. Bak8-chiu kheh khi3 chiu7 koh lai5, tui3 an2-ni soah na2 chhin-chhiuN7 siau2-e5. Koh hoan5-lo2 bin5-a2-jit8 beh koh chit8-pian3 cheng3-sek e5 u7-sim2, soah khi2-kong5 e5 khoan2, kui-me5 peh khi2-lai5 loan7-loan7 kiaN5. 
  Chong5 chhut-khi3 kaN-gak8 e5 chhau2-pou-a2 long7-long7-kiaN5. Kau3 thiN-phu2-kng sun5-kaN e5 lai5 ka7 thoa jip8-khi3, chhui3 ngauh8-ngauh8-liam7, u7 hoat-jiat8. Kou3-kaN e5 lang5 pin2 u7-sim2 koaN-tiuN2, ia7 chhiaN2 gak8-i lai5 khoaN3, chiah siat-hoat hou7 i khi3 kaN-gak8 e5 peN7-iN7, keh chiaN5 le2-pai3 chiu7 khah ho2. Tui3 an2-ni chiu7 cheng3-sek e5 u7-sim2, u7 kiam2-chhat, su-ki3 lai5 ki3 i e5 khau2-keng. Chiu7 mng7 i e5 mia5-siN3, chu7-sou2, ia7 ti7-si5 kau3 Siong7-hai2, it-it e5 keng-koe3 mng7 chheng-chho2. Chiu7 kong2, li2 ti7 11 goeh chhe 2 am3, chaiN2-iuN7 chiong Hui7-bi2 ka7 i that tui3 Lian5-hoe ti5-te2 loh8-khi3 si2? Bo5, goa2 m7-si7 chun5 phaiN2-i3, goa2 m7-chai ka7 i that u7-tioh8 a2 bo5; na7 u7, ia7-si7 tng3-lap-che7 na7-tiaN7. Put ti3-kau3 siak-loh8 ti5. Na7 si7 an2-ni chiau2 li2 siuN7 sim2-mih8-lang5 ka7 i that loh8-khi3? Goa2 m7-chai. Be7 an2-ni kong2-tit, in-ui7 hit-si5 kap li2 khi3 e5 lang5 long2 si7 cha-bou2-lang5, koh i ia7-si7 beng5-beng5 lam2-ti7 li2 e5 kha teh khau3. Li2 cho3 u7-sim2-koaN e5 lang5, kiam2 u7 khia7-ti7 hia khoaN3 i i2-keng tiau7-cha Siu3-chhun, i chit8-lang5 thang-cho3 cheng3-jin5, i kong2-beng5 si7 li2 that-e5, in-ui7 hit-si5 lam2 li2 e5 kha, ia7 li2 cha-pou-lang5 chiah u7-lat8 thang sak i kau3 loh8-khi3, ia7-si7 toe3 li2 e5 siaN loh8-khi3. 
  14 Ui5-Gian5-Su 
  Mng7 kau3-chia, soa3 tiam7-tiam7 bo5-oe7, in-ui7 sim-bang5-bang5, soa3 be7-hiau2 in3. U7-sim2-koaN kong2, Li2 na7 m7 in3, chiu7 beh ka7 li2 cho3 su7-sit8 lai5 ke3-sang3 lah. Iu5-goan5 tiam7-tiam7, hit-me5 chiu7 ka7 i sang3-jip8 u7-sim2 kaN-pang5, koaiN-ti7 te7 4 ho7 sek. Keh cha2-khi3 beh tah cha2-chhia loh8-lai5 Lam5-kiaN, hu3 12 goeh8 chhe e5 kong-phoaN3, in-ui7 khah oan7, kiaN-liau2 na2 khi3 ni5-boe2 na2 bo5-eng5. Hit-me5 Ek-sam ka-ti7 e5 liong5-sim chu7-chek, hoan2-hoe2 i e5 chho3-gou7. Ah! kin-na2-jit8 goa2 si7 tong5-tong5 chit8-e5 u7 chu-keh e5 sin-su7, tioh8 lai5 siu7 koaiN-kaN, siu7 sim2-mng7, kiam2-chhai2 tioh8 kau3 si2-heng5 e5 te7-pou7, ia7 ti7 2, 3 jit8 cheng5 tui3 sin-bun5 ia7 khoaN3-tioh8 in lau7-bu2 tiau3-tau7 chu7-sat lai5 si2. Ah liong5-sim it-hoat kan-khou2, siuN7 kong2 goa2 kin-na2-jit8 e5 oah8, oah8-tit bo5 lou7-eng7. Koh siang7 kan-khou2, chiu7-si7 koh siuN7-kiN3 cheng5 i kap Hui7-bi2 e5 saN-thiaN3, khi2-thau5 i m7-ke3-i, ia7 i tit8-kiu5, ia7 tui3 jip8 i e5 chhu3-mng5, ia7 si7 chin koai, su7-su7 long2 si7 thun-lun2, un-jiu5 siong2-se3, ia7 kin-na2-jit8 e7 lai5 si2, koh si7 si2-ti7 hui-beng7. Ah! na2 siuN7 na2 m7-kam, koe3 Hui7-bi2 chin be7-tit-khi3. Chiu7 khui-siaN ka-ti7 hau2, ia7 ti7 kan-khou2 e5 kek8-thau5 chiu7 koh siuN7-tioh8 Siong7-te3, chiu7 kui7-loh8 ti7 gak8-pang5 e5 thou5-kha khui-siaN ki5-to2. Ah! Siong7-te3 ah, kiu3 leh ou3! Sim na2 kan-khou2. Chiu7 siuN7 koat-i3 beh chu7-chin7; in-ui7 na7 kau3 thiN-kng, to3-khi3 Lam5-kiaN, hia u7 chhin-chiaN5 peng5-iu2, un2-tang3 toa7 thi2-chhio3, khoaN3-khin.
  In-ui7 sin-chiuN7 u7 hai7-si2 bou2, khi3-si2 lau7-bu2, sit8-chai7 si7 put-hau3 e5 choe7-khoe, siuN7-liau2 bo5 bin7 thang kiN3-lang5. Tui3 an2-ni chiu7 siuN7 beh thau2 khou3-toa3 khi2-lai5 chhui hou7 i si2. Au7-lai5 koh siuN7-tioh8 si2, si2-tit m7-tat8; in-ui7 ka-ti7 e5 sim-tiong bo5 10-hun kam-goan7, kong2 u7 hai7-si2 Hui7-bi2, in-ui7 goa2 to ki3-tit ka7 i cham3 bo5 sim2-mih8 tioh8, an2-choaN2 e7 lian3 loh8-khi3. Tui3 an2-ni chiu7 ka7 kou3-kaN e5 lang5, tho2 chit8-te3 choa2 kap pit, chiu7 ka-ti7 cheng7-cheng7 phak-ti7 bin5-chhng5, lai5 sia2 chit8-tiuN ui5-gian5-chng7, au7-lai5 chiah beh lai5 si2. Sia2-kong2, Ah! Kau3-chia goa2 si7 chin kian3-siau3, si7 u7-choe7 e5 lang5; chong2-si7 Hui7-bi2 ah! goa2 e5 sim kau3-taN sit8-chai7 iau2-u7 chun5 thiaN3 li2 e5 sim, goa2 cheng5 e5 sou2-cho3 sit8-chai7 u7 toa7 chho3-gou7, goa2 chit-tiap8 koh siuN7-tioh8 lan2 cheng5 khi3 ban2 pek-hap8-hoe, a2-si7 cho3-hoe2 kou3 A-pa e5 phoa3-peN7, a2-si7 ti7 Lam5-iong5 e5 cheng5-heng5. Ah! goa2 chin-chiaN3 chai li2 si7 chin thiaN3-goa2. Goa2 chit-tiap8 na7 koh siuN7 tioh8 li2 e5 bin7,chin-chiaN3 tak8 si5 u7 ho5-peng5, thiaN3-thang3, thun-lun2, e5 khoan2-sit. Ah! lun7 jin5-keh, goa2 chin-chiaN3 m7-tat8-tioh8 li2. Li2 chin-chiaN3 si7 chin e5 Ki-tok-lu2-tou5, ia7 goa2 sit8-chai7 kong2, goa2 e5 sim m7-kaN2 be7-ki3-tit li2 e5 thiaN3-cheng5. Goa2 ia7 sit8-chai7 thiaN3-li2. Ah! mou5-kui2 e5 khui3-lat8 ah! Li2 chaiN2-iuN7 be5 goa2 kau3-ti7 chhim-kheN, ham7-hai7 goa2 kau3 chiah-chham2 ah! Ah! Siu3-chhun ah! Gek8-chu ah! Lin2 chin-chiaN3 si7 mou5-kui2 e5 khi3-khu7, hai7 goa2 kin-a2-jit8 kap goa2 sou2 chi3 chhin-ai3 e5 kut-tiong e5 kut bah-tiong e5 bah e5 Hui7-bi2 lai5 pun-khui. Ah! Hui7-bi2 ah! Li2 na7 ko2-jian5 thiaN3--goa2, kiu5 li2 sia3-bian2 goa2, the2-thiap goa2 chit8-si5 e5 chho3-gou7, tong5-cheng5 goa2 chin-sit8 e5 hoan2-hoe2. Ah! goa2 chin-chiaN3 tek-choe7 ti7 thiN kap tek-choe7 ti7 li2. Ah! Siong7-te3 ah, Li2 na7 sia3-bian2 kiu3 goa2 e5 leng5-hun5, kau3 ti7 li2 e5 kok, goa2 ti7-hia tek-khak beh koh tui3 sou2-thiaN3 e5 Hui7-bi2 jin7-chho3. Ah! Hit-si5 ti7-hia, goa2 beh koh eng2-oan2 kap i saN-thiaN3; Ah! goa2 sou2-thiaN3 e5 Hui7-bi2 ah! Li2 tioh8 sia3-bian2 goa2, li2 tioh8 the3 goa2 kiu5 Siong7-te3 sia3-bian2 goa2 hoan7 chhit-kai3 e5 choe7, i2-kip8 sou2-cho3 tak8-hang7 e5 m7-tioh8. Ah! lun7 li2 e5 si2, goa2 chin m7-kam, goa2 chin-chiaN3 bo5 chun5 hit-ho7 sim, goa2 khoaN3 goa2 that li2 bo5 tioh8. Chu2-ah, kiu5 Li2 kam3-chhat! 
  Sia2 kau3 chia, sim chin toa7 kan-khou2, khui-siaN hau2. Hut-jian5 khoaN3 thang-a2 mng7-goa7 chit8-e5 lang5 kiaN5-koe3, chin seng5 Hui7-bi2. Ah! Hui7-bi2 ah! Kin2 khui-mng5, jiok chhut-lai5. Hit-si5 si7 goeh8-am3-mi5 am3-bin5-bong, khi3 that-tioh8 chioh8-thau5 soah poah8-to2. Kau3-chia siong5-siong5 bo5 chiah8, hoan5-lo2, koh bat peN7 chiaN5 le2-pai3 ti7 kaN-gak8 e5 peN7-iN7, lang5 tu2 peN7 ho2 chin hi-jiok8, to2 loh8-khi3 soah nau2 pin5-hiat. Hit-si5 kiaN5-koe3 thang-a2-mng5 goa7 e5 hu7-jin5-lang5 oa2-lai5 ka7 i chhah, hou7 i the-teh, teh ka7 i loah8, i bak8-chiu koh thi2-khui khoaN3, beng5-beng5 si7 Hui7-bi2 chiu7 khui-siaN kong2, Hui7-bi2 ah! Li2 kiam2 m7 si7 Hui7-bi2. TaN chit-tiap8 lan2 ti7 chia si7 hian7-se3, a2-si7 ng5-choaN5 ah! Lan2 taN si7 si2, a2 iau2 oah8 leh? Ek-sam ah! ChhiaN2 li2 an-sim, chia si7 chhau2-pou, tioh8 jip8-lai5 khi3 lai7-bin7. Hit-e5 hu7-jin5-lang5 kio3 kou3-kaN-e5 lai5, tau3 chhah-jip8 gak8-pang5, hou7 i khun3 chiu7 chhut-khi3. 
  15 Lam5-Kian E5 Te7-It Kong-PhoaN3 
  Hit-me5 chin-sian7, chu7 an2-ni khun3-khi3, kau3 thiN-kng kap Chhoa3 tek8-bu7, chiu7 che7 be2-chhia khi3 chhia-thau5 tah hoe2-chhia loh8 khi3 Lam5-kiaN. KoaiN-ti7 u7-sim2 kaN-pang5 te7 15 ho7. Hit-am3 u7 peng5-iu2 lai5 tham3--i, chiu7 mng7 i u7 beh chhiaN2 pian7-hou7-su7 a2-bo5? I kong2 boeh, boeh chhiaN2 sim2-mih8 lang5? SiuN7-siuN7 leh, kong2 beh chhiaN2 Tan5 Pek-him, chit-e5 si7 chin chhut-mia5 e5 pian7-hou7-su7, bat koe3-khi3 Jit8-pun2 liu5-hak8, u7 tit-tioh8 hoat-hak8-su7 e5 hak8-ui7. Si5-jit8 tiaN7-tioh8 12 goeh8 5 jit8 beh kong-phoaN3, in kau3 Lam5-kiaN si7 11 goeh8 30, an2-ni iau2-u7 5 jit8 ku2 e5 iu5-u7, sit8-chai7 si7 long2 m7-chun2 lang5 lai5 saN-kiN3; chong2-si7 tian2-gak8-koaN chiah8 chiN5, chiu7 thau-chun2 lang5 lai5 am3-chiN7 chhoe7 i. Keh-jit8 peng5-iu2 chiu7 chhoa7 Tan5 Pek-him pian7-hou7-su7 lai5 chhoe7--i, ia7 kiN3-bin7 e5 si5, Ek-sam chin hoaN-hi2, put-chi2 pek-chhiat ti3-i3 pai3-thok i, cheng5-thau5 it-li2 kong2 hou7 i thiaN. Chong2-si7 Pek-him e5 i3-su3, si7 chin oh-tit pian7; in-ui7 beng5-beng5 si7 toe3 li2 teh-me7 i e5 siaN, siak loh8-khi3 Ia7 hit-si5 ia7 bo5 pat8-lang5 ti7-hia thang chhia i loh8-khi3. Tan5 Pek-him chiu7 koh mng7 i, Li2 khi3 ti5-piN e5 i2-cheng5 khi3 to2-ui7? Boe7-khi3 ti5-piN e5 i2-cheng5, goa2 khi3 Sai3-hoe-lau5. Khi3 hia chhong3 sim2-mih8? Khi3 hia theh8 Jit8-phio3 1000khou khi3 hou7 lau5-chu2. Thai2 theh8 hia-e5 chiN5 khi3 hou7 i? Goa2 to7 tui3 in siok8 Gek8-chu chhut-lai5, sou2-i2 theh8-chiN5 khi3 hou7 in. Hit-si5 li2 u7 kap sim2-mih8 lang5 khi3? Kap Siu3-chhun kap Gek8-chu khi3. Khi3, in u7 iong7 chiu2 chhiaN2--li2 a2-bo5? U7 pan7 chit8-toh chiu2 chhiaN2 goa2. U7 chiah8-chiu2 bo5? U7. An2-ni7 ho2, an2-ni ho2. TaN li2 tioh8 lai5 an2-ni kong2. Beh kong2 an2-choaN2, chhiaN li2 ka3--goa2? Li2 tioh8 kong2 11 goeh8 chhe 2 am3, li2 chhoa7 Siu3-chhun, Gek8-chu khi3 Sai3-hoe-lau5, ia7 khi3 kap lau5-chu2 sng3-chiN5, hit-si5 li2 u7 hou7 in chhiaN2. Kong2 an2-ni kiam2 e7-eng7-tit? E7, e7, li2 kong2 hit-me5 chiah8 chiu2 liau2 hui-siong5 chui3, ia7 chiu2-chui3 khong7-khong7-phian5, khia7 be7 tiau5-te7, cheng-sin5 long2 hun7-loan7, hou7 Siu3-chhun kap Gek8-chu chhah to3-lai5. Ia7 kong2 an2-ni kiam2 u7 li7-ek? U7, u7, ia7 kong2 li2 lai5-kau3 hia, gu7-tioh8 Hui7-bi2 teh khau3, ia7 li2 khong7-khong7-phian5, phian5 lai5-kau3 hia, Hui7-bi2 chau2 oa2-lai5, ka7 li2 lam2 tiau5 ti7 kha-nih, ia7 li2 khia7 be7 tiau5-te7, soa3 hou7 i lam2 to2-loh8-khi3, ia7 eh8-eh8-thou3, ia7 Hui7-bi2 ka7 li2 lam2-tiau5-tiau5, tit8-tit8 khau3, li2 hit-si5 chui3-bang5-bang5, sou2-i2 m7-chai si7 Hui7-bi2 ia7 put-ko3 tit8-tit8 phun2 chiu7-si7. Ia7 beh koh kong2 an2-choaN2? Koh kong2, Teh phun2 e5 si5, soa3 phian5 tui3 ti5-piN khi3, ia7 Hui7-bi2 iau2 ka7 li2 khiu2 teh, li2 khong7-khong7-phian5, hit-me5 goeh8-am3, sou2-i2 m7-chai ti5 e5 gui5-hiam2, Hui7-bi2 soa3 hou7 goa2 ka7 i taN2-to2, lian3 tui3 ti5-nih loh8-khi3, sit8-chai7 m7-si7 thiau-i2-kou3, si7 chiu2-chui3 e5 bu5-i3-tiong. Li2 na7 kong2 an2-ni, goa2 chu7-jian5 chiu7 u7 li2-khi3 thang pian7. M7-ku2 goa2 na7 kong2 an2-ni si7 peh8-chhat8; in-ui7 hit-me5 goa2 bo5 chiu2-chui3, in-ui7 chiu2, si7 lim sio2-khoa2 na7-tiaN7. M7-ku2 li2 na7 bo5 kong2 an2-ni, li2 ai3 cho3 thiau-i3-kou3 e5 choe7 lai5 pan7, kiaN-liau2 khah tang7; ia7 na7 kong2 chiu2-chui3, an2-ni si7 cheng-sin5 bo5 tiaN7, ng3-bang7 khah e7 sia3-bian2--tit. Chong2-si7 Ek-sam e5 sim-koaN chin kan-khou2; in-ui7 hian7-hian7 e7 ki3-tit i bo5 ka7 i that hiah toa7-e7, lai5 ti3-kau3 e7 hou7 i loh8-ti5, sim-tiong tiaN7 chu2-tiuN u7 sim2-mih8 pat8-lang5 e5 sou2-cho3, m7-si7 i pun2-sin. Sou2-i2 beh kong2 an2-ni si7 chin m7-goan7, ia7 na7 kong2 an2-ni, soa3 be7-eng7-tit, hit-si5 beh chaiN2-iuN7? Che goa2 m7-kaN2 ka7 li2 pau; put-ko3, goa2 si7 kong2 an2-ni khah ho2 pian7, na7 bo5 khah oh-pian7. Ah! siuN7-liau2 sim chin kan-khou2. 
  TaN jit8-ki5 i2-keng kau3, chhe 5, 8 tiam2 khui-teng5, theng3-chiong3 oa2 300 goa7, ia7 u7 12 e5 poe5-sim2-koaN thang-kong2 si7 chin seng7-hong2. Khui-teng5, Sim2-phoaN3-koaN chiu7 mng7 11 goeh8 chhe 2 am3 li2 chaiN2-iuN7 eng7 kha that Hui7-bi2 loh8-chui2? Bo5, goa2 pun2-sin bo5 hit khoan2 kam2-kak. Hit me5-hng kap li2 khi3 e5 lang5 long2 si7 hu7-jin5-lang5, li2 siuN7 in kiam2 u7 that i loh8-chui2? Goa2 m7-chai, Ti7 hit-si5 Hui7-bi2 u7 lam2 li2 e5 kha a2-bo5? Goa2 be7-ki3-tit lah. An2-choaN2 be7-ki3-tit? Li2 ti7 Siong7-hai2 u7-sim2 e5 si5, li2 in3 u7, kau3 chia ia7 be7-ki3-tit, he si7 chaiN2-iuN7? Hit-si5 goa2 u7 chiah8-chiu2-chui3. Khi3 to2-ui7 chiah8? Khi3 Sai3-hoe-lau5 chiah8. Kiam2-chhat-koaN chiu7 khi2-lai5, kong2, An2-ni be7-eng7-tit, ti7 Siong7-hai2 u7-sim2, chiau3 u7-sim2-koaN e5 siong-bun5 lai5, kong2 i u7 mng7 li2 che7-che7 pian3, khoaN3 iau2-u7 sim2-mih8 oe7 thang kong2, li2 long2 bo5 in3, ia7 ka7 li2 kong2 na7 bo5 in3 chiu7 beh ka7 li2 chun2-cho3 su7-sit8 lai5 ke3-sang3. Li2 ia7 tiam7-tiam7 an3-choaN2 lai5-kau3 chia e7 ke seN-chhut chiah8-chiu2 e5 oe7? Tan5 Pek-him chiu7 khi2-lai5 pian7 kong2, Kiam2- chhat-koaN e5 oe7 be7-bian2-tit siuN kiong5-su5 toat8 cheng3-li2, lang5 e5 ki3-ti5 chaiN2-iuN7 hou7 li2 e7 liau7-tit? Hit-si5 be7-ki3-it chit-si5 lai5 ki3-tit, ma7 si7 iau2 e7-eng7-tit. Koh ti7 u7-sim2 e5 si5, u7-sim2-koaN kiam2-chhai2 si7 eng7 tit8-tit8 ok--e5, sou2-i2 i m7-goan7 ka7 i kong2, lai5 kau3-chia chiah kong2. An2-choaN2 kong2 an2-ni be7-eng7-tit? Kiam2-chhat-koaN chiu7 chheng2 kong2, Na7-si7 an2-ni chhiaN2 phoaN3-koaN-tiuN2 tiau3 chiu2-lau5 e5 lau5-chu2 lai5 mng7, khoaN3 i hit-am3 chiah8 goa7-che7 chiu2. PhoaN3-koaN-tiuN2 than3 i e5 i3-kian3. 
  Khi3 tiau3 e5 si5 phoaN3-koaN chiu7 koh mng7, ia7 Hui7-bi2 poah8-loh8 chui2 e5 si5 li2 na7 m7-si7 chun5 ok-i3 chaiN2-iuN7 bo5 liam5-piN kiu3 i khi2-lai5? In-ui7 chin am3 koh bo5 pang-chhiu2. Koan-he7 seN3-mia7 e5 su7, am3 chiaN-iuN7 bo5 tiam2-teng? Lai7-bin7 bo5 lang5. Lin2 hu7-kin7 ma7 u7 phai3-chhut-sou2, chaiN2-iuN7 bo5 kin2 thong-ti? Ek-sam bo5-oe7 thang in3. Pian7-hou7-su7 chiu7 khi2-lai5 kong2, Hit-me5 i to chiu2-chui3, sou2-i2 sim be7 hiau2-tit siat-hoat hit-chan5 su7, kau3 thiN-kng chiu2 chui3 koe3. I to u7 kio3 tng5-kang kin2 khi3 hou5, ti3-i3 beh lai5 chhoe7. Tu2 in3 liau2 e5 si5, Sai3-hoe-lau5 e5 lau5-chu2 chiu7 jip8-lai5, phoaN3-koaN chiu7 kio3 i chiu3-choa7, i chiu7 chiu3-choa7, tek-khak bo5 kong2 peh8-chhat8: tok8-tok8 chiau2 i sou2-chai lai5 kong2. 
</CL>
<HL>

13上海 e5 預審 
隔日8點，就 ti7 上海 e5 地方法院開庭公判。Hit 時問犯罪人幾句，就叫福全出來做證人，liam5-piN 無期徒刑宣告。Tu2 beh閉庭 e5時，有一個人忽然企起來叫眾人慢 chiah 散。檢察官抵beh叫掌審判長e5 人喝伊恬恬，一下看，都是全國知名 e5 特務探偵蔡天鵬先生，就逐家 koh 坐落來聽伊講。Hit 時陳福全 e5 面一陣青，一陣紅，攏憨去。特務探偵就講，列位今仔日這個證人，原來 m7 是號做陳福全，是陳益三，逐家聽一下大驚；因為陳益三蓮花池 e5 事件，才久定 ti7 新聞紙看見，所以名真透，（罪 teh 人）聽眾講千人注目看伊。益三一時真驚，面攏變死人色。特務探偵就接續講，這人就是新聞紙所記蓮花池事件 e5 人，我聽伊走對上海來，詳細探查各方面 e5 客館。到群英館有查著這個奇怪 e5 事件，所以 thiau5 工來旁聽，到位果然看伊 ti7-chia。所以這 tiap8 愛自 an2-ni 留伊 ti7-chia，慢chiah退場。講了後就進前倚去對手ka7 伊牽teh，也請眾人四散，也因為伊有當區長 e5 職，所以m7 愛 ti7 當場掠伊。
Hit 暗特別蔡先生直接喝退檢察官 kap 書記，kan-ta 個人做親像朋友來 teh 探伊 e5 虛實。因為蔡特務真同情伊，知伊是做區長，名望人，所以真愛救伊。就問伊講，益三你為怎樣 thai2 逃走？我 m7 是逃走，是為有事故來上海。你若 m7 是存逃走 e5 意思，an2-choaN2 tiam3 旅館 thai3著換名？我都愛避嫌疑。愛避啥物嫌疑？驚人批評我 chhoa7 玉珠出來。Chhoa7 玉珠出來敢有啥要緊，thai3著換名？我想你 m7 是為 an2-ni，是有較深 e5 計畫。無。無，你怎樣去買路照？我都想beh過外國。你頭抵仔講是有淡薄事誌來到上海na7-tiaN7，也這 tiap8 講beh去外國？我都來 chia，才想愛去。也想愛去 thai2無用你 e5 名去給路照，thai2 用別 e5人 e5 名？An2-ni 你是beh偷走。今你若存心beh去外國辦事誌做生理，也穩當有濟少 e5 行李，行李 ti7 佗位？我都無款行李。An2-choaN2無？都款 be7赴。有甚物事 hou7 你款 be7 赴？驚赴船 be7 著。你若 hiah 斟酌驚赴船be7 著，怎樣無量早備辦？我都忽然想beh出外e5。你敢 m7 知你是當區長，逐日愛出席辦事，an2-choaN2有事誌著去外國，無量早提出缺勤蓋，也beh出發無人知？An2-ni 你穩當存beh走脫甚物罪狀 e5 打算，若無，就無 hiah 青狂，也 hiah 狡獪 e5 步數。真硬嘴，攏m7 認。
對 an2-ni 就 ka7 伊送落預審監獄。Ah！一世人攏是好命，到今仔日著受監獄，這暝真 m7 願，捷捷想beh死；m7-ku2 想 m7 願，會記得我 cham3 惠美都那準cham3 無甚物著，koh 我 m7 是存歹意beh來伊死，an2-ni 我若自盡續自an2-ni hou7 人講查甫子畏事，也事誌無明就驚到死。Ah！一心想beh kap 伊辯一下烏白，對 an2-ni 就倒落去睏。目珠 kheh 去，就 koh 看惠美企 ti7 面前，鼻、目、嘴全路糊糜。Ah！真驚，較停 ti7 床前較停 ti7 床後。Peh起來目珠thi2開又無看見，家己想的確是惠美變鬼beh來掠伊。目珠 kheh 去就koh 來，對 an2-ni 續那親像痟e5，koh煩惱明仔日beh koh 一遍正式 e5 預審，續起狂e5 款，歸暝 peh 起來亂亂行。 
Chong5 出去監獄 e5 草埔仔踉踉行。到天phu2光巡監e5來ka7 拖入去，嘴 ngauh8-ngauh8 唸，有發熱。顧監 e5 人稟預審官長，也請獄醫來看，chiah設法 hou7 伊去監獄 e5 病院，隔成禮拜就較好。對 an2-ni 就正式 e5 預審，有檢察，書記來記伊 e5口供。就問伊 e5 名姓，住所，也 ti7 時到上海，一一 e5 經過問清楚。就講，你 ti7 11月初2暗，怎樣將惠美 ka7 伊踢對蓮花池底落去死？無，我m7 是存歹意，我m7 知 ka7 伊踢有著抑無；若有，也是tng3-lap坐na7-tiaN7，不致到摔落池。若是 an2-ni 照你想甚物人 ka7伊踢落去？我 m7 知。Be7 an2-ni 講得，因為 hit 時 kap 你去 e5 人攏是查某人，koh 伊也是明明攬 ti7 你 e5 腳 teh 哭。你做預審官 e5 人，敢有企 ti7-hia 看伊已經調查秀春，伊一人thang做證人，伊講明是你踢e5，因為 hit 時攬你 e5 腳，也你查甫人才有力thang sak伊到落去，也是toe3 你 e5 聲落去。
14遺言書 
問到 chia，soa3 恬恬無話，因為心茫茫，續be7 曉應。預審官講，你若 m7應，就beh ka7 你做事實來過送lah。猶原恬恬，hit 暝就 ka7 伊送入預審監房，關 ti7 第四號室。隔早起beh搭早車落來南京，赴12月初 e5公判，因為較緩，驚了那去年尾那無閒。Hit 暝益三家己 e5 良心自責，反悔伊 e5 錯誤。Ah！今仔日我是堂堂一個有資格 e5 紳士，著來受關監，受審問，kiam2-chhai2著到死刑 e5 地步，也ti7 2、3日前對新聞也看著 in 老母吊 tau7 自殺來死。Ah良心一發艱苦，想講我今仔日 e5 活，活得無路用。Koh上艱苦，就是 koh 想見前伊 kap 惠美 e5 相疼，起頭伊m7 嫁伊，也伊直求，也對入伊 e5 厝門，也是真乖，事事攏是吞忍，溫柔siong2-se3，也今仔日會來死，koh 是死 ti7 非命。Ah！那想那 m7 甘，過惠美真be7 得去。就開聲家己哮，也 ti7 艱苦 e5 極頭就 koh 想著上帝，就跪落 ti7 獄房 e5 土腳開聲祈禱。Ah！上帝ah，救leh ou3!心那艱苦。就想決意beh自盡：因為若到天光，倒去南京，hia 有親情朋友，穩當大恥笑、看輕。
因為身上有害死某，氣死老母，實在是不孝 e5 罪魁，想了無面thang見人。對 an2-ni 就想beh thau2 褲帶起來摧 hou7 伊死。後來koh 想著死，死得 m7 值：因為家己 e5 心中無十分甘願，講有害死惠美，因為我都記得 ka7 伊 cham3 無甚物著，an2-choaN2 會 lian3落去。對 an2-ni 就 ka7 顧監 e5 人，討一塊紙 kap 筆，就家己靜靜仆ti7眠床，來寫一張遺言狀，後來才beh來死。寫講，Ah！到 chia 我是真見笑，是有罪e5 人；總是惠美ah！我e5 心到今實在 iau2 有存疼你 e5 心，我前 e5 所做實在有大錯誤，我這tiap8 koh 想著咱前去挽百合花。抑是做伙顧阿爸 e5 破病，抑是 ti7 南陽e5 情形。Ah！我真正知你是真疼我。我這 tiap8 若koh 想著你 e5 面，真正逐時有和平、疼痛、吞忍，e5 款式。Ah！論人格，我真正 m7 值著你。你真正是真 e5 基督女徒。也我實在講，我 e5 心m7 敢 be7 記得你e5 疼情。我也實在疼你，ah！魔鬼 e5 氣力啊！你怎樣迷我到 ti7 深坑，陷害我到 chiah慘ah ! 啊！秀春ah！玉珠ah！Lin2 真正是魔鬼 e5器具，害我今仔日 kap 我所至親愛e5 骨中e5 骨肉中 e5 肉 e5 惠美來分開。Ah！惠美ah！你若果然疼--我，求你赦免我，體貼我一時 e5 錯誤，同情我真實 e5 反悔。ah！我真正得罪 ti7 天 kap 得罪 ti7 你。Ah！上帝ah，你若赦免救我 e5 靈魂，到ti7 你 e5國，我 ti7-hia 的確beh koh 對所疼e5 惠美認錯。Ah！hit 時 ti7-hia，我beh koh 永遠 kap 伊相疼；Ah！我所疼e5 惠美ah！你著赦免我，你著替我求上帝赦免我犯七界 e5 罪，以及所做逐項 e5 m7 著。Ah！論你 e5 死，我真 m7 甘，我真正無存hit 號心，我看我踢你無著。主ah，求你鑑察！
寫到 chia，心真大艱苦，開聲哮。忽然看窗仔門外一個人行過，真 seng5 惠美。Ah！惠美ah！緊開門，jiok出來。Hit 時是月暗暝暗眠摸，去踢著石頭續跋倒，到chia 常常無食，煩惱，koh bat 病成禮拜 ti7 監獄 e5 病院，人抵病好真虛弱，倒落去續腦貧血。Hit 時行過窗仔門外 e5 婦人人倚來 ka7 伊插，hou7 伊撐teh，teh ka7 伊捋，伊目珠 koh thi2 開看，明明是惠美就開聲講，惠美ah！你敢m7 是惠美。 今這 tiap8 咱 ti7 chia 是現世，抑是黃泉ah！咱今是死，抑iau2 活leh？益三ah ! 請你安心，chia是草埔，著入來去內面。Hit個婦人人叫顧監e5 來，鬥插入獄房，hou7 伊睏就出去。
15南京 e5 第一公判 
Hit 暝真倦，自an2-ni 睏去，到天光 kap 蔡特務，就坐馬車去車頭搭火車落去南京。關 ti7 預審監房第15號。Hit 暗有朋友來探--伊，就問伊有beh請辯護士抑無？伊講boeh，boeh請甚物人？想想leh，講beh請陳百欣，這個是真出名e5 辯護士，bat 過去日本留學，有得著法學士 e5 學位。時日定著12月5日beh公判，in 到南京是11月30，an2-ni iau2有5日久e5 iu5-u7,實在是攏 m7 准人來相見；總是典獄官食錢，就偷准人來暗靜 chhoe7 伊。隔日朋友就 chhoa7 陳百欣辯護士來 chhoe7--伊，也見面 e5 時，益三真歡喜，不止迫切致意拜託伊，從頭一理講 hou7 伊聽。總是百欣 e5 意思，是真oh 得辯：因為明明是 toe3 你teh 罵伊 e5 聲，摔落去也 hit 時也無別人 ti7-hia thang車伊落去。陳百欣就 koh 問伊，你去池邊 e5 以前去佗位？Boe7 去池邊 e5 以前，我去賽花樓。去 hia 創甚物？去 hia 提日票1000箍去 hou7 樓主。Thai2提 hiah-e5 錢去 hou7 伊？我就對in 贖玉珠出來，所以提錢去 hou7 in。Hit 時你有 kap 甚物人去？Kap 秀春 kap 玉珠去。去，in 有用酒請--你抑無？有辦一桌酒請我。有食酒無？有。An2-ni 好，an2-ni 好。今你著來 an2-ni 講。Beh講 an2-choaN2，請你教--我？你著講11月初2暗，你 chhoa7 秀春、玉珠去賽花樓，也去 kap 樓主算錢，hit 時你有 hou7 in 請。講 an2-ni 敢會用得？會，會，你講 hit 暝食酒了非常醉，也酒醉khong7-khong7-phian5,企be7 tiau5 地，精神攏混亂，hou7 秀春 kap 玉珠chhah倒來。也講 an2-ni 敢有利益。有，有，也講你來到 hia，遇著惠美teh 哭，也你khong7-khong7-phian5，phian5 來到 hia，惠美走倚來，ka7 你攬 tiau5 ti7 腳裡，也你企 be7 tiau5 地，續hou7 伊攬倒落起，也 eh8-eh8 吐，也惠美ka7 你攬 tiau5-tiau5,直直哭，你 hit 時醉茫茫，所以 m7 知是惠美也不過直直 phun2就是。也beh koh 講 an2-choaN2？Koh 講teh phun2 e5 時，soa3 phian5 對池邊去，也惠美iau2 ka7 你 khiu2 teh，你khong7-khong7 phian5,hit 暝月暗，所以m7 知池 e5 危險，惠美續hou7 我ka7 伊打倒，lian3 對池裡落去，實在 m7 是挑意故，是酒醉 e5 無意中。你若講 an2-ni，我自然就有理氣thang辯。M7-ku2 我若講 an2-ni 是白賊：因為 hit 暝我無酒醉，因為酒，是 lim 小可na7-tiaN7。M7-ku2 你若無講 an2-ni，你愛做挑意故 e5 罪來辦，驚了較重；也若講酒醉，an2-ni 是精神無定，向望較會赦免--得。總是益三 e5 心肝真艱苦：因為現現會記得伊無 ka7 伊踢 hiah 大下，來致到會 hou7 伊落池，心中定主張有甚物別人 e5 所做，m7 是伊本身。所以beh講 an2-ni 是真m7 願，也若講 an2-ni，soa3 be7 用得，hit 時beh怎樣？Che 我m7 敢ka7 你包；不過，我是講 an2-ni 較好辯，若無較oh 辯。Ah！想了心真艱苦。 
今日期已經到，初五，8點開庭，聽眾倚300外，也有12個陪審官thang講是真盛況。開庭，審判官就問11月初2暗你怎樣用腳踢惠美落水？無，我本身無hit 款感覺。Hit 暝昏 kap 你去 e5人攏是婦人人，你想 in 敢有踢伊落水？我 m7 知。Ti7 hit 時惠美有攬你 e5腳抑無？我 be7 記得lah。An2-choaN2 be7 記得？你 ti7 上海預審 e5 時，你應有，到chia也be7 記得，he 是怎樣？Hit 時我有食酒醉。去佗位食？去賽花樓食。檢察官就起來，講，An2-ni be7 用得，ti7 上海預審，照預審官e5 訟文來，講伊有問你濟濟遍，看iau2 有甚物話thang講，你攏無應，也 ka7 你講若無應就beh ka7 你準做事實來過送。你也恬恬 an2-choaN2 來到 chia會加生出食酒 e5 話？陳百欣就起來辯講，檢察官 e5 話be7 免得傷強詞奪正理，人 e5 記持怎樣hou7 你會料得？Hit 時 be7 記得這時來記得，ma7 是iau2 會用得。Koh ti7 預審 e5 時，預審官 kiam2-chhai2 是用直直惡--e5，所以伊 m7 願ka7 伊講，來到 chia 才講。An2-choaN2 講an2-ni be7 用得？檢察官就請講，若是 an2-ni 請判官長召酒樓 e5樓主來問，看伊 hit 暗食偌濟酒。判官長趁伊 e5 意見。 
去召 e5 時判官就 koh 問，也惠美跋落水 e5 時你若 m7 是存惡意怎樣無 liam5-piN 救伊起--來？因為真暗 koh無幫手。關係性命 e5 事，暗怎樣無點燈？內面無人。Lin2 附近 ma7有派出所，怎樣無緊通知？益三無話thang應。辯護士就起來講，Hit暝伊都酒醉，所以心be7 曉得設法 hit層事，到天光酒醉過，伊都有叫長工緊去 hou5,致意beh來chhoe7。抵應了 e5時，賽花樓 e5 樓主就入來，判官就叫伊咒choa7，伊就咒choa7，的確無講白賊：獨獨照伊所知來講。 
</HL>