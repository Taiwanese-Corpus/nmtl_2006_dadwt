<CL>
  16 Te7 2 Kong-PhoaN3 
  Lau5-chu2 chiu7 kong2, Chiau3 goa2 sou2-chai, Ek-sam peng-si5 si7 gau5 chiah8-chiu2 e5 lang5, pat8-hang7 i khiok khah m7-ai3; put-ko3 beh8-a2 chiu2 cham2-jian5 e7-lim, oa2 poaN3-taN2; goa2 ia7 bat khoaN3 i lim; ia7 hit-me5 chiah lim oa2 2 kan na7-tiaN7. Kong2 liau2 chiu7 che7--loh8-khi3. Kiam2-chhat-koaN chiu7 kong2, TaN chiau3 Sai3-hoe-lau5 lau5-chu2 e5 oe7, Ek-sam hit-me5 chi2-u7 lim oa2 2 kan, taN ai3 ui7-tioh8 khah khak-sit8 e5 in-toaN, ai3 chhiaN2 sim2-phoaN3 koaN-tiuN2 li2 koh mng7 i chit8-pian3, khoaN3 khak-sit8 si7 an2-ni na7-tiaN7 a2-m7-si7. Sim2-phoaN3 koaN-tiuN2 chiu7 koh mng7, lau5-chu2, Ek-sam khi3 li2 hia ko2-chin lim hiah-e5 na7-tiaN7. Si7, Kiam2 bo5 koh lim pat8-mih8? Bo5. Chiu7 koh che7--loh8-khi3. Kiam2-chhat-koaN chiu7 kong2, TaN liat8-ui7 chiau3 lin2 sou2 thiaN, Ek-sam peng5-si5 e7 kham-tit lim poaN3-taN2 beh8-chiu2 e5 lang5, hit-am3 lim bo5 2 koan3, chaiN2-iuN7 e7 chui3, an2-ni beng5-beng5 si7 peh8-chhat8. Pian7-hou7-su7 chiu7 khi2-lai5 toa7-siaN hoah kong2, an2-ni kiam2-chhat-koaN be7-bian2-tit koe3-hun7, li2 si7 kiam2-chhat8, kiam2 e7 sai2-tit cho3 kam3-teng7-jin5? Li2 ia7 bo5 chhin-sin kap i cho3-hoe2 kiaN5, li2 ia7 chai i ko2-chin si7 bo5 chui3. An2-choaN2 i pun2-lang5 kong2 u7 chui3, ia7 li2 kong2 bo5 chui3? Kiam2-chhat kong2, Na7-si7 an2-ni, goa2 ai3 sim2-phoaN3 koaN-tiuN2, chhiaN2 Lam5-kiaN e5 iN7-tiuN2 lai5 giam7. KhoaN3 chit-e5 lang e5 khi3-chit, ko2-jian5 chiah8 2 koan3 beh8-chiu2 chiu7 e7-chui3 kau3 hai7 si2-lang5 soa3 m7-chai a2-be7. Tui3 an2-ni chek-si5 khi3 chhiaN2 iN7-tiuN2 lai5. iN7-tiuN2 si7 chin chhut-mia5 e5 I-hak8 phok-su7, bat koe3 Tek-kok liu5-hak8 ku2-ku2. Ek-sam chai, chham2 lah, hou7 chit-e5 phok-su7 lai5 giam7, un2-tang3 liam5-piN chai. IN7-tiuN2 seN3 Gou5 mia5 Chai3-seng, jip8-lai5 liam5-piN ka7 i giam7, giam7-liau2 hoat-piau2 kong2, chiau3 i-hak8 chiuN7 lai5 kong2, chiau3 i e5 the2-chit ki3-jian5 si7 siong5 chiah8-chiu2 e5 lang5, koh bat siong5-siong5 chiah8 6 koan3, ia7 chit-pang chiah8 2 koan3 si7 bo5 chui3 e5 li2-khi3; koh goa2 u7 chhiam i e5 hoeh chhi3-giam7, chai i e5 hoeh i2-keng u7 hit-ho7 jim2-nai7 chiah8 che7 chiu2 ia7 bo5 hiah khoai3 chui3 e5 seng3. Kiam2-chhat-koaN chiu7 koh mng7 kong2, Ia7 lang5 na7 i2-keng chui3, kau3 lian5 hai7-si2 lang5 ia7 be7-ki3-tit, an2-ni e5 chui3 hit-si5 nau2 kap sim-chong7 e5 khoan2 seN-cho3 chaiN2-iuN7? Lang5 na7 ko2-jian5 chui3 kau3 an2-ni, chiu7 nau2 long2 loan7, u7-si5 u7 nau2-kin piak8-lih8 e5 gui5-hiam2; in-ui7 hit-si5 hoeh long2 kiaN5 chin kin2, tak8-ui7 e5 hoeh-kin long2 oe7 chin toa7-tiau5, sim-chong7 ia7 chheng2, seng-khu bo5-lat8, khong7-khong7-phian5 be7 chu7-iu5. Ia7 na7-si7 an2-ni hit-si5 e5 sim-li2 chaiN2-iuN7? Hit-si5 na7 phou2-thong e5 chui3, sim si7 iau2 chai7-chai7, khah siong5 chhui3-poe-poe; M7-ku2 tai7-chi3 iau2 chai, kong2 liau2 chiu7 che7--loh8-khi3. Kiam2-chhat-koaN chiu7 kong2, TaN ki3-jian5 chiau2 I-hak8 phok-su7 e5 oe7, lang5 na7 sio2 chui3, sim chiu7 iau2 chai7-chai7, na7 ki3-jian5 toa7-chui3 chiu7 chui3 tioh8 sou2-cho3 e5 su7, liau2-au7 be7-ki3-tit. TaN chiau3 Ek-sam e5 oe7, i chui3-au7 iau2 e7-ki3-tit i u7 lam2 i e5 kha, an2-ni beng5-beng5 si7 sio2-chui3 koh sit8-chai7 si7 bo5 sio2-chui3, in-ui7 i e5 the2-chit kap peng5-si5 e5 chiu2-liong7, tek-khak m7-si 2 kan beh8-chiu2 e7 chui3 e5 lang5. Sou2-i2 beng5-beng5 si7 thiau-i3-kou3 lai5 cho3. Pian7-hou7-su7 kau3-chia ia7 siuN7 bo5 lou7 thang pian7. Ek-sam e5 bin7 chit8-chun7-chheN chit8-chun7-lek8, thau5-khak chhih-chhih. Kiam2-chhat-koaN kong2, Chiau3 chit khoan2 e5 choe7-chong7, ki3-jian5 bo5 oe7 thang pian7-kai2, goa2 kiu5 beng5 tioh8 si2-heng5; in-ui7 si7 ok-i3 e5 sat-jin5 su7-kiaN7. PhoaN3-koaN-tiuN2 toh-teng2 chiu7 tah-loh8-khi3, kong2, Ek-sam, li2 iau2-u7 sim2-mih8 oe7 thang pian7-kai2; na7 bo5 koh 10-hun kan beh ka7 li2 si2-heng5 soan-ko3. Ek-sam kap pian7-hou7-su7 long2 tiam7-tiam7, boan2-tiuN5 e5 lang5 ia7 long2 tiam7-tiam7, sim chin kan-khou2, oan2-jian5 te7-gek8. Si5-cheng tit8-tiak8, tit8-tiak8 siaN tit8-tit8 koe3, chhun 5 hun, chhun 4 hun, chhun 3 hun. Ah! Ek-sam e5 seN3-mia7, kau3 ti7 kin-a2-jit8, na7 teng7 si2-heng5 liau2-au7 chiu7 bo5 lang5 e7 tit kai2-ek8. Ah! Ek-sam e5 seN3-mia7, chhun 3 hun kan. Ek-sam e5 bak8-sai2 chhe7-chhe7 to3. Pong5-teng5 e5 lang5 tai7-ke sim long2 teh siuN7, ti7 chit si5 kiam2 long2 bo5 lang5 thang kong2 kui2-ku3 lai5 kiu3 i mah? Ek-sam e5 sim-tiong tit8-tit8 kiu5 Siong7-te3 tioh8 kiu3 i e5 leng5-hun5. Hit si5 Ek-sam e5 tiuN7-m2, ia7 lai5 ti7 hia khoaN3, sui-bong2 i si7 hai7 si2 cha-bou2 kiaN2, si7 tui3-tek8; m7-ku2 khah phaiN2 ia7 si7 kiaN2-sai3, bak8-sai2 nih-nih lau5. Siu3-jin5 ti7 hia che7, ia7 si7 m7-kam. Ah! 2 hun-cheng. Sim2-phoaN3 koaN-tiuN2 toa7 siaN hoah kong2, Ek-sam, chhun 2 hun-cheng, li2 kiam2 long2 bo5 thang kong2? Sim2-phoaN3 koaN-tiuN2 tu2 kong2 soah. TiuN5-au7 u7 chit8-e5 siaN hoah kong2, Chit-e5 lang5 na7 pan7 si2-heng5 si7 bo5 kong-to7. I e5 tai7-chi3 thau5-kau3-boe2 goa2 long2 chai. Tai7-ke chu2-bak8 khoaN3--i, si7 chit8-e5 cha-bou2 gin2-na2, kin-ni5 oa2 20 hoe3 e5 cho2-iu7, chheng7 ou-hoe-a2 saN si7 phou2-thong-lang5. Kiam2-chhat kio3-chiang2 hoat-teng5 e5 lang5 ka7 i koaN2 chhut-khi3. Kong2 hit-e5 cha-bou2 gin2-na2 si7 siau2 cha-bou2. Tui3 an2-ni hit-e5 cha-bou2 gin2-na2 hou7-lang5 thoa chhut-khi3, cha-bou2 gin2-na2 bak8-sai2 nih-nih-lau5. Chia an3-ha7. 
  Kong2 Pian7-hou7-su7 khoaN3 chit-chan5 su7 chek-si5 peh khi2-lai5, kong2, Chit-e5 cha-bou2 gin2-na2 chiu7-si7 Ek-sam e5 seN3-mia7, i si7 Ek-sam choe3-ho2 e5 pian7-kai2. ChaiN2-iuN7 kiam2-chhat-koaN koaN2 i chhut-khi3? An2-ni be7-bian2-tit u7 oan-ong2 e5 ui7. Lan2 e5 hoat-lut8 kiam2 m7-si7 beh heng5-hoat8 phaiN2-lang5 lai5 po2-hou7 ho2-lang5? Ek-sam bo5 hit-ho7 choe7, siu7 khut, ia7 chit-tiap8 thiN the3 i khui-lou7, an2-choaN2 Kiam2-chhat-koaN eng7 ok-i3 lai5 at-chit8 chit-e5 ho2 e5 oah8-lou7? Kiam2-chhat-koaN kong2, bo5, i beng5-beng5 si7 siau2-lang5, na7-si7 ho2-ho2 e5 lang5, i kiam2 m7-chai hoat-teng5 si7 sin5-seng3. Kui-ki2 chhiu2-siok8 i kiam2 m7-chai? I na7 ai3 cho3 pian7-hou7 e5 cheng3-jin5, i u7 siong-tong e5 chhiu2-siok8, chaiN2-iuN7 bo5 than3. Bo5, i-si7 cha-bou2-gin2-na2-lang5 be7 bian2-tit khah m7-chai, goa2 sin3 i si7 tui3 chit-kiaN7 su7-kiaN7, toa7 u7 koan-he7 thau3-thiat e5 lang5; na7 bo5, i cha-bou2-gin2-na2-lang5 ti7 chiah-che7 lang5 e5 tiong-kan, i tek-khak bo5 khi2-lai5 kong2 i long2 chai. Bo5, hit-e5 cha-bou2-gin2-na2 si7 nng2-sim, ia7 chit8-si5 e5 kam2-cheng5 na7-tiaN7. An2-ni chin bo5 li2-khi3, goa2 chheng2 chit-kiaN7 su7 ian5-kau3 bin5-a2-jit8, hou7 goa2 lai5 khi3 chhoe7 chit-e5 hu7-jin5-lang5 kau3 tioh8, thang lai5 cho3 ho2 e5 pian7-hou7-jin5. Kiam2-chhat-koaN kong2 be7-eng7-tit, cheng3-ku3 i2-keng chhiong-hun, m7-thang koh chhian5; koh chhian5 ai3 u7 pe5-peng7. Pian7-hou7-su7 kong2, Na7-si7 an2-ni toa7 bo5 kong-to7, an2-ni lan2 e5 lut8-hoat si7 lou5-bang7, oah8-tauh, si7 hin7-be7-tit lang5 si2; na7 si7 an2-ni u7 oah8-lou7 thang kiu3-lang5, ia7 lan2 m7 chhai2-iong7, na7 m7 ian5-kau3 bin5-na2-jit8, bo5, ti7 chit-tiap8 ia7 chhiaN2 liong7 3 tiam2-cheng hou7 goa2 lai5-khi3 chhoe7. Hit-tiap8 che7-ti7 tai5-au7 e5 poe5-sim2-oan5, tiong-kan chit8-lang5 peh khi2-lai5 kong2, Na7-si7 an2-ni chiau2 goa2 siuN7, lan2 i2-keng chu7-chip8 koe3 e7-pou7 e5 tiam2-goa7 lah, long2 bo5 hioh-khun3. TaN tioh8 hioh-khun3, ia7 chiong chit-e5 si5-kan oa2 2 tiam2-cheng ku2 hou7 pian7-hou7-su7 khi3 chhoe7; chhoe7 na7 u7, chiah koh lai5 phah-sng3, na7 bo5, chiah chu7 an2-ni kai2-koat. Sim2-phoaN3 koaN-tiuN2 in3, ho2. Tui3 an2-ni beng5-leng7 chiam7-si5 hiu-teng5, e7-pou 3 tiam2 poaN3 koh khui-teng5. Tai7-ke hioh-khun3. Chia an3-ha7. 
  Pian7-hou7-su7 kin2 che7 chu7-tong7-chhia si3-ke3 chhoe7, mng7 hoat-iN7 mng5-khau2 e5 thoa jin5-lek8-chhia--e5 khoaN3 u7 khoaN3 i kiaN5 tui3 to2-ui7 khi3, tai7-ke po3 kong2, Oat-tui3 to3-chhiu2-peng5 e5 toa7-ke khi3. Kau3 hia chhoe7 bo5, chhoe7-lai5-chhoe7-khi3, kau3 3 tiam2 poaN3 koh khui-teng5. Sim2-phoaN3 koaN-tiuN2 mng7 kong2, TaN chhoe7 u7 a2-bo5? 
  17 Kiu3-ChheN 
  Pian7-hou7-su7 khi2-lai5 hoe5-tap8, kong2 chhoe7 bo5. Chiap-soa3 koh kong2, An2-ni goa2 chin m7-goan7. Kiam2-chhat-koaN hang2-hoah hit-e5 hu7-jin5-lang5, hu7-jin5-lang5 si7 lu2-seng3, loan2-jiok8, i tng3-toh hoah lang5 thoa i chhut, an2-ni chin-chiaN3 oan-ong2. Kiam2-chhat-koaN kong2, Bo5, hit-e5 hu7-jin5-lang5 chiau3 goa2 e5 i3-kian3 si7 pian7-hou7-su7 chhiaN3--e5; in-ui7 siong5-siong5 u7 pian7-hou7-su7 eng7 tam7-poh8 chiN5 lai5 chhiaN3 hit-ho7 bu5-nai7-han3, long2 na7 i pian7 bo5-oe7 e5 si5, chiah chhiaN2 i jiang2 chit8-ku3, hou7 i u7 ki-hoe7 thang koh pian7; na7 m7-si7 an2-ni, i na7 ko2-chin chai, tek-khak e7 lai5 chu7-siu2. Pian7-hou7-su7 chin siu7-khi3, kong2, Kiam2-chat-koaN na2 kong2 na2 bo5 cheng5-li2, an2-choaN2 kong2 si7 goa2 khi3 chhiaN3 hit-e5 hu7-jin5-lang5 lai5 jiang2-e5? 
  Tu2-tu2 cheng-lun7 e5 si5, Tek8-bu7 than3-cheng Chhoa3 Thian-pheng5 jip8-lai5, peh chiuN7 tai5, phak ti7 Sim2-phoaN3 koaN-tiuN2 e5 hiN7-khang teh kong2-oe7, chin se3-siaN, ia7 sim2-phoaN3 koaN-tiuN2 chin giau5-gi5, chhui3 chip8-chip8-kio3, pian7-hou7-su7 sim teh siuN7 phah-sng3 u7 ng3-bang7 e5 lou7. Ek-sam chin kiaN, i e5 i3-su3 kan-ta siuN7 taN e7 si2 lah, lai5 khi3 ng5-choaN5 kiN3 Hui7-bi2. Chhoa3 Sian-siN tui3 phoaN3-koaN kong2, Kiam2-chat-koaN ia7 si7 chin giau5-gi5 e5 khoan2, goan5-in chiu7-si7 Chhoa3 Sian-siN chhoa7 2-e5 hu7-jin5-lang5 lai5, chit8-e5 kong2 si7 Sou3-lan5, chit8-e5 kong2 si7 Hui7-bi2, 2 lang5 ka-ti7 lai5 chu7-siu2. Ah! chin-chiaN3 ki5-koai3, thai2 u7 chit-ho7 su7 ah! PhoaN3-koaN-tiuN2 chiu7 kio3 2 lang5 chhut-lai5, tai7-seng kio3 Hui7-bi2 chhut-lai5, hou7 Ek-sam jin7, khoaN3 chit-e5 ko2-chin si7 Hui7-bi2 a2-m7-si7. Ek-sam khoaN3 chit8-bin7 chin kiaN, sim-koaN am3-am3 teh siuN7 si7 Hui7-bi2 e5 leng5-hun5 hian2-seng3. Tit8-tit8 jiang2, Hui7-bi2, Hui7-bi2 li2 tioh8 sia3-bian2 goa2. Theng3-chiong3 tai7-ke chin kiaN, u7-e5 peh-peh khi2-lai5 khoaN3, in-ui7 tai7-ke long2 siuN7 kong2, Hui7-bi2 si2, chaiN2-iuN7 kin-a2-jit8 iau2 ti7-chia. PhoaN3-koaN chiu7 mng7, li2 ko2-chin si7 Hui7-bi2 a2-m7-si7? Hui7-bi2 in3 kong2, Si7. Li2 kiam2 m7-si7 i2-keng si2? Bo5, goa2 kong2 lin2 chiu7 chai. TaN chhiaN2 li2 kong2.
  Goa2 11 goeh8 chhe 2 am3, ti7 ti5-piN, goa2 chhoa7 goa2 e5 lu2-pi7 Sou2-lan5 cho3-hoe2 khi3 ti7-hia ki5-to2, in-ui7 goa2 kap Sou3-lan5 long2-si7 ki-tok-tou5. Sou3-lan5 khoaN3 i e5 tiong7-hu kap 2-e5 se3-i5 lai5, chiu7 bi-chau2, chhun goa2 ti7-hia, ia7 goa2 lam2 tiong7-hu e5 kha, i ka7 goa2 that-khi3. Hit-si5 goa2 u7 tng3-lap-che7; chong2-si7 bo5 ti3-kau3 siak-loh8 ti5. Goa2 e7 siak-loh8 ti5, m7-si7 tiong7-hu e5 kha that goa2, si7 Siu3-chhun e5 kha that goa2, kap ki5-thaN iau2 chit8-e5 hu7-jin5-lang5 e5 chhiu2 sak goa2, na7 bo5, goa2 bo5 hiah khoai3 loh8 ti5. TaN Siu3-chhun that li2, li2 kiam2 u7 sim2-mih8 cheng3-ku3. U7, i that goa2, goa2 beh siak-loh8 ti5 e5 si5, goa2 u7 giu2 tioh8 i e5 phoe5-e5-chiam, ia7 i e5 phoe5-e5-chiam u7 eng7 kim-e5 hoe lai5 jip8 Ek-sam e5 siong7 (che si7 hian7-tai7 goa7-kok choe3 liu7-heng5-sek e5 e5 chiu7-si7 chiong siong7 chun-keng3, sou2 thiaN3 e5 lang5 e5 siong7 lai5 jip8-ti7 e5-boe2 e5 hoe) hian7-si5 ti7-chia. Chiu7 tui3 te7-a2 jim5 khi2-lai5, ia7 goa2 siak-loh8-khi3 e5 si5, chhiu2 iau2 pan-ti7 ti5-piN e5 chioh8-thau5 beh liong3 khi2-lai5, hit-si5 Ek-sam chau2 khi3 jiang2 kiu3-lang5, ia7 Gek8-chu ka7 goa2 pak chhiu2 soa3 chhia loh8-khi3. Hit-si5 goa2 beh tim5 loh8-khi3, u7 sa-tioh8 i e5 chhiu2-te5 boe2, sou2-i2 i e5 chhiu2-chi2 u7 chit8-liap8, kim-kong-chioh8 hou7 goa2 giu2 tioh8, lak8 ti7 goa2 chhiu2-nih, hit kha chhiu2-chhi2 peng5-si5 si7 goa2 teh eng7, chioh8 kut8-kut8 siong5-siong5 ka-lauh8, tui3 i lai5, Ek-sam ka7 goa2 pak hou7 i koa3. Sou2-i2 hit-me5 hit-liap8 chioh8-a2 chiah e7 lak-ti7 goa2 e5 chhiu2, taN long2 ti7 chia cho3 cheng3-ku3. Ia7 goa2 poah8-loh8-khi3 e5 si5, chhau2-se phe3-teh tim5-loh8-khi3 e5 si5 u7 koh phu5 khi2-lai5, hit-si5 Siu3-chhun kap Gek-chu nng7-lang5 i2-keng chau2-khi3. Goa2 phu5 khi2-lai5 u7 khiN5-tioh8 chit8-chiah ban2 leng5-kak e5 chun5-a2. In-ui7 goan2 e5 ti5-te2 u7 pang3 leng5-kak, goa2 khiN5-khi2-lai5 chun5-a2-teng2 e5 si5, kio3 Sou3-lan5, i bih-ti7 toa7-chhiu7 au7, kin2 chhut-lai5, eng7 chit8-tiau5 gin2-na2 hiN3-chhan5-chhiu tng7-ti7 chhiu7-kha e5 soh-a2, chit8-thau5 hiat hou7 goa2, goa2 ka7 i pak8-ti7 chun5-a2, chit8-thau5 hou7 Sou2-lan5 thoa, an2-ni giu2 chiuN7 hoaN7, tui3 hit-tiap8 goa2 u7 to5-chau2, ia7 Sou-lan5 teN3 m7-chai to3-khi3 ia7 tui3 hit-si5 goa2 chau2-tui3 Siong7-hai2 khi3 si3-ke3 ka7-lang5 chu2-chiah8, long2-si7 tu2-tioh8 phaiN2-thau5-ke. Sou2-i2 khi3 chhoe7 chit8-e5 Bok8-su. Bok8-su siong5-siong5 khi3 kaN-lai7 kong2 to7-li2. Sou2-i2 in2-chin goa2 jip8 kaN-gak8 e5 peN7-iN7 cho3 khan3-hou7-hu7. Hit-tiap8 goa2 kai2-mia5 cho3 Lim5 si7 Siok-cheng sou2-i2 bo5 lang5 chai. U7-chit8-me5 Ek-sam beh chu7-chin7, ti7 kaN-pang5 goa2 khoaN3 i jiok chhut-lai5, au7-lai5 siak-to2 ti7 chhau2-pou-a2, goa2 ka7 i chhah teh ti7 goa2 e5 chhiu2. Hit-si5 i peN7-au7 nau2 pin5-hiat put-seng2-jin5-su7, goa2 kap kou3-kaN--e5 ka7 i chhah jip8-khi3 khun3, hit-tiap8 goa2 u7 khioh-tioh8 i e5 ui5-gian5-su7, chit-tiap8 ti7-chia, chiu7 theh8 kau phoaN3-koaN. Kong2 kau3 chia Ek-sam e5 sim hui-siong5 e5 hoaN-hi2, ia7 kiaN, chiah koh siuN7-kiN3 hit-me5 ti7 Siong7-hai2 u7-sim2 kaN-pang5 e5 su7. Ia7 goa2 ui7-tioh8 thak8 chit-tiuN ui5-gian5-chng7. Chai ko2-chin m7-si7 i chun5 ok-i3 beh hai7 goa2, sou2-i2, goa2 chiah thiau-kang beh lai5 ui7 i pian7-kai2. Siat-su2 na7 bo5 chit-tiuN ui5-gian5-su, goa2 koat-toan3 siuN7 m7-ai3 koh jip8 i e5 mng5, sou2-i2 cho3 goa2 chau2. Kong2 kau3 chia Sim2-phoaN3 koaN-tiuN2 kong2, An2-ni ho2, chhiaN2 che7. Chiu7 kio3 Su-ki3 lai5 thak8 ui5-gian5-chng7, thak8 liau2 ko2-jian5 u7-iaN2, Ek-sam si7 iau2 chun5 thiaN3 Hui7-bi2 e5 sim, chiu7 koh kio3 Sou3-lan5 lai5 mng7. 
  18 HoaN-hi2 e5 bak8-sai2 
  Sou3-lan5 chiu7 kong2, Hit-me5 goa2 kap goan2 a-niu5 ti7 ti5-piN ki5-to2, ia7 goa2 khoaN3 goan2 a-koaN kap hit-e5 se3-i5 lai5, goa2 u7 khi3 bih-ti7 chhiu7-au7, khoaN3 goa2 A-niu5 hou7-lang5 chhia loh8-khi3, goa2 chin kiaN; chong2-si7 m7-kaN2 jiang2, kiaN-liau2 goa2 ia7 e7 siu7-hai7. Goan2 a-koaN khi3 hoah kiu3-lang5 e5 si5, Siu3-chhun chiu7 khan Gek8-chu e5 chhiu2 na2 kiaN5 se3-se3 siaN kong2, TaN tho3-tong3 lah, bo5 chit-e5 chha2-ke, li2 goa2 thang an-sim; chiu7 koh kong2, Goa2 ka7 i that chit8-e7 bo5 sim2-mih8 loh8-khi3, ia7 li2 u7 ka7 i sak-kau3 tim5 loh8-khi3 bo5? Gek8-chu in3 kong2, U7. TaN ho2, taN ho2, m7-thang hou7-lang5 chai, e7-hng ou-am3 thiN-te7, sou2-i2 bo5 iau3-kin2.
  Nng7-e5 na2-kong2 na2 khi3, chiu7 goa2 kin2 siat-hoat kiu3 goan2 a-niu5, keh 2-3 jit8, goa2 liam5-piN hou7 Siu3-chhun koaN2 chhut-lai5, taN goa2 koh kap lang5 toa3, ia7 teng2-pou goa2 u7 lai5 khoaN3 lang5 kong-phoaN3, hit-si5 goa2 chin ho2-taN2, khi2-lai5 po2 A-koaN; chong2-si7 hou7-lang5 ka7-goa2 chhia chhut-khi3, ia7 khi3 kau3 lou7-nih, koh gu7-tioh8 goan2 a-niu5, chiu7 cho3-hoe2 to3-khi3 goan2 sin thau5-ke hia chiah8-png7. Chiah8-png7 pa2 chiah chhoa7-lai5 kiN3 Chhoa3 sin-seN. Sim2-phoaN3-koaN thiaN-liau2 chiu7 kong2, TaN chiau2 i sou2-kong2, i u7 giu2-tioh8 Siu3-chhun e5 e5-boe2 e5 hoe, u7 jip8 siong7, taN khi3 tiau3 Siu3-chhun lai5. Siu3-chhun chu7 Ek-sam hou7-lang5 liah8-khi3 Lam5-kiaN e5 si5, chiu7 chin kiaN, soa3 chhin-chhiuN7 siau2-e5 tiaN7 gong7-gong7, boe7-hiau2 hoan5-lo2, in-ui7 koe3-thau5 kiaN, ia7 soa3 chiong e5 theh8-lai5 tui3, ko2-chin u7-iaN2, Siu3-chhun kau3-chia ia7 lau2-sit8 jin7, koh kio3 lang5 theh8 Ek-sam khi3 Siong7-hai2 sou2 eng7 e5 lu2-heng5 phoe5-pau lai5, Phoe5-pau eng7 hong-tiau5 hong-teh, si7 Siong7-hai2 e5 u7-sim2 phoaN3-koaN ka7 i hong.
  Gek8-chu beh bai5-chong3 e5 si5, kim-khi3 li7 long2 pak khi2-lai5 siu ti7 phoe5-pau lai7. KoaN7 lai5, chiu7 mng7 Ek-sam chit kha si7 li2-e5 a2 m7-si7? Si7. TaN bo5 lang5 ka7 li2 khui. Gek8-chu hit-jit8 bai5-chong3, kim-khi3 u7 long2 pak khi2-lai5 ti7 chia a2-bo5? U7, hit-jit8 koa3 kui2 kha chhiu2-chi2? Koa3 6 kha. U7 koa3 soan7-chioh8 e5 chhiu2-chi2 bo5? U7 koa3 ti7 to3-chhiu2 e5 tiong-chaiN2, u7 siu-jip8 ti7 chit siuN-lai7 a2-bo5? U7, so2-si5 Ek-sam ka-ti7 koa3 ti7 khou3-toa3. Chiu7 theh8-lai5 khui. Khui liau2 tiam2 kim-khi3 chin-chu ko2-jian5 long2 ti7-teh, chhiu2-chi2 ia7 6 kha; tiong-kan chit8-kha sou2 jip8 e5 chioh8 a2 lak-khi3, beng5-beng5 si7 pian lak8-khi3 e5 ki3-ho7. Chiu7 kio3 Hui7-bi2, si7 chit-kha chhiu2-chi2 a2-m7-si? Si7. Jip8 khoaN3 mai7, li2 sou2 theh8 e5 po2-chioh8 u7 bo5 chit-e5 khang a2 bo5? Theh8-lai5 jip8, ko2-jian5 u7.
  Siu3-chhun ia7 i2-keng chu7-jin7, koh cheng3-ku3 chhiong-hun, tui3 an2-ni soan-ko3 Siu3-chhun teng5-ek 7 ni5, au7-lai5 peN7-si2 ti7 kaN-lai7. Ia7 Ek-sam siu7 sia3 bo5 choe7, thong tiuN5 e5 theng3-chiong3 long2 tah-chhiu2 hoah ban7-soe3. Ek-sam chhin-chhek peng5-iu2 toa7 hoaN-hi2. Hit-si5 Ek-sam kap Hui7-bi2 kap Lim5 tiuN2-lo2-niu5 kong2, KiaN2-ah chin-chiaN3 si7 An2-nia5 e5 choe7, ka7 li2 ke3 hou7 bo5 sin3-Chu2 e5 lang5, chiah-e7 lai5 ti3-kau3 kin-a2-jit8 e7 chiah chham2. Ek-sam tui3 chhui3 in3 kong2, An2-nia5 m7 si7 an2-ni; long2-si7 goa2 e5 choe7, goa2 na7 chu7 hit-si5 jiat8-sim thiaN to7-li2, bo5 leng2-sim lai5 chhoa7 se3-i5 ia7 bo5 an2-ni, chin-chiaN3 si7 goa2 leng2-sim chhoa7 se3-i5 m7-tioh8. Hui7-bi2 kong2, TaN lin2 2 lang5 bian2 koe3-thau5 iu-bun7, si7 goa2 e5 mia7. TaN tai7-ke to3-lai5. Tui3 hit-tiap8 khi3, chiong tiuN7-m2 poaN-lai5 Lam5-kiaN, chu7 Su7-liong5-chng e5 giap8 khi3 hou7 Siu2-jin5, ia7 tai7-ke tiuN7-m2 kiaN2-sai3, lau7-bo2, cha-bou2-kiaN2 lai5 tiam3 Lam5-kiaN, hiong2-siu7 ho5-lok8 saN-thiaN3 jiat8-sim keng3 Chu2 e5 ka-teng5. TaN i2-keng koh seN 3 e5 hau7-seN 2 e5 cha-bou2 kiaN2, tak8 jit8 hoaN-hi2 gim5-si o-lo2 Siong7-te3 lai5 koe3-jit8. (Ah! Chiong cha-bou2-kiaN2 ke3 hou7 bo5 sin3 Chu2 e5 ka-teng5, kap chhoa7 se3-i5 e5 ka-teng5 chin-chiaN3 thang kiaN) 
  Ko-hiong5 裾野逸人 <BR>  Loa7 jin5-seng tu3. <BR>  A.D. 1924: 11:1~8 
</CL>
<HL>

16第2公判 
樓主就講，照我所知，益三平時是 gau5 食酒 e5 人，別項伊卻較m7 愛；不過麥仔酒嶄然會lim，倚半打；我也bat 看伊 lim ; 也hit 暝才lim 倚2矸na7-tiaN7。講了就坐--落-去。檢察官就講，今照賽花樓樓主 e5 話，益三 hit 暝只有lim 倚2矸，今愛為著較確實 e5 因端，愛請審判官長你 koh 問伊一遍，看確實是 an2-ni 若定抑 m7 是。審判官長就 koh 問，樓主，益三去你 hia 果真lim hiah-e5 na7-tiaN7。是，敢無 koh lim 別物？無，就 koh 坐--落-去。檢察官就講，今列位照 lin2 所聽，益三平時會堪得 lim 半打麥酒 e5 人，hit 暗lim 無2罐，怎樣會醉，an2-ni 明明是白賊。辯護士就起來大聲喝講，An2-ni 檢察官 be7 免得過分，你是檢察，敢會使得做鑑定人？你也無親身 kap 伊做伙行，你也知伊果真是無醉。An2-choaN2 伊本人講有醉，也你講無醉？檢察講，若是 an2-ni，我ai3審判官長，請南京 e5 院長來驗，看這個人 e5 氣質，果然食兩罐麥酒就會醉到害死人續m7 知抑 be7。對 an2-ni 即時去請院長來。院長是真出名 e5醫學博士，bat 過德國留學久久。益三知，慘lah，hou7 這個博士來驗，穩當 liam5-piN 知。院長姓吳名再生，入來 liam5-piN ka7 伊驗，驗了發表講，照醫學上來講，照伊 e5 體質既然是常食酒 e5 人，koh bat 常常食6罐，也這 pang 食2罐是無醉 e5 理氣；koh 我有chhiam 伊 e5 血試驗，知伊e5 血已經有 hit 號忍耐食濟酒也無 hiah 快醉 e5 性。檢察官就koh 問講，也人若已經醉，到 連害死人也 be7 記得，an2-ni e5 醉 hit 時腦kap 心臟 e5 款生做怎樣？人若果然醉到 an2-ni，就腦攏亂，有時有腦筋爆裂 e5 危險：因為hit 時血攏行真緊，逐位 e5 血筋攏會真大條，心臟也 chheng2 ，身軀無力，khong7-khong7-phian5 be7 自由。也若是 an2-ni hit 時e5心理怎樣？Hit 時若普通 e5 醉，心是iau2 在在，較常嘴飛飛；m7-ku2 事誌 iau2 知。講了就坐--落-去。檢察官就講，今既然照醫學博士 e5話，人若小醉，心就 iau2 在在，若既然大醉就醉著所做 e5 事，了後be7記得。今照益三 e5 話，伊醉後 iau2 會記得伊有攬伊 e5 腳，an2-ni 明明是小醉 koh實在是無小醉，因為伊 e5 體質 kap 平時 e5 酒量，的確 m7 是2矸麥酒會醉e5 人。所以明明是挑意故來做。辯護士到 chia 也想無路thang辯。益三e5 面一陣青一陣綠，頭殼 chhih-chhih。檢察官講，照這款 e5罪狀，既然無話thang辯解，我求明著死刑：因為是惡意 e5 殺人事件。判官長桌頂就貼落去，講，益三，你 iau2 有甚物話thang辯解；若無 koh 10分間beh ka7 你死刑宣告。益三 kap 辯護士攏恬恬，滿場 e5 人也攏恬恬，心真艱苦，宛然地獄。時鐘 tit8-tiak8,tit8-tiak8 聲直直過， chhun 5分， chhun 4分， chhun 3分。Ah！益三 e5 性命，到 ti7 今仔日，若定死刑了後就無人會得改易。Ah！益三 e5 性命，chhun 3分間。益三 e5 目屎chhe7-chhe7倒。Pong5-teng5 e5 人逐家心攏 teh 想，ti7 這時敢攏無人thang講幾句來救伊mah？益三 e5 心中直直求上帝著救伊 e5 靈魂。Hit 時益三 e5 丈姆，也來 ti7-hia 看，雖罔伊是害死查某子，是對敵，m7-ku2 較歹也是子婿，目屎 nih-nih流。守仁 ti7-hia 坐，也是 m7 甘。Ah！2分鐘。審判官長大聲 hoah 講，益三， chhun 2分鐘，你敢攏無thang講？審判官長抵講煞。場後有一個聲喝講，這個人若辦死刑是無公道。伊 e5 事誌頭到尾我攏知。逐家注目看--伊，是一個查某囡仔，今年倚20歲e5 左右，穿烏花仔衫是普通人。檢察叫掌法庭 e5 人 ka7 伊趕出去。講 hit個查某囡仔是痟查某。對 an2-ni hit 個查某囡仔 hou7 人拖出去，查某囡仔目屎nih-nih 流。Chia 按下。 
講辯護士看這層事即時 peh起來講，這個查某囡仔就是益三e5 性命，伊是益三最好 e5 辯解。怎樣檢察官趕伊出去？An2-ni be7免得有冤枉 e5 位。咱 e5 法律敢m7 是beh刑罰歹人來保護好人？益三無 hit 號罪，受屈，也這tiap8 天替伊開路，an2-choaN2 檢察官用惡意來at折這個好 e5 活路？檢察官講，無，伊明明是痟人，若是好好 e5人，伊 敢m7 知法庭是神聖。規矩手續伊敢 m7 知？伊若愛做辯護 e5證人，伊有相當 e5 手續，怎樣無趁。無，伊是查某囡仔人 be7 免得較m7 知，我信伊是對這件事件，大有關係透徹 e5 人；若無，伊查某囡仔人ti7 才濟人 e5 中間，伊的確無起來講伊攏知。無，hit 個查某囡仔是軟心，也一時 e5 感情na7-tiaN7。An2-ni 真無理氣，我請這件事延到明仔日，hou7 我來去 chhoe7 這個婦人人到著，thang來做好 e5 辯護人。檢察官講，be7 用得，證據已經充分，m7-thang koh chhian5;koh chhian5 ai3有pe5-peng7。辯護士講，若是 an2-ni 大無公道，an2-ni 咱e5 律法是羅網，活tauh，是恨 be7 得人死，若是 an2-ni 有活路thang救人，也咱 m7採用，若 m7 延到明仔日，無，ti7 這 tiap8也請量3點鐘 hou7 我來去chhoe7。Hit-tiap8 坐 ti7 台後 e5 陪審員，中間一人 peh 起來講，若是 an2-ni 照我想，咱已經聚集過e7晡 e5 點外lah，攏無歇睏。今著歇睏，也將這個時間倚2點鐘久 hou7 辯護士去 chhoe7;chhoe7 若有，才 koh 來扑損，若無，才自 an2-ni 解決。審判官長應；好。對 an2-ni 命令暫時休庭，e7晡3點半 koh 開庭。逐家歇睏。Chia 按下。 
辯護士緊坐自動車四界 chhoe7,問法院門口 e5 拖人力車--e5 看有看伊行對佗位去，逐家報講，斡對倒手爿e5 大街去。到 hia chhoe7 無，chhoe7來 chhoe7 去，到3點半 koh 開庭。審判官長問講，今chhoe7 有抑無？ 
17救星 
辯護士起來回答，講 chhoe 7無。接續koh 講，An2-ni 我真 m7 願，檢察官哄喝 hit-e5 婦人人，婦人人是女性，軟弱，伊 tng3 桌喝人拖伊出，an2-ni 真正冤枉。檢察官講，無，hit-e5 婦人人照我e5意見是辯護士倩--e5:因為常常有辯護士用淡薄錢來請 hit 號無賴漢，攏若伊辯無話 e5 時，才請伊嚷一句，hou7伊有機會thang koh 辯；若m7 是 an2-ni，伊若果真知，的確會來自首。辯護士真受氣，講，檢察官那講那無情理，an2-choaN2 講是我去倩 hit-e5 婦人人來嚷e5？ 
抵抵爭論 e5 時，特務探偵蔡天鵬入來，peh 上台，仆ti7審判官長 e5 耳空 teh 講話，真細聲，也審判官長真僥疑，嘴 chip8-chip8 叫，辯護士心 teh 想扑算有向望 e5 路。益三真驚，伊 e5 意思 kan-ta 想今會死lah，來去黃泉見惠美。蔡先生對判官講，檢察官也是真僥疑 e5款，原因就是蔡先生 chhoa7 2個婦人人來，一個講是素蘭，一個講是惠美，2人家己來自首。Ah！真正奇怪，thai2有這號事ah！判官長就叫2人出來，代先叫惠美出來，hou7益三認，看這個果真是惠美抑 m7 是，益三看一面真驚，心肝暗暗teh 想是惠美 e5 靈魂顯聖。直直嚷，惠美，惠美你著赦免我。聽眾逐家真驚，有 e5 peh-peh 起來看，因為逐家攏想講，惠美死，怎樣今仔日 iau2 ti7-chia。判官就問，你果真是惠美抑 m7 是？惠美應講，是。你敢 m7 是已經死？無，我講lin2就知。今請你講。
我11月初2暗，ti7 池邊，我 chhoa7 我 e5女婢素蘭做伙去 ti7-hia 祈禱，因為我 kap 素蘭攏是基督徒。素蘭看伊 e5 丈夫 kap 2個細姨來，就 bi 走， chhun 我 ti7-hia，也我攬丈夫 e5 腳，伊 ka7 我踢去。Hit 時我有 tng3-lap坐；總是無致到摔落池。我會摔落池，m7 是丈夫 e5 腳踢我，是秀春 e5 腳踢我， kap 其他 iau2 一個婦人人 e5 手 sak我，若無，我無 hiah快落池。今秀春踢你，你敢有甚物證據。有，伊踢我，我beh摔落池 e5時，我有 giu2 著伊 e5 皮鞋尖，也伊 e5 皮鞋尖有用金 e5 花來入益三 e5 像（che是現代外國最流行式 e5 鞋就是將上尊敬，所疼 e5 人 e5 像來入 ti7 鞋尾 e5 花）現時 ti7 chia。就對袋仔 jim5起來，也我摔落去 e5 時，手 iau2 扳ti7池邊 e5 石頭beh liong3起來，hit 時益三走去嚷救人，也玉珠 ka7 我剝手續chhia落去。Hit 時我beh沉落去，有sa 著伊 e5 手蹄尾，所以伊 e5 手指有一粒，金鋼石 hou7 我 giu2著，lak8 ti7 我手裡，hit kha 手指平時是我 teh 用，石滑滑常常ka落，對伊來，益三 ka7 我剝hou7 伊掛。所以hit 暝 hit 粒石仔才會落ti7 我 e5 手，今攏 ti7 chia 做證據。也我跋落去 e5 時，草紗 phe3-teh沉落去e5 時有 koh 浮起來，hit 時秀春 kap 玉珠，2人已經走去。我浮起來有擒著一隻挽菱角 e5 船仔。因為阮 e5 池底有放菱角，我擒起來船仔頂 e5 時，叫素蘭，伊bih-ti7 大樹後，緊出來，用一條囡仔hiN3 韆鞦斷ti7 樹腳 e5 索仔，一頭 hiat hou7 我，我 ka7伊縛 ti7 船仔，一頭 hou7 素蘭拖，an2-ni giu2 上岸，對 hit-tiap8 我有逃走，也素蘭teN3 m7 知倒去也對 hit 時我走對上海去四界ka7 人煮食，攏是抵著歹頭家。所以去 chhoe7 一個牧師。牧師常常去監內講道理。所以引進我入監獄 e5 病院做看護婦。Hit-tiap8 我改名做林氏淑貞所以無人知。有一暝益三beh自盡，ti7 監房我看伊 jiok出來，後來摔倒 ti7 草埔仔，我 ka7 伊插teh ti7 我 e5 手。Hit 時伊病後腦貧血不省人事，我 kap 顧監--e5 ka7 伊插入去睏，hit-tiap8 我有拾著伊 e5 遺言書，這tiap8 ti7-chia。就提交判官。講到 chia 益三 e5 心非常 e5 歡喜，也驚，才koh 想見 hit 暝 ti7 上海預審監房 e5 事。也我為著讀這張遺言狀，知果真 m7 是伊存惡意beh害我，所以，我才挑工beh來為伊辯解。設使若無這張遺言書，我決斷想m7 愛koh 入伊 e5 門，所以做我走。講到 chia 審判官長講，An2-ni 好，請坐。就叫書記來讀遺言狀，讀了果然有影，益三是 iau2 存疼惠美e5 心，就koh 叫素蘭來問。 
18歡喜 e5 目屎 
素蘭就講，Hit 暝我 kap 阮阿娘ti7池邊祈禱，也我看阮阿官 kap hit個細姨來，我有去bih-ti7 樹後，看我阿娘 hou7人chhia落去，我真驚，總是m7 敢嚷，驚了我也會受害。阮阿官去喝救人 e5 時，秀春就牽玉珠e5 手那行細細聲講，今妥當lah，無這個吵家，你我thang安心。就 koh 講，我 ka7 伊踢一下無甚物落去，也你有 ka7伊 sak 到沉落去無？玉珠應講，有。今好，今好，m7-thang hou7 人知，e7昏烏暗天地，所以無要緊。
兩個那講那去，就我緊設法救阮阿娘，隔2-3日，我liam5-piN hou7 秀春趕出來，今我 koh kap 人 toa3,也頂晡我有來看人公判，hit 時我真好膽，起來保阿官；總是hou7 人 ka7 我車出去，也去到路nih，koh 遇著阮阿娘，就做伙倒去阮新頭家 hia 食飯。食飯飽才 chhoa7 來見蔡先生。審判官聽了就講，今照伊所講，伊有 giu2 著秀春 e5 鞋尾 e5 花，有入像，今去召秀春來。秀春自益三 hou7 人掠去南京 e5 時，就真驚，續親像痟e5 定憨憨，boe7 曉煩惱，因為過頭驚，也續將鞋提來對，果真有影，秀春到 chia 也老實認，koh 叫人提益三去上海所用e5 旅行皮包來，皮包用封條封teh，是上海 e5 預審判官 ka7 伊封。
玉珠beh埋葬 e5 時，金器 li7 攏剝起來收 ti7 皮包內。KoaN7來，就問益三這kha 是你e5 抑m7 是 ？是。今無人ka7 你開。玉珠 hit 日埋葬，金器有攏剝起來 ti7 chia 抑無？有。Hit 日掛幾 kha 手指？掛6 kha。有掛鑽石 e5 手指無？有掛ti7倒 手 e5 中指，有收入 ti7 這箱內抑無？有。鎖匙益三家己掛 ti7 褲帶。就提來開。開了點金器真珠果然攏ti7-teh，手指也6 kha；中間1 kha 所入 e5 石仔落去，明明是扳落去 e5 記號。就叫惠美，是這 kha 手指抑 m7 是？是。入看 mai7,你所提 e5 寶石有無這個空抑無？提來入，果然有。
秀春也已經自認，koh 證據充分，對 an2-ni 宣告秀春庭役7年，後來病死 ti7 監內，也益三受赦無罪，通場 e5 聽眾攏貼手喝萬歲。益三親戚朋友大歡喜。Hit時益三 kap 惠美 kap 林長老娘講，子ah真正是阿娘 e5 罪，ka7 你嫁 hou7 無信主 e5 人，才會來致到今仔日會才慘。益三對嘴應講，阿娘 m7 是 an2-ni ; 攏是我 e5 罪，我若自hit 時熱心聽道理，無冷心來娶細姨也無 an2-ni，真正是我冷心娶細姨 m7 著。惠美講，今lin2 2人免過頭憂悶，是我 e5 命。今逐家倒來。對 hit-tiap8 起，將丈姆搬來南京，自士隆庄 e5 業器 hou7 守仁，也逐家丈姆、子婿、老母、查某子來 tiam3 南京，享受和樂相疼熱心敬主 e5 家庭。今已經 koh生3個後生2個查某子，逐日歡喜吟詩o-lo2上帝來過日。(Ah！將查某子嫁 hou7 無信主 e5 家庭， kap 娶細姨 e5 家庭真正thang驚) 
高雄 裾野逸人 <BR>賴仁聲 著 <BR>A.D. 1924：11：1~8 
</HL>