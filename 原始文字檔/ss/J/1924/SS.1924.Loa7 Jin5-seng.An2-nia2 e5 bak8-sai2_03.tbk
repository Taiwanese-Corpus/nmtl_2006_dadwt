<CL>
  13.Thou5-ham7 tiong e5 Koai3-lang5 
  Keh jit8 e5 e7-pou, Hok-goan5 m2 kap Bi2-hoai5 ah chiu7 chiaN5-sit8 beh khi3 sun5-bong7, lau5 sim-pu7 kou3- chhu3. Ma2-tan2 ah ia7 toe3 A-ma2 khi3, Iau7-chong ia7 lai5, Hok-goan5 m2 khoaN3 2 e5 siau3-lian5 lang5 e5 saN- thiaN3, sim chin hoaN-hi2, am3-am3 teh siuN7 kong2, Na7 e7 tit chiong cha-bou2-kiaN2 ke3 hou7 i, sit8-chai7 si7 ho2 kiaN2-sai3. Koh au7-lai5 si7 beh cho3 Bok8-su ia7-si7 hap8 kou-niu5 in e5 ng3-bang7. Sou2-i2 hou7 in chin chu7-iu5, in nng7-lang5 sui-jian5 chiu7 ho2 kau-poe5; iau2-ku2 long2 si7 chiau3 le2-sou3. Iau7-chong ah khoaN3 Bi2-hoai5 ah e5 gau5, ho2 phin2-heng7, kap ho2 jin5-chai5, sim sit8-chai7 ia7 u7 teh hi-bong7; chong2-si7 m7 kaN2 kong2 chhut. Bi2-hoai5 ah siong-tong ia7-u7 taN2-sng3. Sou2-i2 tai7-ke kau-poe5 put- chi2 hoaN-hi2. Tham2-bong7 liau2-au7, chiu7 tai7-ke siong5- siong5 ho2 kau-poe5. Bo5 phah-sng3 u7 chit8 jit8 Bi2-hoai5 hou7 i kam2-tioh8; soa3 tng2 hi3-iam7. Lau7-bu2 chin hoan5-lo2. Kai-chai3 Iau7-chong ah e5 lau7-pe7 ia7 chai Iau7-chong e5 i3-su3, i ia7-si7 hou7 kiaN2 chu7-iu5 e5 lang5. Sou2-i2 am3-am3 iu5-goan5 si7 u7 chan3-seng5 in chit chan5 chhin-su7. Tui3 an2-ni chu7-iu5 hou7 Iau7-chong ah lai5 tham3-peN7, tau3 chiau3-kou3 oa2 2 le2-pai3 chiu7 ho2. Iau7-chong ah siong5- siong5 theh8 gu5-leng, hi5-iu5; gu5-bah-chiap lai5 sang3 in. Sou2-i2 Bi2-hoai5 ah chiu7 liam5-piN chin iong2. Tui3 an2-ni tai7-ke it-hoat saN-thiaN3. Keh bo5 loa7-ku2 tai7-ke chiu7 beh jip8 oh8 lah. Iau7-chong in-e5 Ko-teng2 hak8-hau7 seng jip8 oh8. Bi2-hoai5 ah chiu7 sang3 i khi3 chhia- thau5. Beh li7-khui e5 si5, tai7-ke hian2-beng5 put-chi2 saN-thiaN3 e5 khoan2-sit. Koh bo5 loa7-ku2, Bi2-hoai5 ah ia7 khi3 jip8 oh8. Chia chhiaN2 an3-ha7. 
  Kong2 Thian-su3 ah khi3 cho3 soaN-chhat8, kap i lian7 cho3-hoe2 hit e5 ia7 khi3, bak8 chit8 choah8 ia7 2 ni5 moa2 lah, cho3 liau2 ia7 koan3-si3 lah. Sou2-i2 siong5-siong5 chhut- lai5 ka7 lang5 chhiuN2 kiap; u7 chit8 jit8 kap kui2-na7 e5 chhat8-phoaN7, thau3-me5 khi3 soaN kha bou2 chng-sia7 e5 ho2-giah8 cho3-sit lang5 e5 chhu3 cheng-piang3. Si7 lang5 e5 6 goeh8 tang, tu2 koah liau2 bo5 loa7-ku2. Chhat8 e5 iaN5-che7 bo5 chhun-niu5 lah, sou2-i2 loh8-lai5 beh ka7 lang5 chhiuN2. PoaN3-me5 lai5 kong lang5 e5 toa7-mng5. Ho2-giah8 lang5 e5 ka-teng chin-che7, sou2-i2 kong be7 khui; hoan2-tng2 thai5- su. Ho2-giah8 lang5 e5 ka-teng, hoah chhat8. Chiu7 kui chng e5 lang5, tin5-pai5 chiau2-chheng3 chiu7 ui5 chhut lai5. Sou2-i2 chau2 be7 li7; in-ui7 in chiah chio chiaN5 10-e5 loh8-soaN na7-tiaN7. Chng nih e5 lang5 bak8-chiu thi2 bo5 khui tit8-tit8 jiok. Thian-su3 ah oat8-koe3 lai5 khui chit8 mng5 chheng3 chiu7 phah si2 chit8 e5 chng-bin5, tui3 an2- ni m7 kaN2 koh tui-lai5 chiu7 chau2 li7. Tui3 hit me5 tioh8 chhat8 thau, chng-bin5 chiu7 10 hun u7-pi7. Chng e5 si3- ui5 khui thou5-ham7, tiuN5 lou7-chheng3, he7 poaN3-be2-soh teh tng-tan2, Chong2-si7 Thian-su3 ah in long2 m7 chai, keh chiaN5 le2-pai3 chiu7 koh chhoa7 khah-che7 chhat8 loh8 soaN, tai7-ke giah8 hoe2-pe2, to-chhiuN kiam3-kek, beh loh8 lai5 nge7-kiap chiu7-si7; ChhiaN2 an3-ha7. 
  Kong2 Iau7-chong khi3 hak8-hau7 e5 si5, put-chi2 siau3-liam7 tioh8 Bi2-hoai5 ah. Ia7 ti7 chhia-thau5 beh li7-khui e5 si5, Bi2-hoai5 ah u7 chit8-tiuN siong7 sang3 i. Na7 tak8 pai2 khoaN3 hit tiuN siong7, chiu7 soa3 siau3-liam7 tioh8 hioh- joah8 tiong e5 kau-poe5 teng2-teng2. Sou2-i2 koat-i3 sia2- phoe hou7 lau7-pe7, kio3 in tia the3 i siat-hoat Bi2- hoai5 ah hit-chan5 chhin-chiaN5 e5 su7. In tia chin hoaN-hi2, u7 chit8 jit8 chiu7 khi3 chhoe7 Hok-goan5 m2 kap i chham-siong5 chhin-chiaN5 e5 su7. Hok-goan5 m2 thiaN liau2 ia7 chin hoaN-hi2, chiu7 tai7-ke chiong chit chan5 su7 hou7 Kou-niu5 Bok8-su tau3 chim-chiok. Tai7-ke long2 chin chan3-seng5, tui3 an2-ni chiu7 tai7-ke chiau3 le2-sou3 chhiang3 le2-pai3. Pai3-tng5 e5 lang5 to long2 kong2 chin hap8, chiu7 tai7-ke theh8 chhiu2-chi2 tiaN7. Tui3 hit-tiap8 Iau7-chong kap Bi2-hoai5 ah e5 kau-poe5, na2 chhin-bit8 saN-thiaN3; chong2-si7 tai7-ke long2 chin7 pun2-hun7 iau2 teh thak8 chheh; sou2-i2 long2 saN the3 ki5-to2, ng3-bang7 au7-lai5 Chu2 e7 chan7 in jiat8-sim thoan5-to7 cho3 kang. Chia chhiaN2 an3-ha7. 
  Kong2 Thian-su3 ah keh chiaN5 le2-pai3 loh8 lai5 koh kong hit chng, kau3 ui7 kau2 tit8-tit8 pui7, chng nih e5 lang5 i2-keng u7 10-hun the5-pi7; sou2-i2 chit8 si5 2 peng5 put- chi2 ti2-khong3, ti2-tek chin ku2, iu5-goan5 kong be7 jip8, chhat8 hit peng5 si2 kui2-na7-e5, chng-bin5 ia7 si2 kui2-na7-e5. Kau3 to3 khi3 chhat8-thau5 tiam2 mia5, chiah chai sit-loh8 chit8 ki toa7 chhiu2-kut: chiu7-si7 Thian-su3 ah iu5-goan5 bo5 to3 lai5. Chhat8 si2 e5 sin-si u7 chhiuN2 to3-khi3; m7- ku2 chhoe7 bo5 Thian-su3 ah e5 sin-si, ia7 tiam2 bo5 mia5, chin ki5 koai3. TaN ai3 chai Thian-su3 tau3-ti2 si7 chaiN2- iuN7, chhiaN2 khoaN3 au7-hoe5. 
  14.Lau7-peh ah lai5 KhoaN3 PeN7 
  Thian-su3 ah hiah e5 chhat8-tong2 the3 chui2 e5 si5, i chau2 liau2 lou7 loan7-khi3, soa3 bo5 tioh8 choa7, ham7 tui3 ham7- kheN loh8 khi3. Ham7 khui chin chhim, sou2-i2 peh be7 khi2 lai5, hou7 lang5 oah8 liah8 tioh8. Lang5 iong7 soh-a2 ka7 i khun2-khun2 leh ka7 i ke3-sang3 hou7 keng2-chhat, keng2-chhat ka7 i sang3 loh8 Pak-kiaN e5 hoat-iN7, koat- teng7 ti7 9 goeh8 chhe 2 beh kong-phoaN3. 
  Chit si5 tu2-tu2 si7 Bi2-hoai5 ah koh jip8 oh8 chiaN5 goeh8 jit8 e5 su7. Ia7 si7 chhin-chiaN5 tu2 tiaN7-tioh8 bo5 loa7 ku2. Ah! Chin kho2-sioh, chit e5 chhin-chiaN5 koat-teng7 liau2, hit e5 hoaN-hi2 iau2-boe7 koe3, chiu7 tui3 sin-bun5 thiaN kong2 Thian-su3 ah ti7 chun5-ni5 u7 to5-kaN koh cho3 soaN-chhat8 phah si2 lang5, ia7 ti7 9 goeh8 chhe 2 beh koh kong- phoaN3, be7 bian2-tit hou7 lang5 e5 sim chin kan-khou2. Chia chhiaN2 an3-ha7. 
  Kong2 Bi2-hoai5 ah khi3 jip8-oh8, si7 peN7-au7 sui-bong2 ho2; m7-ku2 iau2-boe7 10 hun iong2, khi3 koh lek8 chheh, ia7 chin bian2-kiong2 am3-khun3, bak8-chiu siap, hou3 leng2- chui2, koh 9 goeh8 thiN khah koaN5, chiu7 koh kam2- tioh8, hi3-iam7 koh khi2 chin siong-tiong7. Sou2-i2 Kou- niu5 siat-hoat hou7 i to3-khi3. Ia7 mui2 jit8 chhiaN2 i-seng khi3 ka7 i sun5. Na7-si7 kho2-sioh peN7 tim5-tang7, kau3 oa2 chit8 le2-pai3 e5 si5, hit jit8 tu2 si7 pai3-3 e7-pou, i- seng koh lai5 ka7 i sun5, khoaN3 liau2 haiN3-thau5, tui3 Hok-goan5 m2 kong2, chi2-moai7 ah, chiau3 khoaN3 chit e5 kiaN2 si7 bo5 ng3-bang7 lah. In-ui7 siang peng5 e5 hi3 long2 phaiN2 khi3 lah. Tui3 an2-ni Hok-goan5 m2 pang3- siaN toa7-khau3. Chhin-ke hit peng5 ia7 chhe lai5 tau3 kou3. ThiaN tioh8 an2-ni be7 kim3-tit ia7 lau5 bak8-sai2. Liau2-au7 eng7 pah-poaN e5 hong-hoat ka7 i ti7-liau5; na7 si7 bo5 chhai2- kang, i-seng chiu7 saN-si5 to3-khi3. Koh chit8-e7-a2, Hok-goan5 m2 kin-ni5 64 hoe3 lah, kau7 hoan5-lo2, lang5 ia7 si7 chin lam2, kou3 chiaN5 le2-pai3 bo5 khun3: sou2-i2 che7 ti7 bin5-chhng5 thau5 hut-jian5 kan bak8-sah-sih- khi3 ! Hut-jian5 khoaN3 chit8 e5 lau7-peh ah chheng7 peh8 tng5-saN jip8 lai5, ka7 i kong2, Chi2-moai7 ah, goa2 khoaN3 li2 kou3 liau2 chin-thiam2, goa2 the3 li2 kou3 tiap8-a2-ku2. I chin hoaN-hi2, chiam7-si5 che7 ti7 piN-a2 lai5 niu7 lau7 peh ah kou3. Lau7 peh ah ka7 i kou3 chit8-e7-a2, Bi2-hoai5 ah chiu7 ke chin cheng-eng, bak8-chiu e7 li-li2 lut-lut, chin oah8-tang7 e5 khoan2. Tui3 an2-ni Hok-goan5 m2 chiu7 khi3 chau3-kha kio3 in sim-pu7 choaN te5, pun2-sin khi3 se2 te5- au chhiong koan3 beh phau3 te5 chhiaN2 lau7-peh ah. Koh bo5-loa7-ku2 chiu7 phau3 ho2 phang5 lai5 beh chhiaN2--i. Chit8 e7 kau3 peN7-chhng5, soa3 khoaN3 bo5 lang5. Chit8 si5 toa7 hoan5-lo2 chiu7 pang3-he7 i e5 te5-au kin2 si3- ke3 chhoe7, chhoe7 bo5, chiu7 khui siaN hau2, sim-pu7 chhut-lai5 khoaN3, chai sio2-kou bo5 khi3, Lau7-peh ia7 bo5-khi3 chiu7 toa7 ki5-koai3. Hok-goan5 m2 kin2 kio3 sim- pu7 kou3 chhu3, chiu7 chhin-sin jiok-tui3 toa7-mng5 goa7 chhut-khi3. KhoaN3 kha-te5 ho7 kiaN5 tui3 toa7-mng5 khau2 tit8-tit8 chhut-khi3, chiu7 tit8-tit8 chiau3 kha-te5-ho7 tit8-tit8 jiok. Jiok kau3 chit8 e5 soaN kha, soa3 m7 chai lou7. Hit si5 chiu7 tit8-tit8 toa7 siaN khau3 kiaN2. Hut-jian5 u7 chit8 e5 chi2-moai7 khi3 soaN-nih khioh chha5 tui3 hia lai5, i chiu7 kin2 mng7 i, khoaN3 u7 khoaN3 tioh8 chit8 e5 lau7 peh ah chhoa7 chit8 e5 cha-bou2 gin2-na2 tui3 chia lai5 a2 bo5? Hit e5 Chi2-moai7 chiu7 ka7 i kong2, Chi2-moai7 ah goa2 khoaN3 li2 si7 pai3 Siong7-te3 e5 lang5, chaiN2-iuN7 hoan5-lo2 kau3 an2-ni, li2 na7 liam7 li2 sou2 ai3 liam7 sek8-sek8 e5 seng3- keng chat hou7 goa2 thiaN, goa2 chiah ka7 li2 kong2. I chiu7 liam7 kong2, "Ban7-hang7 tai7-chi3 tauh8-tauh8 lai5, bo5 m7 si7 beh li7-ek thiaN3 Siong7-te3 e5 lang5 un5-un5." Liam7 liau2, hit e5 chi2-moai7 chiu7 kong2, an2-ni tioh8, sou2-i2 li2 m7- thang koe3-thau5 khoa3-lu7. TaN goa2 ka7 li2 kong2. Si7 tui3 thau5-cheng5 e5 chhiu7-na5 e5 sio2-lou7 tit8-tit8 khi3, chiu7 jiok-tioh8; in-ui7 koe3 chia iau2-boe7 loa7-ku2. 
  Tui3 an2-ni i chiu7 koh kin2 jiok. Jiok-kau3 chhiu7- na5 tiong, jit8 i2-keng beh loh8. Ah ! Lai5 kau3 hia si7 chhiu7-na5 lai7, bo5 lang5 thang mng7. Koh hut-jian5 kau3 siang-chhe-lou7 e5 ui7, chit8 tiau5 to3-chhiu2 peng5, chit8 tiau5 tui3 chiaN3-chhiu2 peng5. Hok-goan5 m2 lai5 kau3 hia kui7-loh8 toa7 khau3, in-ui7 2 tiau5 lou7 long2 beh piN5 toa7 m7 chai tioh8 tui3 to2-ui7. Koh hut-jian5 sim siuN7 tioh8 siang-chhe-lou7 e5 tiong-ng, u7 chit8 chang5 chhi3-phe3-a2, i chiu7 siuN7 kong2, cha2-si5 Mou5-se bat ti7 Ho5-liat8 soaN, Ia5-ho5-hoa chhut-hian7 (Ia5-ho5-hoa si7 Ku7-iok si5-tai7 Iu5- thai3 lang5 chheng-hou Siong7-te3 e5 mia5) kap Mou5-se kong2-oe7 e5 su7. Tui3 an2-ni chiu7 kiaN5 oa2 chhi3-phe3 piN, kui7-loh8 ki5-to2 Siong7-te3 kong2, Siong7-te3 ah! Goan7 li2 kho2-lin5 cha-bou2 kiaN2, goa2 chi2-u7 chit8-e5 na7-tiaN7. TaN kiu5 li2 tui3 chhi3-phe3-a2 chhin-chhiuN7 cheng5 chhut-siaN ka7 Mou5-se kong2, taN ia7 chhut-siaN tui3 cha-bou2 kiaN2 kong2, ki5-to2 soah, ko2-jian5 tui3 chhi3-phe3-a2 chhut-siaN ka7 i kong2, cha-bou2-kiaN2 ah li2 thang khi2-lai5 tui3 to3-chhiu2 peng5 khi3. Ia7 li2 e5 sim chit tiap8 kan-khou2 chhin- chhiuN7 hou7 chhi3 chhak8. Chong2-si7 li2 tioh8 chai kiaN2 hou7 lau7-pe7 keng2-kai3, chiau3 tong5-si5 khoaN3 si7 chin kan- khou2; chong2-si7 au7-lai5 si7 beh hou7 lin2 kiat gi7 kap peng5-an e5 koe2-chi2. Kong2 liau2 hit e5 siaN hut-jian5 tiam7--khi3. Hok-goan5 m2 chai si7 Siong7-te3 tek8-piat8 e5 chi2-si7, chiu7 chin hoaN-hi2 seh-sia7, koh khi2-kiaN5. Tui3 to3-chhiu2 peng5 tit8-tit8 khi3. 
  15.Hun7 to2 ti7 ho5-piN 
  Jit8 i2-keng beh loh8 sai soaN, sou2-i2 toa7 pou7 kiaN5 kau3 chhut chhiu7-na5 e5 si5, jit8 i2-keng khah soaN3. Ah ! thau5-cheng5 koh chit8 tiau5 ho5, kui2-na7 tng7 khoah. I lai5 kau3 hia sim chin hoan5-lo2, siuN7 kong2 thiau-kang lai5 kau3 chia beh chhoe7 kiaN2; na7-si7 kau3 chia beh chin3, si7 u7 khe, beh the3, iu7 am3 lah, chhiu7-na5 ia2- siu3 e5 siaN thiaN liau2 chin chheN-chhin3. Chit8-si5 soa3 chin3, bo5 pou7, the3, bo5 lou7. Tiam3 ho5 kiN, kiaN5 lai5 kiaN5 khi3, khoaN3 u7 kio5 thang koe3 a2-bo5, a2-si7 u7 pai5-a2, a2-si7 chun5 thang tou7-koe3, long2 bo5. Chit tiau5 ho5 chin chhoah-lau5, chui2 koh chhim, che7-che7 lang5 ti7 chit e5 ho5 tim5 loh8 khi3. Cheng5 Ki-tok-tou5 kiaN5 thiN-lou7, kap Lu2-tou5 kau3 chia long2 u7 lang5 pang-chan7, chiah kaN2 siu5 koe3-khi3. (chham khoaN3 Thian-lou7 lek8-theng5). Sou2- i2 Hok-goan5 m2 lai5 kau3 chia, sim pi2 cheng5 khah kan- khou2, siuN7 kau3 bo5 hoat-tou7; m7-ku2 ui7-tioh8 thiaN3 kiaN2, chiu7 phoe-mia7 liau5 loh8 khi3, na2 liau5 na2 chhim. Tai7-seng kha-tang5 chui2, au7-lai5 kau3 siang-oaiN2 chui2, au7-lai5 tou7-chai5 chui2. Hit si5 i chai eng7 liau5-e5, be7- eng7-tit chiu7 eng7 siu5-e5. Siu5 chin ku2, chiah koe3 hit peng5 hoaN7. Koe3 khi3 chin sian7, koh bak8-chiu pun2 i2-keng beh bo5 khoaN3-kiN3 lah, ia7 chit tiap8 koh hou7 ho5 chui2 e5 eng2 phah, phah liau2 soa3 chheN-me5. Chit8 si5 ia3-sian7, ia7 kek-sim, kong2, Thiau-kang koe3 ho5 lah, chiah lai5 bak8-chiu sit-beng5, soa3 hun7-to2 ti7 khe- piN. Hit si5 u7 chit8 e5 thiN-sai3 tui3 hia koe3, thiN-sai3 si7 thiau-ti5 teh sun5 ho5--e5; in-ui7 chai siong5-siong5 u7 lang5 siu5 be7 koe3. Ia7 u7-e5 siu5-koe3, e7 hun7-khi3, ia7 na7 bo5 kiu3, ho5-chui2 na7 tiong3, chiu7 koah to2-loh8 khi3 chin gui5-hiam2. Sou2-i2 thiN-sai3 tiaN7 lai5 sun5, sun5-tioh8 Hok-goan5 m2 hun7 to2 ti7 hia, i chiu7 ka7 i kio3 chheN2, ka7 i chheng2-an kong2, Chi2-moai7 li2 tui3 to2 ui7 lai5, beh khi3 to2-ui7 ? Hok-goan5 m2, in3 kong2, Goa2 si7 tui3 Po2-teng7 siaN5 lai5 beh khi3 Siong7-te3 sou2 chi2-si7 e5 ui7 , chhoe7 goa2 e5 cha-bou2-kiaN2; m7-si7 lai5 kau3 chia, goa2 chin loe2-chi3; in-ui7 m7-chai iau2 goa7 hng7, ia7 bak8-chiu i2-keng sit-beng5, goa2 leng5-khou2 si2. ThiN-sai3 chiu7 khan i khi2-lai5 ka7 i kong2, Chi2-moi7 ah, li2 siaN2-su7 loe2-chi3 kau3 an2-ni. Siong7-te3 ti7 lou7-tiong e5 chhi3-phe3 chhut-siaN ka7 li2 kong2 sim2-mih? Li2 kiam2 be7 ki3-tit mah8? Hok-goan5 m2 in3 kong2, E7, ia7 tui3 an2-ni kian3- siau3, kian3-siau3, chiu7 tui3 thiN-sai3 kong2, Li2 si7 chi7- chui7 ? Goa2 bak8-chiu sit-beng5, li2 e7 hou7 goa2 koh khoaN3- kiN3 a2-be7 ? ThiN-sai3 in3 kong2, E7. Goa2 si7 Chu2 e5 chhe-sai3, thiau-kang lai5 sun5-ho5, beh ui7-tioh8 ia3-sian7 kap bak8-chiu sit-beng5 e5 lang5; chong2-si7 li2 e5 sim tioh8 khui o-lo2 Chu2, chiah e7 eng7-tit, Tui3 hit-tiap8 Hok- goan5 m2 chiu7 khui siaN gim5-si o-lo2 Siong7-te3 kong2 “Tu2-tioh8 chhi3-lian7, chai-e7, ui5 li2 chin kan-khou2. Ti3-kau3 loe2-chi3, sit-bang7, si3-bin7 khoaN3 bo5 lou7. Li2 sou2-tit e5 in-su3 tak8-hang7 siuN7 lai5 ki3. Un2-tang3 moa2-sim kam2-sia7 Siong7-te3 toa7 chu5-pi. Chu2 e5 un-su3 li2 tioh8 sng3 tioh8 siau3, Chu2 e5 un-su3 li2 kaN2 sng3 be7 liau2; Chu2 e5 un-su3 tak8 hang7 sng3 lai5 ki3, Un2-tang3 moa2-sim kam2-sia7 Siong7-te3 toa7 chu5-pi.” Hok-goan5 m2 ka-ti7 siuN7-tioh8 chit siu2 si lai5-gim5, thiN-sai3 chiu7 chin hoaN-hi2. Chiu7 eng7-chhiu2 bong i e5 bak8- chiu, ia7 the3 i jin7 choe7 ki5-to2 Chu2, tui3 an2-ni bak8-chiu chiu7 kim, (se3-kan lang5 tu2-tioh8 hoan7-lan7 che7-che7 chhin-chhiuN7 an2-ni). Tui3 an2-ni thiN-sai3 chiu7 chhoa7 i kiaN5. 
  KiaN5 bo5 loa7 hng7 chiu7 kau3 hui-siong5 toa7 e5 hoe-hng5 kap koe2-chi2 theh8. Hoe e5 sui2 kong2 be7 chin7. Hoe-ang5 liu2-lek8, chap8-hoe gou7-sek, khui kau3 sui2 giang-giang, phang chheng3-chheng3, ia7 u7 koe2-chi2 chhian-pah ban7 khoan2; iah-a2 poe, chiau2-a2 thiau3-bu2, chhiuN3-koa long2 teh o-lo2 Siong7-te3. Hok-goan5 m2 lai5 kau3 hia toa7 kiaN, m7 kaN2 koh chin3-cheng5, mng7 thiN-sai3 kong2, Goa2 e5 Chu2 ah! Li2 ka7 goa2 chhoa7 liau2 kiam2 tioh8 ui7? Goa2 kiam2 e7 kham-tit lai5-kau3 chia? ThiN-sai3 in3 kong2, Lai5, lan2 e5 Chu2 chun2 li2 jip8. Tui3 an2-ni chiu7 kin2 chin3-cheng5. Hok-goan5 m2 chiu7 mng7 thiN-sai3 kong2, Chiah e5 koe2-chi2 chhiu7 kap hoe si7 sim2- mih8 lang5 cheng3-e5? ThiN-sai3 in3 kong2, Chiah-e5 long2 si7 Chu2 chhin-chhiu2 chai, chiah e5 hoe long2 si7 chi2 se3-kan e5 Ki-tok-tou5 kap se3-kan e5 lu2-tou5. In na7 kiaN5 ho2 jiat8-sim, chiu7 in e5 hoe na2 khui na2 sui2, na2 toa7 lui2 na2 phang, Chu2 chiu7 na2 thiaN3 in. In na7 koai, in e5 hoe chiu7 chhin-chhiuN7 beh sia7. KiaN5 kau3 koe2-chi2 hng5, Hok-goan5 m2 chiu7 mng7 kong2, Chiah e5 koe2- chi2 u7 chang5 thai2 siN hiah kau7, u7 chang5 2,3 liap8, u7 e5 sin-chang5 tian-to3 khah gau5 seN, ia7 lau7-chang5 soa3 seN khah chio2? ThiN-sai3 chiah ka7 i kong2, Chiah-e5 chhiu7 long2 si7 se3-kan e5 sin3-tou5, chit8 lang5 chit8 chang5, lang5 na7 thiaN3 Chu2 cho3 che7-che7 kang kui eng5-kng i, koh gau5 kiu3 lang5, chiu7 i e5 chhiu7 u7 kiat-chi2 che7-che7: sou2-i2 u7-e5 sui-bong2 iau2 se3-chang5;m7-ku2 i kiat- chi2 che7-che7. Chiu7-si7 i sui-bong2 iau2 se3-han3; m7-ku2 i kiu3 lang5 khah che7. Ia7 u7-e5 sui-bong2 lau7 chang5, i kiu3-lang5 sio2-khoa2: sou2-i2 i e5 chhiu7 kiat-chi2 khah chio2; ia7 u7-e5 bo5 kiat-chi2. Hiah e5 kau3 si5 Chu2 long2 beh ka7 i san khi2-lai5 (Iok-han7 15 chiuN). Tui3 an2-ni Hok- goan5 m2 toa7 beng5-pek8 Seng3-keng sou2 ki3-chai7, chai ti7 se3-kan sou2 tioh8 chin7 e5 pun2-hun7. 
  Au7-lai5 koh chin3-cheng5, chiu7 koe3 chit8 tiau5 khe-a2, hit e5 chui2 chheng chhin-chhiuN7 kiaN3, hi5-he5 chui2-chok8 hoaN-hi2, so5 ti7 lai7-bin7. Hok-goan5 m2 chiu7 mng7 kong2, Chit8-tiau5 ho7-cho3 sim2-mih8 khe? ThiN-sai3 chiu7 ka7 i kong2, Chit tiau5 si7 oah8-mia7 chui2 e5 khe, ti7 Siong7-te3 toaN5-piN e5 to3-peng5 lau5 chhut-lai5, teh koan3-ak chiah e5 hoe-bak8. Ia7 soa3 po3 i khoaN3 khe hit peng5 hoaN7 e5 koe2-chi2 chhiu7. Hiah e5 si7 oah8-mia7 chhiu7, i e5 hioh8 kap koe2-chi2 long2 ho2 cho3-ioh8. Cheng5 Ki-tok-tou5 kiaN5 thiN-lou7 kau3 si2-im3 e5 soaN, kap kui2-ong5 Na2-pho2-lun5 Piat-se-pok kau-chian3 tioh8-siong e5 si5, Chu2 u7 chhe goa2 ban2 khi3 hou7 i kou5, chiu7-si7 chit e5 chhiu7-hioh8. 
  Tui3 an2-ni chiu7 koe3 khi3 kau3 chit8 e5 siaN5, siaN5-mng5 chin-chu, siaN5-chhiuN5 po2-gek8, kau3 mng5-khau2, kou3- mng5 e5 lau7-lang5 jip8-khi3 hiahN chit8 nia2 peh8 tng5- saN lai5 hou7 Hok-goan5 m2 oaN7: in-ui7 siaN5-lai7 e5 lang5 m7-chun2 chheng7 pat8 iuN7 saN, si7 tai7-ke sou2 chheng7 saN-siang7. OaN7 saN liau2, chiu7 jip8-khi3. Hok-goan5 m2 gong5-gong5 ngiah8, m7 kaN2 kiaN5-khi3; in-ui7 khoaN3 lou7 long2 phou-kim, i e5 kng-liang7 chhin-chhiuN7 po-le5. ThiN-sai3 khan i e5 chhiu2 tit8-tit8 kiaN5, kiaN5 bo5 loa7- hng7, chiu7 gu7-tioh8 Ia5-sou kap Hok-goan5 peh teh-lai5, i e5 sim chin hoaN-hi2, kui7-loh8 pai3 Ia5-sou. Ia5-sou beng7- leng7 thiN-sai3 ka7 i khan khi2-lai5. Chiu7 kio3 thiN-sai3 chhoa7 in khi3 kheh-thiaN. Au7-lai5 chiu7 li7-khui in khi3. Hok-goan5-m2 kap Hok-goan5 peh, chiu7 chhoa7 khi3 kheh-thiaN. Hit e5 kheh-thiaN e5 sui2 be7-hiau2 heng5-iong5, se3-kan e5 ong5-kiong, tng Sou2-lo5-bun5 kek8 hang5-ngou2 e5 si5, i e5 kiong-tian7 ia7 be7 pi2-tit. Hok- goan5 m2 chiu7 mng7 Hok-goan5 peh kong2, Cha-bou2- kiaN2 leh? Hok-goan5 peh in3 kong2, Cha-bou2-kiaN2 kin- me5 ti7 Siong7-te3 e5 tiau5-teng5 u7 im-gak8-hoe7. I kap thiN-sai3 khi3 saN-kap siong7-chan3 lan2 e5 Pe7 Siong7-te3, koh tiap-a2-ku2 chiu7 e7 soah. Chiu7 ti7 hia tan2 chit8 e7-a2, khah-theng5 tui3 hit thau5 u7 kui toa7-tin7 e5 cha-bou2 gin2- na2, long2 chheng7 peh8-saN, chhiu2 giah8 lin-long-kou2, gak8-khi3 che7-che7 khoan2, tit8-tit8 chok-gak8 thiau3-bu2 lai5, u7-e5 gim5 "Thian-tong5 long2 bo5 khou2-lan7 un5-un5" siaN hiang2-liang7 kau2-kek8. Hit e5 siaN m7-si7 lan2 se3-kan e5 im-gak8 e7-tit saN pi2. Chin-chiaN3 si7 Siong7-te3 tiau5-teng5 e5 sin5-gak8. Hok-goan5 m2 chiu7 chhut lai5 lou7-piN hia tan2, chit8-tui7 chit7-tui7 tit8-tit8 koe3. Tak8 lang5 long2 giah8 kng-teng teh heng5-liat8, khoaN3 kau3 i e5 cha-bou2-kiaN2 Bi2-hoai5 ah, chin hoaN-hi2 chiu7 chau2 oa2 khi3 ka7 i lam2 teh, tit8-tit8 ka7 i chim. Bi2-hoai5 ah ia7 chin hoaN-hi2 kiN3-tioh8 A-nia5 e5 bin7. SaN-chim liau2-au7, Hok-goan5 m2 chiu7 mng7 kiaN2 kong2, KiaN2 ah, li2 e5 hoe2 thai2 beh-hoa beh-hoa? Bi2-hoai5 ah in3 kong2 , Goa2 e5 si7 hou7 li2 e5 bak8-sai2 tih hoa; in-ui7 goa2 na7 siu-li2 beh hou7 i kng, ia7 li2 na7 ui7-tioh8 goa2 lai5 hau2, goa2 e5 teng chiu7 koh beh hoa-khi3. Tui3 an2-ni, Hok- goan5 m2 chiu7 kong2, KiaN2 ah, taN goa2 m7 hau2 lah. Chong2-si7 goa2 m7-chai li2 hou7 Chu2 chhoa7 lai5 chiah ho2 e5 ui7; taN goa2 e5 sim peng5-an lah; in-ui7 chia pi2 lan2 tau kui2 chheng ban7 khah ho2. Sou2-i2 goa2 taN an-sim kau3-chia. Hok-goan5 m2 hiahN8-chheN2, chiah-chai si7 bin5-bang7. Bak8-chiu thi2-khui, khoaN3 Bi2-hoai5 ah iu5- goan5 chiau3 ku7 to2 ti7 bin5-chhng5 nih, sim chin kiaN. Chiu7 kin2 khui siaN kio3, goa2 Bi2-hoai5 a2 sim-khoaN-kiaN2 ! Lian5-lian5 kio3 kui2-na7 siaN, Bi2-hoai5 tiam7-tiam7 bo5 in3. 
  16.Si2-heng5 Soan-ko3 
  Hok-goan5 m2 tit8-tit8 kio3 Bi2-hoai5 ah; tit8-tit8 ka7 i io5, bong chhiu2-boe2 long2 leng2 lah, chai si7 si2 lah, tui3 an2-ni chiu7 khui siaN toa7 khau3. Bi2-hoai5 ah in hiaN- so2 ti7 chau3-kha chhut-lai5 khoaN3 ia7 toa7 khau3. Ah! chin- chiaN3 phah-sng2 chit e5 cha-bou2 gin2-na2. (Lan2 thiaN e5 lang5 ia7 be7 kim3-tit the3 i siong-pi). Chiu7-si7 tng Hok- goan5 m2 teh bin5-bang7 hit si5, cha-bou2 kiaN2 tng7-khui3 khi3; in-ui7 m7 kam Hok-goan5 m2 koe3-thau5 iu-bun7, sou2-i2 m7 ai3 hou7 i khoaN3 beh tng7-khui3 e5 khoan2 e5 kan-khou2, chiu7 hou7 i tuh ka-che7 lai5 bin5-bang7. Nng7 e5 ta-ke sin-pu7 hau2-hau2 leh, Hok-goan5 m2 koh siuN7 tioh8 tu2-a2 e5 bin5-bang7, chiu7 khah siu7 an-ui3. Soa3 chiong hit e5 bang7 kong2 hou7 sim-pu7 thiaN. TaN chia chhiaN2 an3-ha7. 
  Kong2 Thian-su3 ah ti7 9 goeh8 chhe-ji7 i2-keng kong- phoaN3, ia7 soan-ko3 si2-heng5. Chong2-si7 liong7 chit8 le2- pai3 e5 iu5-u7, beh hou7 i kap lang5 saN-si5, koh siu7 Bok8- su e5 bian2-le7, chit-tiap8 Thian-su3 ah sim bo5 sin3 to7- li2; chong2-si7 tui3 in lau7-bu2 e5 sou2 kong2 (chhia-thau5 sio- jin7 e5 si5) che7-chio2 ia7 lioh8-a2 chai Ki-tok kau3 e5 ho2-chhu3. Chong2-si7 koh chit8 le2-pai3 beh si2-heng5, u7-teng7 si7 beh eng7 chheng3-sat. Kin-a2-jit8 i2-keng ku2-heng5 soan-ko3 liau2 e5 te7-2-jit8 lah. Cha-hng Bok8-su ia7 u7 lai5 kong2 to7-li2 hou7 i thiaN. Kin-a2-jit8 in lau7-bu2 Hok- goan5 m2 ia7 lai5. Tui3 cha-jit8 Bi2-hoai5 ah si2, sang3-chong3 au7 chiu7 koh chiap-tioh8 siau-sit, kong2 Thian-su3 ah beh siu7-heng5 lah. Hit e5 sim kan-khou2 kau3 chaiN2-iuN7? Sit8-chai7 oh heng5-iong5. An2-ni si7 chhun 4-jit8 beh si2-heng5. 
  Ah ! Hit e7-pou hut-jian5 chih-tioh8 chit tiuN tek8-tian7 kong2 Hong5-te3 kin-ni5 40 goa7 hoe3 lah, him-bou7 ai3 u7 thai3-chu2; chong2-si7 Hong5-hou7 lian5-seN kui2-a7 e5, long2- si7 cha-bou2-e5, sou2-i2 chin ti3-i3 ai3 cha-pou-e5. Ah! ThiN e5 khui-lou7. Hit jit8 e5 tek8-tian7 chiu7 si7 kong2, cha-me5 Hong5-hou7 seN ta-pou-kiaN2, chin toa7 han3 koh sui2, sou2- i2 chin ai3 tek8-sia3 thian-ha7, beh hou7 si2-hoan7 long2 piN3- cho3 Bu5-ki5-tou5; ia7 bu5-ki5-tou5 e7 piN3-cho3 iu2-ki5-tou5. Tui3 an2-ni Thian-su3 ah chiu7 siu7 sia3 cho3 bu5-ki5-tou5 e5 hoan7- lang5. Ah ! chin-chiaN3-si7 Siong7-chu2 e5 jiau5-mia7. Cha-bou2-kiaN2 si2, hau7-seN beh si2-heng5. (ah ! chit e5 tai7- chi3 na7 hiaN-chi2 li2 tu2-tioh8, li2 e5 sim chaiN2-iuN7 ?) Chong2-si7 Hok-goan5 m2 bo5 loe2-chi3, tit8-tit8 ki5-to2, ia7 tak8 jit8 khi3 chhoe7 Thian-su3 ah, am3-si5 chiu7 chhut lai5 tiam3 li2-koan2. An2-ni lian5-lian5 chiaN5 le2-pai3, au7- lai5 Hok-goan5 m2 chhu3-nih be7 cho3 tit, chiu7 kou-put- chiong tioh8 to3-khi3. Hit si5 Thian-su3 ah ia7 hoaN-hi2 sin3 Chu2 lah; sou2-i2 kap in a-nia5 kui7 loh8 ti7 thou5-kha kiu5 Siong7-te3 chhoa7-lou7 khui in-tian2 e5 mng5, hou7 i au7- lai5 u7 chhut-kaN e5 jit8-chi2. Hit jit8 tu2 si7 Thian-su3 ah 36 hoe3, 9 goeh8 chhe 9. Tui3 hit si5 Thian-su3 ah tit-tioh8 teng5-thau5 seN. Chiu7 kap lau7-bo2 saN-si5 pun-khui. Ah! Hok-goan5 m2 kau3 chia e5 cheng5-heng5 si7 chhin-chhiuN7 si2 chit8 e5 kiaN2, ia7 koh-oah8 chit8 e5 kiaN2 e5 khoan2-sit. Tui3 hit tiap8 liau2-au7, Thian- su3 ah pian3-hoa3 cho3 sin chhong3-cho7 e5 lang5, cheng5- au7 toa7 koh-iuN7. I e5 phin2-heng7, sim-seng3, heng5- tong7 ku2-chi2, toa7 cheng-chha, chin-chiaN3 bo5 kian3-siau3 cho3 chit8 e5 chin Ki-tok-tou5 e5 the2-thai3. Chia chhiaN2 an3-ha7. 
  Kong2 Bi2-hoai5 ah si2, bai5-chong3 liau2-au7, chit chan5 tai7-chi3 long2 m7-kaN2 hou7 Iau7-chong chai. Keh-ni5 e5 hioh- joah8 to3-lai5, in-ui7 sui-bong2 iau2-boe7 koe3-mng5, cho3 chin-sit8 e5 ang-bou2; iau2-ku2 in sim-cheng5 si7 i2-keng saN-thiaN3, kau3 chhin-chhiuN7 tang5 chit8 the2. ThiaN3 Bi2- hoai5 ah, chin-chiaN3 cho3 chhin-chhiuN7 kut-tiong e5 kut, bah-tiong e5 bah. To3-lai5 keh-jit8, liam5-piN chiu7 khi3 chhoe7 in tiuN7-m2, koh Ma2-tan2 ah chhoa7 i khi3 Bi2- hoai5 ah e5 bong7. Bong7, chong2 kap lau7-pe7 cho3-hoe2, si7 ti7 Po2-teng7 siaN5 Ki-tok kau3-hoe7 e5 kong-thiong2. Khi3 e5 si5, Iau7-chong ah kiong-keng3 tui3 bong7 chiu7 kiaN5-le2. Bak8-sai2 si3-lam5-sui5, sim chhin-chhiuN7 beh piak-lih8, chiu7 che7 ti7 i e5 bong7-cheng5 e5 chioh8-toh chhnh-chhnh hau2, Ma2-tan2 ah ia7 tit8-tit8 hau2 A-kou. Nng7 lang5 hau2 bo5 ku2, jit8 i2-keng beh am3. Ah! Iau7- chong ah kui7 loh8 ti7 thou5-kha ki5-to2, sim kau3-kek8 e5 kan-khou2. Ah! Chu2 ah, kin-jit8 li2 siaN2-su7 pang3-sak goa2. Chiu7 pang3-siaN toa7 khau3; chong2-si7 ki5-to2 tiong hut-jian5 chhin-chhiuN7 u7 siaN ti7 hiN7-khang piN, kong2, "Iau7-chong, Iau7-chong ! Li2 siaN2-su7 koe3-thau5 iu-bun7 ! Goa2 bo5 pang3-sak li2. Li2 tioh8 khi2-lai5, chin7-lat8 cho3 kang, lai5 eng5-kng goa2 e5 mia5, goa2 chiu7-si7 chin- sit8 thiaN3 li2 e5 hu7-jin5-lang5". Tui3 an2-ni Iau7-chong chai chit e5 siaN m7 si7 peng5-siong5 e5 siaN, chiu7 phak loh8 kam2-sia7 Siong7-te3 e5 thiaN3, jian5-au7 chiu7 khi2-lai5 chhit bak8-sai2, koh kiong-keng3 tui3 bong7 kiaN5-le2, chiu7 to3- khi3. Chong2-si7 ian5-lou7 hau2 kau3 bak8-chiu ham-ham. To3-khi3 in lau7-pe7 chai kiaN2 ui7 Bi2-hoai5 ah teh toa7 iu-bun7, chiu7 iong7 pah-poaN e5 an-ui3 lai5 an-ui3 i; chong2- si7 Iau7-chong chin oh siu7 an-ui3. Cheng5 na7 u7 chit8 hang7 khah sin-ki5 e5 mih8, to siuN7 ai3 theh8-lai5 hou7 sou2 thiaN3--e5 khoaN3, thang sang3--i; sou2-i2 tui3 Pak-kiaN be2 che7-che7 tan2-lou7 theh8 to3 lai5 beh sang3 Bi2-hoai5 ah, Ia7 ui7-tioh8 i ka7 i phah chit8 e5 kim e5 sip8-ji7-ke3 jip8-chu chin sui2, beh hou7 Bi2-hoai5 ah chhah thau5-chang. KhoaN3 hiah e5 mih8 chiu7 na2 siong-sim, kui2-na7 jit8 bo5 chiah8-png7. Lim5 tiuN2-lo2 kap tiuN2-lo2-niu5 khoaN3 kiaN2 an2-ni, sim ia7 chin tong5-cheng5. Lau7-bu2 chiu7 chiam7-si5 kio3 Iau7-chong chiong hiah e5 mih8 chhiaN2 kia3--i, ia7 Lim5 tiuN2-lo2 chiu7 chhoa7 Iau7-chong khi3 Lam5-kiaN, Siong7-hai2 si3-ke3 thit-tho5. Ia7 khi3 Se-ou5 tiam3 kui2-na7 le2-pai3. In-ui7 Iau7-chong kin-ni5 i2-keng jip8 Pak-kiaN e5 Sin5-hak8 Tai7-hak8, lau7-pe7 chin po2-sioh i, m7-ai3 i koe3-thau5 e5 iu-bun7, koe3 chiaN5 goeh8-jit8 ku2, si3-ke3 kiaN5-kiaN5 chiu7 chiam7-chiam7 siu7 an-ui3. Koh siuN7-tioh8 ti7 bong7-nih ki5-to2 hit-si5 e5 siaN, chiu7 toa7 lip8-chi3 ai3 ui7 Chu2 kau3 si2, soa3 lai5 po3-tap8 Bi2-hoai5 ah e5 thiaN3-sioh. Liau2-au7 to3--lai5, khi3 chhoe7 i e5 tiuN7-m2. TiuN7-m2 u7 chiong Bi2-hoai5 ah peng5-si5 teh iong7 e5 seng3-keng sang3 Iau7-chong, ia7 tek8-piat8 ti7 Lo5-ma2 8:37, 39 chat kap II Ko-lim5-to 5:1, 15. e5 ui7 u7 kai3 ang5-choa7. Hit e5 oe7 chiu7-si7 kong2: “ThiaN3 lan2 e5 na7 ui7 lan2, chiu7 lan2 tit-seng3 kau3 u7-chhun, ----ia7 bo5-lun7 sim2-mih8, long2 be7 boe7 keh-tng7 lan2 ti7 Siong7-te3 e5 thiaN3, chiu7-si7 ti7 lan2 e5 Chu2 Ki-tok Ia5-sou u7 e5 thiaN3.” Koh chit8-ui7 si7 kong2: “In-ui7 Ki-tok e5 thiaN3 chhui-pek lan2, si7 goan2 siuN7 chit8-lang5 the3 chiong3-lang5 si2, si7 beh hou7 chiah e5 iau oah8 teh e5 lang5, i2-au7 bo5 ui7-tioh8 ka-ki7 lai5 oah8, si7 ui7-tioh8 the3 in si2 lai5 hok8-oah8--e5.” Chit nng7 ui7, chiu7-si7 Bi2-hoai5 ah chai i boe7 ho2 lah e5 si5, kio3 in lau7-bu2 theh8 ang5 ian5-pit hou7 i oe7, ia7 teng-leng5 in lau7-bu2 kio3 i tioh8 chiong chit pun2 theh8 hou7 Iau7-chong (chin-chiaN3 si7 bi7-hun e5 hian5-chhe). Iau7-chong chiap koe3 chhiu2, in tiuN7-m2 po3 i hian hit nng7 ui7 lai5 thak8. Thak8 liau2 bak8-sai2 nih-nih lau5; chong2-si7 Iau7-chong e5 chi3 na2 kian, ia7 thiaN in tiuN7-m2 kong2 Bi2-hoai5 ah beh si2 hit-si5 i e5 bin5-bang7 hou7 i thiaN. ThiaN liau2 ia7 siu7 an-ui3; chong2-si7 khoaN3 Bi2-hoai5 e5 sou2-cho3, chit8 bin7 si7 hou7 Iau7-chong na2 m7-kam; in-ui7 siuN7 i chin-chiaN3 si7 hian5-chhe. Ah! Chong2-si7 kau3 chia kian3- su2 put-hok8-seng. Chiu7 bak8-sai2 chhit-chhit-leh, saN-si5 to3-khi3, chiong hit pun2 Seng3-chheh chin se3-ji7 chiau3- kou3 lai5 ki3-liam7. Chia chhiaN2 an3-ha7. 
  Kong2 Thian-su3 ah jit8-jit8 khun5-khun5 cho3-kang, siong5-siong5 hou7 kaN-gak8 tiuN2 toa7 o-lo2, ti7 cheng3 hoan7- lang5 e5 bin7-cheng5, siong5-siong5 ho2 phin2-heng7 e5 piau2- chiong hou7 i. Ah! thang hoaN-hi2. An2-ni ! KhoaN3 u7- bang7 thang chhut-kaN a2-be7 ? 
  17.Kok-Bo2 e5 SeN-jit8 
  Si5-jit8 chin khoai3-koe3, liam5-piN keh me5-ni5 e5 3 goeh8. KaN-gak8-e5 khan3-siu2 soa3 tai7-ke chin sin3- iong7 Thian-su3 ah, bo5 ka7 i lian7 lian7-a2. Thian-su3 ah taN ia7 be7 thau-chau2 lah, si5-si5 khoaN3 Seng3-keng ki5- to2, na2 teh cho3-kang e5 si5, siong5-siong5 gim5-si. KaN- gak8-tiuN2 ia7 si7 sin3 Chu2 e5 lang5. Tui3 an2-ni chin hoaN- hi2, siong5-siong5 chiong iau3-kin2 e5 su7 kau-tai7 i cho3. Ti7 3 goeh8 chhe 4 jit8, KaN-gak8 koh chiap-tioh8 tek8- tian7 kong2, Kin-ni5 si7 Kok-bo2 70 hoe3 e5 toa7 seN- jit8. Sou2-i2 Kok-bo2 ai3 beh tek8-sia3 thian-ha7. Thian- su3 tui3 an2-ni chiu7 sia3 cho3 Iu2-ki5-tou5. Chong2-si7 KaN- gak8-tiuN2 tek8-piat8 sin-chheng2, siong7 chau3 ti7 tiau5-teng5, kong2-beng5 Thian-su3 ah e5 cheng5-heng5 hou7 Hong5-thai3- hou7 Kok-bo2 thiaN, Kok-bo2 chin hoaN-hi2, chiu7 tai7 tek8-sia3 Thian-su3 ah cho3 Bo5 choe7. Tui3 an2-ni ti7 3 goeh8 12 jit8 chiu7 pang3 chhut kaN. Ia7 ti7 kaN lai7 koaiN 2 ni5 lian5, than3 pah-goa7 gin5. Chiu7 chin hoaN-hi2 kap kaN-gak8-tiuN2 saN-si5 to3-khi3. Boe7 to3-khi3 e5 chiaN5 le2-pai3 cheng5, Thian-su3 ah ia7 kia3-phoe to3-khi3. Sou2-i2 chhu3-nih e5 lang5, ia7 long2 chin hoaN-hi2 teh tan2. TaN ai3 chai Thian-su3 ah chhu2 khi3 e5 cheng5-heng5, chhiaN2 khoaN3 au7-hoe5. 
  18.Thoan5-oan5 
  Thian-su3 ah chhut-kaN chiu7 khi3 se2-ek8 thi3-thau5, ia7 khi3 chhai5-hong5 tiam3 be2 sin saN-a2-khou3, be2 e5, be2 bo7-a2, oaN7 kau3 chhiN-taN7-taN7, chin-chiaN3 si7 teng5-thau5-seN e5 lang5, sim ia7 chin-chiaN3 kap goa7-phoe5 sio-siang7, chiu7 tio5-tio5 thiau3-thiau3 to3-khi3. Kau3 3 goeh8 15 jit8 chiu7 kau3 chhu3. Ah! Tai7-ke ke-lai7 chin hoaN-hi2, chit pang e5 hoaN-hi2 si7 chin e5 hoaN-hi2; cheng5-pang tui3 phu5-long7-sou2 to3-lai5 si7 chiam7-si5 e5 hoan2-hoe2; chit pang si7 chin hoan2-hoe2. 
  To3-lai5 choan5-ke sin3 Chu2. Hok-goan5 m2 kau3 chia ia7 oa2 70 hoe3 kha-tau lah. Bak8-chiu su; chong2-si7 iau2 lau7-khong-kian7. Ma2-tan2 ah ia7 11, 2 hoe3 lah. Sio2-hak8-hau7 4 lian5 lah, chheh ia7-si7 chin gau5 thak8 koh koai. Thian-su3 ah e5 hu7-jin5-lang5 ia7 chin gau5 ka3 kiaN2, jiat8-sim kho3 Chu2, ui7-tioh8 tiong7-hu siu2-chiat khiN5-ke (ai3 se3-kan khah-che7 chit ho7 hu7-jin5-lang5 leh) Kau3 kin-a2-jit8 tai7-ke thoan5-oan5, hoaN-hi2 kau3 lau5 bak8- sai2, lai5 kam2-sia7 Siong7-te3. Tui3 an2-ni chiu7 koh khui tin5-i2-tiam3, tiam3-ho7 ho7-cho3 Chai3-sin-heng. Tui3 an2-ni seng-li2 iu5-goan5 tit8-tit8 chin2. Bo2 kiaN2, pe7-kiaN2, ang-bou2 chin ho5. Thian-su3 kau3 chit tiap8 toa7-toa7 hoan2-hoe2 i2-cheng5 e5 put-hau3, lam7-hui3, hong3-tong7, pin5-toaN7, tham-sim, khok-tok8 bou2-kiaN2, chhoa7 se3-i5 e5 m7-tioh8. Kau3 chia chai i e5 bou2 chin-chiaN3 si7 po2-poe3 e5 hian5 loe7- chou7 : sou2-i2 chiu7 chin thiaN3--i, chiong ka-su7 long2 kau- tai7 i e5 hu7-jin5-lang5 siat-hoat. I e5 hu7-jin5-lang5 ia7-si7 chin gau5 li2-ke: sou2-i2 tit8-tit8 chin2. Si5-jit8 chin khoai3 koe3, liam5-piN koe3 2,3 ni5. Hok-goan5 m2 ia7 iau2 ti7- teh, ke-lai7 chiu7 na2 chhun chiN5. Jit8-jit8 koai3-lok8 jiat8- sim hok8-sai7 Chu2. Chia chhiaN2 an3-ha7. 
  Kong2 Iau7-chong ah ia7 bak8 chit8-choah8 Sin5-hak8 Tai7- hak8 ia7 chut-giap8, tu2 25,6 hoe3 na7-tiaN7. Chut-giap8 thau5-mia5, thang kong2 si7 chit8 e5 siau3-lian5 siu3-chai5. Chheng-ho7 kio3-cho3 Pak-kiaN Sin5-hak8 Tai7-hak8 Sin5 hak8-su7. Chut-giap8 hit-jit8 u7 soa3 kiat-hun. Au7-lai5 chiu7 si7 Pak-kiaN Chim3-le2-hoe7 e5 bok8-su khoaN3 liau2 kam2-sim chiong i e5 cha-bou2-kiaN2 ke3-i, i e5 cha-bou2-kiaN2 iu5-goan5 seN3 Tan5, mia5 kio3 Siu3-hian5. Kin-ni5 23 hoe3, si7 ti7 Lu2- chu2 ko-teng2 Su-hoan7 chhut-sin. SeN cho3 ia7 si7 chin ho2, chin jiat8-sim, thang kong2 iu5-goan5 si7 chin hap8 lou7- eng7 e5 loe7-chou7. Tui3 an2-ni kiat-hun au7, chiu7 siu7 Thoan5- to7-hoe7 phai3 khi3 pang-chan7 loe7-te7-hoe7 thoan5 kau3, ti7 lai7 Bong5-kou2. Khah iau3-kin2 si7 ai3 in khi3 hia siat Seng3-to7-oh8, ti7 hia thang poe5-iuN2 pun2-to2 lang5 lai5 cho3 hia e5 thoan5-to7. 
  Chai3 kong2 kau3 Thian-su3 ah thiaN i e5 moai7-sai3 siu7 phai3 beh khi3 thoan5-to7, i ia7 chin hoaN-hi2, Iau7-chong ah ia7 si7 u7 chhoa7 i e5 hu7-jin5-lang5 Siu3-hian5 lai5 kap cheng5 e5 tiuN7-m2 sio-jin7, tai7-ke chin hoaN-hi2. Hok- goan5 m2 ia7 thiaN3 i cho3 chhin-chhiuN7 Bi2-hoai5 ah koh- oah8. Siu3-hian5 khoaN3 Hok-goan5 m2 e5 jiat8-sim kap thiaN3-sim, chiu7 ia7 chun-keng3 i cho3 chhin chhiuN7 chin- sit8 e5 lau7-bo2. Thian-su3 ah siu7 moai7-sai3 e5 kam2-tong7, chiu7 tiam3 siu-siu khi2-lai5, ia7 goan7 chan7 moai7-sai3 jip8 soaN khi3 Bong5-kou2 thoan5-to7, i sui-bong2 bo5 thak8 Sin5- hak8; iau2-ku2 tui3 i e5 jiat8-sim, kap sou2 keng-koe3 e5 toa7 hoan2-hoe2, sou2 kong2 e5 pou3-to7 toa7 e7 kam2-tong7 lang5, sou2-i2 Iau7-chong Sin-seN toa7 hoaN-hi2, chiu7 tai7- ke saN chhoa7, bo5 koh iuN7 chit8 ke e5 lang5, saN-thiaN3 bo5 khah su kong2 chhin-chhiuN7 chhoa7 Bi2-hoai5 ah. Tui3 an2-ni chiu7 tai7-ke chhut-hoat, chit8 ke kiong7 6 lang5 jip8 Bong5-kou2 khi3 thoan5-to7, hiong2-siu7 khoai3-lok8 toa7 thoan5-oan5 e5 ka-teng5, koh kui eng5-kng Siong7-te3 bo5 chin7. 
  Ha-le2-lu2-iah ! Chu2 e5 koan5-leng5 ! chin chiaN3 si7 tui3 Lau7-bu2 thiaN3-thang3 e5 bak8-sai2 kap pek-chhiat e5 ki5-to2, sou2 siat e5 toa7 hau7 ko2. Thang keng3-ui3 ah ! Siong7- te3 Ban7 koan5-leng5 e5 chhiu2-kut. A2-beng7. 
  Lau7-bo2 e5 bak8-sai2 
  oan5 
</CL>
<HL>

13.土陷中 e5 怪人 
隔日 e5 e7晡，福源姆 kap 美懷 ah就成實beh去巡墓，留新婦顧厝。媽等ah 也toe3阿媽去，耀宗也來，福源姆看 2 個少年人 e5 相疼，心真歡喜，暗暗 teh 想講，若會得將查某囡嫁 hou7 伊，實在是好子婿。Koh 後來是beh做牧師也是合姑娘 in e5 向望。所以 hou7 in 真自由，in兩人雖然就好交陪；iau2-ku2攏是照禮數。耀宗 ah 看美懷 ah e5 gau5、好品行； kap 好人才，心實在也有teh 希望；總是 m7 敢講出。美懷ah 相當也有打算。所以大家交陪不止歡喜。探墓了後，就大家常常好交陪。無扑算有一日美懷 hou7伊感著；續轉肺炎。老母真煩惱。佳哉耀宗 ah e5 老父也知耀宗e5 意思，伊也是 hou7 子自由 e5 人。所以暗暗猶原是有贊成 in 這層親事。對an2-ni 自由 hou7 耀宗 ah 來探病，鬥照顧倚 2 禮拜就好。耀宗 ah 常常提牛乳、魚油；牛肉汁來送in。所以美懷 ah 就liam5-piN真勇。對an2-ni 大家一發相疼。隔無偌久大家就beh入學lah。耀宗 in-e5 高等學校生入學。美懷 ah 就送伊去車頭。beh離開 e5 時，大家顯明不止相疼 e5 款式。Koh 無偌久，美懷 ah 也去入學。Chia且按下。 
講天賜ah 去做山賊， kap 伊鍊做伙hit個也去，目一 choah8 也 2 年滿lah，做了也慣勢lah。所以常常出來 ka7 人搶劫；有一日 kap 幾若個賊伴，透暝去山腳某庄社 e5好額做穡人 e5 厝 cheng-piang3。是人e5 6 月當，抵割了無偌久。賊 e5 營寨無偆糧lah，所以落來beh ka7 人搶。半暝來攻人 e5 大門。好額人 e5家丁真濟，所以攻be7開；反轉 thai5輸。好額人 e5 家丁，喝賊。就歸庄 e5 人，藤牌鳥銃就圍出來。所以走be7離；因為 in 才招成 10 個落山na7-tiaN7。庄裡 e5 人目珠 thi2 無開直直 jiok。天賜ah 越過來開一門銃就扑死一個庄民，對an2-ni m7 敢 koh 追來就走離。對hit暝著賊偷，庄民就 10 分預備。庄 e5 四圍開土陷，tiuN5路銃， he7 拌馬索 teh當等，總是天賜ah in 攏 m7 知，隔成禮拜就 koh chhoa7 較濟賊落山，大家舉火把，刀槍劍戟，beh落來硬劫就是；且按下。 
講耀宗去學校 e5 時，不止數念著美懷 ah。也 ti7 車頭beh離開 e5 時，美懷 ah 有一張像送伊。若逐擺看hit張像，就續數念著歇熱中 e5 交陪等等。所以決意寫批 hou7 老父，叫 in 爹替伊設法美懷 ah hit層親chiaN5  e5 事。In 爹真歡喜，有一日就去 chhoe7 福源姆 kap 伊參詳親 chiaN5 e5 事。福源姆聽了也真歡喜，就大家將這層事hou7 姑娘牧師tau3斟酌。大家攏真贊成，對an2-ni 就大家照禮數 chhiang3禮拜 。拜堂 e5 人都攏講真合，就大家提手指定。對hit-tiap8 耀宗 kap 美懷 ah e5 交陪，那親密相疼；總是大家攏盡本分iau2 teh 讀冊；所以攏相替祈禱，向望後來主會贊 in 熱心傳道做工。Chia且按下。 
講天賜ah 隔成禮拜落來 koh 攻hit庄，到位狗直直吠，庄裡 e5 人已經有 10 分提備；所以一時2爿不止抵抗，抵敵真久，猶原攻be7入，賊hit爿死幾若個，庄民也死幾若個。到倒去賊頭點名，才知失落一枝大手骨：就是天賜ah 猶原無倒來。賊死 e5 身屍有搶倒去；m7-ku2 chhoe7 無天賜ah e5 身屍，也點無名，真奇怪。今ai3知天賜到底是怎樣，請看後回。 
14.老伯ah 來看病 
天賜ah hiah e5 賊黨退水 e5 時，伊走了路亂去，續無著 choa7，陷對陷坑落去。 陷開真深，所以爬be7起來，hou7 人活掠著。人用索仔ka7 伊捆捆leh ka7 伊解送 hou7 警察，警察 ka7 伊送落北京 e5 法院，決定 ti7 9 月初 2 beh公判。 
這時抵抵是美懷 ah koh 入學成月日e5 事。也是親chiaN5 抵定著無偌久。Ah！真可惜，這個親chiaN5 決定了，hit 個歡喜iau2-be7過，就對新聞聽講天賜ah ti7 前年有逃監 koh 做山賊扑死人，也 ti7 9 月初 2 beh koh 公判，be7免得 hou7 人 e5 心真艱苦。Chia且按下。 
講美懷 ah 去入學，是病後雖罔好；m7-ku2 iau2-be7 10 分勇，去 koh 力冊，也真勉強暗睏，目珠澀，hou3冷水，koh 九月天較寒，就 koh 感著，肺炎 koh 起真傷重。所以姑娘設法 hou7 伊 倒去。也每日請醫生去 ka7 伊巡。但是可惜病沈重，到倚一禮拜 e5 時，hit日抵是拜 3 e7晡，醫生 koh 來 ka7 伊巡，看了haiN3 頭，對福源姆講，姊妹ah，照看這個子是無向望lah。因為雙爿 e5 肺攏歹去lah。對an2-ni 福源姆放聲大哭。親家hit爿也差來鬥顧。聽著an2-ni be7禁得也流目屎。了後用百般 e5 方法 ka7 伊治療；但是無采工，醫生就相辭倒去。Koh一下仔，福源姆今年 64 歲lah，kau7煩惱，人也是真 lam2，顧成禮拜無睏：所以坐 ti7 眠床頭忽然間 bak8-sah-sih 去！忽然看一個老伯ah 穿白長衫入來，ka7 伊講，姊妹ah，我看你顧了真 thiam2，我替你顧 tiap8-a2久。伊真歡喜，暫時坐 ti7 邊仔來讓老伯ah 顧。老伯ah ka7 伊顧一下仔，美懷 ah就加真精英，目珠會li-li lut-lut，真活動 e5 款。對an2-ni 福源姆就去灶腳叫 in 新婦choaN茶，本身去洗茶au沖koan3 beh泡茶請老伯ah。Koh 無若久就泡好捧來beh請--伊。一下到病床，續看無人。一時大煩惱就放下伊 e5 茶甌緊四界 chhoe7，chhoe7 無，就開聲哮，新婦出來看，知小姑無去，老伯也無去就大奇怪。福源姆緊叫新婦顧厝，就親身 jiok 對大門外出去。看腳蹄號行對大門口直直出去，就直直照腳蹄號直直jiok。Jiok 到一個山腳，續m7 知路。Hit時就直直大聲哭子。忽然有一個姊妹去山裡拾柴對 hia 來，伊就緊問伊，看有看著一個老伯ah chhoa7 一個查某囡仔對 chia 來抑無？Hit個姊妹就 ka7 伊講，姊妹ah 我看你是拜上帝 e5 人，怎樣煩惱到an2-ni，你若唸你所愛唸熟熟e5 聖經節 hou7 我聽，我才 ka7 你講。伊就唸講，「萬項代誌 tauh8-tauh8 來，無m7 是beh利益疼上帝 e5 人勻勻。」唸了，hit個姊妹就講，an2-ni 著，所以你 m7-thang過頭掛慮。今我 ka7 你講。是對頭前 e5 樹林 e5 小路直直去，就jiok著；因為過 chia iau2-boe7偌久。
對an2-ni 伊就koh 緊jiok。Jiok 到樹林中，日已經beh落。Ah！來到 hia 是樹林內，無人thang問。Koh 忽然到雙叉路 e5 位，一條倒手爿，一條對正手爿。福源姆來到 hia跪落大哭，因為 2 條路攏beh平大m7 知著對佗位。Koh 忽然心想著雙叉路 e5 中央，有一欉刺 phe3 仔，伊就想講，早時摩西 bat ti7 和烈山，耶和華出現（耶和華是舊約時代猶太人稱呼上帝 e5 名） kap 摩西講話 e5 事。對an2-ni 就行倚刺 phe3 邊，跪落祈禱上帝講，上帝ah！願你可憐查某子，我只有一個na7-tiaN7。今求你對刺 phe3 仔親像前出聲 ka7摩西講，今也出聲對查某子講，祈禱煞，果然對刺 phe3 仔出聲 ka7 伊講，查某子ah 你thang起來對倒手爿去。也你 e5 心這 tiap8 艱苦親像 hou7 刺鑿。總是你著知子hou7 老父警戒，照同時看是真艱苦；總是後來是beh hou7 lin2 結義 kap 平安 e5 果子。講了hit個聲忽然恬--去。福源姆知是上帝特別 e5指示，就真歡喜說謝，koh 起行。Tui3倒手爿直直去。 
15.暈倒 ti7 河邊 
日已經beh落西山，所以大步行到出樹林 e5 時，日已經較散。Ah！頭前 koh 一條河，幾若丈闊。伊來到 hia 心真煩惱，想講 thiau2-kang來到 chia beh chhoe7 子；但是到 chia beh進，是有溪，beh退，又暗lah，樹林野獸e5聲聽了真生凊。一時續進，無步，退，無路。Tiam3 河墘，行來行去，看有橋通過抑無，抑是有排仔，抑是船thang渡過，攏無。這條河真chhoah 流，水 koh 深，濟濟人 ti7 這個河沈落去。前基督徒行天路， kap 女徒到 chia 攏有人幫贊，才敢泅過去。（參看天路歷程）。所以福源姆來到 chia，心比前較艱苦，想到無法度；m7-ku2 為著疼子，就phoe命 潦落去，那潦那深。代先腳筒水，後來到雙腕 水，後來肚臍水。Hit時伊知用潦e5，be7用得就用泅e5。泅真久，才過hit爿岸。過去真倦，koh目珠本已經beh無看見lah，也這 tiap8 koh hou7河水 e5 湧扑，扑了續青瞑。一時厭倦，也激心，講，Thiau2-kang 過河lah，才來目珠失明，續暈倒 ti7 溪邊。Hit時有一個天使對 hia 過，天使是 thiau2-ti5 teh 巡河--e5；因為知常常有人泅be7過。也有 e5 泅過，會暈去，也若無救，河水若漲，就koah倒落去真危險。所以天使定來巡，巡著福源姆暈倒 ti7 hia，伊就 ka7 伊叫醒，ka7 伊請安講，姊妹你對佗位來，beh去佗位？福源姆，應講，我是對保定城來beh去上帝所指示 e5 位，chhoe7 我 e5 查某子；m7 是來到 chia，我真餒志；因為 m7 知iau2外遠， 也目珠已經失明，我寧可死。天使就牽伊起來 ka7 伊講，姊妹 ah，你啥事餒志到an2-ni 。上帝 ti7 路中 e5 刺 phe3出聲 ka7 你講甚物？你敢be7記得mah？福源姆應講，會，也對an2-ni 見笑，見笑，就對天使講，你是是誰 ？我目珠失明，你會 hou7 我 koh 看見抑be7？天使應講，會。我是主 e5差使，thiau2-kang 來巡河，beh為著厭倦 kap 目珠失明 e5 人；總是你 e5 心著開o-lo2主，才會應得，對hit-tiap8 福源姆就開聲吟詩o-lo2上帝講「抵著試煉、災厄，為你真艱苦。致到餒志，失望，四面看無路。你所得 e5恩賜逐項想來記。穩當滿心感謝上帝大慈悲。主 e5 恩賜你著算著數，主 e5 恩賜你敢算be7了；主 e5 恩賜逐項算來記，穩當滿心感謝上帝大慈悲。」福源姆家己想著這首詩來吟，天使就真歡喜。就用手摸伊 e5 目珠，也替伊認罪祈禱主，對an2-ni 目珠就金，（世間人抵著患難濟濟親像an2-ni ）。對an2-ni 天使就 chhoa7伊行。 
行無偌遠就到非常大 e5 花園 kap 果子 theh8 。花 e5 sui2 講be7盡。花紅柳綠，十花五色，開到 sui2 giang-giang，芳 chheng3-chheng3，也有果子千百萬款；iah 仔飛，鳥仔跳舞，唱歌攏 teh o-lo2上帝。福源姆來到hia 大驚，m7 敢 koh 進前，問天使講，我 e5 主ah！你 ka7 我 chhoa7了敢著位？我 敢會堪得來到chia？天使應講，來，咱 e5 主准你入。對an2-ni 就緊進前。福源姆就問天使講，Chiah-e5 果子樹 kap 花是甚物人種e5？天使應講，Chiah e5 攏是主親手栽，chiah e5 花攏是指世間 e5 基督徒 kap 世間 e5 女徒。In 若行好熱心，就 in e5 花那開那 sui2，那大蕾那芳，主就那疼in。In 若乖，in e5 花就親像 beh 謝。行到果子園，福源姆就問講，Chiah e5 果子有欉 thai2 生hiah 厚，有欉2，3 粒，有e5 新欉顛倒較 gau5 生，也老欉續生較少？天使才 ka7 伊講，Chiah- e5樹攏是世間 e5 信徒，一人一欉，人若疼主做濟濟工歸榮光伊，koh gau5 救人，就伊e5樹有結子濟濟：所以有 e5 雖罔iau2細欉；m7-ku2 伊結子濟濟。就是伊雖罔iau2細漢；m7-ku2伊救人較濟。也有 e5 雖罔老欉，伊救人小可：所以伊 e5 樹結子較少；也有 e5 無結子。Hiah e5 到時主攏beh ka7 伊刪起來（約翰15章）。對an2-ni 福源姆大明白聖經所記載，知ti7 世間所著盡e5本分。 
後來 koh 進前，就過一條溪仔，hit e5 水清親像鏡，魚蝦水族歡喜，so5 ti7 內面。福源姆就問講，一條號做甚物溪？天使就 ka7 伊講，這條是活命水 e5 溪，ti7 上帝壇邊 e5 倒旁流出來，teh 灌沃 chiah e5 花木。也 續報伊看溪hit旁岸 e5果子樹。Hiah e5 是活命樹，伊 e5 葉 kap 果子攏好做藥。前基督徒行天路到死蔭 e5 山， kap 鬼王拿波倫別西暴交戰著傷 e5 時，主有差我挽去 hou7 伊糊，就是這 e5 樹葉。 
對an2-ni 就過去到一個城，城門珍珠，城牆寶玉，到門口，顧門 e5 老人入去 hiahN 一領白長衫來 hou7 福源姆換：因為城內 e5 人m7-chun2 穿別樣衫，是大家所穿相像。換衫了，就入去。福源姆gong5-gong5 ngiah8，m7 敢行去；因為看路攏鋪金，伊 e5 光豔親像玻璃。天使牽伊 e5 手直直行，行無偌遠，就遇著耶穌 kap 福源伯 teh 來，伊 e5 心真歡喜，跪落拜耶穌。耶穌命令天使 ka7 伊牽起來。就叫天使chhoa7 in 去客廳。後來就離開 in去。福源姆 kap 福源伯，就 chhoa7去客廳。Hit 個客廳 e5 sui2 be7曉形容，世間 e5 王宮，當所羅門極hang5-ngou2 e5 時，伊 e5 宮殿也be7比得。福源姆就問福源伯講，查某子leh？福源伯應講，查某子今暝 ti7 上帝 e5 朝廷有音樂會。伊 kap 天使去相 kap 頌讚咱 e5 父上帝，koh tiap 仔久就會煞。就 ti7 hia 等一下仔，較停對hit頭有歸大陣 e5 查某囡仔，攏穿白衫，手 舉 lin-long 鼓，樂器濟濟款，直直作樂跳舞來，有 e5 吟「天堂攏無苦難勻勻」聲響亮到極。hit e5 聲 m7 是咱世間 e5 音樂會得相比。真正是上帝朝廷 e5 神樂。福源姆就出來路邊 hia 等，一隊一隊直直過。逐人攏舉光燈 teh 行列，看到伊e5 查某子美懷 ah，真歡喜就走倚去 ka7 伊攬teh，直直 ka7 伊 chim。美懷ah也真歡喜見著阿娘 e5 面。相 chim了後，福源姆就問子講，子ah，你 e5 火 thai2 beh-hoa beh-hoa？美懷 ah 應講，我 e5 是 hou7 你 e5 目屎滴 hoa；因為我若修理beh hou7 伊光，也你若為著我來哮，我 e5 燈就 koh beh hoa去。對an2-ni ，福源姆就講，子ah，今我 m7 哮lah。總是我 m7 知你 hou7 主 chhoa7 來才好e5 位；今我 e5 心平安lah；因為 chia 比咱兜幾千萬較好。所以我今安心到 chia。福源姆hiahN8 醒，才知是眠夢。目珠 thi2 開，看美懷 ah 猶原照舊倒 ti7 眠床裡，心真驚。就緊開聲叫，我美懷仔心肝子！連連叫幾若聲，美懷恬恬無應。 
16.死刑宣告 
福源姆直直叫美懷 ah；直直 ka7 伊搖，摸手尾攏冷lah，知是死lah，對an2-ni 就開聲大哭。美懷 ah in 兄嫂 ti7 灶腳出來看也大哭。Ah！真正扑損這個查某囡仔。（咱聽 e5人也be7禁得替伊傷悲）。就是當福源姆 teh 眠夢hit時，查某子斷氣去；因為 m7 甘福源姆過頭憂悶，所以 m7 愛 hou7 伊看beh斷氣 e5 款 e5艱苦，就 hou7 伊 tuh ka-che7 來眠夢。兩個 ta-ke 新婦哮哮leh，福源姆 koh 想著抵仔 e5 眠夢，就較受安慰。續將hit個夢講 hou7 新婦聽。今chia 且按下。 
講天賜ah ti7 9 月初二已經公判，也宣告死刑。總是量一禮拜 e5 游預，beh hou7 伊 kap 人相辭，koh 受牧師 e5 勉勵，這 tiap8 天賜ah 心無信道理；總是對 in老母 e5 所講（車頭相認 e5 時）濟少也略仔知基督教 e5 好處。總是 koh 一禮拜beh死刑，預定是beh用銃殺。今仔日已經舉行宣告了 e5 第二日lah。昨昏牧師也有來講道理 hou7 伊聽。今仔日 in 老母福源姆也來。對昨日美懷 ah 死，送葬後就 koh 接著消息，講天賜ah beh受刑lah。Hit e5 心艱苦到怎樣？實在 oh 形容。an2-ni 是偆四日beh死刑。 
Ah！hit e7晡忽然接著這張特電講皇帝今年 40 外歲lah，欣慕愛有太子；總是皇后連生幾若個，攏是查某e5，所以真致意愛查晡e5。Ah！天 e5開路。hit日 e5 特電就是講，昨暝皇后生查埔子，真大漢 koh sui2，所以真愛特赦天下，beh hou7 死犯攏變做無期徒；也無期徒會變做有期徒。對an2-ni 天賜ah 就受赦做無期徒 e5 犯人。Ah！真正是上主 e5 饒命。查某子死，後生beh死刑。（啊！這 e5 事誌若兄姊你抵著，你 e5 心怎樣？）總是福源姆無餒志，直直祈禱，也逐日去 chhoe7 天賜ah，暗時就出來 tiam3 旅館。an2-ni 連連成禮拜，後來福源姆厝裡be7做得，就姑不chiong著倒去。hit時天賜ah 也歡喜信主lah；所以 kap in 阿娘跪落 ti7 塗腳求上帝 chhoa7 路開恩典 e5 門，hou7 伊後來有出監 e5 日子。hit日抵是天賜 ah 36 歲，9 月初 9。對hit時天賜ah 得著重頭生。就 kap 老母相辭分開。Ah！福源姆到 chia e5 情形是親像死一個子，也 koh活一個子 e5 款式。對hit tiap8 了後，天賜ah 變化做新創造 e5 人，前後大各樣。伊 e5 品行、心性、行動舉止，大增差，真正無見笑做一個真基督徒 e5 體態。Chia且按下。 
講美懷 ah 死，埋葬了後，這層事誌攏 m7 敢 hou7 耀宗知。隔年 e5 歇熱倒來，因為雖罔iau2-be7過門，做真實 e5 翁妻；iau2-ku2 in 心情是已經相疼，到親像同一體。疼美懷 ah，真正做親像骨中 e5 骨，肉中 e5 肉。倒來隔日，liam5-piN就去chhoe7 in 丈母，koh 媽等ah chhoa7 伊去美懷 ah e5 墓。墓，葬 kap 老父做夥，是 ti7 保定城基督教會 e5 公塚。去 e5 時，耀宗ah 恭敬對墓就行禮。目屎四lam5垂，心親像beh爆裂，就坐 ti7 伊 e5 墓前 e5 石桌chhngh8-chhngh8 哮，媽等ah 也直直哮阿姑。二人哮無久，日已經beh暗。Ah！耀宗 ah 跪落 ti7 土腳祈禱，心到極 e5艱苦。Ah！主ah，今日你啥事放 sak 我。就放聲大哭；總是祈禱中忽然親像有聲 ti7 耳空邊，講，「耀宗，耀宗！你啥事過頭憂悶！我無放 sak 你。你著起來，盡力做工，來榮光我 e5 名，我就是真實疼你 e5 婦人人」。對an2-ni 耀宗知這 e5 聲 m7 是平常 e5 聲，就仆落感謝上帝 e5 疼，然後就起來拭目屎，koh 恭敬對墓行禮，就倒去。總是沿路哮到目珠 ham-ham。倒去 in 老父知子為美懷 ah teh 大憂悶，就用百般 e5 安慰來安慰伊；總是耀宗真 oh 受安慰，前若有一項較新奇 e5 物，都想愛提來hou7 所疼--e5 看，thang送--伊；所以對北京買濟濟等路 提倒來beh送美懷 ah，也為著伊 ka7 伊扑一個金 e5 十字架入珠真 sui2，beh hou7 美懷 ah 插頭鬃。看 hiah e5 物就那傷心，幾若日無食飯。林長老 kap 長老娘看子an2-ni ，心也真同情。老母就暫時叫耀宗將 hiah e5 物且寄--伊，也林長老就 chhoa7 耀宗去南京，上海四界 thit-tho5。也去西湖 tiam3 幾若禮拜。因為耀宗今年已經入北京 e5神學大學，老父真保惜伊，m7 愛伊過頭 e5 憂悶，過成月日久，四界行行就漸漸受安慰。Koh 想著 ti7墓裡祈禱hit時 e5 聲，就大立志愛為主到死，續來報答美懷 ah e5 疼惜。了後倒--來，去 chhoe7 伊 e5 丈姆。丈姆有將美懷 ah 平時 teh 用 e5 聖經送耀宗，也特別 ti7 羅馬 8：37， 39 節 kap II哥林多 5：1， 15. e5 位有 kai3 紅choa7。Hit e5話就是講：「疼咱e5 若為咱，就咱得勝到有偆，----也無論甚物，攏be7未隔斷咱 ti7 上帝 e5 疼，就是 ti7 咱e5 主基督耶穌有 e5 疼。」Koh 一位是講：「因為基督 e5 疼催逼咱，是阮想一人替眾人死，是beh hou7 chiah e5 iau2活 teh e5 人，以後無為著家己來活， 是為著替 in 死來復活--e5。」這 2 位，就是美懷 ah 知伊未好lah e5 時，叫 in 老母提紅鉛筆 hou7 伊畫，也叮嚀 in 老母叫伊著將這本提 hou7 耀宗（真正是未婚 e5 賢妻）。耀宗接過手，in 丈姆報伊掀hit 2 位來讀。讀了目屎 nih-nih 流；總是耀宗e5 志那堅，也聽 in 丈姆講美懷ah beh死hit時伊 e5 眠夢 hou7 伊聽。聽了也受安慰；總是看美懷 e5 所做，一面是 hou7 耀宗那 m7 甘；因為想伊真正是賢妻。Ah！總是到 chia 見死不復生。就目屎拭拭 leh，相辭倒去，將hit本聖冊真細膩照顧來紀念。Chia 且按下。 
講天賜 ah 日日勤勤做工，常常 hou7 監獄長大o-lo2，ti7 眾犯人 e5 面前，常常好品行 e5 表彰 hou7 伊。Ah！thang歡喜。an2-ni ！看有望thang出監抑be7？ 
17.國母 e5 生日 
時日真快過，liam5-piN隔明年 e5 3月。監獄 e5 看守續大家真信用天賜ah，無 ka7 伊鍊鍊仔。天賜ah今也 be7 偷走lah，時時看聖經祈禱，若teh 做工 e5 時，常常吟詩。監獄長也是信主 e5 人。對an2-ni 真歡喜，常常將要緊 e5 事交代伊做。Ti7 3 月初 4 日，監獄 koh 接著特電講，今年是國母 70 歲 e5 大生日。所以國母愛beh特赦天下。天賜對an2-ni 就赦做有期徒。總是監獄長特別申請，上奏 ti7 朝廷，講明天賜ah e5 情形 hou7 皇太后國母聽，國母真歡喜，就大特赦天賜ah 做無罪。對an2-ni ti7 3月 12 日就放出監。也 ti7 監內關2年lian5，趁百外銀。就真歡喜 kap 監獄長相辭倒去。Boe7倒去 e5 成禮拜前，天賜ah 也寄批倒去。所以厝裡 e5 人，也攏真歡喜 teh 等。今愛知天賜ah 此去 e5情形，請看後回。 
18.團圓 
天賜ah 出監就去洗浴剃頭，也去裁縫店買新衫仔褲、買鞋、買帽仔，換到青 taN7-taN7，真正是重頭生 e5 人，心也真正 kap 外皮相像，就 tio5-tio5 跳跳倒去。到 3 月 15 日就到厝。Ah！大家家內真歡喜，這 pang e5 歡喜是真 e5 歡喜；前 pang對浮浪所 倒來是暫時 e5 反悔；這pang 是真反悔。 
倒來全家信主。福源姆到 chia也倚 70 歲 kha-tau lah。目珠 su ；總是iau2老康健。媽等ah 也 11、2 歲lah。小學校 4 年lah，冊也是真 gau5 讀koh 乖。天賜ah e5 婦人人也真 gau5 教子，熱心靠主，為著丈夫守節khiN5 家（愛世間較濟這號婦人人leh）到今仔日大家團圓，歡喜到流目屎，來感謝上帝。對an2-ni 就 koh 開藤椅店，店號號做再新興。對an2-ni 生理猶原直直振。母子、父子、翁某真和。天賜到這 tiap8 大大反悔以前 e5 不孝、濫費、放蕩、貧憚、貪心、酷毒某子，娶細姨 e5 m7著。到 chia 知伊 e5 某真正是寶貝 e5 賢內助：所以就真疼--伊，將家事攏交代伊 e5 婦人人設法。伊 e5 婦人人也是真 gau5 理家：所以直直振。時日真快過，liam5-piN過 2、3 年。福源姆也iau2 ti7-teh，家內就那偆 錢。日日快樂熱心服侍主。Chia 且按下。 
講耀宗 ah 也目一 choah8 神學大學也卒業，抵 25、6 歲na7-tiaN7。卒業頭名，thang講是一個少年秀才。稱號叫做北京神學大學神學士。卒業hit日有續結婚。後來就是北京浸禮會 e5 牧師看了感心將伊 e5 查某子嫁伊，伊 e5 查某子猶原姓陳，名叫秀賢。今年 23 歲，是 ti7 女子高等師範出身。生做也是真好，真熱心，thang講猶原是真合路用 e5 內助。對an2-ni 結婚後，就受傳道會派去幫贊內地會傳教，ti7 內蒙古。較要緊是愛 in 去 hia 設聖道學，ti7 hia thang培養本島人來做hia e5 傳道。 
再講到天賜ah 聽伊 e5 妺婿受派beh去傳道，伊也真歡喜，耀宗ah 也是有 chhoa7 伊 e5 婦人人秀賢來 kap 前e5 丈姆相認，大家真歡喜。福源姆也疼伊做親像美懷 ah  koh活。秀賢看福源姆e5熱心 kap 疼心，就也尊敬伊做親像真實 e5 老母。天賜ah 受妺婿 e5 感動，就店收收起來，也願贊妺婿入山去蒙古傳道，伊雖罔無讀神學；iau2-ku2對伊 e5 熱心，kap 所經過 e5大反悔，所講 e5 佈道大會感動人，所以耀宗先生大歡喜，就大家相 chhoa7，無各樣一家 e5 人，相疼無較輸講親像娶美懷 ah。對an2-ni 就大家出發，一家共 6人入蒙古去傳道，享受快樂大團圓 e5 家庭，koh 歸榮光上帝無盡。 
哈利路亞 ！主 e5 權能！真正是對老母疼痛 e5 目屎 kap 迫切 e5 祈禱，所設 e5 大效果。Thang敬畏ah！上帝萬權能 e5 手骨。阿門。 
老母 e5 目屎 
完 
</HL>