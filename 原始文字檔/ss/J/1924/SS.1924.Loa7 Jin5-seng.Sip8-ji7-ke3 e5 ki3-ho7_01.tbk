<CL>
  1 Kiu3-Chu2-Tan3 Hit-Me5 
  A-pa An2-nia5, kin2 pi7-pan7 ouh! Pai3-tng5 e5 toa7 cheng teh tan5 lah ne7! 
  Hui7-bi2 e5 sim chin hoaN-hi2; in-ui7 kin-me5 si7 Kiu3-chu2-tan3, i kap in hiaN-ko Chheng-hun5 a2, chu7 kui2-na7 tiam2 cheng cheng5, chiu7 oaN7 saN-khou3 pi7-pan7 ho2, beh khi3 hu3. In-ui7 nng7 hiaN-moai7 si7 chin oah8-tang7. I pun2-sin kin-ni5 si7 18 hoe3, seN-cho3 sui2, koh koai, leng2-li7, koh gau5 thak8-chheh. Kin-ni5 si7 Lam5-kiaN Seng2-lip8 e5 ko-teng2 Lu2-hak8-hau7 4 lian5, tak8-ni5 thau5 mia5, ia7 hiaN-ko kin-ni5 20 hoe3, ti7 Lam5-kiaN e5 Seng2-lip8 Siong-kho Tai7-hak8 3 lian5; 2-e5 long2 si7 koh bo5 loa7-ku2 beh chut-giap8. Ia7 ti7 chit-e5 hioh-ni5, tng2 lai5 chhoe7 pe7-bo2. In si7 tiam3 ti7 li7 Lam5-kiaN jip8-tang 10 goa7 phou3 e5 soaN-kha, chit8 e5 hiuN-chng, kio3-cho3 Su3-liong5 chng. 
  Chit e5 chng-mia5 chin ho2 thiaN, chiu7 si7 chng sui-bong2 bo5 loa7-toa7; iau2-ku2 chian5 Chheng si5-tai7, ti7 hit chng-nih u7 chhut kui2-na7 e5 ki2-jin5 ; siu3-chai5 ia7 be7 chio2. Sou2-i2 si7 siong-tong u7 bun5-hoa3 e5 chng-sia7. Jin5-khau2 2000-lian5. Ia7-u7 chit8-tiau5 ke-a2 teh be2-be7; SoaN lai7 chhut jip8 e5 lang5 chin-che7. Sou2-i2 sui-bong2 si7 kong2 soaN-kha e5 chhan5-chng sou2- chai7; m7-ku2 ia7-si7 siong-tong e5 nau7-jiat8. 
  Hui7-bi2 in lau7-pe7 khiok-si7 siong-tong e7 tit-koe3 e5 lang5, cheng5 A-kong bat tiong3-ki2. Lau7-pe7 ia7 si7 lau7 siu3-chai5, chai5-san2 ui3 lau7-pe7 siau3-lian5 e5 si5 phiau5, tou2, im2, saN-koan2 chng5; koh ai3 chiah8 a-phian3; sou2-i2 cha2 iu5-goan5 u7 khai-koa2. Hian7-si5 sou2-chhun khiok-si7 3, 2 taN3 chiN5. Lau7-pe7 ti7 30 goa7 hoe3 e5-si5 , u7 jiam2-tioh8 tang7-peN7 hiam2-si2, hit-si5 u7 lai5 lam5-kiaN hou7 Ki-tok-kau3 khui e5 i-koan2 i-ti7, tui3 hit-si5 tit-tioh8 to7-li2. Hit-tiap8 hiaN-ko Chheng-hun5 4 hoe3, ia7 i pun2-sin ia2-boe7 chhut-si3. Tui3 hit-tiap8 liau2-au7 lau7-pe7 chiaN5 jiat8-sim sin3-Chu2, keh 2 ni5 chiah seN hui7-bi2-ah. 
  Tiong-kok-lang5 si7 tiong7-lam5-kheng-lu2; chong2-si7 lau7-pe7 ui7 siau3-liam7 Chu2 e5 thiaN3, kiu3 i chhut-si2-jip8-oah8 koh ke2 a-phian3 kap it-khai3 phaiN-tai7; sou2-i2 i chiah ho7 i cho3 hui7-bi2, lai5 siau3-liam7 Siong7-te3 in-hui7 e5 bi2. Tui3 hit-tiap8 liau2-au7 long2 bo5 koh seN. An2-ni chiu7 tui3 kiaN2 thiaN3-mia7-mia7. Tui3 sin3-Chu2 liau2-au7, chiu7 jiat8-sim ti7 kau3-hoe7, sou2-i2 siu7 keng2-cho3 tiuN2-lo2, lian5-jim7 che7-che7 ni5. Kau3 kin-ni5 50 goa7 hoe3, iau2-ku2 teh cho3 tiuN2-lo2; sou2-i2 te7-hng e5 lang5 na7 kong2 Lim5 TiuN2-lo2 bo5 chit8-e5 m7-chai i si7 jiat8-sim e5 Ki-tok-tou5. Ia7 i bo5 keng-eng5 seng-li2; si7 chiong i sou2 u7 e5 chhan5 chhiaN3-kang lai5 choh; sou2-i2 kek8 u7 si5-kan thang poe5-iuN2 nng7-e5 kiaN2-ji5. Tui3 se3-han3 hou7 in jip8 Ki-tok-kau3 e5 hak8-hau7, tit8-tit8 poe5-iuN2 kau3 chut-giap8, thang-kong2 si7 chin sun7-su7, chin boan2-chiok, 2-lau7 siong5 chiong chit 2-e5 kiaN lai5 hoaN-hi2. 
  Ia7 kin-ni5 si7 ti7 chng-kha e5 kau3-hoe7, beh cho3 chiok Seng3-tan3-sek, 2 hiaN-moe7 u7 kia3-hu7 kui2-na7 chhut. A-hiaN violin siong-tong e7-e, Hui7-bi2-ah piano ia7 siong-tong e7-toaN5 koh siaN chin ho2; sou2-i2 2-e5 phut-phut-thiau3 chin ai3 khi3 hu3 khui-hoe7; m7-ku2 a-nia5 kap a-pa long2 lau7-lang5, am3-si5 kiaN5-lou7 ai3 tah8-tham7; sou2-i2 i tioh8 tan2 ka7 in khan. Koh bo5 loa7-ku2 chiu7 khi3. Tui3-thau5 kau3-boe2 chin sim-sek to3-lai5. Tiong-kan chit8-chhut put-chi2 chhim-khek ti7 Chheng-hun5 e5 nau2-lai7; chiu7-si7 seng-li2-lang5 chhoe7 chin-chu (si7 Ia5-sou e5 phi3-ju7) cho3-khi3 chin chhut-sin5. Tui3 chit-si5 u7 hoan3-khi2 i chit8-hang7 chhu3-bi7; chiu7-si7 siuN7 i Tai7-hak8 chut-giap8 au7, ia7 i siuN7 beh lai5-khi3 goa7-kok cho3 chhin-chhiuN7 hit-khoan2 seng-li2. KhoaN3-liau2 to3-khi3 u7 chiong chit-e5 sou2-kam2 kong2-hou7 in lau7-pe7 thiaN. Ia7 lau7-pe7 thiaN-liau2 tiam7-tiam7, lau7-bu2 tit8-tit8 hiam5, kong2 cho3 hit-ho7 seng-li2 tioh8 khi3 goa7-kok phun2-chau2, i khah bo5-ai3. Hu7-jin5-lang5 e5 khoan2 long2-si7 an2-ni, i ai3 i tiam3 pun2-sou2-chai7 khui-hang5 a2-si7 kap lang5 tiam3. Lai5 chiah8 hoe7-sia7, kong-si e5 thau5-lou7. Chong2-si7 sio2-moai7 Hui7-bi2 chin chan3-seng5 hiaN-ko e5 soeh, kong2 chheng-lian5-lang5 eng-kai tioh8 an2-ni oah8-tang7. Sou2-i2 nng7 hiaN-moai7 chiu7 u7-oe7-kong2. Liau2-au7 koh bo5 loa7-ku2, chiu7 tai7-ke koh jip8-oh8. Chia chhiaN2 an3-ha7. 
  2-lau7, kiaN2 long2 khi3 jip8-oh8, lai7-bin7 chin bo5-phoaN7 koh ke-chiau2 chhi7 che7, bo5-eng5 chiu7 siuN7-kong2 tioh8 lai5 chhoe7 chit8-e5 tu2-ho2 e5 sim-pu7. 2-lau7 chiu7 chham-siong5, tai7-ke tong5-i3 ai3 cho3 pun2 kau3-hoe7 bok8-su e5 cha-bou2-kiaN2. Bok8-su e5 cha-bou2-kiaN2 kin-ni5 kap Hui7-bi2 tang5-oh8, peN5-che7 hoe3, siang7 lian5-kip8, peN5-peN5 me5-ni5 4 goeh8 e7 chut-giap8, ho7-cho3 Ong5 Soat-moe5, seN-cho3 ia7-si7 chin ho2, kap Hui7-bi2 si7 chi3-ho2 e5 peng5-iu2; sou2-i2 2-lau7 chham-siong5 liau2, chiu7 iang-lang5 khi3 tui3 Bok8-su kong2, Bok8-su ia7-si7 chin hoaN-hi2; in-ui7 si7 pun2-tong5 jiat8-sim tiuN2-lo2 e5 hau7-seN. Siau3-lian5-lang5 ia7-si7 ho2 phin2-heng7 koh chin u7 chi3-khi3. Sou2-i2 tui3-chhui3 in2--i. Chiu7 hou7 2 e5 siau3-lian5 chai ji7-pi2 ia7-si7 chin hoaN-hi2. Tui3 an2-ni Chheng-hun5 siong5-siong5 sia2-phoe hou7 Soat-moe5. Soat-moe5 ia7 siong5-siong5 sia2-phoe hou7 Chheng-hun5. 2-e5 chin-chiaN3 cheng5-tau5-i3-hap8, saN-thiaN3 m7-ai3 pun-khui. Si5-jit8 chin khoai3-koe3, liam5-piN si3-goeh8, chiu7 tai7-ke chut-giap8. Chiau3 Chheng-hun5 e5 lau7-pe7 si7 ai3 liam5-piN ka7 in chhoa7, Ong5 Bok8-su in hit-peng5 ia7-si7 chin hoaN-hi2. Chong2-si7 Chheng-hun5 e5 i3-su3 m7-ai3 hiah-kin2, i si7 ai3 chiong i sou2 than3 e5 chiN5 lai5 chhoa7 khah u7 sim-sek. Sou2-i2 chin chhim-i3 tui3 lau7-pe7 kiu5, chun2 i chhut-goa7 lai5 cho3 seng-li2, oa2 poaN3-ni5 au7 chiah to3-lai5 chhoa7. I e5 lau7-pe7 pun2 m7, chong2-si7 ui7-tioh8 i pek-chhiat chiu7 chun2 i. I e5 sou2 ai3 chiu7-si7 chiau3 cheng5 sou2-kong2, ai3 khi3 goa7-kok cho3 po2-poe3 kui3-tiong7-phin2 e5 chau2-chui2 seng-li2. Sou2-i2 chiu7 khi3 be2 chit8-chiah be2 ia7 ka-jip8 goa7-kok e5 tui7-siong, chit-pang si7 beh khi3 In3-tou7. Hia ia7-si7 peng5-si5 i chi3 him-bou7 ai3-khi3 e5 ui7, sou2-i2 chin hoaN-hi2 ka-ki7 chiu7 kap peng5-iu2 tai7-ke hoe7-hap8, ti7 5 goeh8 chhe beh tui3 Lam5-kiaN chhut-hoat. Tai7-ke beh eng7 khan-be2 koe3-soaN, ian5-lou7 tui3 kui-hoa3 e5 chheN-hoan a2-si7 soaN-lai7 e5 lang5 be2 chiah-e5 cheng-seN ia2-siu3 e5 phoe5 chhin-chhiuN7 lok8-phoe5, pa3-phoe5, a2-si7 lok8-jiong5, chhiuN7-ge5 e5 lui7. Sou2-i2 ti7 4 goeh8 29, chiu7 tui3 pun2-sou2-chai7 chhut-hoat. 
  2 ChheN-Hoan Pio-A2 
  Beh chhut-hoat e5 si5, ke-lai7 e5 lang5 long2 lai5 saN-si5. Tek8-piat8 Hui7-bi2 kap Bi7-hun-chhe Soat-moe2 sang3 chin-hng7, tai7-ke khan-chhiu2 saN-chim pun-khui; hit-tiap8 Chheng-hun5 khia5-be2 tit8-tit8 chin3-cheng5 khi3 Lam5-kiaN. Soat-moe5 kap Hui7-bi2 khia7-teh kim-kim- siong3, sang3-kau3 bo5 khoaN3-kiN3 chiah soah. Kau3 bo5 khoaN3-kiN3 e5 si5, Soat-moe5 hut-jian5 lau5 bak8-sai2, Hui7-bi2 sim ia7 chin kan-khou2, 2-lang5 iu-bun7 iu-bun7 to3-khi3. Hui7-bi2 ia7 m7-kaN2 mng7 in so2, in-ui7 iau2-boe7 koe3-mng5. Tai7-ke long2-si7 siau3-lian5-lang5 sim-tiong am3-am3 siuN7 in so2 un2-tang3 si7 teh sim-bun7 in ko beh khi3 hiah-hng7, tioh8 poaN3-ni5 chiah-e7 to3-lai5, sou2-i2 sim-sng. Ia7 Soat-moe5 ia7 chin7 sou2-e7 kek chhio3-bin7, kiaN hou7 in sio2-kou khoaN3-kiN3 i u7 teh hau2 e5 khoan2. Ki5-sit8 Soat-moe5 m7-si7 kan-ta ui7 li7-piat8 lai5 iu-bun7 na7-tiaN7; si7 chhin-chhiuN7 iau2-u7 koh khah toa7 chham2 e5 su7, lai5 ti3-kau3 hou7 i e5 sim hiah toa7 kan-khou2, chong2-si7 long2 bo5 kong2-chhut. Chia chhiaN2 an3-ha7. 
  Kong2 Chheng-hun5 kau3 Lam5-kiaN, chiu7 u7 7-e5 phoaN7 teh tan2-i. Kau3 5 goeh8 chhe-it, chiu7 tai7-ke pi7-pan7 kan-niu5, kiong7 i 8-e5 chiu7 khi2-kiaN5. Beh chhut-hoat e5 si5 u7 sia2 2-tiuN phoe; chit8-tiuN hou7 sio2-moai7, chit8-tiuN hou7 Soat-moe5.Hou7 Soat-moe5 e5 phoe kek8-kan2; chong2-si7 oe7 hou7-lang5 thak8-liau2 sim chin kan-khou2. 
  Phoe e5 sou2 sia2. 
  Goa2 sou2 thiaN3--e5 peng5-an. 
  Ti7 beh li7-piat8 e5 si5, goa2 khoaN3 li2 u7 iu-bun7 e5 khoan2-sit, goa2 chin m7-kam; chong2-si7 lan2 eng2-kai tioh8 khoaN3 lan2 e5 chian5-tou5 lai5 lip8-chi3. Ah! Sou2 thiaN3-e5, goa2 kin-a2-jit8 e5 oah8, kap it-khai3 e5 tioh8-boa5, bo5 m7-si7 long2 ui7-tioh8 li2, sou2-i2 ng3-bang7 li2 gau5 chiau3-kou3 sin-the2, lai5 tan2-hau7 goa2 e5 seng5-kong koh to3-lai5. Chong2-si7 chit-pang e5 chhut-goa7, soaN-lou7 khi-khu, lou7-tou5 hiam2-iau3. ThiaN tang5-phoaN7 teh kong2, u7-si5 u7 chheN-hoan, u7-si5 u7 ia2-siu3 e5 gui5-hiam2. Sou2-i2 m7-chai beh u7 mia7 thang to3-lai5 kiN3-bin7 a2-bo5, ia7 bo5 tek-khak. Chong2-si7 boh8-tit koe3-thau5 e5 hoan5-lo2. In-ui7 goan2 chit8-tui7 u7 8-e5, koh tak8-lang5 long2-u7 be2 chheng3 toa3 chai7 sin; bu5-kou3 li2 tioh8 pek-chiat the3-goa2 ki5-to2. Kiu5 Chu2 chan7 lan2 seng5-kong, thang hiong2-siu7 Seng3-ai3 e5 ka-teng5 kau3 eng2-oan2. 
  Lam5-kiaN Lim5 chheng-hun5 <BR>  A.D. 1920. 5. 1 jit8. 
  Sou2-thiaN3 kut-tiong e5 kut, bah-tiong e5 bah e5 Soat-moe5 siu. 
  Ah! Soat-moai5 thak8 chit-tiuN phoe, moa2-pak iu-bun7, am3-am3 chhit bak8-sai2 lai5 khoa3-lu7 tiong7-hu chhut-goa7 e5 gui5-hiam2. Chia chhiaN2 an3-ha7. 
  Kong2 Chheng-hun5 in khi2-kiaN5 tit8-tit8 kau3 Chi-na2 e5 lam5-peng5-piN, i2-keng kin7 In3-tou7 e5 kau-kai3 tai7-ke chin sian7. Sou2-i2 tai7-ke ti7 hia hioh kui2-na7 jit8 chiah koh khi2-kiaN5. Keng-koe3 chiaN5 le2-pai3, jip8-kau3 chin chhim e5 soaN, ti7-hia siong-tong tai7-ke ia7 i2-keng u7 tui3 hiah e5 u7 kui-hoa3 e5 hoan, lai5 be2 tam7-poh8 soaN-san2-mih8, ia7 tai7-ke kin2 teh chin3-cheng5. Chiong5-tiong Chheng-hun5 lou7 bo5-sek8, peng5-si5 gau5 phau2-be2 m7-ku2 soaN-lou7 chiu7 khah bo5 koan3-si3. 
  Sou2-i2 siong5-siong5 cho3-lang5 e5 boe2-au7, khiok tai7-ke u7 siong5-siong5 teh tan2-i. Chiong5-tiong hiah e5 peng5-iu2 u7 chit8-e5 kio3-cho3 Tan5 Ek-sam si7 kap i siang7 hak8-hau7, pi2 i khah cha2 chut-giap8 2 ni5, chiN5 i2-keng than3 chin-che7. Chheng-hun5 e7 lai5 ka-jip8 ti7 chit-e5 tui7-siong, chit8-hang7 ia7 si7 khoaN3 chit-e5 Ek-sam hiaN e5 seng5-kong. Sou2-i2 chin hong3-sim. Ek-sam ia7-si7 tai3- liam7-tioh8 siang7 bo2-hau7, hau7-iu2 e5 cheng5; sou2-i2 ia7 chin tek8-piat8 chiau-hu i. 
  Kau3 u7 chit8-cham7, jit8 i2-keng am3, hia bo5 chhu3, chiu7 tai7-ke khun3-ti7 chit8-chang5 toa7-chhiu7 e5 e7-bin7 lai5 keh-me5, si3-piN chhiu7-na5 am3-am3. Hit-me5 si7 chin koaN5, hong chin thau3, bo5-goeh8 bo5-chheN, am3-bin5-bong. Kau3 poaN3-me5 au7, u7 boe7-khai-hoa3 e5 chheN-hoan chhut-chhau2, chai u7-lang5 tui3 chia koe3; sou2-i2 chhut-lai5 chah8-lou7, khiok lou7 e5 si3-piN u7 khan tian7-khi3 e5 lian5-soaN3 lai5 pe2 chheN-hoan. In-ui7 kin-me5 hong-thau3, tian7-soaN3 u7 tam7-poh8 phah-phaiN2, theng3-tian7; sou2-i2 chheN-hoan e7-tit loh8 hit-tiau5 toa7-lou7 lai5 thai5-lang5; oa2-lai5 in tiong-kan, u7-lang5 seng cheng-sin5, chiu7 hoah chheN-hoan kau3, chiu7 khui chheng3 phah-khi3. Ki5-u5 e5 lang5 ia7 khui-chheng3 phah-khi3. Chheng3 e5 siaN phin3-phong3-kio3, tai7-ke long2 tiam7-tiam7 khut-ti7 u3-nih lai5 phah-chheng3. Chheng-hun5 be7-hiau2-tit chit8-e5-su7,siuN ban7 bih, khi3 hou7 chheN-hoan khoaN3-kiN3, chit8-e5 bi tui3 au7-bin7 eng7 pio-a2 chhak8--lai5, tu2-tu2 chhak8 tui3 kha-chiah-phiaN khi3 thang3 sim-chong7 koe3-khi3. Aih! Chit8-e7 chu7 an2-ni to2-loh8-khi3. Ek-sam thiaN si7 Chheng-hun5 e5 siaN chiu7 hoan-sin khoaN3 au7-bin7 chit8-e5 chheN-hoan jih8-oa2-lai5, chiu7 khui-chheng3 phah-khi3. Tu2-tu2 tioh8 chheN-hoan e5 heng-kham2. ChheN-hoan ia7 jiang2 chit8-siaN chin toa7-siaN chiu7 to2-loh8-khi3. Tui3 an2-ni chheN-hoan kin2 the3. Kai-chai3 Chheng-hun5 bo5 hou7 chheN-hoan khoaN3-kiN3. ChheN-hoan the3 liau2-au7, in chiu7 tiam2-hoe2 lai5 khoaN3 Chheng-hun5 e5 kha-chiah. Bin7 i2-keng piN3 si2-lang5-sek phak-ti7 thou5-kha, teh kiu5 Siong7-te3 chiap-lap8 i e5 leng5-hun5. Hit-si5 Ek-sam oa2-lai5, ka7 i kong2, ho2-peng5-iu2 Chheng-hun5, taN li2 m7-chai u7 beh koh kong2 sim2-mih8 a2-bo5? Ah! I i2-keng sim chin bo5-lat8, in-ui7 hoeh lau5 chin-che7. Chiu7 se3-se3 siaN kong2, Ah! Ek-sam hiaN goa2…goa2…u7…u7…kui2-ku3 oe7 beh, beh kau-tai3 li2. Bo5-lat8 chiu7 theng5 chin ku2 bo5 koh kong2-oe7. Ah! Ek-sam khoaN3 chit8-e5 cheng5-heng5 be7-kim3-tit ia7 the3 i lau5 bak8-sai2. Au7-lai5 chiu7 kong2, ChhiaN2 li2, li2…chiong goa2 e5, e5…thau5, thau5-mng5…koah tam7-poh8 khi2-lai5…theh8, theh8…siaN tit8-tit8 se3-khi3, chhin-chhiuN7 bo5 thiaN-kiN3, Ek-sam chiu7 kap i phak-ti7 thou5-nih. Hit-si5 ti7 i chhui3-lai7 se3-se3-siaN teh hau2, i2-keng chin bo5-lat8 thang koh kong2. Ek-sam chiu7 kong2, Li2 si7 ai3 goa2 chiong li2 e5 thau5-mng5 koah tam7-poh8 theh8 to3-khi3 hou7 li2 e5 lau7-pe7 khoaN3 a2-m7-si7? Chheng-hun5 tim3-thau5 lau5 bak8-sai2 chiu7 khui3-tng7. Ah! Ek-sam kap ki5-u5 e5 peng5-iu2 bo5 m7 pi-siong lau5 bak8-sai2; chong2-si7 long2 m7-kaN2 khui-siaN lai5 hau2. 
  3 Hong2-Bun7 
  Tui3 an2-ni Ek-sam chiu7 ka7 i koah tam7-poh8 thau5-mng5, eng7 kin-a2 ka7 i pau-teh. Keh thiN-kng chiu7 kap peng5-iu2 ou2 chit8-khang ti7 toa7-chhiu7-e7 ka7 i tai5 hia, soa2 chit8-te3 toa7-chioh8 ka7 i he7-ti7 teng2-bin7 eng7 i sou2 toa3 e5 to, eng7 to-boe7 ka7 i tok hit-te3 chioh8 . In-ui7 bo5 si5-kan m7-kaN2 khek-ji7; bu5-kou3 ka7 i khek chit8-ji7 + cho3 Sip8-ji7-ke3 e5 ki3-ho7. In-ui7 Ek-sam sui-bong2 m7-si7 Ki-tok-tou5; iau2-ku2 i bat siong5 khi3 hu3 Lam5-kiaN Ki-tok-kau3 Chheng-lian5-hoe7 e5 kang2-ian2, sou2-i2 u7 tam7-poh8 Ki-tok-kau3 e5 sou3-iong2. Cho3 kan2-tan e5 ki3-ho7 chiu7 koh chhut-hoat. Tai7-ke chit8-sim iu-bun7 e5 sim ia7-si7 chin kiaN. Sou2-i2 tit8-tit8 phah-be2 chau2 chin3-cheng5 bo5 oat8-thau5. 
  Kau3 In3-tou7 Beng7-mai2-siaN5. Chit-e5 si7 In3-tou7 hui-siong5 chhut-mia5 e5 siaN5, chiu7 ti7-hia pan7-hoe3. Liau2-au7 chiong in e5 be2 be7-tiau7, m7-kaN2 koh tui3 goan5-lou7 to3-khi3. Ia7 ti7-hia Ek-sam liam7-tioh8 tong5-chhong e5 cheng5; in-ui7 ti7 hau7-tiong tai7-ke bat cho3-hoe2 1-ni5. Hit-si5 Ek-sam tai7-hak8 3 lian5, ia7 Chheng-hun5 si7 Tai7-hak8 e5 ko-teng2-pou7 3 lian5; sou2-i2 ti7 oh8-lai7 chiu7 sio-bat, liam7-tioh8 chit-e5 cheng5, chiu7 khi3 chu3-bun5 chit8-e5 sun5-kim e5 ap8-a2 lai5 te2 hiah-e5 thau5-mng5. Jian5-au7 tai7-ke tui3 chui2-lou7 to3-khi3 Lam5-kiaN. Chia chhiaN2 an3-ha7. 
  Kong2 Chheng-hun5 in chhu3-nih tak8-jit8 liam7 ia7 bang7, tui3 chhut-hoat kau3 chit-tiap8 i2-keng 3 goeh8 goa7 jit8, chaiN2-iuN7 long2 bo5 phe-sin3. Sou2-i2 sim chin kan-khou2. Ia7 Soat-moe5 kap Hui7-bi2 2 lang5 na7 cho3-hoe2, bo5 m7-tiaN7 hoan5-lo2 in Ko e5 su7, ia7 Soat-moe5 tit8-tit8 teh pi7-pan7 ke3-chng, u7-si5 Hui7-bi2 ia7 bat chan7 i tau3 chhiah toh-kin, a2-si7 siu3 chhat-a2, tang-sai, chin chhin-bit8. 
  U7 chit8-jit8 ti7 in au7-boe2 e5 hoe-hng5 teh siu3 chhat-a2, in-ui7 2 e5 chin siong-ho2. Soat-moe5 sui-bong2 boe7 koe3-mng5; iau2-ku2 siong5-siong5 lai5 Hui7-bi2 in tau, tai7-ke cho3-hoe2 cho3 khang-khoe3. Hut-jian5 u7 chit8-e5 chheN-hun7-lang5 jip8-lai5, teh mng7 khoaN3 Chheng-hun5 in e5 chhu3 si7 chia a2 m7-si7? Hui7-bi2 chiu7 khi2-lai5 ip-le2, kong2, ChiaN3-si7, chhiaN2 jip8-lai5 che7. Tui3 an2-ni chiu7 chhiaN2 i khi3 lang5-kheh-thiaN, ia7 kap in so2 jip8-khi3 lai7-bin7 hia, ka7 i kong2 u7 lang5-kheh beh lai5 chhoe7-che7. Lim5 TiuN2-lo2 chiu7 chhut-lai5, tai7-ke ip-le2, chiu7 hun pin-chu2 che7-loh8. Ia7 Hui7-bi2 chiu7 chhong3 te5 lai5, chhiaN2 te5 liau2 chiu7 kap in hiaN-so2 tai7-ke jip8-khi3 ti7 thiaN-e5 pin5-au7, bin7 ng3 hoe-hng5 lai5 che7. In-ui7 ai3 chai chit-e5 chheN-hun7 lang5-kheh si7 beh lai5 kong2 sim2-mih8. Lim5 TiuN2-lo2 chiu7 mng7 lang5-kheh e5 toa7-mia5, kap kui3-hu2, lang5-kheh chiu7 in3 kong2 in si7 tiam3 Lam5-kiaN, mia5 Ek-sam, seN3 Tan5, cheng5 bat kap leng7-long5 Chheng-hun5 tang5-oh8. Lim5 TiuN2-lo2 thiaN chit8-ku2 kong2 bat kap Chheng-hun5 tang5-oh8, chiu7 chin hoaN-hi2, khi2-lai5 hoe7 sit-le2. 
  Kong2 goan5-lai5 to7-si7 ho2-peng5-iu2, long2 m7-chai, chin sit-poe5. Nng7-lang5 chiu7 koh kong2-khi2 chit8-tiuN5 kheh-khi3 e5 oe7, che bian2 kong2 siuN-che7. Ia7 Lim5 TiuN2-lo2 chiu7 mng7 kong2, ia7 kui3-kheh li2 lai5 e5 pun2-i3 si7 sim2-mih8? Ek-sam khui-chhui3 kong2, Ah! chit-pang lai5 si7 beh ka7 li2 kong2-khi2 leng7-long5 Chheng-hun5 e5 siau-sit, oe7-boe2 na2 se3-siaN, koh kau-se; sou2-i2 Lim5 tiuN2-lo2 thiaN-liau2 sim chiu7 giau5-gi5, chheN-chin mng7 i kong2, Tau3-ti2 Chheng-hun5 chaiN2-iuN7 li2 kiam2 chai? Chai, i kap goa2 cho3-tin7 khi3 cho3 tui7-siong. Lim5 TiuN2-lo2 liam5-piN koh kong2, Hou3, iau2 taN lin2 to3-lai5, ia7 i an2-choaN2? Ti7 pin5-au7 e5 Soat-moe5, Hui7-bi2 thiaN in lau7-pe7 e5 oe7 hiah chheN-chin, chiu7 chau2 chhut-lai5 kheh-thiaN khia7-teh khoaN3. Hit-si5 Ek-sam tui3 te7-a2 lai7 theh8 chit8-e5 kim-ap8-a2 chhut-lai5, kong2, Ah! Chit-e5 chiu7-si7 Chheng-hun5 e5 thau5-mng5, i i2-keng si2 lah! Ah! Lim5 tiuN2-lo2 thiaN chit8-e5 hun5-put-hu7-the2, pang3-siaN toa7-khau3. Hui7-bi2 tui3 A-pa lam2 teh, Soat-moe5 bin7 phak-ti7 piah-nih tit8-tit8 hau2, chit8 lai7-bin7 khau3-tit chin pi-ai, Lim5 TiuN2-lo2-niu5 chhut-lai5 khoaN3 tai7-ke teh hau2, mng7 khoaN3 si7 chaiN2-iuN7?
  Hui7-bi2 na2 khau3 na2 kong2, An2-nia5 o2! goan2 a-ko ah kong2 si2-khi3 ah leh! aN5-aN5! A-ko-o2! Lim5 tiuN2-lo2-niu5 thiaN chit8-e7 chu7 an2-ni lek-loh8-khi3. Ek-sam khoaN3 hit-e5 cheng5-heng5 ia7 lau5 bak8-sai2 tong5-cheng5, Lim5 tiuN2-lo2 khoaN3 tiuN2-lo2-niu5 hun loh8-khi3, chiu7 bo5 khoa3-hau2, kin2 siat-hoat lai5 kiu3. Ek-sam kin2 chau2-tui3 au7-bin7, chhiuN7 chit8-poah8 leng2-chui2 lai5 ka7 i kiu3, bo5 loa7-ku2 chiu7 kiu3 oah8. Jit8 i2-keng am3, hit-me5 lau5 Ek-sam ti7 hia keh-me5, Soat-moe5 ia7 to3-khi3 ka7 lau7-pe7 kong2, ia7 chiong phoe hou7 lau7-pe7 khoaN3. Kong2 i beh chhut-hoat ti7 Lam5-kiaN sia2 e5 phoe, chin phaiN2 tiau7-thau5. Chhin-chhiuN7 khah chham2 chai i e7-si2. Hit-me5 Bok8-su, Bok8-su-niu5 long2 chhoa7-lai5, tai7-ke chin iu-bun7 lai5 thiaN Ek-sam kong2-khi2 Chheng-hun5 si2 e5 cheng5-heng5.
  Ek-sam chiu7 chiong thau5-boe2 cheng5-thau5 it-li2 kong2 hou7 in thiaN. Tai7-ke thiaN-liau2 ma3-ma3-khau3. Lim5 TiuN2-lo2-niu5 m7-goan7 kui2-na7 pai2 hiam2 koh sit-khi3. Ah! Bok8-su hit-si5 bak8-sai2 kam5-leh, kou-put-chiong ia7 tioh8 khou2-khng3 tai7-ke, eng7 che7-che7 oe7 bian2-le7 chhin-ke, chheN-m2, kio3 in m7-thang koe3-thau5 iu-bun7; in-ui7 ban7-su7 long2-si7 chhut-ti7 Siong7-te3 e5 chi2-i3. Ah! kau3-chia chong2-si7 kian3-su2 put-hok8-seng.....TaN chia an3-ha7.
  Kong2 Soat-moe5 e5 iu-bun7 hui-siong5, to3-khi3 kui2-na7 jit8 bo5 chiah8. Chong2-si7 au7-lai5 chiu7 siu7 khou2-khng3, na2 ku2 na2 leng2, pun2 chiu7 lip8-chi3 siuN7 beh chu7 an2-ni m7-ke3; chong2-si7 siu7 pe7-bo2 e5 bian2-le7 chiu7 koh ke3. Hian7-si5 i e5 tiong7-hu teh ka3 Lam5-kiaN chhi7-lip8 e5 Tiong-hak8-hau7. Sou2-i2 Soat-moe5 e5 su7, taN tui3 chia khi2 bian2 koh kong2. 
  Kong2 Lim5 TiuN2-lo2 in 2 lau7 kap Hui7-bi2 e5 hoan5-lo2, sit8-chai7 m7-na7 chit8-iuN7; in-ui7 2 lau7 taN koh u7-hoe3, chin7-ng3 chiu7-si7 chit-e5 hau7-seN, bo5-phah-sng3 kin-a2-jit8 e7 lai5 tu2-tioh8 chit-ho7 gek8-keng2, chin-chiaN3 si7 bu5-siong7 e5 chham2-keng2, chian5-kong chin7-khi3. Tai7-chi3 kong2 liau2-au7, Ek-sam chiu7 beh to3-khi3; chong2-si7 TiuN2-lo2-niu5, tit8-tit8 ka7 i lau5, kong2 i e5 bin7-khoan2 hong2-hut kap i e5 hau7-seN chin siang5-bin7, koh si7 i lai5 po3 chit-e5 siau-sit, ia7 si7 hau7-seN e5 ho2-peng5-iu2. Sou2-i2 khoaN3 i chit8-bin7, na2 khoaN3 kiaN2 chit8-iuN7: sou2-i2 ka7 i lau5 ti7-hia chiaN5 le2-pai3. 
</CL>
<HL>

1救主誕 hit 暝 
阿爸阿娘，緊備辦ouh！拜堂 e5大鐘teh 彈lah ne7！ 
惠美 e5 心真歡喜；因為今暝是救主誕，伊 kap in 兄哥青雲仔，自幾若點鐘前，就換衫褲備辦好，beh去赴。因為2兄妹是真活動。伊本身今年是18歲，生做 sui2，koh 乖、伶俐，koh gau5 讀冊。今年是南京省立 e5 高等女學校4年，逐年頭名，也兄哥今年20歲，ti7 南京 e5 省立商科大學3年；2個攏是 koh 無偌久beh卒業。也 ti7 這個歇年，轉來chhoe7 父母。In 是 tiam3 ti7 離南京入東10外舖 e5 山腳，一個鄉庄，叫做士隆庄。 
這個庄名真好聽，就是庄雖罔無偌大；iau2-ku2 前清時代，ti7 hit庄裡有出幾若個舉人；秀才也 be7少。所以是相當有文化 e5 庄社。人口2000連。也有一條街仔 teh 買賣；山內出入 e5 人真濟。所以雖罔是講山腳 e5 田庄所在；m7-ku2 也是相當 e5 鬧熱。 
惠美 in 老父卻是相當會得過 e5人，前阿公 bat 中舉，老父也是老秀才，財產 ui3 老父少年 e5 時嫖、賭、飲，三館全；koh愛食鴉片；所以早猶原有開寡。現時所偆卻是3、2擔錢 。老父 ti7 30外歲 e5 時，有染著重病險死，hit 時有來南京 hou7 基督教開 e5 醫館醫治，對hit 時得著道理。Hit-tiap8 兄哥青雲4歲，也伊本身 iau2-boe7出世。對 hit-tiap8 了後老父chiaN5熱心信主，隔2年才生惠美ah。 
中國人是重男輕女；總是老父為數念主 e5 疼，救伊出死入活koh 改鴉片kap 一概歹事；所以伊才號伊做惠美，來數念上帝恩惠 e5 美。對 hit-tiap8 了後攏無 koh 生。An2-ni就對子疼命命。對信主了後，就熱心 ti7 教會，所以受揀做長老，連任濟濟年。到今年50外歲，iau2-ku2 teh 做長老；所以地方 e5 人若講林長老無一個 m7 知伊是熱心 e5 基督徒。也伊無經營生理；是將伊所有 e5 田倩工來作；所以極有時間thang培養2個子兒。對細漢 hou7 in 入基督教e5 學校，直直培養到卒業，thang講是真順序，真滿足，2老常將這兩個子來歡喜。
也今年是ti7 庄腳e5 教會，beh做祝聖誕式，2兄妹有寄付幾若齣。阿兄violin相當會挨，惠美ah piano也相當會彈koh 聲真好；所以2個 phut-phut 跳真愛去赴開會；m7- ku2 阿娘 kap 阿爸攏老人，暗時行路愛踏 tham7；所以伊著等ka7 in 牽。Koh 無偌久就去。對頭到尾真心適倒來。中間一齣不止深刻 ti7 青雲e5腦內；就是生理人chhoe7 真珠（是耶穌e5譬喻）做去真出神。對這時有喚起伊一項趣味；就是想伊大學卒業後，也伊想beh來去外國做親像 hit 款生理。看了倒去有將這個所感講 hou7 in 老父聽。也老父聽了恬恬，老母直直嫌，講做 hit 號生理著去外國奔走，伊較無愛。婦仁人 e5 款攏是 an2-ni，伊愛伊 tiam3 本所在開行抑是 kap 人店，來食會社，公司 e5 頭路。總是小妹惠美真贊成兄哥 e5 說，講青年人應該著 an2-ni 活動。所以2兄妹就有話講。了後 koh 無偌久，就逐家koh入學。Chia 且按下。 
2老，子攏去入學，內面真無伴koh 雞鳥飼濟，無閒就想講著來 chhoe7 一個抵好 e5 新婦。2老就參詳，逐家同意ai3做本教會牧師e5 查某子。牧師 e5 查某子今年 kap 惠美同學，平濟歲，像年級，平平明年4月會卒業，號做王雪梅，生做也是真好， kap 惠美是至好e5 朋友；所以2老參詳了，就央人去對牧師講，牧師也是真歡喜；因為是本堂熱心長老 e5 後生。少年人也是好品行 koh 真有志氣。所以對嘴允--伊。就 hou7 2個少年知字比也是真歡喜。對 an2-ni 青雲常常寫批 hou7 雪梅。雪梅也常常寫批 hou7 青雲。2個真正情投意合，相疼 m7 愛分開。時日真快過，liam5-piN 4月，就逐家卒業。照青雲 e5 老父是愛 liam5-piN ka7 in 娶，王牧師 in hit 爿也是真歡喜。總是青雲 e5 意思m7 愛 hiah 緊，伊是愛將伊所趁e5 錢來娶較有心適。所以真深意對老父求，准伊出外來做生理，倚半年後才倒來娶。伊 e5 老父本 m7，總是為著伊迫切就准伊。伊 e5 所愛就是照前所講，愛去外國做寶貝貴重品 e5 走水生理；所以就去買一隻馬也加入外國 e5 隊商，這 pang 是beh去印度。Hia 也是平時伊至欣慕愛去 e5 位；所以真歡喜家己就 kap 朋友逐家會合，ti7 5月初beh對南京出發。逐家beh用牽馬過山，沿路對歸化 e5 生番抑是山內 e5 人買 chiah-e5 精牲野獸 e5 皮親像鹿皮、豹皮，抑是鹿茸、象牙 e5 類。所以 ti7 4月29，就對本所在出發。 
2生番鏢仔 
Beh出發 e5 時，家內 e5 人攏來相辭，特別惠美 kap 未婚妻雪梅送真遠，逐家牽手相 chim 分開；hit-tiap8 青雲騎馬直直進前去南京。雪梅 kap 惠美企teh 金金相，送到無看見才煞。到無看見 e5 時，雪梅忽然流目屎，惠美心也真艱苦，2人憂悶憂悶倒去。惠美也 m7 敢問 in 嫂，因為 iau2-boe7 過門。逐家攏是少年人心中暗暗想 in 嫂穩當是teh 心悶 in 哥beh去 hiah 遠，著半年才會倒來，所以心酸。也雪梅也盡所會kek笑面，驚hou7 in 小姑看見伊有teh 哮 e5 款。其實雪梅 m7 是kan-ta 為離別來憂悶若定；是親像 iau2 有 koh 較大慘 e5事，來致到 hou7 伊 e5 心 hiah 大艱苦，總是攏無講出。Chia且按下。 
講青雲到南京，就有7個伴teh 等伊。到5月初一，就逐家備辦乾糧，共伊8個就起行。Beh出發e5 時有寫2張批；一張 hou7 小妹，一張 hou7 雪梅。Hou7 雪梅 e5 批極簡；總是會 hou7 人讀了心真艱苦。 
批 e5 所寫； 
我所疼--e5 平安。 
Ti7 beh離別 e5 時，我看你有憂悶 e5 款式，我真m7 甘；總是咱應該著看咱 e5 前途來立志。Ah！所疼e5，我今仔日 e5 活， kap 一概 e5 著磨，無m7 是攏為著你，所以向望你 gau5 照顧身體，來等候我 e5 成功 koh倒來。總是這pang e5 出外，山路崎嶇，路途險要。聽同伴teh 講，有時有生番，有時有野獸 e5 危險。所以 m7 知 beh有命thang倒來見面抑無，也無的確。總是莫得過頭e5 煩惱。因為阮一隊有8個，koh 逐人攏有買銃帶在身；bu5-kou3你著迫切替我祈禱。求主贊咱成功，thang享受聖愛 e5 家庭到永遠。 
南京 林青雲 <BR>A.D. 1920. 5. 1 。
所疼骨中 e5 骨，肉中 e5 肉 e5 雪梅收。 
Ah！雪梅讀這張批，滿腹 憂悶，暗暗拭目屎來掛慮丈夫出外 e5 危險。Chia 且按下。 
講青雲 in 起行直直到支那 e5 南爿邊，已經近印度 e5 交界逐家真sian7。所以逐家 ti7 hia 歇幾若日才koh 起行。經過成禮拜，入到真深 e5 山，ti7-hia 相當逐家也已經有對 hiah e5有歸化 e5 番，來買淡薄山產物，也逐家緊 teh 進前。從中青雲路無熟，平時 gau5 跑馬m7-ku2 山路就較無慣勢。 
所以常常做人 e5 尾後，卻逐家有常常teh 等伊。從中 hiah e5 朋友有一個叫做陳益三是 kap 伊像學校，比伊較早卒業2年，錢已經趁真濟。青雲會來加入 ti7 這個隊商，一項也是看這個益三兄e5 成功。所以真放心。益三也是帶念著像母校，校友 e5 情；所以也真特別招拂伊。 
到有一站，日已經暗，hia 無厝，就逐家睏 ti7 一欉大樹 e5 下面來隔暝，四邊樹林暗暗。Hit 暝是真寒，風真透，無月無星，暗bin5-bong。到半暝後，有boe7開化 e5 生番出草，知有人對 chia 過；所以出來截路，卻路 e5 四邊有牽電氣 e5 連線來把生番。因為今暝風透，電線有淡薄拍歹，停電；所以生番會得落 hit 條大路來 thai5 人；倚來in 中間，有人先精神，就喝生番到，就開銃扑去。其餘 e5 人也開銃扑去。銃 e5 聲 phin3-phong3叫，逐家攏恬恬屈 ti7 塢裡來扑銃。青雲 be7 曉得這個事，傷慢bih，去 hou7 生番看見，一個 bi 對後面用鏢仔 chhak8--來，抵抵chhak8對腳脊phiaN去thang3心臟過去。Aih！一下自an2-ni 倒落去。益三聽是青雲 e5 聲就翻身看後面一個生番 jih8 倚來，就開銃拍去。抵抵著生番 e5 胸坎。生番也嚷一聲真大聲就倒落去。對 an2-ni 生番緊退。佳哉青雲無 hou7 生番看見。生番退了後，in 就點火來看青雲 e5 腳脊。面已經變死人色仆 ti7 土腳，teh 求上帝接納伊 e5 靈魂。Hit 時益三倚來，ka7 伊講，好朋友青雲，今你m7 知有beh koh講甚物抑無？ Ah！伊已經心真無力，因為血流真濟，就細細聲講，Ah！益三兄我…我…有…有…幾句話beh…beh交代你。無力就停真久無 koh 講話。Ah！益三看這個情形be7禁得亦替伊流目屎。後來就講，請你，你…將我 e5…e5…頭…頭毛…割淡薄起來…提…提…聲直直細去，親像無聽見，益三就 kap 伊仆ti7 土裡。Hit 時 ti7 伊嘴內細細聲 teh 哮，已經真無力thang koh 講。益三就講，你是愛我將你 e5 頭毛割淡薄提倒去 hou7 你 e5 老父看抑 m7 是？青雲tim3 頭流目屎就氣斷。Ah！益三 kap 其餘 e5 朋友無 m7 悲傷流目屎；總是攏 m7 敢開聲來哮。 
3訪問 
對 an2-ni 益三就 ka7 伊割淡薄頭毛，用巾仔 ka7 伊包teh。隔天光就 kap 朋友挖一空 ti7 大樹下 ka7 伊埋hia，徙一塊大石 ka7 伊下ti7 頂面，用伊所帶 e5 刀，用刀尾 ka7 伊琢 hit 塊石。因為無時間 m7 敢刻字；bu5-kou3 ka7 伊刻一字+做十字架 e5 記號。因為益三雖罔m7 是基督徒；iau2-ku2 伊 bat 常去赴南京基督教青年會 e5 講演，所以有淡薄基督教 e5 素養。做簡單 e5 記號就 koh 出發。逐家一心憂悶e5心也是真驚。所以直直扑馬走進前無越頭。 
到印度孟買城。這個是印度非常出名 e5 城，就ti7-hia 辦貨。了後將 in e5 馬賣掉，m7 敢 koh 對原路倒去。也 ti7-hia 益三念著同窗 e5 情；因為 ti7 校中逐家 bat 做伙 一 年。Hit 時益三大學3年，也青雲是大學 e5 高等部3年；所以ti7 學內就相 bat，念著這個情，就去註文一個純金 e5 盒仔來te2 hiah-e5 頭毛。然後逐家對水路倒去南京。Chia且按下。 
講青雲in 厝裡逐日唸也望，對出發到這tiap8 已經三月外日，怎樣攏無批信。所以心真艱苦。也雪梅 kap 惠美2人若做伙，無 m7 定煩惱 in 哥 e5 事，也雪梅直直teh 備辦嫁妝，有時惠美也 bat 贊伊鬥刺桌巾，抑是繡漆仔 ，東西，真親密。 
有一日ti7 in 後尾 e5 花園 teh 繡漆仔，因為兩個真相好。雪梅雖罔boe7過門；iau2-ku2 常常來惠美in 兜，逐家做伙做工課。忽然有一個生分人入來，teh 問看青雲 in e5厝是 chia 抑m7 是？惠美就起來揖禮，講，正是，請入來坐。對 an2-ni 就請伊去人客廳，也 kap in 嫂入去內面hia，ka7 伊講有人客beh來chhoe7坐。林長老就出來，逐家揖禮，就分賓主坐落。也惠美就創茶來，請茶了就 kap in 兄嫂逐家入去 ti7廳 e5 屏後，面向花園來坐。因為愛知這個生分人客是beh來講甚物。林長老就問人客 e5 大名； kap 貴府，人客就應講in是 tiam3 南京，名益三，姓陳，前bat kap 令郎青雲同學。林長老聽一句講 bat kap 青雲同學，就真歡喜，起來會失禮。 
講原來就是好朋友，攏m7 知，真失陪。2人就koh 講起一場客氣 e5 話，che 免講傷濟，也林長老就問講，也貴客你來 e5 本意是甚物？益三開嘴講，Ah！這 pang 來是beh ka7 你講起令郎青雲 e5 消息，話尾那細聲，koh 勾紗；所以林長老聽了心就僥疑，生真問伊講，到底青雲怎樣你敢知？知，伊 kap 我做陣去做隊商。林長老 liam5-piN koh講，Hou3，iau2今lin2倒來，也伊 an2-choaN2？ Ti7 屏後 e5 雪梅，惠美聽 in 老父 e5 話 hiah生真，就走出來客廳企 teh看。Hit 時益三對袋仔內提一個金盒仔出來，講，Ah！這個就是青雲 e5 頭毛，伊已經死lah！ Ah！林長老聽一下魂不附體，放聲大哭。惠美對阿爸攬teh，雪梅面仆 ti7 壁裡直直哮，一內面哭得真悲哀，林長老娘出來看逐家 teh 哮，問看是怎樣？
惠美那哭那講，阿娘 o2！阮阿哥ah 講死去ah leh！aN5-aN5！阿哥o2！林長老娘聽一下自 an2-ni lek落去。益三看 hit個情形也流目屎同情，林長老看長老娘暈落去，就無掛哮，緊設法來救。益三緊走對後面，chhiuN7 一 poah8冷水來 ka7 伊救，無偌久就救活。日已經暗，hit 暝留益三 ti7 hia 隔暝，雪梅也倒去 ka7 老父講，也將批hou7 老父看。講伊beh出發 ti7 南京寫 e5 批，真歹兆頭；親像卡慘知伊會死。Hit 暝牧師、牧師娘攏 chhoa7來，逐家真憂悶來聽益三講起青雲死 e5 情形。
益三就將頭尾從頭一理講 hou7 in 聽。逐家聽了ma3-ma3哭。林長老娘m7願幾若擺險 koh 失去。Ah！牧師 hit 時目屎含leh，姑不chiong也著苦勸逐家，用濟濟話勉勵親家、親姆，叫 in m7-thang過頭憂悶，因為萬事攏是出 ti7 上帝e5 旨意。Ah！到 chia 總是見死不復生…今chia 按下。 
講雪梅 e5 憂悶非常，倒去幾若日無食。總是後來就受苦勸，那久那冷，本就立志想beh自 an2-ni m7 嫁；總是受父母 e5 勉勵就 koh 嫁。現時伊 e5 丈夫 teh 教南京市立 e5中學校。所以雪梅 e5 事，今對 chia起免 koh 講。 
講林長老in 2老kap 惠美 e5 煩惱，實在 m7 若一樣；因為2老今koh 有歲，盡向就是這個後生，無扑損今仔日會來抵著這號逆境，真正是無上 e5 慘境，前功盡去。事誌講了後，益三就beh倒去；總是長老娘，直直 ka7 伊留，講伊 e5 面款彷彿 kap 伊 e5 後生真像面，koh是伊來報這個消息，也是後生 e5 好朋友。所以看伊一面，那看子一樣；所以 ka7 伊留 ti7-hia 成禮拜。 
</HL>