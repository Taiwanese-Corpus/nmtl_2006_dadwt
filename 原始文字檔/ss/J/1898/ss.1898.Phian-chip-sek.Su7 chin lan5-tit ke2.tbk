<CL>
ChiaN5 chap8 ni5 cheng5 ti7 Kng2-tang seng2 bou2-mih8 koan7 u7 nng7-e5 hiaN-ti7 a2, chit8 lang5 chhoa7 chit8-e5 bou2, tai7-ke cho3-hoe2 siang7 chit8 chhu3-lai7 khia7.  Ti7 bou2-goeh8 nng7-e5 hiaN-so2 sio2-chim2 kok seN chit8-e5 kiaN2 cheng5-au7 chha-put-to li7 nng7-saN jit8 na7-tiaN7, au7-lai5 u7 chit8-jit8 hit-e5 sio2-chim2 pat8-te3 khi3, i-e5 eN-a2 chhiaN2-he7 ti7 chhu3-lai7.  In hiaN-so2 e5 eN-a2, m7-chai an2-choaN2-iuN7 hut-jian5-kan khiok si2--khi3.  In lau7-bo2 e5 sim-koaN soa3 piN3 m7-ho2 chiah siuN7-chhut chit8-e5 ke3-ti3, chiong hit-e5 si2 gin2-na2 pho7 ti7 in sio2-chim2 pang5--nih8, ka7 i oaN7 hit-e5 oah8 e5 gin2-na2, chun2-cho3 i-e5 kiaN2 iu5-goan5 iah8 oah8-oah8 ti7-teh; kip8-kau3 in sio2-chim2 to3-khi3, chit8-e7 jip8 pang5 khoaN3 i-e5 kiaN2 si2-khi3, soa3 bong bo5 liau2-a2-mng5, m7-ku2 siong5-se3 ka7 i khoaN3, jin7-tit si7 in hiaN-so2 e5; chiu7 liam5-piN khi3 mng7 in hiaN-so2, khoaN3 i an2-choaN2-iuN7 chiong i-e5 si2 gin2-na2 pho7 ti7 in pang5-nih8, i pun2-sin e5 kiaN2 ni7 bo5-khi3.  In hiaN-so2 chiu7 tui3 i kong2, Goa2 e5 kiaN2 oah8-oah8 ti7-chia, chit-e5 chiaN3-si7 goa2 e5, goa2 m7 chai li2 e5 kiaN2 an2-choaN2-iuN7 si2.  In sio2-chim2 toa7 siu7-khi3, chek-si5 chiu7-khi3 ge5-mng5 kek-kou2 hiam3-oan. Hit-si5 koaN-oan5 liam5-piN che7-tng5 mng7-khoaN3 i hiam3-oan sim2-mih8 tai7-chi3.  Hit-e5 hu7-jin5-lang5 pa2 oaN7 gin2-na2 e5 cheng5-heng5 kong2 hou7 i thiaN.  Hit-e5 koaN-hu2 sui5-si5 chhe ge5-iah8 tiau3 in hiaN-so2 lai5 sim2-mng7.  In hiaN-so2 kong2, chit-e5 oah8 e5 gin2-na2 beng5-beng5 si7 i ka-ti7 e5, na7-si7 in sio2-chim2 ia7 si7 kong2 an2-ne.  Nng7-e5 cheN3-lai5 cheN3-khi3 oh-tit thang pian7 chin-ke2.  Hit-e5 koaN-hu2 sim seng chit8-ke3; chiu7 ka7 in nng7 e5 kong2, Lin2 nng7 lang5 an2-ne teh saN-cheN3, m7 tat8-tioh8 chiong hit-e5 gin2-na2 pho7 lai5 hou7 goa2.  In nng7-lang5 kou-put-chiong tioh8 thiaN i-e5 oe7, theng5 tiap-a2-ku2 koaN-hu2 koh ka7 in kong2, Goa2 beh chiong chit-e5 gin2-na2 bin5-a2-jit8 pho7 khi3 hiat-loh8 hai2, hou7 lin2 nng7-e5 bian2-tit saN-cheN3.  Mng7-liau2 liam5-piN the3-tng5.  
Bin5-a2-jit8 koaN-hu2 pun2-sin che7 si3-kio7, chiong gin2-na2 pho7 ti7 chhiu2-nih8, am-kau3 bat8-chiuh-chiuh, kiaN-liau2 siong tioh8 hong.  Chit8-e7 chhut-mng5, toa7 lo5 khiN3-khoaiN3-kio3, chip-su7 chit8 toa7 tui, heng5-khu7 long2 chiau5-pi7, i-e5 ui-heng5 put-chi2 thang kiaN, cheng3 peh-seN3 thiaN-kiN3 chit-ho7 siau-sit chit8-chhui3 thoan5 chit8-chih8, chiu7 i chio li2, li2 chio goa2, tai7-ke hoaN-hi2 khi3-khoaN3.  KoaN-hu2 chit8-e7 kau3 hai2-kiN5, liam5-piN loh8-kio7, chiong i chhiu2-lai7 hit-e5 gin2-na2 chin7-lat8 hiong3 chui2-bin7 tan3-khi3. Na7-si7 chit8-e5 hu7-jin5-lang5 jim2 be7 tit tiau5 ia7 soa3 tio5-loh8-khi3, koaN2-kin2 khi3 lam2 hit-e5 gin2-na2 pho7-teh pi-ai; khoaN3-kau3 siong5-se3 khiok si7 chit8 boe2 hi5, eng7 gin2-na2 e5 i-chiuN5 khi3 pau--teh.  Hit-e5 koaN-hu2 khoaN3 kiN3 chiah chai hit-e5 hu7-jin5-lang5 si7 i-e5 lau7-bo2, liam5-piN chhe lang5 khan i khi2--lai5, chiah tui3 i kong2, Chit-e5 oah8 e5 gin2-na2 chiaN3-si7 li2 chu7-ki2-e5, m7-si7 lin2 hiaN-so2 e5, goa2 taN bo5 gi5; chiu7 chhoa7 i kau3 ge5-mng5 pho7 hit-e5 eN-a2 to3-khi3.  Cheng3 peh-seN3 khoaN3-kiN3 an2-ni bo5 chit8-e5 m7 o-lo2 i beng5, kong2 i gau5 siuN7 pian3-pou7, sou2-i2 khoai3 e7 tit thang kiat-an3.  Siok8-gu2 kong2,“Su7 chin lan5-tit ke2,”chiu7-si7 chhin-chhiuN7 an2-ni.    
(Tai5-lam5 Hu2-siaN5 Kau3-hoe7-po3 te7 154 koan3, 1898 ni5 1 geh8)
</CL>
<HL>

成10年前ti7 廣東省某物縣有兩個兄弟仔，一人娶一個某，大家做伙像一厝內企。Ti7某月兩個兄嫂小嬸各生一個子前後差不多離2-3日na7 -tiaN7，後--來有一日hit個小嬸別地去，伊e5 嬰仔且下ti7 厝內。In 兄嫂e5 嬰仔，m7知an2-choaN2樣忽然間卻死去。In老母e5 心肝續變m7好才想出一個計智，將hit個死囡仔抱ti7 in 小嬸房--nih8,ka7伊換hit個活e5 囡仔，準做伊 e5 子猶原亦活活ti7-teh；及到in 小嬸倒去，一下入房看伊 e5 子死去，續摸無liau2仔門，m7-ku2詳細ka7伊看，認tit是 in 兄嫂e5;就liam5-piN 去問in 兄嫂，看伊an2-choaN2樣將伊 e5 死囡仔抱ti7 in 房nih8,伊本身 e5 子ni7無氣。In兄嫂就tui3伊講，我e5 子活活ti7-chia，這個正是我e5,我m7知你e5 子an2-choaN2樣死。In小嬸大受氣，即時就去衙門擊鼓喊冤。Hit時官員liam5 -piN坐堂問看伊喊冤甚mih代誌。Hit個婦人人把換囡仔e5 情形講hou7伊聽。Hit個官府隨時差衙役召in 兄嫂來審問。In 兄嫂講，這個活e5 囡仔明明是伊家己 e5,若是in 小嬸也是講an2-ne。兩個爭來爭去oh-tit thang 辨真假。Hit個官府心生一計；就ka7 in兩個講，Lin2兩人an2-ne teh 相爭，m7 值著將hit個囡仔抱來hou7 我。In二人姑不chiong著聽伊e5 話，停tiap仔久官府koh ka7 in 講，我beh將這個囡仔明仔日抱去hiat落海，hou7 lin2兩個免得相爭。問了liam5 -piN 退堂。
明仔日官府本身坐四轎，將囡仔抱ti7 手nih8,掩到密chiuh -chiuh，驚了傷著風。一下出門，大鑼khiN3-khoaiN3叫，執事一大堆，刑具攏齊備，伊e5 威刑不止thang驚，眾百姓聽見這號消息一嘴傳一舌，就伊招你，你招我，大家歡喜去看。官府一下到海墘，liam5-piN 落轎，將伊手內hit個囡仔盡力向水面tan3去。但是一個婦人人忍be7 tit tiau5也續tio5落去，趕緊去攬hit個囡仔抱teh 悲哀；看到詳細卻是一尾魚，用囡仔 e5 衣裳去包--teh。Hit個官府看見才知hit個婦人人是伊e5 老母，liam5-piN 差人牽伊起--來，才tui3伊講，這個活e5 囡仔正是你自己e5,m7是lin2 兄嫂--e5,我今無疑；就chhoa7伊到衙門抱hit個嬰仔倒去。眾百姓看見an2 -ni無一個m7 o-lo2伊明，講伊gau5想變步，所以快會tit thang 結案。俗語講︰「事真難得假，」就是親像an2-ni。 
(台南府城教會報第154卷，1898年1月)
</HL>