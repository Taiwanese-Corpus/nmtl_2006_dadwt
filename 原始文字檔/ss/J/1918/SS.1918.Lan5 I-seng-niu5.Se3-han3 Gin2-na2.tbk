<CL>
Chin-chu iau2-boe7 kau3 tou7-che3 i2-keng bat toa3 A-bi2-li7-ka, Au-lo7-pa i2-kip8 O3-tai7-li2-a chiu. Chit e5 ta-pou gin2-na2 chhut-si3 ti7 Ka-na2-tai7 e5 sai-peng5; ti7-hia u7 Eng-kok lang5, ia7 u7 ang5-bin7 hoan. Chin-chu na7 kiN3-tioh8 lang5, bo5-lun7 si7 peh8-bin7 a2-si7 ang5-bin7, bin7-a2 chhio3-gi7-gi7; tui3 an2-ni tak8 lang5 to cho3 i e5 peng5-iu2. Hoan7-na7 tu2-tioh8 i e5 lang5, put-koan2 i e5 chhin-lang5 a2-si7 sim2-mih8 goa7-khau2 lang5, long2-chong2 ai3 kap i kiaN5-le2. Chin-chu phut-phut-thiau3, ia7 kap lang5 tim3-thau5. 
Chin-chu e5 pe7-bo2 m7-si7 ho2-giah8 lang5, in sou2 toa3 e5 chhu3 si7 iong7 sam ka-ti7 khi2--e5; thau5-lou7 si7 choh-sit. Ti7 tang-thiN e5 si5-chun7 hui-siong5 koaN5, kian-sng koa3 loh8-seh, ti3-kau3 thou5 teng7 na2 thih, sou2-i2 ti7 hng5-nih8 be7 cho3-tit kang. 
Chin kho2-sioh Chin-chu e5 pe7-bo2 tu2-tioh8 phaiN2 ni5-tang, lian5-lian5 kui2-na7 pai2, put-tek-i2 tioh8 oaN7 sou2-chai7. SiuN7-liau2, tiaN7-tioh8 beh chhian-soa2 khi3 O3-tai7-li7-a, chiu7 choan5-ke che7 be2-chhia 20 goa7 phou3 lou7 kau3 hoe2-chhia-thau5 thiah toaN che7 chhia, chit8 jit8 ku2 kau3 chit8 e5 pou-thau5. Keh-bin5-a2-jit8 loh8 hoe2-chun5 chhut kang2 koe3 Toa7-sai-iuN5, i3-su3 si7 ai3 beh ti7 Eng-kok kap chhin-lang5 koe3 ni5, au7--lai5 chiah beh khi3 O3-tai7-li7-a. Che7 chun5 chha-put-to chit8 le2-pai3 ku2, chiu7 kau3 in e5 chou2-ke, khi3 Chin-chu in a-kong e5 chhu3. I si7 hit sou2-chai7 e5 khu-tiuN2. 
29 me5-hng e5 e7-pou, Chin-chu e5 a-kong tu2-tu2 che7 ti7 sia2-ji7-toh sia2 phoe, kong2:“Kin2 hoe5 kui2-ji7 lai5 thong-ti goa2 e5 kiaN2 To-ma2 li2 chai. In-ui7 li2 cho3 tai7-chi3 kho2-ouN3 koh hou5-tou5, goa2 koat-toan3 m7 koh chhap li2.”Sia2 kau3 hia, Chin-chu e5 pe7-bo2 jip8-lai5, chhiu2-nih8 pho7 in e5 se3-kiaN2. In hit-chun7 i2-keng kau3-ui7 nng7, saN jit8. ThiaN mng5 khui, khu-tiuN2 kiah8 bak8 khoaN3 in jip8-lai5, m7-ku2 bin7 ok-heng5, bo5 hoaN-hi2 e5 khoan2. 
Chin-chu e5 lau7-pe7 khui chhui3 kong2,“Goan2 tui3 Ka-na2-tai7 u7 toa3 tam7-poh8 mih8 beh ka7 li2 kiong-hi2 koe3-ni5. ChhiaN2 li2 siu, ng3-bang7 bo5 khi3-hiam5.” 
Khu-tiuN2 chhun-chhiu2 theh8 chit e5 sio2-pau, thau2-khui khoaN3 chit8 siang e5, eng7 Ka-na2-tai7 lok8-phoe5 cho3--e5, chin sui2. Khu-tiuN2 teh khoaN3 in sou2 sang3 e5 mih8 e5 si5-chun7, Chin-chu e5 lau7-bo2 chiu7 chhut-siaN kong2:“Goan2 beh koe3-khi3 le2-pai3-tng5 chhoe7 bok8-su, kap i chham-siong5 Chu2-jit8-oh8 koe3-ni5 e5 lau7-jiat8, chhiaN2 li2 chhiaN2 kou3 Chin-chu. Goan2 liam5-piN tng2-lai5.”Khu-tiuN2 the-si5 kong2,“Goa2 bo5 eng5, koh be7 hiau2 kou3 gin2-na2.”M7-ku2 i e5 sim-pu7 kou-chiaN kong2,“M7-bian2 kiaN, i tek-khak koai3-koai3.”Kong2 liau2, in chiu7 hou7 gin2-na2 ti7 the-i2 ia7 liam5-piN chhut-khi3. 
Chin-chu e5 a-kong bo5 sim2-mih8 hoaN-hi2, siuN7 ai3 beh kio3 chhe-eng7 pho7 i khi3 lau5-teng2, in-ui7 phoe sia2 iau2-boe7 liau2, chong2--si7 khoaN3 gin2-na2 ti7 the-i2 tiam7-tiam7, sou2-i2 kiah8 pit soa3-chiap sia2 kong2: 
“Koh li2 tiaN7-tiaN7 tho2 chiN5, lam7-sam2 khai, sou2-i2 goa2 tiaN7-tioh8 m7-jin7 li2 cho3 kiaN2.” 
Sia2 an2-ni, thiaN Chin-chu chhio3 chit8-e7, oat8-thau5 khoaN3 gin2-a2 hiam2-hiam2 poah8 --loh8-khi3. A-kong khi2-lai5, chhiu2-nih8 theh8 phoe, oa2 lai5 ka7 i chhiau5 si3-chiaN3. Sun-a2 khoaN3 phoe ti7 i e5 chhiu2, liam5-piN khiu2-teh phah jiau5, chai7 i phah-sng3 chit tiuN phoe si7 chun2-cho3 in a-kong sou2 beh sang3 i ho2 thit-tho5 e5 mih8. Khu-tiuN2 e5 bin7 ba5-bun2-chhio3, ia7 bo5 siu7-khi3, koh-chai3 che7, theh8 chit8 tiuN sin e5 choa2, beh koh teng5-sia2. Chit pai2 sou2 sia2 e5 khau2-khi3 khah bo5 hiah giam5, chiu7-si7 kong2: 
“To-ma2 peng5-an. ThiaN li2 e5 siau-sit, goa2 e5 sim hoan5-lo2 kau3-kek8, chong2--si7 goa2 tek-khak iu5-goan5 bo5 thang koh kia3 chiN5.”Kan-ta sia2 hit ku3, thiaN keN2--tioh8 e5 siaN, kiah8-thau5 khoaN3 sun-a2 teh chiah8 tu2-a2 hit tiuN thau5-pai2 sia2 e5 phoe. Kin2-kin2 chau2-oa2 khi3 kong2,“M7-thang an2-ni! Li2 kiam2 m7-chai choa2 be7-chiah8-tit? Hai7--lah! Gin2-a2 be7-hiau2 thiaN. Lau7-bo2 an2-chaiN2-iuN7 bo5 tng2-lai5? Goa2 kaN2 tioh8 ka7 i tah ka-chiah.” Tah liau2, chiu7 ka7 i peh-khui chhui3, jim5 hit te3 choa2 chhut-lai5, soa3 ka7 i pho7.
TaN, To-ma2 chhut-si3 e5 si5-chun7, i e5 lau7-bu2 goeh8-lai7 koe3-sin. Tu2-tioh8 chit e5 chhi3-lian7 i2-au7, khu-tiuN2 e5 sim piN3-cho3 nge7, oan3-hin7 Siong7-te3. Tui3 hit-tiap8 kau3 taN han2-tit bat pho7 se3-han3 gin2-na2, sou2-i2 chit-chun7 pho7 Chin-chu, i e5 sim be7 bian2-tit siuN7 cheng5 e5 kan-khou2 soa3 toa7-toa7 siau3-liam7 To-ma2 e5 lau7-bu2, ia7 siuN7-tioh8 tng-si5 chhiu2-nih8 pho7 se3-han3 To-ma2 e5 si5-chun7. SiuN7-liau2 sim siu7 kam2-tong7. Au7--lai5 he7 Chin-chu ti7 the-i2 chiah koh che7 ti7 sia2-ji7-toh. Chong2--si7 khoaN3 te7-ji7 pai2 sia2 e5 phoe chin giam5, bo5 lau7-pe7 e5 cheng5 ti7-teh, m7-kaN2 khoaN3, sou2-i2 thiah chhui3-chhui3 hiat-kak8-khi3, koh theh8 chit8 tiuN choa2 te7-saN pai2 sia2 kong2: 
“Phoe kia3 lai5 chheng2-an goa2 sou2 thiaN3 e5 kiaN2 To-ma2.”“A2-gu7! a2 -gu7! a2 -gu7!” 
Khu-tiuN2 thiaN Chin-chu teh chhut-siaN chiu7 gong5-giah8 khi2-lai5 khi3 thang-a2-mng5 khoaN3 goa7-bin7 teh loh8-seh. Thou5-kha, chhiu7-ki, chhu3-teng2, tak8-hang7 peh8 chhang-chhang, chin ho2-khoaN3. KhoaN3-liau2, i chiah e7-ki3-tit chit chat Seng3-keng, chiu7-si7 I-sai3-a, thau5-chit8-chiuN, 18 chat, kong2: 
“Lin2 e5 choe7-ok koan3-boan2, sek-ti3 tang7 chhin-chhiuN7 chhiah, chhim chhin-chhiuN7 ang5, Goa2 beh hou7 i chin7 peh8 na2 seh kap mi5 chit8-iuN7.”SiuN7-liau2, chai ka-ti7 e5 tang7-choe7, kiu5 siong7-te3 se2 i e5 sim peh8-peh8 chhin-chhiuN7 seh. 
“A2-gu7! A2-gu7!” 
Khu-tiuN2 koh-chai3 thiaN hit e5 siaN koh oa2-khi3 the-i2. Chin-chu chit8-e7 khoaN3, chiu7 liam5-piN chhio3-chhio3, chhun siang-chhiu2, na2 chhin-chhiuN7 ai3 in a-kong pho7 i khi2-lai5. Khu-tiuN2 ka7 i pho7 soa3 ka7 i chim chhui3-phoe2, gin2-na2 e5 chhiu2 teN7 i e5 cheng2-thau5-a2 hou7 a-kong chin hoaN-hi2. M7-na7 hoaN-hi2 na7-tiaN7, i e5 sim sui-bong2 pun2-jian5 khah nge7 thih, chit-chun7 pho7 sun-a2, hut-jian5 piN3 cho3 nng2 na2 mi5-hoe. 
Tu2-tu2 hit-tiap8 mng5 koh khui, Chin-chu e5 pe7-bu2 tng2-lai5. Lau7-bu2 khui-chhui3 kong2,“Goan2 khi3 hiah ku2, toa7 sit-le2, chong2--si7 si7 in-ui7 tu2-tioh8 peng5-iu2 kap in kong2 oe7, chin ng3-bang7 gin2-na2 bo5 chhian5 li2 e5 kang. TaN Chin-chu tioh8 lai5 lau5-teng2 khi3 khun3.” 
Khu-tiuN2 m7 kam-goan7 kong2,“M7-bian2 hiah koaN2-kin2; chhiaN2 lau5 i, goa2 chin ai3 pho7 i.” 
Lau7-pe7 kong2,“KiaN-liau2 siuN oaN3. Se3-han3 gin2-na2 khah cha2 khi3 khun3 chiah tioh8.”Pe7-bu2 soa3 pho7 i chhut-khi3. 
Khu-tiuN2 koh-chai3 che7 sia2-ji7-toh, thiah te7-saN tiuN e5 phoe, soa3 theh8 chit8 tiuN tian7-po3-choa2 beh kia3 hou7 To-ma2, sia2 kan-ta peh ji7, chiu7-si7,“Tng2-lai5 kap goan2 hoaN-hi2 koe3-ni5.” 
Sia2-liau2 chiah kio3 chhe-eng7 kah i tioh8 liam5-piN kong3 tian7-po3. Hit e5 chhe-eng7 chhut-khi3 beh than3 chu2-lang5 e5 i3-su3, thau5-ke koh kio3 i e5 chong2-phou3 ka7 i kong2,“Bin5-a2-chai3 goan2 beh chhiaN2 lang5-kheh chin che7 cho3 lau7-jiat8, li2 tioh8 hoan-hu3 siong7-teng2 e5 tou5-chi2 lai5 pi7-pan7 kui2-na7 te3 toh, in-ui7 goa2 e5 kiaN2 To-ma2 e5-hng beh tng2-lai5, kaN2 bo5 beh koh chhut-goa7 khi3 hong3-tong7.” 
Chong2-phou3 hoaN-hi2 thiaN hiah e5 oe7 in-ui7 tui3 To-ma2 hong3-chhiong3, lau7-pe7 chin siu7-khi3, ti3-kau3 kui2-na7 ni5 ku2 hau7-siN long2 m7-bat tng2-lai5 chhu3-nih8. 
Hit e5-hng To-ma2 ko2-jian5 kau3, lau7-pe7 chiap-lap8 i chhin-chhiuN7 hong3-tong7-chu2 e5 lau7-pe7 chiap-lap8 i e5 te7-ji7 kiaN2, chiu7-si7 ti7 Lou7-ka 15 chiuN sou2 ki3. Bin5-a2-chai3 cho3 toa7 lau7-jiat8, tai7-ke hoaN-hoaN hi2-hi2. Chin-chu ia7 lai5 hu3, bin7 iu5-goan5 chhio3-chhio3, chin u7 lang5-ian5.
Tui3 hit-chun7 i2-au7 To-ma2 kap lau7-pe7 toa3 cho3-hoe2, bo5 koh saN-li7-piat8, ho5-ho2 saN-thiaN3. 
Koh bo5 loa7-ku2 Chin-chu e5 pe7-bu2 chhoa7 i khi3 toa3 O3-tai7-li7-a. Gin2-na2 chiam7-chiam7 toa7-han3, ho2 phin2-heng7 koai-koai. Kau3 toa7 lang5 chiu7 cho3 bok8-su, chit8-si3 lang5 chhut-lat8 ti7 kau3-hoe7. M7-ku2 sou2 cho3 e5 tiong-kan, bo5 chit8-hang7 khah iaN5 chit e5 kou3-su7 sou2 ki3--e5, chiu7-si7 se3-han3 e5 si5-chun7 cho3 Siong7-te3 e5 khi3-khu7, hou7 ngi7-sim e5 lang5 hoan2-hoe2, hoaN-hi2 chiap-lap8 i e5 kiaN2. 
SiuN7 an2-ni thang hou7 lan2 e7-ki3-tit Ia5-sou pho7 gin2-a2 e5 si5-chun7 kong2: “Siong7-te3 kok e5 lang5 chiaN3 chhin-chhiuN7 chit-ho7 e5 lang5.”
(Tai5-oan5 Kau3-hoe7-po3 te7 402 koan3, 1918 ni5 9 geh8)
</CL>
<HL>

真珠iau2-boe7到度晬已經bat toa3亞美利加，歐羅巴以及澳大利亞洲。這個查甫囡仔出世ti7加拿大 e5 西爿；ti7-hia有英國人，也有紅面番。真珠若見著人，無論是白面抑是紅面，面仔笑gi7-gi7;tui3 an2 -ni 逐人都做伊e5朋友。凡若tu2著伊e5 人，不管伊e5 親人抑是甚mih8外口人，攏總愛kap伊行禮。真珠phut-phut跳，也kap人tim3頭。 
真珠e5 父母m7是好額人，in所toa3 e5 厝是用杉家己起--e5;頭路是作穡。Ti7 冬天e5時陣非常寒，kian霜掛落雪，致到土teng7若鐵，所以ti7園--nih8 be7做tit工。 
真可惜真珠e5 父母tu2著歹年冬，連連幾若擺，不得已著換所在。想了，定著beh 遷徙去澳大利亞，就全家坐馬車20外鋪路到火車頭拆單坐車，一日久到一個埔頭。隔明仔日落火船出港過大西洋，意思是ai3 beh ti7英國kap親人過年，後--來才beh去澳大利亞。坐船差不多一禮拜久，就到in e5 祖家，去真珠in 阿公e5厝。伊是hit 所在 e5 區長。 
29 暝昏 e5 e7晡，真珠e5 阿公tu2-tu2坐ti7 寫字桌寫批，講︰「緊回幾字來通知我e5 子多馬你知。因為你做代誌可惡koh 糊塗，我決斷m7 koh chhap你」。寫到hia，真珠e5 父母入來，手nih8 抱in e5 細子。In hit陣已經到位2、3日。聽門開，區長舉目看in入來，m7-ku2 面惡形，無歡喜 e5 款。 
真珠 e5 老父開嘴講：「阮tui3 加拿大有toa3淡薄物beh ka7你恭喜過年。請你收，向望無棄嫌。」 
區長伸手提這個小包，解開看一雙鞋，用加拿大鹿皮做 --e5,真sui2。區長teh看in所送 e5 物 e5時陣，真珠 e5 老母就出聲講︰「阮beh過去禮拜堂chhoe7牧師，kap伊參詳主日學過年e5 鬧熱，請你且顧真珠。阮liam5-piN 轉來。」區長推辭講︰「我無閒，koh be7曉顧囡仔。」M7 -ku2伊e5 新婦kou-chiaN5講︰「M7免驚，伊的確怪怪。」講了，in就hou7 囡仔ti7 the椅也liam5-piN出去。 
真珠 e5 阿公無甚mih8歡喜，想ai3 beh叫差用抱伊去樓頂，因為批寫iau2-boe7了，總--是看囡仔ti7 the椅恬恬，所以舉筆續接寫講︰ 
「Koh你定定討錢，lam7-sam2開，所以我定著m7認你做子。」 
寫an2-ni，聽真珠笑一下，越頭看囡仔險險跋--落-去。阿公起來，手nih8提批，倚來ka7伊chhiau5 四正。孫仔看批ti7伊e5 手，liam5-piN khiu2-teh 扑饒，在伊扑算這張批是準做in 阿公所beh送伊好thit -tho5 e5 物。區長e5面ba5-bun2笑，也無受氣，koh再坐，提一張新e5 紙，beh koh 重寫。這擺所寫e5 口氣較無hiah 嚴，就是講︰ 
「多馬平安。聽你e5 消息，我e5 心煩惱到極，總--是我的確猶原無thang koh 寄錢。」Kan -ta 寫hit句，聽 keN2 --著 e5 聲，舉頭看孫仔teh食tu2仔hit張頭擺寫e5 批。緊緊走倚去講︰「M7 -thang an2 -ni﹗你kiam2 m7知紙be7食tit？Hai7--lah﹗囡仔be7曉聽。老母an2怎樣無轉來？我kaN2著ka7伊tah ka-chiah。」Tah了，就ka7 伊peh開嘴，jim5 hit塊紙出來，續ka7伊抱。 
今，多馬出世 e5 時陣，伊e5 老母月內過身。tu2著這個試練以後，區長 e5 心變做硬，怨恨上帝。Tui3 hit -tiap8到今罕tit bat 抱細漢囡仔，所以這陣抱真珠，伊e5 心be7 免tit想前e5 艱苦續大大數念多馬e5 老母，也想著當時手nih8抱細漢多馬e5 時陣。想了心受感動。後--來he7真珠 ti7 the椅才koh坐ti7 寫字桌。總--是看第2擺寫e5 批真嚴，無老父 e5 情ti7 -teh，m7敢看，所以拆碎碎hiat -kak8去，koh提一張紙第3擺寫講： 
「批寄來請安我所疼e5 子多馬」。「A2 -gu7﹗a2 -gu7﹗a2 -gu7﹗」 
區長聽真珠 teh 出聲就gong5 -giah8 起來去窗仔門看外面teh落雪。土腳、樹枝、厝頂，逐項白chhang -chhang，真好看。看了，伊才會記tit這節聖經，就是以賽亞，頭一章，18節，講︰ 
「Lin2 e5 罪惡灌滿，色緻重親像赤，深親像紅，我beh hou7伊盡白那雪kap 暝一樣。」想了，知家己e5 重罪，求上帝洗伊e5 心白白親像雪。 
「A2 -gu7﹗A2 -gu7﹗」 
區長koh再聽hit 個聲koh倚去the椅。真珠一下看，就liam5 -piN 笑笑，chhun雙手，那親像ai3 in 阿公抱伊起來。區長ka7伊抱續ka7伊chim嘴phoe2，囡仔 e5 手teN7伊e5指頭仔hou7 阿公真歡喜。M7若歡喜na7 -tiaN7，伊e5 心雖罔本然較硬鐵，這陣抱孫仔，忽然變做軟那綿花。 
Tu2-tu2 hit-tiap8門koh開，真珠e5 父母轉來。老母開嘴講︰「阮去hiah久，大失禮，總--是是因為tu2著朋友kap in講話，真向望囡仔無chhian5你 e5 工。今真珠著來樓頂去睏。」 
區長m7甘願講︰「M7免hiah趕緊；請留伊，我真愛抱伊。」 
老父講︰「驚了傷晏。細漢囡仔較早去睏才著。」父母續抱伊出去。 
區長koh再坐寫字桌，拆第3張 e5 批，續提一張電報紙beh寄hou7 多馬，寫kan-ta 8字，就是︰「轉來 kap阮歡喜過年。」 
寫了才叫差用kah伊著liam5-piN kong3電報。Hit個差用出去beh趁主人 e5 意思，頭家koh叫伊e5 總舖ka7 伊講︰「明仔再阮beh請人客真坐做鬧熱，你著吩咐上等 e5 廚子來備辦幾若塊桌，因為我e5 子多馬e昏beh 轉來，kaN2無beh koh出外去放蕩」。 
總舖歡喜聽hiah e5 話因為tui3 多馬放縱，老父真受氣，致到幾若年久後生攏m7 -bat 轉來厝nih8。 
Hit e7昏多馬果然到，老父接納伊親像放蕩子e5 老父接納伊e5 第二子，就是ti7 路加15章所記。明仔再做大鬧熱，大家歡歡喜喜。真珠也來赴，面猶原笑笑，真有人緣。 
Tui3 hit陣以後多馬kap老父toa3做伙，無koh相離別，和好相疼。 
Koh無偌久真珠 e5 父母chhoa7伊去 toa3 澳大利亞。囡仔漸漸大漢，好品行乖乖。到大人就做牧師，一世人出力ti7 教會。M7-ku2所做e5 中間，無一項較贏這個故事所記--e5,就是細漢e5 時陣做上帝 e5 器具，hou7 硬心 e5 人反悔，歡喜接納伊e5 子。 
想an2-ni thang hou7 咱會記tit 耶穌抱囡仔 e5 時陣講︰「上帝國 e5 人正親像這號e5 人。」 
(台灣教會報第402卷，1918年9月) 
</HL>