<CL>
E7-bin7 sou2 ek8 chit phiN si7 Hoat-lan5-se e5 bun5-hak8 chia2 Guy de Maupassant (1850-1893) sou2 sia2--e5, put-chi2 u7 thang choe3 lan2 e5 ka3-si7, chhiaN2 tai7-ke m7-thang khoaN3 choe3 si7 sim-sek e5 kou3-su7, in-ui7 i sia2 chit phiN tek-khak m7-si7 beh hou7 lang5 thak8 sim-sek; i e5 bok8-tek si7 ai3 thak8-chia2 bak8-chiu tioh8 kim, m7-thang hou7 chit e5 ou-am3 e5 se3-kan e5 iaN2 jia--khi3, ti3-kau3 lai5 than3 chit e5 se3-kan e5 khoan2-sit. 
Chit8-pai2 ti7 Kho-liap8-bi2 e5 sou2-chai7 u7 choe3 seng-li2 e5 lau7-jiat8. Long5-hu kap in e5 hu7-jin5-lang5 tui3 si3-hng chu7-chip8 lai5 ti7 chit8 e5 siaN5-chhi7. Choe3 seng-li2 e5 sou2-chai7 chhiang5-chhiang5-kun2, lang5 kio3-lai5 kio3-khi3, seng-li2 lang5 toa7-siaN chio-hou lang5 lai5 boe2 in e5 mih8-kiaN7, gu5 teh hau2, kau2 teh pui7. Ou-su7-kun hiaN tu2-chiah kau3 chit e5 sou2-chai7. I in-ui7 hong e5 piN7 kiaN5-lou7 chin bo5 chu7-iu5, chit8 e5 kho2-lin5 e5 lau7-lang5 liau2-liau2-a2 chhiang2 khi3 sip8-ji7 lou7-thau5 lau7-jiat8 e5 sou2-chai7, ti7 lou7-tiong hut-jian5 khoaN3-kiN3 chit8 tiau5 soaN3 ti7 thou5-kha-nih8. I tu2 beh aN3-loh8-khi3 khioh hit tiau5 soaN3 e5 si5, i khoaN3-kiN3 choe3 be2-oaN e5 Ma2-lin5 hiaN khia7 ti7 i e5 mng5-khau2 teh khoaN3--i. Chit nng7 e5 lang5 chiong5-cheng5 si7 chin ho2 e5 peng5-iu2, chong2--si7 ui7-tioh8 sio2-khoa2 put-heng7 e5 khau2-kak, i2-au7 ku2-ku2 e5 tiong-kan tai7-ke saN siam2-pi7 bo5 ong2-lai5. 
Ou-su7-kun hiaN hou7 lang5 khoaN3-kiN3 teh khioh hiah-nih8 sio2-khoa2 e5 mih8-kiaN7, sim-lai7 chin kian3-siau3. Sou2-i2 i sui5-si5 te7 hit tiau5 soaN3 ti7 lak-te7-a2-nih8, ia7 ke2-iaN3 teh chhe7 pat8-hang7 mih8 e5 khoan2-sit, chong2--si7 chhin-chhiuN7 chhe7 bo5 e5 khoan2. Au7--lai5 i chiu7 koh khi2-sin khi3 seng-li2 tiuN5, bo5 ku2 chiu7 bo5 khoaN3-kiN3--i. 
Hit cha2-khi2 ke3 liau2, kau3 tau3 lang5 long2 li7-khui seng-li2 tiuN5, ek-jip8 lu2-koan2 beh chiah8 tau3. Lu2-koan2 e5 chiah8-tng5, bo5 loa7-ku2 chiu7 hou7 chiah e5 long5-hu chiam3 moa2. In tai7-ke tam5-lun7 in e5 boe2-boe7; tam5-lun7 thiN-khi3; tai7-ke saN-tham3-thiaN siau-sit lun7 in e5 cheng3-choh. 
Hut-jian5 ti7 mng5-khau2-tiaN5 u7 thiaN-kiN3 lo5 e5 siaN. Teh chiah8 e5 lang5 long2 peh--khi2-lai5 chau2-oa2 khi3 mng5-nih8. Lo5 e5 siaN soah, ia7 phah-lo5 e5 lang5 chiu7 toa7 siaN hoah kong2,“Lin2 cheng3 tai7-ke ah, kin-cha2-khi2 Bu2-lek8 hiaN u7 phah-m7-kiN3 chit8 e5 chiN5-te7-a2, lai7-bin7 u7 toe2 gou7-pah khou kap kui2-na7 tiuN tiong7-iau2 e5 su-lui7. Khioh-tioh8 e5 lang5 chhiaN2 tit8-chiap theh8 khi3 heng5 i, a2-si7 beh theh8 khi3 chhi7-iah8-sou2. Po3-siuN2 ji7-chap8 khou.” 
Phah lo5 e5 lang5 tui3 koe-be2 loh8-khi3 koh khi3 po3 saN-tang5 e5 siau-sit. Chiah8 tau3 e5 lang5 koh to3-tng2 lai5 che7 toh saN-kap tam5-lun7 chit hang7 su7. Tu2-tu2 chiah8 pa2 u7 chit8 e5 gou7-tiuN2 lai5 kau3 mng5-nih8 mng7 kong2,“M7-chai Ou-su7-kun hiaN u7 ti7 chia bo5?”Ou-su7-kun peh-khi2-lai5 chiu7 in3 kong2,“U7, beh chhong3 sim2-mih8.” 
“Li2 tioh8 kap goa2 lai5-khi3 chhi7-iah8-sou2, in-ui7 chhi7-tiuN2 ai3 beh kap li2 kong2-oe7.” 
Kho2-lin5 e5 long5-hu tioh8 chit8 kiaN, chong2-si7 te3 hit e5 gou7-tiuN2 kong2, “Hah, lai5-khi3.” 
Chhi7-tiuN2 che7 ti7 kau-i2-nih8 teh theng3-hau7 in kau3. Gou7-tiuN2 kap long5-hu jip8-lai5 e5 si5, chhi7-tiuN2 chiu7 mng7 kong2,“Ou-su7-kun hiaN, kin-cha2-khi2 u7 lang5 khoaN3-kiN3 li2 khioh chit8 e5 chiN5-te7-a2, si7 Bu2-lek8 kun e5.”Ou-su7-kun toa7 gong5-ngiah8, ti3-kau3 chit8 tiap8-a2-ku2 boe7 kong2-oe7, au7--lai5 kui chiaN3-khi3, chiu7 kong2,“Goa2 khioh-tioh8 chit8 e5 chiN5-te7-a2?” 
“Si7, lang5 teh kong2.” 
“ChiN5-te7-a2 goa2 long2 m7-chai-iaN2, li2 chit chun7 kong2, goa2 chiah khi2-thau5 thiaN-tioh8.” 
Chhi7-tiuN2 soa3-chiap kong2,“M7-ku2 li2 u7 hou7 lang5 khoaN3-tioh8.” 
“Lang5 khoaN3-kiN3 goa2 khioh-tioh8 chiN5-te7-a2--e5, si7 sim2-mih8 lang5 khoaN3-kiN3?” 
“Che3-cho7 be2-oaN hit e5 Ma2-lin5 hiaN, khia7 ti7 i e5 mng5-khau2 khoaN3-kiN3.” 
Hit e5 lau7-lang5 sui5-si5 liau2-kai2; chiu7 chhng-chhiu2 chhiau i e5 te7-a2, theh8-chhut chit8 tiau5 soaN3.“Ma2-lin5 hiaN khoaN3-kiN3 goa2, chiah phaiN2-sim! I khoaN3-kiN3 goa2 khioh chit8 tiau5 soaN3 lah, chhi7-tiuN2 ah; bo5 pat8-hang7.” 
Chhi7-tiuN2 io5 i e5 thau5-khak, kong2,“Li2 m7-thang phah-sng3 goa2 oe7 sin3 Ma2-lin5 hiaN, i si7 lau2-sit8 koh thang sin3-iong7 e5 lang5, lai5 khoaN3 m7-tioh8 chit8-tiau5 soaN3 kap chit8 e5 chiN5-te7-a2.” 
Ou-su7-kun hiaN gia5 i e5 chiaN3-chhiu2 oan2-jian5 beh chiu3-choa7 i sou2 kong2 e5 si7 chin-sit8, chiu7 koh hoan-hu3 chit8-pian3 kong2,“M7-ku2 sit8-chai7 si7 an2-ni, chhi7-tiuN2 ah. Goa2 si7 kan-ta khioh-tioh8 chit8-tiau5 soaN3 na7-tiaN7.”“Li2 an2-ni kong2, Ou-su7-kun hiaN, li2 khioh chiN5-te7-a2 khi2-lai5 liau2-au7, li2 kiam2 m7-si7 koh soa3-chiap chhe7 khoaN3 u7 ban7-it tui3 chiN5-te7-a2 lak chhut-lai5 e5 chiN5 a2-bo5 mah?” 
Kho2-lin5 e5 Ou-su7-kun hiaN! I chha-put-to boe7 kong2-oe7. Ma2-lin5 hiaN jip8-lai5 koh-chai3 hoan i sou2 po3-ko3 e5 su7, chong2--si7 long5-hu m7-jin7. Chiau3 i pun2-sin e5 sou2-ai3, u7 chhiau Ou-su7-kun hiaN e5 seng-khu, chong2--si7 boe7 tit-thang chhe7 chhut chiN5-te7-a2 ti7 i e5 seng-khu. 
Chhi7-tiuN2 put-chi2 kan-khou2, kau3 lou7-be2 kio3 hit e5 long5-hu tng2-khi3, hoan-hu3 i kong2, i beh koh kap kiam2-su7 chiau3-hoe7 lai5 theng3-hau7 i e5 beng7-leng7. 
Hit-tiap8 chit e5 siau-sit thoan5 kau3 chit8 si3-koe3, Ou-su7-kun hiaN li7-khui chhi7-iah8-sou2 e5 si5, houN3 ki5 e5 lang5 choe7-choe7 chau2-oa2 lai5 ui5 i e5 sin-piN, ai3 beh chai hit e5 siau-sit. I kong2 hou7 in thiaN, chong2--si7 bo5 lang5 beh sin3--i; hoan2-tng2 toa7-siaN lai5 chhio3 i sou2 kong2--e5. Koh kiaN5, koh-chai3 kong2 i e5 su7 hou7 sou2 tu2-tioh8 e5 lang5 thiaN, chong2--si7 bo5 thang ng3-bang7 thang chhe7 chhut chit8 lang5 lai5 sin3 i e5 oe7.
Choe7-choe7 lang5 io5 in e5 thau5-khak chhio3 kong2,“Ah! Ou-su7-kun hiaN, li2 lau7 bong2 lau7, peng3 m7-si7 mih8 neh!” 
Kau3 am3 i chiu7 kap kui2-na7 e5 chhu3-piN choe3-tin7 tng2-khi3. In keng-ke3 sip8-ji7-lou7-thau5 e5 si5, Ou-su7-kun hiaN chiu7 pi2 hit-jiah i theng5-kha lai5 khioh hit tiau5 soaN3 e5 sou2-chai7 hou7 in khoaN3, ia7 kui-lou7 i long2 bo5 kong2 poaN3-hang7 pat8-hang7 e5 su7. 
Hit am3 hit e5 kho2-lin5 e5 lau7-lang5 chiu7 khi3 seh8 i sou2 tiam3 e5 hiuN-chng, kong2 sou2 tu2-tioh8 e5 su7; sui-bong2 lang5-lang5 u7 thiaN-kiN3 chong2--si7 bo5 u7 chit8 lang5 hoaN-hi2 khng3 i e5 sin3-iong7 ti7 i sou2 kong2 e5 oe7. I keng-ke3 hit am3 chin kan-khou2, hoan5-lo2 kau3 chha-put-to beh phoa3-piN7. 
Keh jit8 u7 chit8 e5 tng5-kang theh8 sou2 khioh-tioh8 e5 chiN5 khi3 heng5 hit e5 chu2-lang5, ia7 tit-tioh8 sou2 iok-sok e5 po3-siuN2. Hit e5 lang5 u7 kong2 i ti7 lou7-nih8 khioh-tioh8, chong2--si7 ui7-tioh8 m7-bat ji7, u7 sui5-si5 theh8-khi3 hou7 i e5 thau5-ke. Tui3 an2-ni chiah chai hit e5 phah-m7-kiN3 e5 lang5. 
Chit e5 siau-sit thoan5-kau3 chit8-si3-koe3. Ou-su7-kun hiaN thiaN-tioh8 e5 si5 i e5 sim-koaN chin hoaN-hi2.“TaN in tek-khak beh sin3 goa2 lah!”I an2-ni kong2,“Se3-kan bo5 u7 chit8 hang7 oe7 hou7 lang5 khah kan-khou2, pi2 hou7 lang5 hiam5 kong2 u7 kong2 peh8-chhat8 lah!” 
I po3 i e5 peng5-iu2 chai chit chan5 su7 e5 si5, iau2-ku2 khoaN3-kiN3 u7 lang5 iau2-be7 sin3 i si7 bo5 choe7. Chit hang7 hou7 i e5 sim-koaN chin thang3-thiaN3, koh-chai3 siN-khi2 bo5 peng5-an. 
Keh le2-pai3, i koh khi3 koe-nih8 e5 si5, i koh-chai3 khoaN3-kiN3 Ma2-lin5 khia7 ti7 i e5 mng5-khau2 na2 khoaN3--i, na2 teh chhio3. ChaiN2-iuN7? 
Ou-su7-kun hiaN u7 tu2-tioh8 chit8 e5 chin sek8-sai7 e5 choh-chhan5 lang5, ka7 i kong2 lun7 chiN5-te7-a2 koh heng5 e5 su7. Hit e5 choh-chhan5 lang5 chhio3-chhio3 ka7 i kong2, “Li2 sit8-chai7 si7 chiaN5 m7-si7 lang5 oh!”Ou-su7-kun koh-khah ke-thiN bo5 peng5-an. ChaiN2-iuN7 in iau2-ku2 teh kio3 goa2 si7“phaiN2-lang5?”Hit e5 khioh-tioh8 chiN5-te7-a2 e5 lang5 kiam2 bo5 theh8-khi3 heng5 hit e5 chu2-lang5 liau2 mah? 
Chit8 e5 lang5 in3 kong2,“Li2 kong2 chin ho2 thiaN lah! Chit8 e5 chhe7--tioh8, chit8 e5 theh8 khi3 heng5. Goan2 chai noh!” 
Kau3 lou7-be2 Ou-su7-kun hiaN liau2-kai2. Chai lang5 u7 hiam5 i kap lang5 kiong7-bou5 theh8 chiN5-te7-a2 khi3 heng5. I tit8-tit8 ai3 beh pian7-kai2, chong2--si7 bo5 chhai2 kang, kau3 lou7-be2 chiah8 bo5 kau3 pa2 chiu7 li7-khui toh. 
I tng2-khi3 chhu3-nih8 chin sit-chi3, chin hoan5-lo2, sim-koaN kan-khou2, in-ui7 i chai bo5 hoat-tou7 thang koh cheng3-beng5 i e5 bo5 choe7-koa3. 
Chit hang7 su7 eng2-hiong2-tioh8 i e5 sim-koaN kap kian7-khong, ti3-kau3 phoa3-piN7. Tu2-tu2 beh ke3-khui3 e5 si5, u7 lang5 koh-chai3 thiaN-kiN3 i hoah kong2,“Kan-ta chit8-tiau5 soaN3 na7-tiaN7, iau2 bo5 pat8 hang7. Li2 khoaN3 ti7 chia, chhi7-tiuN2 ah, chit8-tiau5 soe3 tiau5 soaN3.” 
(Tai5-oan5 Kau3-hoe7-po3 te7 518 koan3, 1928 ni5 5 geh8)
</CL>
<HL>

下面所譯這篇是法蘭西e5 文學者Guy de Maupassant﹙1850-1893﹚所寫--e5, 不止有thang做咱e5 教示，請大家m7 -thang看做是心適 e5 故事，因為伊寫這篇的確m7是beh hou7 人讀心適；伊e5 目的是ai3 讀者目珠著金，m7-thang hou7 這個烏暗 e5 世間 e5 影遮去，致到來趁這個世間 e5 款式。 
一擺 ti7 Kho-liap8-bi2 e5 所在有做生理 e5 鬧熱。農夫kap in e5 婦仁人tui3 四方聚集來ti7一個城市。做生理 e5 所在chhiang5 -chhiang5滾，人叫來叫去，生理人大聲招呼人來買in e5 物件，牛teh哮，狗teh 吠。Ou-su7-kun 兄tu2才到這個所在。伊因為瘋 e5 病行路真無自由，一個可憐 e5 老人 liau5-liau5仔chhiang2去十字路頭鬧熱 e5 所在，ti7 路中忽然看見一條線ti7 塗腳nih8。伊tu2 beh aN3落去拾hit 條線e5 時，伊看見做馬鞍e5 馬麟兄企ti7伊e5 門口teh 看--伊。這兩個人從前是真好e5 朋友，總--是為著小可不幸 e5 口角，以後久久 e5 中間大家相閃避無往來。 
Ou-su7-kun 兄hou7 人看見teh拾hiah-nih8 小可 e5 物件，心內真見笑。所以伊隨時袋hit條線ti7 落袋仔nih8,也假影teh chhoe7別項物 e5 款式，總--是親像chhoe7無e5 款。後--來伊就koh 起身去生理場，無久就無看見--伊。 
Hit早起過了，到晝人攏離開生理場，ek入旅館beh食晝。旅館e5 食堂，無偌久就hou7 chiah e5 農夫佔滿。In大家談論 in e5 買賣；談論天氣；大家相探聽消息論 in e5 種作。 
忽然ti7 門口埕有聽見鑼 e5 聲。Teh食 e5 人攏peh--起來走倚去門nih8。鑼e5 聲煞，也扑鑼e5 人就大聲喝講︰「Lin2眾大家 ah，今早起武陸兄有扑m7見一個錢袋仔，內面有toe2五百箍kap幾若張重要e5 書類。拾著 e5 人請直接提去還伊，抑是beh 提去市iah8所。報賞二十箍。」 
扑鑼e5 人tui3 街尾落去koh去報相同 e5 消息。食晝e5 人koh 倒轉來坐桌相kap談論這項事。Tu2-tu2食飽有一個伍長來到門nih8 問講︰「M7知Ou-su7-kun兄有ti7 chia無？」Ou-su7-kun 爬起來就應講︰「有，beh創甚mih8？」 
「你著kap我來去市iah8所，因為市長ai3 beh kap你講話。」 
可憐 e5 農夫著一驚，總--是te3 hit 個伍長講︰「Hah，來去。」 
市長坐ti7 交椅nih8 teh 聽候in 到。伍長kap農夫入來 e5 時， 市長就問講︰「Ou-su7-kun兄，今早起有人看見你拾一個錢袋仔，是武陸君 e5。」Ou-su7-kun 大gong5-ngiah8,致到一tiap8仔久boe7講話，後--來歸正去，就講︰「我拾著一個錢袋仔？」 
「是，人teh講。」 
「錢袋仔我攏m7知影，你這陣講，我才起頭聽著。」 
市長續接講︰「M7 -ku2你有hou7人看著。」 
「人看見我拾著錢袋仔--e5,是甚mih8人看見？」 
「製造馬鞍hit-e5 馬麟兄，企ti7伊e5 門口看見。」 
Hit個老人隨時了解；就chhng手搜伊e5 袋仔，提出一條線。「馬麟兄看見我，chiah歹心﹗伊看見我拾一條線lah，市長ah；無別項。」 
市長搖伊e5 頭殼，講︰「你m7 -thang扑算我會信馬麟兄，伊是老實koh thang信用e5人，來看m7著一條線kap一個錢袋仔。」 
Ou-su7-kun兄舉伊e5 正手宛然beh 咒詛伊所講e5是真實，就koh吩咐一遍講，「M7-ku2實在是an2-ni，市長ah。我是kan-ta 拾著一條線na7 -tiaN7。」「你an2 -ni 講，Ou-su7-kun 兄，你拾錢袋仔起來了後，你kiam2 m7是koh續接chhoe7看有萬一tui3錢袋仔落出來 e5 錢抑無mah？」 
可憐 e5 Ou-su7-kun 兄﹗伊差不多boe7講話。馬麟兄入來koh再翻伊所報告e5 事，總--是農夫m7認。照伊本身 e5 所ai3,有搜Ou-su7-kun兄e5 身軀，總--是boe7得thang chhoe7出錢袋仔ti7 伊e5 身軀。 
市長不止艱苦，到路尾叫hit個農夫轉去，吩咐伊講，伊beh koh kap檢署照會來聽候伊e5 命令。 
Hit-tiap8這個消息傳到一四界，Ou-su7-kun 兄離開市iah8所 e5 時，好奇e5 人濟濟走倚來圍伊e5 身邊，ai3 beh知hit個消息。伊講 hou7 in 聽，總--是無人beh信--伊；反轉大聲來笑伊所講--e5。Koh行，koh再講伊e5 事hou7所tu2著 e5人聽，總--是無thang向望thang chhoe7出一人來信伊e5 話。 
濟濟人搖in e5 頭殼笑講︰「Ah﹗Ou-su7-kun兄，你老罔老，peng3 m7是物neh﹗」 
到暗伊就kap幾若個厝邊做陣轉去。In經過十字路頭e5 時，Ou-su7-kun兄就比hit跡伊停腳來拾hit 條線e5 所在hou7 in看，也歸路伊攏無講半項別項e5 事。 
Hit暗hit個可憐 e5 老人就去seh8伊所tiam3 e5 鄉莊，講所tu2著e5 事；雖罔人人有聽見總--是無有一人歡喜勸伊e5 信用ti7伊所講 e5 話。伊經過hit暗真艱苦，煩惱到差不多beh 破病。 
隔日有一個長工提所拾著 e5 錢去還hit 個主人，也得著所約束e5 報賞。Hit個人有講伊ti7 路nih8拾著，總--是為著m7-bat字，有隨時提去hou7伊e5 頭家。Tui3 an2-ni才知hit個扑m7見 e5 人。 
這個消息傳到一四界。Ou-su7-kun兄聽著 e5 時伊e5 心肝真歡喜。「今in的確beh信我lah﹗」伊an2 -ni 講︰「世間無有一項會hou7人較艱苦，比hou7人嫌講有講白賊lah﹗」 
伊報伊e5 朋友知這層事e5時，iau2-ku2看見有人iau2-boe7信伊是無罪。這項hou7伊e5 心肝真痛疼，koh再生起無平安。 
隔禮拜，伊koh去街nih8 e5 時，伊koh再看見馬麟企ti7伊e5門口那看--伊，那teh笑。怎樣？ 
Ou-su7-kun 兄有tu2著一個真熟似e5 作田人，ka7伊講論錢袋仔koh還 e5 事。Hit個作田人笑笑ka7伊講︰「你實在是成m7是人oh﹗」Ou-su7-kun koh較加添無平安。怎樣in iau2 -ku2 teh叫我是「歹人？」Hit個拾著錢袋仔 e5 人kiam2無提去還hit個主人了mah？ 
一個人應講︰「你講真好聽lah﹗一個chhoe7 --著，一個提去還。阮知noh﹗」 
到路尾Ou-su7-kun兄了解。知人有嫌伊kap人共謀提錢袋仔去還。伊直直ai3 beh辯解，總--是無采工，到路尾食無到飽就離開桌。 
伊轉去厝nih8真失志，真煩惱，心肝艱苦，因為伊知無法度thang koh 證明伊e5無罪過。 
這項事影響著伊e5 心肝kap 健康，致到破病。Tu2-tu2 beh過氣 e5 時，有人koh再聽見伊hoah講︰「Kan-ta一條線na7-tiaN7，iau2無別項。你看ti7 chia，市長ah，一條細條線。」 
(台灣教會報第518卷，1928年5月) 
</HL>