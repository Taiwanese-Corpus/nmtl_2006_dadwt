<CL>
  U7 chit8 jit8 Te7-cha hut-jian5 khoaN3-kiN3 i-seng lai5, sim-koaN kiaN-hiaN5, chiu7 mng7 i e5 lu2-pi7 khoaN3 chi7-chui7-a2 phoa3-piN7; in3 kong2, "Kou-niu5 ah, li2 e5 lau7-pe7 u7 jiam2-tioh8 piN7." Te7-cha thiaN-kiN3, sim-bang5 i3-loan7, kin2-kin2 hoan-hu3 hit e5 lu2-pi7 thoe3 i pin2-beng5 lau7-pe7, chun2 i khi3 hok8-sai7 i. Lu2-pi7 lai5 hoe5-hok kong2, "Kou-niu5 ah, li2 e5 lau7-pe7 chit-tiap8 piN7 put-chi2 tang7, u7 kio3 chit8 lang5 choan- choan teh hok8-sai7 i, chit lang5 i2-goa7 na7 bo5 kio3, m7 chun2 pat8 lang5 kun7 i e5 bin7-cheng5; che si7 li2 e5 lau7-pe7 sou2 beng7-leng7 e5." 
  Te7-cha thiaN-kiN3 chit e5 oe7, sim-lai7 hoan5-lo2 chhin-chhiuN7 lim kui2-na7 pan5 e5 kau7-chiu2, long2 boe7 hiau2-tit tioh8 chaiN2-iuN7 choe3, chiu7 kin2-me2 chau2-khi3 bok8-su e5 chhu3, kong2 lau7-pe7 e5 phoa3- piN7, kap m7 chun2 i khi3 hok8-sai7 e5 tai7-chi3. Bok8- su niu5 kap Te7-cha nng7 lang5 tui3-bin7 saN-khoaN3, ai-siong lau5 bak8-sai2, tok8-tok8 bok8-su eng7 sin3 Chu2 e5 oe7, lai5 hu5 i e5 taN2. Te7-cha in-ui7 lau7-pe7 piN7 tang7, m7 kaN2 che7 ku2, chiu7 kin2-me2 to3-lai5, chong2-si7 beh jip8 ka-ki7 e5 siu3-pang5, tioh8 tui3 lau7-pe7 e5 pang5-mng5 khau2 keng-ke3. Kau3 hia, sim-koaN hiong5-hiong5 beh jip8-khi3 khoaN3 lau7-pe7; kiaN5 chin3-cheng5, iu7 koh to3-the3, m7 kaN2 jip8-khi3, kiaN-liau2 koh chhiok-hoan7 lau7-pe7 e5 siu7-khi3. Lau7-pe7 e5 piN7 khah siong-tiong7, Te7-cha bo5 ta-oa5 chhit bak8-sai2, chau2-jip8 ka-ki7 e5 pang5 che7-teh, sim-koaN cheng7-cheng7 siuN7, beh chaiN2-iuN7 chiah oe7 koh tit-tioh8 lau7-pe7 e5 thiaN3. Siat-su2 na7 oe7 tit-tioh8 pe7-kiaN2 chhin-chhiuN7 khi2-thau5, sui-jian5 pang3-sak se3-kan long2-chong2 sou2 u7 e5, iah8 bo5 iau3- kin2, in-ui7 chai the2-thiap lau7-pe7 e5 sim, chiah sng3 si7 u7 hau3 e5 kiaN2, sou2-i2 kam-goan7 khek ka-ki7 e5 seng3, koat-toan3 m7-thang gek8 lau7-pe7 e5 cheng5, che iah8 si7 chin7 choe3 kiaN2 e5 pun2-hun7; chong2-si7 beh kah goa2 li7-khui Ia5-sou e5 to7-li2, tam-tng chit si3 au7 e5 kan-khou2, chi2 chit8 hang7 koat-toan3 m7-thang than3; in-ui7 tit-tioh8 chit se3-kan chiam7-si5 e5 hoaN-hi2, lai5 tu2-tioh8 eng2-oan2 e5 kan-khou2, leng5- khou2 sit-loh8 chiam7-si5 e5 hoaN-hi2 lai5 tit-tioh8 eng2-oan2 e5 hok-khi3 si7 khah ho2. 
  Koh, lang5 oah8 ti7 chit se3-kan, chhin-chhiuN7 peh8-be2 ke3-khiah, hoaN-hi2 u7 joa7 ku2? sun7-siu7 thian-beng7, chit ku3 si7 khak sit8 e5; siat-su2 phaiN2-mia7 kau3 chit8 si3 lang5. ChhiN-chham2 iah8 si7 koe7-koe7 ke3, eng-kai tioh8 kip8-si5 ke3-bou5 lai5-seng e5 hok-khi3. Lun7 chit se3-kan chiam7-si5 e5 hok-khi3, iah8 si7 tui3 Chu2 lai5 e5, hu3-kui3 pin5-chian7 boe7 phah-sng3 tit, tok8-tok8 tioh8 than3 Chu2 e5 beng7-leng7 si7 te7 it ho2; chong2-si7 chit-tiap8 goa2 e5 lau7-pe7 piN7-cheng3 tim5-tang7, boe7 tit thang chhin-sin khi3 hok8-sai7, choe3 lang5 e5 kiaN2 sim-koaN beh thai2 oe7 peng5-an ah. 
  Te7-cha teh siuN7 boe7 tit thang khi3 hok8-sai7 i e5 lau7-pe7, bu5 ke3 kho2 si, hut-jian5 siuN7-khi2 chit8-hang7 tai7-chi3; chiu7 kui7-loh8 ki5-to2, kiu5 Siong7-te3 po2-choan5 lau7-pe7 e5 siN3-mia7, koh khui lou7 hou7 i chhin-sin thang hok8-sai7 lau7-pe7. Ki5-to2 soah, chiu7 khi2-lai5 chhut pang5, beh khi3 thiaN khoaN3 lau7-pe7 e5 piN7 chaiN2-iuN7. KiaN5 kau3 lau7-pe7 e5 pang5- mng5 khau2, theng5 kha cheng7-cheng7 thiaN, khia7 cham2-jian5 ku2, pang5-lai7 long2 bo5 siaN, phah-sng3 lau7-pe7 kaN2 si7 si2-lah. Chit si5 sim-bang5 i3-loan7, boe7 kou3-tit ah, kin2-kin2 chau2 jip8 pang5-lai7, khia7 ti7 lau7-pe7 bin5-chhng5 cheng5. Chit si5 Sou2-lo5- bun5 jiat8 chin siong-tiong7, boe7 jin7-tit lang5. 
  Chit8 e7 khoaN3-kiN3 lau7-pe7 bin7-sek chhiN-ng5, bah long2 siau-siau-khi3, kut thong2 chhut-lai5; Te7-cha chap8 hun kiaN-hiaN5, bak8-sai2 chhe7-chhe7 to3, chiu7 koat-i3 kau3 si2 iah8 bo5 koh li7-khui lau7-pe7, tek-khak beh sio2 sim lai5 hok8-sai7, chin7 choe3 kiaN2 e5 pun2-hun7. 
  U7 hiah ku2, Sou2-lo5-bun5 ham7-bin5, se3-a2 siaN kio3 kong2, "Te7-cha ah, Te7-cha ah." Te7-cha thiaN- kiN3, sim-koaN hoaN-hi2, chai lau7-pe7 e5 sim iau2-ku2 bo5 pang3-sak i. KiaN-liau2 phah-chhiN2 i, chiu7 un5-a2 liam khi3 khia7 ti7 bin5-chhng5 au7, iok-liok8 u7 poaN3 si5 ku2, Sou2-lo5-bun5 chiu7 chhiN2 lai5, koh soe3-a2 siaN kio3 kong2, "Te7-cha, goa2 e5 sim-koaN kiaN2, li2 ti7 ta2-loh8?" 
  Te7-cha chit8 e7 thiaN kiN3, kin2-me2 chau2 lai5 kui7 ti7 bin5-chhng5 cheng5, khan lau7-pe7 e5 chhiu2 kong2, "Sou2 thiaN3 e5 lau7-pe7 ah, li2 e5 kiaN2 Te7-cha ti7 chia." Chiu7 ka7 i chim chhui3. Sou2-lo5-bun5 pun2 si7 chu5-sim e5 pe7, chit8-7 khoaN3-kiN3 sou2 thiaN3 e5 cha-bou2 kiaN2, chit8 si5 sim-koaN hoaN-hi2, chhun chhiu2 beh hu5 i, to3-tng2 siuN7 i u7 sin3 Ia5-sou, chhiu2 chiu7 koh kiu-lai5, siu7-khi3 hoah i kong2, "Li2 lai5 chia siaN2- su7?" Chiu7 choe3 i hoan-sin bin7 oat8 ti7 bin5- chhng5 au7. 
  Te7-cha kong2, "Goa2 ti7 chia beh hok8-sai7 an2-tia, chhin-chhiuN7 cha2 e5 si5; ng3-bang an2-tia chun2 goa2." Sou2-lo5-bun5 kong2, "Li2 na7 chiu3-chou2 Ia5-sou chiu7 ho2." Te7-cha kong2, "Sou2 thiaN3 e5 an2-tia ah, goan7 li2 chit-tiap8 boh8-tit kong2 chit ho7 oe7 in-ui7 li2 e5 piN7-cheng3 tim5-tang; na7 kong2 chit ho7 oe7, kiaN-liau2 sim boe7 peng5-an, hoan2-tng2 hou7 piN7 khah tang7; li2 na7 beh sim2-mih8 mih8, tioh8 ka7 goa2 kong2, goa2 hok8-sai7 li2, pi2 pat8 lang5 si7 khah ho2, goa2 chin-chiaN3 beh hok8-sai7 an2-tia." Chiu7 koh khan i e5 lau7-pe7 e5 chhiu2, kong2, "Kiu5 an2-tia iong5-un2 goa2." Sou2-lo5-bun5 thou2-khui3 chit8 siaN, long2 bo5 kong2 chit8 ku3 oe7, chhiu2 iah8 bo5 kiu-khi3. 
  Te7-cha sim-lai7 to-sia7 Siong7-te3, hit mi5 tiam3 teh hok8-sai7, m7 kaN2 thng3 saN, chit8 si5 khek iah8 bo5 li7-khui lau7-pe7 e5 sin-piN; kiN-chhim bo5 khun3, bak8-chiu kim-kim khoaN3 lau7-pe7 e5 bin7, the2-thiap lau7-pe7 e5 sim ai3 sim2-mih8, iau2-be7 kong2-chhut chiu7 liam5-piN theh8 pian7. Sou2-lo5-bun5 koh khun3- khi3, Te7-cha seng7 ki-hoe7 theh8-chhut Seng3-keng, thak8 Ia5-sou thoe3 lang5 siok8-choe7 siu7 si2 e5 lai5-lek8, sim-koaN toa7 peng5-an. 
  Bin5-a2 cha2-khi2, Sou2-lo5-bun5 khun3-chhiN2, khoaN3- kiN3 Te7-cha che7 ti7 bin5-chhng5 piN, chai i thong mi5 bo5 khun3, chiu7 sim-lai7 am3-chiN7 ki5-koai3, iau2- ku2 bo5 kap i kong2 chit8 ku3 oe7; sui-jian5 an2-ni, Te7-cha hoaN-hi2 e5 bin7-sek, chin7-lat8 hong7-seng5, iah8 m7 kaN2 kong2 choe7-choe7 oe7, chong2-si7 oe7 tit thang hok8-sai7 lau7-pe7, sim-goan7 chiu7 chiok, sim-lai7 am3-chiN7 kam2-sia7 Siong7-te3 u7 kam2-hoa3 lau7-pe7 e5 sim. Chhin-chhiuN7 an2-ni saN jit8, Sou2- lo5-bun5 chiah u7 kap i kong2-oe7. 
  Te7-cha chai lau7-pe7 he5 sim tng2-i3, hoaN-hi2 kap i kong2-oe7; koh chai i e5 sim iau2-ku2 u7 tam7-poh8 chou2-gai7, sou2-i2 be7 kaN2 kap i kong2 siuN choe7 oe7. Iau2-ku2 tak8 jit8 chhiaN2 i-seng lai5 i-ti7. 
  Ke3 kui2-na7 jit8 si7 Boan2-chhan, ki3-liam7 Ia5-sou koh-oah8 e5 jit8, seng3-hoe7 lai7 e5 lang5 long2-chong2 khi3 le2-pai3-tng5, Te7-cha ti7 pai3-lak8 e5-hng hian-khui Seng3-keng thak8 Kiu3-chu2 e5 lai5-lek8, sim-koaN put-chi2 hoaN-hi2, pun2-jian5 beh kap seng3- hoe7 lai7 e5 lang5 saN-kap khi3 le2-pai3-tng5 thiaN to7-li2, chong2-si7 m7 kaN2 li7-khui lau7-pe7. Bin5-a2-jit8 Sou2- lo5-bun5 khoaN3-kiN3 Te7-cha, chiu7 kong2, "KhoaN3 li2 cha2-khi2 bin7-sek chiah hoaN-hi2, si7 siaN2-mih8 ian5-kou3?” Te7-cha in3-kong2, “Goa2 si7 hoaN-hi2 an2-tia cha7-mi5 put-chi2 ho2 khun3, ng3-bang7 piN7 oe7 kin2 ho2; koh u7 toa7 hoaN-hi2 e5 ian5-kou3, goa2 chit tiap8 m7 kaN2 beng5-beng5 kong2." 
  Sou2-lo5-bun5 ka7 Te7-cha kong2, "Kin-a2-jit8 ho2 thiN si5, li2 thang chhut-khi3 goa7-bin7 kiaN5-kiaN5, sin-the2 khah khin-sang, bian2-tit ut-liau2 phoa3-piN7." Te7- cha pun2 m7 ai3 li7-khui; boe7 kham-tit i e5 lau7-pe7 chai3-saN chhui-pek, chiah sun7 i e5 i3-su3, li7-khui lau7-pe7, khi3 le2-pai3-tng5, thiaN bok8-su koe2-beng5 Ia5-sou tui3 si2 koh-oah8, si7 hou7 lan2 tit-tioh8 eng2-oan2 oah8 e5 ian5-kou3, Te7-cha chiu7 eng7 chit e5 oe7 choe3 iuN2-chhi7 leng5-hun5 e5 bi2-niu5. 
  ThiaN soah, chiu7-khi3 bok8-su e5 chhu3, tai7-khai3 ka7 bok8-su niu5 kong2-beng5 Siong7-te3 sou2 siuN2-su3 kek8 toa7 e5 un, koe2-oaN7 lau7-pe7 e5 seng3, koh-chai3 chiap-lap8 i e5 hok8-sai7, chiah e5 tai7-chi3. Kong2 soah, m7 kaN2 ian5-chhian5 ku2, chiu7 to3-khi3 hok8-sai7 lau7-pe7. 
  Tak8 jit8 chhiaN2 i-seng lai5 hau7 meh8, chiah8 ioh8, i-seng chai i e5 piN7 u7 khah ho2, chiu7 ka7 Sou2-lo5- bun5 kong2, "Thau5-ke ah, li2 e5 piN7 pi2 cheng5 ho2 choe7 lah; siuN7 si7 li2 e5 cha-bou2 kiaN2 cham2-jian5 gau5 hong-seng5, sou2-i2 chiah oe7 ho2 kau3 chiah kin2." Sou2-lo5-bun kiah8 bak8 khoaN3 Te7-cha, bin7-sek lou7-chhut tek-i3 e5 khoan2-sit. PiN7 sui-jian5 be7 long2- chong2 ho2, iau2-ku2 un5-un5-a2 khah khin, sou2-i2 Te7- cha bo5 li7-khui sin-piN, bo5 eng5 thang khi3 bok8-su e5 chhu3 kong2 oe7, tok8-tok8 tak8 jit8 u7 phoe-sin3 ong2- lai5 tiaN7-tiaN7. 
  Sou2-lo5-bun5 khoaN3-kiN3 Te7-cha sio2-sim hok8-sai7, lian5-lian5 kui2-na7 chap8 jit8, long2 bo5 chit8 tiam2-a2 hiam5 ia3, put-tek-put am3-chiN7 siuN7 i hau3-sim e5 seng5-sit8; in-ui7 i tai7-seng e5 si5, chhe lou5-pok8, hoah lu2-pi7, hoan7 su7 tek-khak tioh8 pat8 lang5 lai5 thoe3 i liau7-li2, koh choan-choan beh chhe7 tak8 hang7 chhia-hoa5 khoai3-lok8 e5 tai7-chi3; taN si7 tok8- tok8 liah8 hok8-sai7 lau7-pe7 choe3 hoaN-hi2. 
  Sou2-lo5-bun tak8 pai2 na7 khoaN3-kiN3 bo5 hap8-i3, chiu7 hoat siu7-khi3 e5 bin7-sek, Te7-cha tiN3-choe3 bo5 khoaN3-kiN3, sou2-i2 chai Te7-cha e5 seng3-cheng5 it-chin7 koe2-piN3 liau2, kap cha2-cheng5 toa7 koh-iuN7, in-ui7 an2-ni, put-chi2 hoaN-hi2, tok8-tok8 siuN7 Te7-cha si7 sin3 Ia5-sou e5 lang5, siu7-khi3 tui3 sim hoat-khi2, hian2-beng5 ti7 bin7-sek, chhin-chhiuN7 ou-hun5 jia chheng thian; koh siuN7 i e5 cha-bou2-kiaN2 seng3-cheng5 piN3 ho2, si7 kap sin3 Ia5-sou saN-lian5, chiu7 sim-koaN hoan2-tng2 u7 hoaN-hi2, hit e5 hoaN-hi2 oe7 khah-iaN5 i e5 siuN7-khi3, chong2-si7 sim-koaN sui-jian5 an2-ni am3-chiN7 siuN7, tok8-tok8 chhui3 m7 kaN2 hian2- beng5 kong2-chhut. 
  U7 chit8 jit8, e7-pou si5, Sou2-lo5-bun5 ti7 bin5-chhng5 nih8, tang7 bin5 teh khun3, hit tiap8 Te7-cha seng5 ki-hoe7 hian-khui Seng3-keng teh khoaN3. Sou2-lo5-bun5 hut-jian5 chhiN2-lai5, khi2-lai5 teh che7, Te7-cha tioh8-kiaN, phah-sng3 hou7 i e5 lau7-pe7 khoaN3-kiN3, siu boe7 hu3, Sou2-lo5-bun5 kong2, "Goa2 khoaN3-kiN3 li2 teh khoaN3 chheh; goa2 chit tiap8 khun3-chhiN2 lah, li2 theh8 lai5 thak8 hou7 goa2 thiaN." 
  Te7-cha it-hoat kiaN-hiaN5, beh iah8 pat8 phiN, khoaN3 lai7-bin7 na7 bo5 Ia5-sou e5 mia5 e5 chiuN-chat chiah lai5 thak8, bian2-tit hou7 i e5 lau7-pe7 siu7-khi3; chong2-si7 i e5 lau7-pe7 beng7-leng7 i tioh8 tui3 tu2-chiah sou2 khoaN3 e5 sou2-chai7 thak8-khi2. Te7-cha chit si5 sim bang5 i3-loan7, kou-put-chiong am3-chiN7 thok- tiong7 Siong7-te3, put-koan2 i ho2 phaiN2 chiong tu2- chiah sou2 thak8 hit phiN, chiu7-si7 Iok-han7 Hok-im-toan7 te7 it chiuN, thak8 kui2 chat. I e5 lau7-pe7 mng7 i kong2, "Li2 si7 thak8 sim2-mih8 chheh?" Te7- cha in3 kong2, "Ng3-bang7 an2-tia iong5-un2 goa2 koh thak8 khah choe7 teh." I e5 lau7-pe7 bo5 in3 i, chiu7 koh thak8 kau3 chap8-chhit chat, tu2-tioh8 u7 Ia5-sou Ki-tok e5 mia5. Sou2-lo5-bun5 kong2, "Goa2 tai7-seng chiu7 phah-sng3 li2 khak si7 thak8 chit ho7 chheh.” Chiu7 io5-thau5 kui2 e7 hoan-sin oat8 ti7 bin5-chhng5 au7. Te7-cha m7 chai i khun3 a2 chhiN2, koh thak8 kau3 te7 ji7 chiuN be2, Sou2-lo5-bun5 chiah soe3-a2 siaN kong2, "Long2 si7 bo5 iaN2 liau2-liau2, m7 sai2 koh thak8." 
  Te7-cha kong2, "Kiu5 an2-tia iong5-un2 goa2 koh thak8 khah choe7 cheh." Te7-cha e5 i3-su3 si7 ai3 thak8 kau3 te7 saN chiuN, si7 lun7 kau3 pun2 chok8 e5 koaN, Ni5-ko-ti2-bou2 kap Ia5-sou pian7-lun7 to7-li2, phah-sng3 lau7-pe7 tek-khak hoaN-hi2 chit e5 lai5-lek8. Lau7-pe7 bo5 in3 i, sou2-i2 Te7-cha koh thak8 kau3 te7 saN chat, si7 Ia5-sou ka7 Ni5-ko-ti2-bou2 kong2, "Lang5 na7 bo5 teng5-thau5 siN chiu7 boe7-oe7 jip8 Siong7-te3 e5 kok. Ni5-ko-ti2-bou2 kong2, Lang5 i2-keng lau7, beh thai2 oe7 teng5-thau5 siN? Kiam2 oe7 koh jip8 lau7-bu2 e5 pak-tou2 lai7 siN mah? Ia5-sou kong2, Goa2 seng5-sit8 ka7 li2 kong2, Lang5 na7 bo5 eng7 chui2 eng7 Seng3 Sin5 lai5 siN, chiu7 boe7-oe7 jip8 Siong7-te3 e5 kok, tui3 hek8-sin siN e5, si7 hek8-sin, tui3 siN e5, si7 sin5." 
  Sou2-lo5-bun5 ki5-koai3 hit e5 oe7, kong2, "Che si7 sim2-mih8 to7-li2 ah? koh thak8 hou7 goa2 thiaN cheh." 
  Te7-cha chiu7 koh thak8. Sou2-lo5-bun5 peh-khi2-lai5 che7 ti7 bin5-chhng5-nih, kong2, "Chit e5 teng5-thau5-siN e5 to7-li2, goa2 boe7 hiau2-tit." Te7-cha kong2, "Seng3-keng ki3-chai3, lang5 sui-jian5 oah8, iau2-ku2 si7 chhin-chhiuN7 si2 ti7 choe7 nih8; sou2-i2 tek-khak tioh8 kiu5 Siong7-te3 kam2-hoa3 i e5 sim, tit-tioh8 choe3 sin chhong3-cho7 e5 lang5, pun2 seng3 koe2-oaN7, hoaN-hi2 than3 Siong7-te3 e5 hoat-tou7; che chiu7-si7 teng5-thau5- siN e5 i3-su3." Sou2-lo5-bun5 kong2, "Hit pun2 chheh hou7 goa2 khoaN3-cheh." Te7-cha hoaN-hi2 kau3 boe7 kou3- tit, chiu7 chiong Seng3-keng hou7 i. Thak8 kau3 chap8-lak8 chat kong2, "Siong7-te3 chiong tok8-siN e5 KiaN2 siuN2-su3 se3-kan, hou7 sin3 I e5 lang5 bian2 tim5- lun5, lai5 tit-tioh8 eng2-oah8, I thiaN3 se3-kan kau3 an2- ni." Sou2-lo5-bun5 am3-chiN7 siuN7 chit e5 i3-su3 tiap8-a2-ku2, hut-jian5 chiong chheh hiat ti7 thou5-kha. Te7-cha chai i e5 i3-su3, chiu7 khioh-khi2-lai5 siu ti7 pat8 ui7, bian2-tit lau7-pe7 khoaN3-kiN3; sim-lai7 am3-chiN7 kiu5 Siong7-te3 kam2-hoa3 lau7-pe7 e5 sim. 
  Sou2-lo5-bun5 tui3 thak8 Seng3-chheh liau2-au7, sou2-thak8 e5 i3-su3 tiau5 ti7 sim-lai7, siong5-siong5 beh tu5-khi3, iah8 long2 boe7, chong2-si7 chhui3 m7 kaN2 kong2 chhut. Bin5-a2-jit8 Sou2-lo5-bun5 koh kong2. "Te7-cha ah, li2 tioh8 koh thak8 cha-bou7-jit8 hit chat teng5- thau5-siN e5 oe7 hou7 goa2 thiaN." Te7-cha hoaN-hi2 than3 lau7-pe7 e5 beng7-leng7; thak8 liau2, nng7 lang5 teh che7 bo5 koh kong2-oe7. 
  Hit mi5 sou2-lo5-bun5 long2 boe7 khun3-tit, in-ui7 u7 sau3; kau3 bin5-a2 cha2-khi2 put-si5 hoat siuN7-khi3, long2 m7 song2-khoai3; sou2-i2 Te7-cha am3-chiN7 lau5 bak8-sai2 iu5-goan5 m7 kaN2 hian2-beng ti7 goa7-bin7, koh khah sio2-sim chin7-lat8 hong7-seng5. Kau3 e7-pou, Sou2-lo5-bun5 ka7 i kong2, "Te7-cha ah, goa2 cha2-khi2 e5 sou2 kiaN5 put-chi2 so3-po7, ng3-bang7 li2 boh8-tit kian3-koai3." Te7-cha kong2, "An2-tia, siaN2-su7 kong2 chit e5 oe7? Goa2 put-chi2 thiaN3 li2, beh thai2 u7 kian3- koai3?" chiu7 ka7 i e5 pe7 chim-chhui3, hian2-beng5 i thiaN3 e5 cheng5. 
  Sou2-lo5-bun5 ka7 i kong2, "Li2 chin si7 chhut ki5 e5 cha-bou2 gin2-na2; li2 sui-jian5 cha2-cheng5 iah8 siong5- siong5 hau3-sun7 goa2, chong2-si7 chit tiap8 pi2 cha2 toa7 koh-iuN7, goa2 chin si7 boe7 beng5-pek8." Te7-cha soe3-a2 siaN in3 kong2, "Kiu3-chu2 Ia5-sou siuN2-su3 goa2 teng5-thau5-siN, sou2-i2 goa2 pi2 cheng5 khah koh-iuN7." 
  Sou2-lo5-bun5 thiaN-kiN3 iah8 bo5 siu7-khi3, chiu7 kong2, "Te7-cha ah li2 lau2-sit8 ka7 goa2 kong2, chi7-chui7 be5-hek8 li2 sin3 Ia5-sou?" Te7-cha chit8-hang7 chit8-hang7 kong2-beng5 i siu7 kam2-hoa3 e5 in-iu5, kap cheng5 ti7 le2-pai3-tng5 sou2 tu2-tioh8 e5 tai7-chi3, kap bok8-su bok8-su niu5 sou2 kong2 e5 oe7, tai7-liok kong2 hou7 i thiaN. 
  Sou2-lo5-bun5 thiaN-kiN3 Te7-cha kong2 Ia5-sou si7 Siong7-te3 kou2-cha2 eng3-un2 e5 Kiu3-chu2, chiu7 siu7- khi3 kong2, "Che long2 si7 bo5 iaN2." 
  Chit si5 Te7-cha i2-keng chai lau7-pe7 sim-lai7 lioh8-a2 sin3, taN kong2 bo5 iaN2, put-ko3 si7 goa7-phe5 chng-thaN7 jia-iam2 e5 khoan2-sit, chiu7 ka7 i kong2, "Goa2 si7 bo5 ti3-sek e5 cha-bou2-kiaN2, u7 chit8 hang7 goa2 tek-khak chai; in-ui7 Ia5-sou siok8 choe7 e5 kong-lo5, goa2 chiah tit-tioh8 sia3 choe7, Ia5-sou ti7 goa2, goa2 ti7 Ia5-sou; sou2 thiaN3 e5 an2-tia ah, goa2 siong5-siong5 kiu5 Siong7-te3 khui li2 e5 sim-bak8, hou7 li2 oe7 bat goa2 sou2 bat e5 un, oe7 hiong2-siu7 goa2 sou2 hiong2-siu7 e5 hok-khi3." 
  Chit e5 oe7 lioh8-a2 hut-tioh8 Sou2-lo5-bun5 e5 i3-su3, hou7 i m7 ai3 thiaN, na7-si7 sou2 thiaN e5 i2-keng jip8 i e5 hi7-khang, thau3 ti7 sim-lai7. Te7-cha koh siuN7 taN tioh8 kong2-beng5 ka-ki7 siu7 kam2-hoa3 e5 in-iu5, chiu7 chiong i ti7 le2-pai3-tng5 thiaN bok8-su khui-thiah Seng3-keng sou2 kong2 Ia5-so e5 huih kui-kiu7 goan2 kap kiaN2-sun, hit chat, ti3-kau3 hou7 i hun3-khi2 e5 cheng5-heng5, chit8 hang7 chit8 hang7 siong5-se3 kong2 kau3 beng5-pek8. Sou2-lo5-bun5 liu5-sim teh thiaN au7- lai5 kong2, "Boh8-tit kong2, goa2 taN beh khun3 lah." Te7-cha chiu7 the3 ti7 au7-bin7, sim-lai7 am3-chiN7 kam2- sia7 Siong7-te3, chiong tit-tioh8 kiu3 e5 lou7 chi2-si7 lau7- pe7. 
  Tiap8-a2 ku2, khoaN3-kiN3 Sou2-lo5-bun5 hoan-sin, soe3-a2 siaN teh kong2-oe7, Te7-cha kiaN5 kun7 bin5- chhng5 cheng5, aN3 hi7-khang siong5-se3 thiaN, in-ui7 i soe3-a2 siaN teh kong2, thiaN boe7 beng5, phah-sng3 si7 teh ki5-to2, chi2 u7 thiaN-kiN3 kong2 chit8 ku3 huih ji7. Hut-jian5 Sou2-lo5-bun5 siang-bak8 thi2-khui, khoaN3-kiN3 Te7-cha aN3 teh thau5 thiaN, chiu7 mng7 i kong2, "Li2 teh siaN2-su7?" In3 kong2, "Goa2 thiaN-kiN3 an2-tia e5 siaN, m7 chai beh sim2-mih8 mih8, sou2-i2 chiah aN3 teh thiaN." Sou2-lo5-bun5 cheng7-cheng7 koh khun3. 
  Bo5 joa7 ku2 khun3 chhiN2, mng7 Te7-cha kong2, "Ia5-sou e5 su3-tou5 Seng3-keng lai7, u7 chit8 sou2-chai7 kong2 sia3 choe7 e5 huih a2 bo5?" Te7-cha sim-koaN hoaN-hi2 kau3 boe7 kou3-tit, in3 i kong2, U7 ah; si7 kong2, "Ia5-sou Ki-tok e5 huih soe2 tu5-khi3 long2-chong2 e5 choe7, chit chat goa2 liah8 choe3 chi3 po2-poe3; cha2 e5 si5, goa2 put-chi2 iu-bun7 goa2 e5 choe7, thak8 tioh8 chit chat, sim-koaN chiah siu7 an-ui3, chin hoaN-hi2; taN chhiaN2 mng7 an2-tia, li2 mng7 chit chat si7 sim2-mih8 ian5-kou3? Koh li2 be7 bat thak8 Ia5-sou e5 Seng3-chheh, thai2-tho2 oe7 chai chit chat?" Sou2-lo5-bun5 bo5 in3 i. 
  Theng5 tiap8-a2 ku2, Sou2-lo5-bun5 ka7 Te7-cha kong2, "Goa2 e5 sim-koaN chhin-chhiuN7 he2 teh sio, sit8-chai7 tong3-boe7-tiau5, goa2 taN ka7 li2 kong2, li2 chhiat- chhiat m7-thang ka7 pat8 lang5 kong2, lun7 Ia5-sou Ki-tok e5 huih soe2 tu5-khi3 long2-chong2 e5 choe7, goa2 si7 thiaN-kiN3 li2 e5 lau7-bu2 sou2 kong2 e5; che si7 i lim5-chiong e5 oe7." Kong2 soah, Sou2-lo5-bun5 thi5- khau3, eng7 siang chhiu2 ng-bin7. Te7-cha khoaN3-kiN3 lau7-pe7 an2-ni, iah8 lau5 bak8-sai2, chong2-si7 i ti7 iu-bun7 e5 tiong-kan sit8-chai7 u7 hoaN-hi2, in-ui7 tai7-seng e5 si5 put-chi2 iu-bun7 i e5 lau7-bu2 m7 bat Ia5-sou,kiaN liau2 i si2-au7 tim5-lun5,taN hoaN-hi2 i e5 lau7-bu2 u7 oa2-kho3 Ia5-sou e5 huih, chiu7 si7 si2-au7 tek-khak tit-tioh8 kiu3. Sou2-lo5-bun5 in-ui7 iu-bun7 lau5 bak8-sai2, bak8-chiu siap khiok khun3-khi3. Te5-cha chiu7 sia2 chit8 tiuN phoe kia3 hou7 bok8-su niu5, hou7 i chai, lau7-pe7 sou2 kong2 e5 ho2 siau-sit. 
  Sou2-lo5-bun5 in-ui7 kun7-lai5 sou2 thiaN chiah e5 tai7- chi3, sim-lai7 boe7 peng5-an, sou2-i2 i e5 piN7 oh-tit ho2, chong2-si7 Te7-cha khun5-khun5 ki5-to2, kiu5 Siong7-te3 kam2-hoa3 lau7-pe7 e5 sim, po2-choan5 i e5 siN3-mia7, i-ho2 i e5 piN7, iah8 m7 kaN2 kap i e5 pe7 kong2 siuN choe7 oe7, kiaN-liau2 kiau2-jiau2 i e5 sim. Sou2-lo5-bun5 siong5-siong5 kio3 Te7-cha thak8 Seng3-keng hou7 i thiaN, iah8 u7-si5 ka-ki7 thak8, kho2-sioh thak8 bo5 joa7 ku2 chiu7 chiong chheh hiat-teh, chhin-chhiuN7 u7 kiaN e5 i3-su3. 
  U7 chit8 jit8, Te5-cha chih-tioh8 chit8 tiuN phoe, Sou2-lo5-bun5 mng7 i chit tiuN phoe si7 chi7-chui7 kia3 lai5. Te7-cha in3 i kong2, "Si7 goa2 e5 peng5-iu2 bok8-su niu5 Ma2-li7-a sia2 e5." Te7-cha chiu7 seng7 chit e5 ki-hoe7 kong2 bok8-su kap i e5 bou2 sou2 hian2-beng5 e5 thiaN3-thang3, put-chi2 ho2 khoan2-thai7 i. Sou2-lo5-bun5 hoaN-hi2, kong2, "Goan7 Siong7-te3 chiok-hok in, chiah hou7 in tai7-seng thiaN3-thang3 li2," Tui3 chit tiap8 i2-au7, Te7-cha siong5-siong5 sia2 phoe hou7 bok8-su niu5, chiu7 m7 sai2 un2-bat8, na7 tu2-tioh8 le2-pai2- jit8, beh khi3 le2-pai3-tng5 thiaN to7-li2, chiu7 beng5-beng5 ka7 i e5 lau7-pe7 kong2; i e5 pe7-chi2 u7 thou2-khui3 iah8 bo5 kim3 i. 
  Sou2-lo5-bun5 e5 piN7 u7 khah ho2, tu2-tioh8 joah8-thiN e5 si5, i-seng khng3 i tioh8 chiam7-chhiaN2 li7-khui i e5 chhu3, khi3 pat8 sou2-chai7. Tui3 an2-ni pe7 kiaN2 nng7 lang5 che7 chhia chiu7 khi3. 
  Chhia kiaN5 bo5 joa7 ku2. Te7-cha kiah8 thau5 hng7-hng7 khoaN3-kiN3 bok8-su e5 chhu3, kap le2-pai3-tng5, hoaN-hi2 kau3 boe7 kou3-tit, chiu7 ki2 hou7 i e5 lau7-pe7 khoaN3. Sou2-lo5-bun5 hian2-beng5 i siu7-khi3 e5 bin7, aN3 thau5 bo5 beh khoaN3; Te7-cha khoaN3-kiN3 lau7-pe7 chit ho7 khoan2-sit, kiaN-liau2 au7-jit8 m7 kheng2 thiaN i kong2 Ia5-sou e5 hok-im, chiu7 sim-koaN put-chi2 iu-bun7, m7 chai beh chaiN2-iuN7. 
  Sou2-lo5-bun5 tui3 kau3 pi7-su2 e5 sou2-chai7 liau2-au7, i e5 piN7 chiu7 ho2, chong2-si7 piN7 ju2 ho2, it-hoat ti2-tng chin-li2 boe7 tiau5, sim-lai7 chhin-chhiuN7 chian3-tiuN5, bo5 chit8-jit8 oe7 peng5-an, u7-si5 liong5-sim hoat-hian7, ki3-tit kou2-cha2 Siong7-te3 bat eng3-un2 beh hou7 Kiu3-chu2 kang3-seng, taN soe3-ji7 seng2-chhat, chai i2-keng eng3-giam7, Ia5-sou chin-chiaN3 si7 Siong7-te3 e5 KiaN2. Koh khoaN3-kiN3 Te7-cha tui3 sin3 Ia5-sou liau2-au7, seng3-cheng5 un-jiu5, kap cheng5 bo5 saN-tang5, chiu7 sim-koaN hoaN-hi2; chong2-si7 u7 chit8 hang7 boe7 beng5-pek8. Te7-cha siong5-siong5 kong2 i e5 choe7 tang7, iah8 ka-ki7 chheng si7 toa7 u7 choe7 e5 lang5. Na7-si7 chiau3 Sou2-lo5-bun5 phah-sng3 si7 u7 gi7 e5 lang5, chhin-chhiuN7 si7 u7 toa7 kong-lo5 e5 lang5 sou2 kong2 u7 choe7 e5 lang5, m7 chai chaiN2-iuN7 koe2- seh. Sui-jian5 chai Ia5-sou si7 chin e5 Kiu3-chu2, sim ai3-beh sin3 I; na7-si7 kiaN lang5 thi2-chhio3, sou2-i2 siu7-khi3 Ia5-sou e5 cheng5 koh-chai3 hoat-khi2. 
  Hit mi5 Sou2-lo5-bun5 khun3 boe7 loh8-bin5, sim-lai7 e5 liam7-thau5 chhin-chhiuN7 hai2-eng2 hou7 hong chhe, io5-choah bo5 tiaN7-tioh8, am3-chiN7 siuN7 cha-bou2 kiaN2 i2-keng choe3 Ia5-sou e5 hak8-seng, che si7 chin kian3-siau3, siat-su2 na7 pun2-sin koh choe3 Ia5-sou e5 hak8-seng, tek-khak hou7 pun2 chok8 e5 lang5 sou2 khi3-choat8, che si7 koh khah kian3-siau3. Koh siuN7-tioh8 i e5 bou2 lim5-chiong e5 oe7, kong2 Ia5-sou e5 huih oe7 soe2 tu5-khi3 long2-chong2 e5 choe7, m7 chai tioh8 than3 ta2-loh8 chit8 peng5 khah ho2; siuN7-lai5 siuN7-khi3, sim-koaN toa7 khou2. Kau3 thiN-kng khi2- lai5, thiN-khi3 chheng-liang5, jit8-thau5 tui3 tang-hng khi2-lai5, pah hoe bou7-seng7, chiau2 siaN teh gim5 chhin-chhiuN7 chhiuN3-koa, hong-chheng khi3 song2, chin7 si7 ho2 keng2-ti3; chong2-si7 Sou2-lo5-bun5 long2 m7 chai thang hoaN-hi2, hoan2-tng2 tak8 si5 iu- ut. Hut-jian5 thiaN-kiN3 pang5-lai7 u7 lang5 teh kong2- oe7 e5 siaN, m7 chai si7 chi7-chui7, chiu7 sak jip8-khi3, khoaN3-kiN3 Te7-cha kui7 ti7 toe7-nih8 teh keng3-pai3 Siong7-te3. 
  Te7-cha ki5-to2 soah, chiu7 khi2-lai5 mng7 lau7-pe7 peng5-an. Sou2-lo5-bun5 khoaN3-kiN3 toh teng2 u7 chit8 pun2 chheh, hian-khui khoaN3 si7 Ia5-sou e5 Seng3-keng, Te7-cha kun7 cheng5, mng7 i e5 lau7-pe7 kong2, "Sou2 thiaN3 e5 an2-tia ah, li2 taN sin3 Ia-sou bo5?" Chit siaN e5 mng7, chhi3 jip8 Sou2-lo5-bun5 e5 sim, chhin-chhiuN7 he2-nih8 thiN iu5, chiu7 theh8 hit pun2 chheh, thiah-phoa3 kui2-na7 iah8, hiat ti7 thou5-kha- nih8, pian3 sin ngiauh8-ngiauh8 chhoah, bin7-sek chhin-chhiuN7 thou5, siu7-khi3 kong2, "Ia5-sou e5 mia5 thang chiu3-chou2." Koh ai3-beh ke-thiN lai5 siat-tok8 Kong2 be7 soah, chiu7 lek loh8-khi3, chhin-chhiuN7 si2 chit8-iuN7. 
  Te7-cha khoaN3-kiN3 lau7-pe7 an2-ni, toa7 kiaN chhiu2 bang5 kha loan7, toa7 siaN hiam3 i e5 lu2-pi7 kin2 lai5; chhau3-kham2 tu2-a2 i-seng tui3 mng5-khau3 ke3, jip8-lai5 khoaN3, khoaN3-kiN3 i e5 lau7-pe7 ko2-jian5 chhin-chhiuN7 si2, chiu7 ka7 i bong meh, kong2, "M7 sai2 kiaN; si7 hun7-khi3 tiaN7-tiaN7, bo5 ku2 oe7 ka-ki7 chhiN2," chiu7 kah lang5 ka7 i soa2 ti7 bin5-chhng5 nih8. Te7-cha che7 ti7 bin5-chhng5 piN thi5-khau2, ki5-to2 Siong7-te3; sui-jian5 u7 choe7-choe7 iu-bun7, ki5-tiong iah8 u7 hoaN-hi2, kai-chai3 i e5 pe7 bo5 chiu3-chou2 Ia5-sou e5 mia5 lai5 si2. 
  Sou2-lo5-bun5 khun3 kui2-na7 tiam2-cheng ku2 chiu7 chhiN2, Te7-cha khoaN3-kiN3 i e5 chhui3-tun5 teh tin2-tang7, chiu7 khi2-lai5 khoaN3 lau7-pe7 beh sim2-mih8, khoaN3-kiN3 i siang-bak8 pang3-khoeh, soe3-a2 siaN kong2, "Siong7-te3 ah, goa2 u7 toa7 e5 choe7, Kiu3-chu2 ah, goa2 m7 kaN2 ng3-bang7 un-tian2. TaN hoan2-hoe2 m7 hu3 lah." Sou2-lo5-bun5 kong2 chiah e5 oe7, m7 si7 lian5-lian5 kong2, si7 hioh tiap8-a2 ku2 chiah kong2 chit8 ku3. Te7-cha thiaN chit e5 oe7, chiah chai i e5 lau7-pe7 e5 sim, ka-ki7 it-hoat kian-sim pek-chhiat kiu5 Siong7-te3 kam2-hoa3 i e5 lau7-pe7. 
  Sou2-lo5-bun5 khun3-chhiN2, seng-khu put-chi2 sian7. Te7-cha chiu7 khan i e5 chhiu2 kong2, “Goa2 kam2-sia7 Siong7-te3 e5 un-tian2.” Sou2-lo5-bun5 kong2: “ChaiN2-iuN7 kam2-sia7 Siong7-te3 e5 un-tian2? Goa2 m7-kaN2 ng3-bang7 un-tian2.” Te7-cha kong2: “Sou2 thiaN3 e5 a-tia ah, taN m7-thang kong2-oe7, kiaN-liau2 oe7 sun2-hoai7. Che si7 i-seng sou2 hoan-hu3.” Sou2-lo5-bun5 chiu7 cheng7-cheng7, chiong Te7-cha sou2 phang5 lai5 e5 ioh8, chiap lai5 lim. 
  U7-si5 bak8-chiu kim-kim siong3 Te7-cha, u7-si5 bak8 hiong3 thiN, long2-chong2 hian2-beng5 u7 iu-bun7 e5 sim. Hut-jian5 kio3-kong2: “Goa2 si7 tim5-lun5 e5 lang5 ah, na7 ah! Goa2 boat tit-tioh8 kiu3 lah.” Te7-cha an-ui3 kong2: “A-tia ah, tioh8 ng3-bang7 Siong7-te3 e5 un, oa2-kho3 Kiu3-chu2 e5 thiaN3, in-ui7 i si7 beh chhe7 sou2 sit-loh8 e5 lang5.” Sou2-lo5-bun5 kong2: “Goa2 m7-kaN2 oa2-kho3 Siong7-te3 e5 un, ia7 boe7-oe7 oa2-kho3 Ia5-sou e5 kiu3, goa2 tauh8-tauh8 sia3-tok8 i e5 Seng3-mia5.” Te7-cha kong2: “Sui-jian5 an2-ni, Ia5-sou ia7-oe7 sia3-bian2 li2 e5 choe7, tioh8 ki3-tit Ia5-sou hou7 I2-sek-liat8 lang5 teng3 sip8-ji7-keh e5 si5, u7 kiu5 Siong7-te3 kong2: “Pe7 ah, cheng3-lang5 m7-chai sou2 choe3, tioh8 lin5-bin2 i, tui3 an2-ni khoaN3, thang chai na7 kiu5 Ia5-sou, i oe7 an-ui3 tioh8-boa5 kan-khou2 e5 lang5.” Kong2 soah, nng7 lang5 chiu7 cheng7-cheng7. 
  Te7-cha am3-chiN7 siuN7 lau7-pe7 e5 sim beh thai2 oe7 koe2-piN3 kau3 chiah kin2. Bo5 loa7 ku2, Sou2-lo5-bun5 kiah8-khi2 chhiu2 ng3 thiN toa7 siaN kio3 kong2, "Ia5- sou ah, kho2-lin5 goa2." Che si7 Sou-lo5-bun5 thau5 chit8 pai2 kio3 Ia5-sou e5 mia5, Te7-cha thiaN-kiN3 chiu7 kui7- loh8 ti7 lau7-pe7 e5 bin7-cheng5, thoe3 i kiu5 Ia5-sou sia3- bian2 lau7-pe7 e5 choe7. Phah-sng3 ti7 thiN-nih8 e5 thiN- sai3 lah8 hoaN-hi2 Sou2-lo5-bun5 e5 hoan2-hoe2 choe7. 
  Hit si5 Te7-cha chiau3 ka-ki7 e5 ti3-sek, eng7 hok- im-e5 to7-li2, tai7-khai3 lai5 chi2-si7 i e5 lau7-pe7; Sou2-lo5- bun5 liu5 sim lai5 thiaN, i e5 sim iah8 lioh8-a2 siu7 an-ui3. Au7-lai5 koh khun3-khi3, chit8 chhiN2 kau3 thiN- kng, khun3-chhiN2 khoaN3-kiN3 Te7-cha che7 ti7 piN- thau5, chiu7 ka7 i kong2, "Na7 beh chhiaN2 li2 e5 peng5- iu2 Ma2-li7-a ang-bou2 lai5 siong-hoe7, li2 phah-sng3 in kheng2 lai5 a2 m7?" Te7-cha in3 kong2, "Tek-khak lai5;" chiu7 pi7-pan7 chhia, koh sia2 chit8 tiuN phoe, chhe lang5 toa3-khi3. 
  Hit tiuN phoe si7 kong2, "SaN li7-khui be7 joa7 ku2, chhin-chhiuN7 kui2-na7 ni5; sim-koaN siong5-siong5 teh siau3-liam7, siuN7 tai7-jin5 hu-chhoe kun7-lai5 siu7 Chu2 e5 toa7 un, ho2-tek jit8-chin3, m7 sai2 siuN7 iah8 thang chai lah. Cha2 jit8 siu7 lin2 ho2 e5 ka3-si7, in2-chhoa7 goa2 chit8-tiau5 hok-khi3 e5 lou7, thoe3 goa2 ki5-to2, goa2 kam2-sia7 Siong7-te3, iah8 kam2-sia7 li2. TaN goa2 e5 lau7-pe7 giong2-bou7 cheng5 chhim, goan7 siu7 chi2-kau3, kaN2 kiu5 ji7 ui7 kang3-lim5, chiah chhe chhia be2 ngia5-chih. Kiu5 boh8-tit the-si5, mng5- cheng5 tan2-chih, sun7 chheng2 kim an." Bok8-su chih tioh8 chit tiuN phoe,kap i e5 bou2 Ma2-li7-a thak8 liau2, nng7 lang5 put-chi2 ki5-koai3 chiu7 tang5-sim to-sia7 Siong7-te3; liam5-piN chiuN7 chhia chiu7 khi3, bo5 joa7-ku2 kau3-te3. Te7-cha chit8- e7 khoaN3-kiN3 sou2 thiaN3 e5 peng5-iu2, hoaN-hi2 kau3 boe7 kou3-tit, chiu7 chhoa7 bok8-su kau3 lau7-pe7 e5 sou2-chai7. Tai7-ke kiaN5 le2 beng5-pek8, Sou2-lo5-bun5 ka7 bok8-su kong2, "To-sia7 sian-siN bo5 saN khi3-hiam5 lai5 kau3 goa2 e5 chhu3; goa2 si7 tang7 choe7 e5 lang5, m7 chai chaiN2-iuN7 oe7 thoat-li7, chaiN2-iuN7 oe7 bian2 loh8 te7-gek8; kiu5 sian-siN chi2-si7 goa2, hou7 goa2 chai tit- tioh8 kiu3 e5 lou7." 
  Chit e5 bok8-su si7 toa7 ti3-sek e5 lang5, chiu7 seng7 ki-hoe7 kong2, "Goa2 thoe3 thau5-ke to-sia7 Siong7-te3, I u7 khui li2 e5 sim, hou7 li2 chai ti7 Siong7-te3 e5 bin7-cheng5 long2 bo5 kong-lo5, chiu7-si7 tang7 choe7 e5 lang5. Hoan7-na7 seng3-tou5 e5 tiong-kan, bo5 chit8 lang5 bo5 choe7; thong thiN-e7, bo5 chit8 lang5 oe7 tui3 ka-ki7 kiaN5 ho2, lai5 tit-tioh8 thian-tong5 e5 hok-khi3; sou2-i2 Siong7-te3 chhe-khian2 Ia5-sou choe3 ban7 lang5 e5 Kiu3-chu2, thoe3 lang5 siok8-choe7, chiaN5 lang5 sou2 boe7-oe7 chiaN5 e5. I u7 toa7 kong-lo5, kau3-giah2 thang pou2 ban7 lang7 e5 choe7, taN Siong7-te3 m7 ai3 lan2 oa2-kho3 ka-ki7 e5 kong-lo5, beng7-leng7 ban7 lang5 tioh8 hoan2-hoe2, sin3 Ia5-sou, thang tit-tioh8 kiu3. TaN m7 chai thau5-ke li2 iah8 kam-goan7 hoan2-hoe2 cha2-cheng5 e5 tang5 choe7 a2 bo5?" 
  Sou2-lo5-bun5 in3 kong2, "Goa2 put-chi2 iu-bun7 ka-ki7 e5 tang7 choe7; goa2 e5 choe7-ok koan3-boan2, kiaN-1iau2 Siong7-te3 m7 sia3-bian2 goa2. "bok8-su kong2, “Li2 e5 choe7 sui-jian5 tang7, na7-si7 Siong7-te3 e5 un-tian2 koh khah toa7.” Sou2-lo5-bun5 koh kong2, “KiaN-liau2 Siong7-te3 in-ui7 goa2 e5 tang7 choe7, m7 kheng2 si-un lin5-bin2 goa2." Bok8-su in3 kong2, "Na7- si7 li2 ko2-jian5 kian-sim sin3 Ia5-sou, goa2 chiu7 chiau3 Siong7-te3 e5 beng7-leng7 lai5 chi2-si7, hou7 li2 chai, li2 e5 choe7 i2-keng sia3-bian2 lah; koh li2 na7 hoaN-hi2, goa2 chiu7 thoe3 li2 ki5-to2 Siong7-te3." Sou2-lo5-bun5 kong2, "Che si7 goa2 e5 sim sou2 goan7." 
  Hit tiap8 bok8-su bok8-su niu5 Te7-cha saN lang5 kui7-loh8 ki5-to2 kong2, Chu5-pi e5 Siong7-te3 ah, goan2 kui7-loh8 ti7 Li2 e5 bin7-cheng5, thoe3 chit e5 hoan2-hoe2 choe7 e5 lang5 lai5 ki5-to2. Kam2-sia7 Siong7-te3 i2-keng eng7 Seng3 Sin5 kam2-tong7 i e5 sim koaN, hou7 i chai ka-ki7 e5 choe7-koa3 pi2 hai2-soa khah choe7. I siuN7 ka-ki7 e5 choe7 pun2 tang7, koh siuN7 ka-ki7 m7 sin3 Siong7-te3 Li2 e5 un-tian2 oe7 sia3-bian2 i, si7 hou7 i e5 choe7 koh khah tang7, sou2-i2 kek2 toa7 iu-bun7. TaN goan2 khun2 kiu5 Siong7-te3 tioh8 chiong Kiu3-chu2 e5 thiaN- thang3, chi2-si7 i e5 sim-koaN, hou7 i chai Li2 kek8 toa7 e5 un-tian2, si7 khah iaN5 long5-chong2 e5 che-koa3; koh tioh8 chiong Kiu3-chu2 i2-keng thoe3 i siok8- choe7 e5 tai7-chi3, hou7 i siuN7 kau3 oe7 beng5-pek8, tit8- tit8 ng3-bang7 Siong7-te3 Li2 tek-khak eng7 Ia5-sou thoe3 i sou2 lau5 e5 huih, lai5 soe2-chheng i sim-lai7 e5 u3-oe3. Tioh8 tai3-liam7 Kiu3-chu2 e5 kong-lo5, long2-chong2 sia3-bian2 i e5 choe7, tui3 thiN siuN2-su3 peng5- an, lai5 an-ui3 i e5 sim-koaN. Sim cheng3 sou2 goan7." 
  Ki5-to2 soah, bok8-su mng7 Sou2-lo5-bun5 kong2, "Thau5-ke, taN li2 e5 sim chiaN2-iuN7?" Sou2-lo5-bun5 kong2, "Goa2 e5 sim chin hoaN-hi2, kau3 boe7 hiau2- tit kong2; kaN2 kiu5 bok8-su tak8 jit8 lai5 goa2 e5 chhu3 ka3-si7 goa2; chiu7 put-chi2 kai-chai3." Bok8-su kong2, "M7 sai2 li2 chhiaN2, che si7 goa2 e5 pun2-hun7; goa2 chu7-jian5 tak8 jit8 tioh8 kau3, goan7 li2 e5 sin-khu, sim-koaN long2 tit-tioh8 peng5-an." Kong2 soah chiu7 saN-si5 to3 khi3. 
  Sou2-lo5-bun5 in-ui7 sim-koaN hoaN-hi2, chiu7 i e5 piN7 long2 ho2, seng-khu chiam7-chiam7 iong2-kiaN7. Bok8-su tak8 jit8 lai5, chiong Seng3-keng iau3-kin2 e5 chiuN chat khui-thiah hou7 i thiaN, koh eng7 choe7-choe7 hoat8-tou7 in2-chhoa7 i. Tui3 an2-ni, Sou2-lo5-bun5 it-hoat beng5-pek Siong7-te3 e5 to7-li2, na2 kian-kou3 sin3 Chu2, choan-bu7 kang2-kiu3 Seng3-keng, kap Te7- cha pe7 kiaN2 saN-thiaN3 pi2 cheng5 khah chhim. 
  Ke3 kui2-na7 jit8, Sou2-lo5-bun5 seng-khu i2-keng iong2-kiaN7, ai3-beh to3-khi3 i e5 chhu3, thang pan7 tai7-chi3; chiu7 tai7-seng tiaN7-tioh8 i3-su3, tek-khak beh jip8 Ia5-sou e5 Seng3-hoe7. To3-khi3 liau2-au7, chiu7 khi3 le2-pai3-tng5 kiu5 se2-le2, tui3 an2-ni, pe7-kiaN2 tang5 chit8 jit8 nia2 soe2-le2, kong-heng5 jin7 choe3 Ia5-sou e5 hak8-seng ti7 Seng3-hoe7 e5 bin7-cheng5. Thong Seng3-hoe7 lai7 e5 lang5, long2-chong2 toa7 hoaN-hi2, au7-lai5 pe7 kiaN2 nng7-lang5 kian-sim than3 Ia5-sou e5 to7- li2, eng7 ho2 e5 sou2 kiaN5 kui eng5-kng Siong7-te3, ng3-bang7 lou7-be2 tit-tioh8 thian-tong5 eng2-oan2 e5 hok- khi3. 
</CL>
<HL>

有一日Te7-cha忽然看見醫生來，心肝驚惶，就問伊e5女婢看是誰仔破病；應講，「姑娘ah，你e5老父有染著病。」Te7-cha聽見，心茫意亂，緊緊吩咐hit個女婢替伊稟明老父，准伊去服事伊。女婢來回覆講，「姑娘ah，你e5老父這tiap8病不止重，有叫一人專專teh服事伊，這人以外若無叫，m7准別人近伊e5面前，che是你e5老父所命令e5。」 
Te7-cha聽見這個話，心內煩惱親像lim幾若瓶e5厚酒，攏boe7曉tit著怎樣做，就緊猛走去牧師e5厝，講老父e5破病，kap m7准伊去服事e5代誌。牧師娘kap Te7-cha兩人對面相看，哀傷流目屎，獨獨牧師用信主e5話，來扶伊e5膽。Te7-cha因為老父病重，m7敢坐久，就緊猛倒來。總是beh入家己e5繡房，著tui3老父e5房門口經過。到hia，心肝雄雄beh入去看老父；行進前，又koh倒退，m7敢入去，驚了koh觸犯老父e5受氣。老父e5病較傷重，Te7-cha無ta-oa5 拭目屎，走入家己e5房坐teh，心肝靜靜想，beh怎樣才會koh得著老父e5疼。設使若會得著父子親像起頭，雖然放sak世間攏總所有e5，亦無要緊，因為知體貼老父e5心，才算是有孝e5子，所以甘願克家己e5性，決斷m7-thang逆老父e5情，che亦是盡做子e5本分。總是beh教我離開耶穌e5道理，擔當這世後e5艱苦，只一項決斷m7-thang趁；因為得著這世間暫時e5歡喜，來tu2著永遠e5艱苦，寧可失落暫時e5歡喜來得著永遠e5福氣是較好。 
Koh，人活ti7這世間，親像白馬過隙，歡喜有偌久？順受天命，這句是確實e5；設使歹命到一世人。悽慘亦是koe7-koe7過，應該著及時計謀來生e5福氣。論這世間暫時e5福氣，亦是tui3主來e5，富貴貧賤boe7扑算tit，獨獨著趁主e5命令是第一好；總是這tiap8我e5老父病症沉重，boe7 tit thang親身去服事，做人e5子心肝beh thai2會平安ah。
Te7-cha teh想boe7 tit thang去服事伊e5老父，無計可施；忽然想起一項代誌；就跪落祈禱，求上帝保全老父e5性命，koh開路hou7伊親身thang服事老父。祈禱煞，就起來出房，beh去聽看老父e5病怎樣。行到老父e5房門口，停腳靜靜聽，企cham2然久，房內攏無聲，扑算老父kaN2是死lah。這時心茫意亂，boe7顧tit ah，緊緊走入房內，企ti7老父眠床前。這時所羅門熱真傷重，boe7認tit人。 
一下看見老父面色青黃，肉攏消消去，骨thong2出來；Te7-cha十分驚惶，目屎chhe7-chhe7倒，就決意到死亦無koh離開老父，的確beh小心來服事，盡做子e5本分。 
有hiah久，所羅門陷眠，細仔聲叫講，「Te7-cha ah，Te7-cha ah。」Te7-cha聽見，心肝歡喜，知老父e5心iau2-ku2無放sak伊。驚了扑醒伊，就勻仔liam去企ti7眠床後。約略有半時久，所羅門就醒來，koh細仔聲叫講，「Te7-cha，我e5心肝子，你ti7 ta2落？」 
Te7-cha一下聽見，緊猛走來跪ti7眠床前，牽老父e5手講，「所疼e5老父ah，你e5子Te7-cha ti7 chia。」就ka7伊chim嘴。所羅門本是慈心e5父，一下看見所疼e5查某子，一時心肝歡喜，伸手beh扶伊，倒轉想伊有信耶穌，手就koh kiu來，受氣hoah伊講，「你來chia啥事？」就做伊翻身面越ti7眠床後。 
Te7-cha講，「我ti7 chia beh服事an2爹，親像早e5時；向望an2爹准我。」所羅門講，「你若咒詛耶穌就好。」Te7-cha講，「所疼e5 an2爹ah，願你這tiap8莫得講這號話因為你e5病症沈重，若講這號話，驚了心boe7平安，反轉hou7病較重。你若beh甚物物，著ka7我講，我服事你，比別人是較好。我真正beh服事an2爹。」就koh牽伊e5老父e5手，講，「求an2爹容允我。」所羅門吐氣一聲，攏無講一句話，手亦無kiu去。 
Te7-cha心內多謝上帝，hit暝tiam3 teh服事，m7敢褪衫，一時刻亦無離開老父e5身邊；更深無睏，目珠金金看老父e5面，體貼老父e5心愛甚物，iau2-be7講出就liam5-piN提便。所羅門koh睏去，Te7-cha乘機會提出聖經，讀耶穌替人贖罪受死e5來歷，心肝大平安。 
明仔早起，所羅門睏醒，看見Te7-cha坐ti7眠床邊，知伊通暝無睏，就心內暗靜奇怪，iau2-ku2無kap伊講一句話；雖然an2-ni，Te7-cha歡喜e5面色，盡力奉承，亦m7敢講濟濟話，總是會tit thang服事老父，心願就足，心內暗靜感謝上帝有感化老父e5心。親像an2-ni三日，所羅門才有kap伊講話。 
Te7-cha知老父回心轉意，歡喜kap伊講話；koh知伊e5心iau2-ku2有淡薄阻礙，所以be7敢kap伊講傷濟話。Iau2-ku2逐日請醫生來醫治。 
過幾若日是晚餐，紀念耶穌 koh活e5日，聖會內e5人攏總去禮拜堂，Te7-cha ti7拜六e5昏掀開聖經讀救主e5來歷，心肝不止歡喜，本然beh kap聖會內e5人相kap去禮拜堂聽道理，總是m7敢離開老父。明仔日所羅門看見Te7-cha，就講，「看你早起面色才歡喜，是甚物緣故？」Te7-cha應講，「我歡喜an2爹昨暝不止好睏，向望病會緊好，koh有大歡喜e5緣故，我這tiap8 m7敢明明講。」 
所羅門ka7 Te7-cha講，「今仔日好天時，你thang出去外面行行，身體較輕鬆，免得鬱了破病。」Te7-cha本m7 ai3離開，boe7堪tit伊e5老父再三催逼，才順伊e5意思，離開老父，去禮拜堂，聽牧師解明耶穌tui3死 koh活，是hou7咱得著永遠活e5緣故；Te7-cha就用這個話做養飼靈魂e5米糧。 
聽煞，就去牧師e5厝，大概ka7牧師娘講明上帝所賞賜極大e5恩，改換老父e5姓，koh再接納伊e5服事，chiah個代誌。講煞，m7敢延chhian5久，就倒去服事老父。 
逐日請醫生來候脈、食藥，醫生知伊e5病有較好，就ka7所羅門講，「頭家ah，你e5病比前好濟lah，想是你e5查某子cham2然gau5奉承，所以才會好到chiah緊。」所羅門舉目看Te7-cha，面色露出得意e5款式。病雖然be7攏總好，iau2-ku2勻勻仔較輕，所以Te7-cha無離開身邊，無閒thang去牧師e5厝講話，獨獨逐日有批信往來tiaN7-tiaN7。 
所羅門看見Te7-cha小心服事，連連幾若十日，攏無一點仔嫌厭，不得不暗靜想伊孝心e5誠實，因為伊代先e5時，差奴僕，喝女婢，凡事的確著別人來替伊料理，koh專專beh chhe7逐項奢華快樂e5代誌，今是獨獨掠服事老父做歡喜。 
所羅門逐擺若看見無合意，就發受氣e5面色，Te7-cha tiN3做無看見，所以知Te7-cha e5性情一盡改變了，kap早前大各樣，因為an2-ni，不止歡喜，獨獨想Te7-cha是信耶穌e5人，受氣tui3心發起，顯明ti7面色，親像烏雲遮青天；koh想伊e5查某子性情變好，是kap信耶穌相連，就心肝反轉有歡喜，hit個歡喜會較贏伊e5受氣，總是心肝雖然an2-ni暗靜想，獨獨嘴m7敢顯明講出。 
有一日，e7晡時，所羅門ti7眠床nih8，重眠teh睏，hit tiap8 Te7-cha乘機會掀開聖經teh看。所羅門忽然醒來，起來teh坐，Te7-cha著驚，扑算hou7伊e5老父看見，收boe7赴，所羅門講，「我看見你teh看冊。我這tiap8睏醒lah，你提來讀hou7我聽。」 
Te7-cha一發驚惶，beh iah8 別篇，看內面若無耶穌e5名e5章節才來讀，免 tit hou7伊e5老父受氣；總是伊e5老父命令伊著tui3 tu2-chiah所看e5所在讀起。Te7-cha這時心茫意亂，姑不chiong暗靜託重上帝，不管伊好歹將tu2-chiah所讀hit篇，就是約翰福音傳第一章，讀幾節。伊e5老父問伊講，「你是讀甚物冊？」Te7-cha應講，「向望an2爹容允我koh讀較濟teh。」伊e5老父無應伊，就koh讀到十七節，tu2著有耶穌基督e5名。所羅門講，「我代先就扑算你確是讀這號冊。」就搖頭幾下翻身越ti7眠床後。Te7-cha m7知伊睏抑醒，koh讀到第二章尾，所羅門才細仔聲講，「攏是無影了了，m7使koh讀。」 
Te7-cha講，「求an2爹容允我koh讀較濟節。」Te7-cha e5意思是ai3讀到第3章，是論到本族e5官，尼哥底母kap耶穌辯論道理，扑算老父的確歡喜這個來歷。老父無應伊，所以Te7-cha koh讀到第3節，是耶穌ka7 尼哥底母講，「人若無重頭生就boe7會入上帝e5國。尼哥底母講，人已經老，beh thai2會重頭生？Kiam2會koh入老母e5腹肚內生mah？耶穌講，我誠實ka7你講，人若無用水用聖神來生，就boe7會入上帝e5國，tui3肉身生e5，是肉身，tui3生e5，是神。」 
所羅門奇怪hit個話，講，「Che是甚物道理ah？koh讀hou7我聽cheh。」 
Te7-cha就koh讀。所羅門peh起來坐ti7眠床nih，講，「這個重頭生e5道理，我boe7曉tit。」Te7-cha講，「聖經記載，人雖然活，iau2-ku2是親像死ti7罪nih8；所以的確著求上帝感化伊e5心，得著做新創造e5人，本性改換，歡喜趁上帝e5法度；che就是重頭生e5意思。」所羅門講，「Hit本冊hou7我看cheh。」Te7-cha歡喜到boe7顧tit，就將聖經hou7伊。讀到十六節講，「上帝將獨生e5子賞賜世間，hou7信伊e5人免沈淪，來得著永活，伊疼世間到an2-ni。」所羅門暗靜想這個意思tiap8仔久，忽然將冊hiat ti7塗腳。Te7-cha知伊e5意思，就拾起來收ti7別位，免tit老父看見，心內暗靜求上帝感化老父e5心。 
所羅門tui3讀聖冊了後，所讀e5意思tiau5 ti7心內，常常beh除去，亦攏boe7，總是嘴m7敢講出。明仔日所羅門koh講，「Te7-cha ah，你著koh讀昨暮日hit節重頭生e5話hou7我聽。」Te7-cha歡喜趁老父e5命令；讀了，兩人teh坐無koh講話。 
Hit暝所羅門攏boe7睏tit，因為有嗽；到明仔早起不時發受氣，攏m7爽快；所以Te7-cha暗靜流目屎猶原m7敢顯明ti7外面，koh較小心盡力奉承。到e7晡，所羅門ka7伊講，「Te7-cha ah，我早起e5所行不止躁暴，向望你莫得見怪。」Te7-cha講，「an2爹，啥事講這個話？我不止疼你，beh thai2有見怪？」就ka7伊e5父chim嘴，顯明伊疼e5情。 
所羅門ka7伊講，「你真是出奇e5查某囡仔。你雖然早前亦常常孝順我，總是這tiap8比早大各樣，我真是boe7明白。」Te7-cha細仔聲應講，「救主耶穌賞賜我重頭生，所以我比前較各樣。」 
所羅門聽見亦無受氣，就講，「Te7-cha ah你老實ka7我講，是誰迷惑你信耶穌？」Te7-cha一項一項講明伊受感化e5因由，kap前ti7禮拜堂所tu2著e5代誌，kap牧師牧師娘所講e5話，大略講hou7伊聽。 
所羅門聽見Te7-cha講耶穌是上帝古早應允e5救主，就受氣講，「Che攏是無影。」 
這時Te7-cha已經知老父心內略仔信，今講無影，不過是外皮裝飾遮掩e5款式，就ka7伊講，「我是無智識e5查某子，有一項我的確知，因為耶穌贖罪e5功勞，我才得著赦罪，耶穌ti7我，我ti7耶穌；所疼e5 an2爹ah，我常常求上帝開你e5心目，hou7你會bat我所bat e5恩，會享受我所享受e5福氣。」 
這個話略仔拂著所羅門e5意思，hou7伊m7 ai3聽，但是所聽e5已經入伊e5耳空，透ti7心內。Te7-cha koh想今著講明家己受感化e5因由，就將伊ti7禮拜堂聽牧師開拆聖經所講耶穌e5血歸咎阮kap子孫，hit節，致到hou7伊奮起e5情形，一項一項詳細講到明白。所羅門留心teh聽後來講，「莫得講，我今beh睏lah。」Te7-cha就退ti7後面，心內暗靜感謝上帝，將得著救e5路指示老父。 
Tiap8仔久，看見所羅門翻身，細仔聲teh講話，Te7-cha行近眠床前，aN3耳空詳細聽，因為伊細仔聲teh講，聽boe7明，扑算是teh祈禱，只有聽見講一句血字。忽然所羅門雙目thi2開，看見Te7-cha aN3 teh頭聽，就問伊講，「你teh啥事？」應講，「我聽見an2爹e5聲，m7知beh甚物物，所以才aN3 teh聽。」所羅門靜靜koh睏。 
無偌久睏醒，問Te7-cha講，「耶穌e5使徒聖經內，有一所在講赦罪e5血抑無？」Te7-cha心肝歡喜到boe7顧tit，應伊講，有ah，是講，「耶穌基督e5血洗除去攏總e5罪，這節我掠做至寶貝，早e5時，我不止憂悶我e5罪，讀著這節，心肝才受安慰，真歡喜；今請問an2爹，你問這節是甚物緣故？koh你be7 bat讀耶穌e5聖冊，thai2-tho2會知這節？」所羅門無應伊。 
停tiap8仔久，所羅門ka7 Te7-cha講，「我e5心肝親像火teh燒，實在擋boe7-tiau5，我今ka7你講，你切切m7-thang ka7別人講，論耶穌基督e5血洗除去攏總e5罪，我是聽見你e5老母所講e5，che是伊臨終e5話。」講煞，所羅門啼哭，用雙手ng面。Te7-cha看見老父an2-ni，亦流目屎，總是伊ti7憂悶e5中間實在有歡喜，因為代先e5時不止憂悶伊e5老母m7 bat耶穌，驚了伊死後沈淪，今歡喜伊e5老母有倚靠耶穌e5血，就是死後的確得著救。所羅門因為憂悶流目屎，目珠澀卻睏去。Te7-cha就寫一張批寄hou7牧師娘，hou7伊知，老父所講e5好消息。 
所羅門因為近來所聽chiah個代誌，心內boe7平安，所以伊e5病oh-tit好，總是Te7-cha勤勤祈禱，求上帝感化老父e5心，保全伊e5性命，醫好伊e5病，亦m7敢kap伊e5父講siuN濟話，驚了攪擾伊e5心。所羅門常常叫Te7-cha讀聖經hou7伊聽，亦有時家己讀，可惜讀無偌久就將冊hiat-teh，親像有驚e5意思。 
有一日，Te7-cha接著一張批，所羅門問伊這張批是是誰寄來。Te7-cha應伊講，「是我e5朋友牧師娘馬利亞寫e5。」Te7-cha就乘這個機會講牧師kap伊e5某所顯明e5疼痛，不止好款待伊。所羅門歡喜，講，「願上帝祝福in，才hou7 in代先疼痛你，」Tui3這tiap8以後，Te7-cha常常寫批hou7牧師娘，就m7使隱密，若tu2著禮拜日，beh去禮拜堂聽道理，就明明ka7伊e5老父講。伊e5父只有吐氣亦無禁伊。 
所羅門e5病有較好，tu2著熱天e5時，醫生勤伊著暫且離開伊e5厝，去別所在。Tui3 an2-ni父子二人坐車就去。 
車行無偌久。Te7-cha kiah8頭遠遠看見牧師e5厝，kap禮拜堂，歡喜到boe7顧tit，就指hou7伊e5老父看。所羅門顯明伊受氣e5面，aN3頭無beh看；Te7-cha看見老父這號款式，驚了後日m7肯聽伊講耶穌e5福音，就心肝不止憂悶，m7知beh怎樣。 
所羅門tui3到避暑e5所在了後，伊e5病就好；總是病愈好，一發ti2當真理boe7 tiau5，心內親像戰場，無一日會平安，有時良心發現，記得古早上帝bat應允beh hou7救主降生，今細膩省察，知已經應驗，耶穌真正是上帝e5子。Koh看見Te7-cha tui3信耶穌了後，性情溫柔，kap前無相同，就心肝歡喜；總是有一項boe7明白。Te7-cha常常講伊e5罪重，亦家己稱是大有罪e5人。但是照所羅門扑算是有義e5人，親像是有大功勞e5人所講有罪e5人，m7知怎樣解說。雖然知耶穌是真e5救主，心愛beh信伊，但是驚人恥笑，所以受氣耶穌e5情koh再發起。 
Hit暝所羅門睏boe7落眠，心內e5念頭親像海湧hou7風吹，搖choah無定著，暗靜想查某子已經做耶穌e5學生，Che是真見笑，設使若本身koh做耶穌e5學生，的確hou7本族e5人所棄絕，Che是koh較見笑。Koh想著伊e5某臨終e5話，講耶穌e5血會洗除去攏總e5罪，m7知著趁ta2落一peng5較好；想來想去，心肝大苦。到天光起來，天氣清涼，日頭tui3東方起來，百花茂盛，鳥聲teh吟親像唱歌，風清氣爽，盡是好景緻，總是所羅門攏m7知thang歡喜，反轉逐時憂鬱。忽然聽見房內有人teh講話e5聲，m7知是是誰，就sak入去，看見Te7-cha跪ti7地nih8 teh敬拜上帝。 
Te7-cha祈禱煞，就起來問老父平安。所羅門看見桌頂有一本冊，掀開看是耶穌e5聖經，Te7-cha近前，問伊e5老父講，「所疼e5 an2爹ah，你今信耶穌無？」這聲e5問，刺入所羅門e5心，親像火nih8添油，就提hit本冊，拆破幾若頁，hiat ti7塗腳nih8，遍身ngiauh8-ngiauh8 chhoah，面色親像塗，受氣講，「耶穌e5名thang咒詛。」Koh愛beh加添來褻瀆講be7煞，就lek落去，親像死一樣。 
Te7-cha看見老父an2-ni，大驚手忙腳亂，大聲hiam3伊e5女婢緊來，湊坎tu2仔醫生tui3門口過，入來看，看見伊e5老父果然親像死，就ka7伊摸脈，講，「M7使驚，是昏去tiaN7-tiaN7，無久會家己醒。」就教人ka7伊徙ti7眠床nih8。Te7-cha坐ti7眠床邊啼哭，祈禱上帝；雖然有濟濟憂悶，其中亦有歡喜，佳哉伊e5父無咒詛耶穌e5名來死。 
所羅門睏幾若點鐘久就醒，Te7-cha看見伊e5嘴唇teh振動，就起來看老父beh甚物，看見伊雙目放khoeh，細仔聲講，「上帝ah，我有大e5罪，救主ah，我m7敢向望恩典。今反悔m7赴lah。」所羅門講chiah個話，m7是連連講，是歇tiap8仔久才講一句。Te7-cha聽這個話，才知伊e5老父e5心，家己一發堅心迫切求上帝感化伊e5老父。 
所羅門睏醒，身軀不止sian7。Te7-cha就牽伊e5手講，「我感謝上帝e5恩典。」所羅門講：「怎樣感謝上帝e5恩典？我m7敢向望恩典。」Te7-cha講：「所疼e5 an2爹ah，今m7-thang講話，驚了會損壞。Che是醫生所吩咐。」所羅門就靜靜，將Te7-cha所捧來e5藥，接來lim。 
有時目珠金金相Te7-cha，有時目向天，攏總顯明有憂悶e5心。忽然叫講：「我是沈淪e5人ah，若ah！我boat得著救lah。」Te7-cha安慰講：「阿爹ah，著向望上帝e5恩，倚靠救主e5疼，因為伊是beh chhe7所失落e5人。」所羅門講：「我m7敢倚靠上帝e5恩，亦boe7會倚靠耶穌e5救，我tauh8-tauh8褻瀆伊e5聖名。」Te7-cha講：「雖然an2-ni，耶穌亦會赦免你e5罪，著記得耶穌hou7以色列人釘十字架e5時，有求上帝講：「父ah，眾人m7知所做，著憐憫伊，tui3 an2-ni看，thang知若求耶穌，伊會安慰著磨艱苦e5人。」講煞，二人就靜靜。 
Te7-cha暗靜想老父e5心beh thai2會改變到chiah緊。無偌久，所羅門舉起手向天大聲叫講，「耶穌ah，可憐我。」Che是所羅門頭一擺叫耶穌e5名，Te7-cha聽見就跪落ti7老父e5面前，替伊求耶穌赦免老父e5罪。扑算ti7天nih8 e5天使亦歡喜所羅門e5反悔罪。 
Hit時Te7-cha照家己e5智識，用福音e5道理，大概來指示伊e5老父；所羅門留心來聽，伊e5心亦略仔受安慰。後來koh睏去，一醒到天光。睏醒看見Te7-cha坐ti7邊頭，就ka7伊講，「若beh請你e5朋友馬利亞翁某來相會，你扑算in肯來抑m7？」Te7-cha應講，「的確來；」就備辦車，koh寫一張批，差人帶去。 
Hit張批是講，「相離開be7偌久，親像幾若年，心肝常常teh數念，想大人夫妻近來受主e5大恩，好德日進，m7使想亦thang知lah。早日受lin2好e5教示，引chhoa7我一條福氣e5路，替我祈禱，我感謝上帝，亦感謝你。今我e5老父仰慕情深，願受指教，kaN2求二位降臨，才差車馬迎接。求莫得推辭，門前等接，順請金安。」牧師接著這張批，kap伊e5某馬利亞讀了，二人不止奇怪就同心多謝上帝；liam5-piN上車就去，無偌久到te3。Te7-cha一下看見所疼e5朋友，歡喜到boe7顧tit，就chhoa7牧師到老父e5所在。大家行禮明白，所羅門ka7牧師講，「多謝先生無相棄嫌來到我e5厝，我是重罪e5人，m7知怎樣會脫離，怎樣會免落地獄；求先生指示我，hou7我知得著救e5路。」 
這個牧師是大智識e5人，就乘機會講，「我替頭家多謝上帝，伊有開你e5心，hou7你知ti7上帝e5面前攏無功勞，就是重罪e5人。凡若聖徒e5中間，無一人無罪，通天下，無一人會tui3家己行好，來得著天堂e5福氣；所以上帝差譴耶穌做萬人e5救主，替人贖罪，成人所boe7會成e5。伊有大功勞，夠額thang補萬人e5罪，今上帝m7 ai3咱倚靠家己e5功勞，命令萬人著反悔，信耶穌，thang得著救。今m7知頭家你亦甘願反悔早前e5同罪抑無？」 
所羅門應講，「我不止憂悶家己e5重罪；我e5罪惡貫滿，驚了上帝m7赦免我。」牧師講，「你e5罪雖然重，但是上帝e5恩典koh較大。」所羅門koh講，「驚了上帝因為我e5重罪，m7肯施恩憐憫我。」牧師應講，「若是你果然堅心信耶穌，我就照上帝e5命令來指示，hou7你知，你e5罪已經赦免lah；koh你若歡喜，我就替你祈禱上帝。」所羅門講，「Che是我e5心所願。」 
Hit tiap8牧師牧師娘Te7-cha三人跪落祈禱講，慈悲e5上帝ah，阮跪落ti7你e5面前，替這個反悔罪e5人來祈禱。感謝上帝已經用聖神感動伊e5心肝，hou7伊知家己e5罪過比海沙較濟。伊想家己e5罪本重，koh想家己m7信上帝你e5恩典會赦免伊，是hou7伊e5罪koh較重，所以極大憂悶。今阮懇求上帝著將救主e5疼痛，指示伊e5心肝，hou7伊知你極大e5恩典，是較贏攏總e5罪過；koh著將救主已經替伊贖罪e5代誌，hou7伊想到會明白，直直向望上帝你的確用耶穌替伊所流e5血，來洗清伊心內e5污穢。著戴念救主e5功勞，攏總赦免伊e5罪，tui3天賞賜平安，來安慰伊e5心肝。心證所願。」 
祈禱煞，牧師問所羅門講，「頭家，今你e5心怎樣？」所羅門講，「我e5心真歡喜，到boe7曉tit講，kaN2求牧師逐日來我e5厝教示我，就不止佳哉。」牧師講，「M7使你請，che是我e5本份，我自然逐日著到，願你e5身軀，心肝攏得著平安。」講煞就相辭倒去。 
所羅門因為心肝歡喜，就伊e5病攏好，身軀漸漸勇健。牧師逐日來，將聖經要緊e5章節開拆hou7伊聽，koh用濟濟法度引chhoa7伊。Tui3 an2-ni，所羅門一發明白上帝e5道理，那堅固信主，專務講究聖經，kap Te7-cha父子相疼比前較深。 
過幾若日，所羅門身軀已經勇健，愛beh倒去伊e5厝，thang辦代誌；就代先定著意思，的確beh入耶穌e5聖會。倒去了後，就去禮拜堂求洗禮，tui3 an2-ni，父子同一日領洗禮，公行認做耶穌e5學生ti7聖會e5面前。通聖會內e5人，攏總大歡喜，後來父子二人堅心趁耶穌e5道理，用好e5所行歸榮光上帝，向望路尾得著天堂永遠e5福氣。 
</HL>