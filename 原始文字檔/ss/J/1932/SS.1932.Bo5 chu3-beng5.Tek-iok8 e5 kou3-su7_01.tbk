<CL>
  Thau5-su7 
  Lan2 lai5 kang2-kiu3 Ku7-iok e5 Seng3-keng, ai3 pai5-liat8 chhu3- su7, tioh8 chai te7-it kou2-cha2 tiam3 se3-kan si7 sim2-mih8 lang5, sim2-mih8 su7. Lan2 tioh8 beng5-pek8 chai si7 Tan7-i2-li2, a2-si7 A-pek-liap8-han2, a2-si7 Tai7-pit8, a2-si7 I2-li7-a, tah-loh8 chit8 lang5 khah kou2-cha2, chhut-si3? Tah-loh8 chit8 e5 khah lou7-be2? Koh Ku7- iok e5 Lek8-su2 tioh8 chai sim2-mih8 hang7 khah kou2-cha2? Sim2-mih8 hang7 khah lou7-be2? Phi3-lun7 si7 toa7 chui2, a2-si7 I2-sek-liat8 chok8 ti7 Ai-kip8, a2-si7 saN lang5 ti7 he2-lou5, a2-si7 Sou2-to-ma2 Go5-mou5-liap8 hou7 jiu5-ng5 he2 tui3 thiN lai5 sio khi3; tah-loh8 chit8 hang7 si7 khah cha2, tah-loh8 chit8 hang7 khah au7-lai5? Chit pun2 si7 beh chan7 lan2 thang chiau3 chhu3-su7 pai5-liat8 Ku7-iok sou2 ki3 kui2-na7 hang7 iau3-kin2 e5 su7. 
  Te7-it chiuN Lun7 Gin2-na2
  Lo5-poe3 e5 Iong2-kam2 
  Hoat-kok u7 chit8 e5 gin2-na2 mia5 kio3 Lo5-poe3, i e5 pe7-bu2 si7 keng3-khian5 e5 sin3-tou5. Lo5-poe3 tui3 soe3-han3 oe7 hiau2 ki5-to2 gim5-si. Gou7, lak8 he3 e5 si5, i khoaN3 tak8 jit8 e5 cha2-am3 te7-it iau3-kin2 e5 su7 chiu7-si7 ki5-to2 sia7-un, hok8-sai7 ThiN Pe7. Chhin-chhiuN7 an2-ni chiu7 chiam7- chiam7 chiaN5 choe3 sip8-koan3. 
  Chap8-ji7 he3 pe7-bu2 sang3 i jip8 Tiong-oh8-tng5. Khi2- thau5 kau3, hit e5-hng, i put-chi2 siu7 khun2-pek, in-ui7 sin hak8-seng jip8 oh8 siong5-siong5 hou7 lang5 khoaN3 song5, Lo5-poe3 iu5-goan5 chiau3 tiaN7-tioh8 e5 hoat-tou7 ki5- to2. Beh khun3 e5 tai7-seng, chiu7 kong-heng5 kui7 ti7 bin5-chhng5 cheng5, ki5-to2 kong2, "To-sia7 ThiN Pe7 sang3 goa2 lai5 chia thak8 chheh, si3 chiu-ui5 long2 si7 sin kau-poe5--e5, kiu5 Chu2 Ia5-sou pang-chan7 goa2, kin2-sin7 sio2- sim, ti7 in e5 tiong-kan, phin2-heng7 toan-chiaN3, ti3-kau3 bo5 leng5-jiok8 Li2 e5 mia5. Bak8-chiu cheng5 e5 lou7 kek8- ki5 hng7, kiu5 Chu2 chhoa7 goa2, iong2-kam2 tit8-tit8 chin3- cheng5, koh kiu5 Chu2 pi3-iu7 goa2 e5 pe7-bu2, peng5-an bo5 siaN2-su7, A-beng7." Ki5-to2 soah chiuN7 bin5-chhng5 chiu7 beh khun3. Chiah e5 hak8-seng chhio3--e5 chhio3, hoah--e5 hoah, koh choe5-choe5 eng7 chim2-thau5 tui3 i e5 thau5- khak kap ka-chiah tit8-tit8 hmh, se3 chhin-chhiuN7 phah kau3 beh pian3-sui7. In hi3-lang7 kau3 chit8 khun3- a2 pa2, tok8-tok8 Lo5-poe3 long2 bo5 siu7-khi3, soa3 koh ki5- to2 kong2, "Kiu5 Chu2 sia3-bian2 in e5 choe7, in-ui7 in sou2 choe3 si7 tui3 boe7 beng5." 
  Tak8 jit8 cha2-am3, Lo5-poe3 chiau3 siong5 ki5-to2, bo5 kui2 jit8 au7, i chiu7 bo5 siu7 khun2-pek, soa3 u7 joa7 choe7 lang5 jin7 i e5 m7-tioh8, ia7 koh soa3 hoan2-hoe2 lai5 sin3 Chu2 Ia5- sou. KhoaN3 chit e5 gin2-na2 ui7 Chu2 Ia5-sou choe3 kan- cheng3, chin-chiaN3 eng-kai tioh8 o-lo2 Chu2. 
  Pi-su e5 Sin3-sim
  Ti7 Lun5-tun lam5-si3 chhit-chap8 li2, Bi2-li2-su e5 hiuN- sia7 tiong, u7 chit8 ui7 Pi-su Bok8-su, hit-tiap8 ti7 bou2 siaN5 thoan5 to7-li2, te7-it chhut-mia5. Chit lang5 soe3 han3 e5 si5 e5 keng2-gu7, hui-siong5 e5 kan-khou2. Lak8 he3 pe7 si2, chhit he3 bu2 si2, u7 si5 oa2-kho3 goa7 chhek, u7 si5 oa2-kho3 lau7-pe7 e5 peng5-iu2, si3-koe3 liu5 ti7 si3-hng, long2 bo5 iong2-sin tiaN7-tioh8 e5 sou2-chai7. 
  Chap8-it he3 e5 si5, chit8 jit8 ti7 koe-lou7 kap soe3-han3 gin2-na2 teh thit-tho5, hut-jian5 u7 chit8 e5 lu2 thoan5-to7 tui3 Pi-su kong2, "Li2 chit e5 gin2-na2, chaiN2-iuN7 m7 jip8- oh8 thak8-chheh?" Pi-su in3 kong2, "Goa2 bo5 chiN5, koh bo5 peng5-iu2, ia7 bo5 lang5 thang pang-chan7, beh chaiN2-iuN7 u7 thang thak8-chheh nih?" Lu2 thoan5-to7 kong2, "Li2 na7 goan7-i3, kiu5 chit ui7 tek-khak eng3-un2 ki5-to2 e5 Ia5-sou Ki-tok, I tek-khak pang-chan7 li2." Pi-su kong2, "Ia5-sou Ki-tok ti7 tah-loh8?" Lu2 thoan5- to7 kong2, "I si7 ti7 Thian-tong5, ui7-tioh8 kiu3-siok8 lang5 e5 choe7, kang3-seng ti7 Iu5-thai3 kok, taN iu5-goan5 koh to3-khi3 Thian-tong5." 
  Lu2 thoan5-to7 khi3 liau2-au7, Pi-su ka-ki7 siuN7 kong2, "Thian-tong5 kiu3 keng3 ti7 tah-loh8, goa2 na7 chhin-sin khi3 chhe7 I, u7 choe7-choe7 put pian7, m7 tat8 tioh8 sia2 phoe kiu5 I." Chiu7 chhiaN2 chit8 e5 pi2 i khah toa7 e5 hak8-seng, Pi-su kong2 i3-su3, hit e5 hak8-seng chiu7 thoe3 sia2. Sia2 liau2 chiu7 hong--khi2-lai5, sang3 kau3 Iu5-cheng3. Iu5-cheng3 e5 lang5 chit8 e7 khoaN3 bin7-teng2 sia2--e5, si7 beh kia3 kau3 Thian-tong5 Ia5-sou Ki-tok siu, chiu7 gong5- ngiah8 kong2, "Chit e5 phoe boe7 kia3-tit" Pi-su kong2, "theh8 phoe si7 li2 e5 chit hun7, chaiN2-iuN7 kong2 boe7?" Kong2 soah lap8 iu5-hui3, chiu7 choe3 i khi3. 
  Liau2-au7 Pi-su siong5-siong5 teh ng3-bang7 he5-phoe, ng3-bang7 kau3 chin tioh8-kip. Ke3 nng7 le2-pai3 u7 chit8 ui7 Bok8-su kau3 Iu5-cheng3-kek8 kia3 phoe, hut-jian5 khoaN3-kiN3 ti7 kia3 boe7 kau3 phoe-sin3 ah8-lai7 u7 Pi-su kia3 hou7 Chu2 Ia5-sou e5 phoe. (Chit e5 kia3 boe7 kau3 phoe-sin3 ah8, si7 in hit ui7 na7 phoe kia3 boe7 kau3, chiu7 koh theh8 to3-tng2 eng7 hit e5 ah8 toe2) Bok8-su chin hi-ki5, Chiu7 lai5 mng7 i e5 lai5-lek8. Iu5-cheng3 e5 lang5 long2-chong2 ka7 i kong2-beng5. Bok8-su kong2. "Goa2 beh thiah khi2-lai5 khoaN3." I2-keng thiah khui, khoaN3-kiN3 lai7-bin7 sia2--e5 si7, "Goa2 sou2 thiaN3 e5 Ia5-sou Ki- tok ah, thiaN-kiN3 kong2, Li2 khoan2-thai7 se3-kan lang5 na7 u7 kiu5 tek-khak eng3-un2, it-chhe3 e5 ho2-su7, bo5 m7 pang-chan7. Goa2 chit e5 bo5 pe7-bu2, bo5 chiN5-chai5, bo5 te3 oa2-kho3 e5 soe3-han3 gin2-na2, thiau5-ti5 lai5 kiu5 Li2 lin5-bin2, hou7 goa2 u7 ki-hoe7 oe7 tit-tioh8 thang jip8 oh8 thak8- chheh. Li2 si7 lau7 sian-siN, bo5 lun7 chaiN2-iuN7 an-pai5 goa2 long2 thiaN-than3 beng7-leng7, chit tiap8 goa2 i2-keng pi7-pan7, kiu5 Li2 chhoa7 goa2 jip8 oh8. Bo5 lou7-eng7 e5 Pi-su kiok-kiong." Bok8-su khoaN3 liau2, kong2, "Ia5-sou Ki- tok un2 i sou2 kiu5 lah." Hit e5 Bok8-su chiu7 khi3 chhe7 Pi-su, toe5 chiN5 lai5 hou7 i jip8 oh8. Pi-su pit-giap8 liau2 saN ni5, chiu7 hou7 chhut mia5 e5 tong5-hoe7 chhiaN2 i choe3 Bok8-su. Chit tiap8 ti7 Eng-kok e5 Bok8-su tiong i choe3 te7-it chhut-mia5--e5. 
  Chu2 Ia5-sou e5 oe7 kong2, "Lin2 hong7 Goa2 e5 mia5, bo5 lun7 kiu5 sim2-mih8, Goa2 tek-khak beh chiaN5." Chit ku3 oe7 chin-chiaN3 thang sin3. 
  Te3 Tek-seng Soe3-han3 Hian3 Sim hou7 Chu2
  Loe7-te7-hoe7 e5 Te3-kong, choe3 gin2-na2 e5 si5, i e5 lau7-bu2 in-ui7 u7 iau3-kin2 e5 su7, khi3 pat8 ui7 chit8 le2-pai3 ku2. To3- lai3 e5 si5, i e5 kiaN2 chiu7 khi3 ngia5-chih i. I2-keng khoaN3-kiN3, chiu7 hoaN-hoaN hi2-hi2, tui3 i e5 lau7-bu2 kong2, "Goa2 ti7 chit le2-pai3 lai7 i2-keng chiong sim hian3 hou7 Chu2." I e5 lau7-bu2 moa2 bin7 tai3 chhio3 kong2, "Goa2 e5 kiaN2, li2 chit hang7-su7, goa2 cha2-cha2 i2-keng chai." Te3-kong kong2, "Lau7-bu2 chaiN2-iuN7 oe7 chai leh? Un2-tang3 si7 goa2 e5 toa7-chi2 ka7 li2 kong2." Lau7- bu2 kong2, "M7 si7, si7 Siong7-te3 ka7 goa2 kong2, goa2 li7- khui ke liau2-au7, u7 chit8 jit8 eng7 chit8 pou kang, ui7- tioh8 li2 ki5-to2, au7--lai5 Seng3 Sin5 ka7 goa2 kong2, goa2 e5 kiaN2 i2-keng tit-tioh8 kiu3 lah, sou2-i2 goa2 cha2-cha2 chai, li2 chiong sim hian3 hou7 Chu2." 
  Au7-lai5 chha chai lau7-bu2 ui7 i ki5-to2 e5 si5, i ti7 ke- lai7 tu2-a2 teh khoaN3 chit8 phiN to7-li2; liong5-sim toa7 tin2-tang7, chai Siong7-te3 beh eng7 i, chiu7 liam5-piN kui7 --loh8-khi3, chiong sim kau hou7 Kiu3-chu2. Koh chiong chit e5 kong-keng2 ka7 i e5 toa7-chi2 kong2, koh kong2 lau7-bu2 na7 to3-lai5, ia7 tek-khak beh kin2 ka7 i kong2- Tok8-tok8 i e5 lau7-bu2 i2-keng chai lah. Gau5 ki5-to2 e5 sin3-tou5 oe7 beng5 Chu2 e5 chi2-i3, chhiaN2 khoaN3 Loe7-te7-hoe7 kin-a2-jit8 e5 kong-hau7, long2 si7 tui3 hit e7-pou khi2-tiam2. Ki5-to2 e5 kong-hau7 chaiN2-iuN7 kau3 hiah ki5-biau7. Choe3 lau7-bu2--e5 chhiaN2 chu3-i3. 
  Ma2-li7 Thak8 Seng3-keng KoaN2 Chhat8
  Eng-kok u7 chit e5 siN3 Ong5 e5 choh-chhan5 lang5. I u7 toe7 gou7-chap8 bou2, khia7-khi2 ti7 phian-phiah e5 hiuN- sia7, ke-lai7 e5 hu7-jin5-lang kap kiaN2-ji5, peng5-an tou7 jit8. SiN3 Ong5--e5 si7 chit8 e5 jiat8-sim e5 sin3-tou5, siong5-siong5 tui3 ke-lai7 e5 lang5 kong2, "Lang5 oah8 te7-it iau3-kin2 e5 su7, tioh8 ka3-si7 kiaN2 cha-bou2-kiaN2 keng3-khian5 hok8-sai7 Chu2." Sou2-i2 tak8 le2-pai3, tu5 lau5 chit8 lang5 kou3 mng5 i2- goa7, ki5-u5--e5 long2 tioh8 khi3 le2-pai3. 
  I u7 chit e5 soe3 cha-bou2 kiaN2 mia5-kio3 Ma2-li7, tu2-a2 si7 chap8 he3, chiu7 u7 toa7 lang5 e5 khi3-khai3, siong5-siong5 tui3 lau7-pe7 kong2, "A-tia goa2 thang tiam3 teh kou3- mng5 a2 m7-thang?" SiN3 Ong5 e5 in-ui7 i soe3-han3, sou2-i2 m7 kaN2 un2. Gin2-na2 tauh8-tauh8 mng7, i chiu7 tauh8-tauh8 si5. 
  In hit ui7 long2 bo5 chhat8, sou2-i2 siN3 Ong5--e5 au7-lai5 u7 chit8 le2-pai3 kong2, "Ma2-li7 siong5-siong5 tho2 beh tiam3 teh kou3-mng5, m7 tat8-tioh8 hou7 i chhi3 khoaN3, koh u7 kau2 thang choe3 phoaN7, liong7 kaN2 bo5 iau3-kin2." Tui3 an2-ni Ma2-li7 chiu7 chiaN5 i e5 sim-goan7 hou7 pe7-bu2 long2 khi3 le2-pai3. 
  In khi3 bo5 joa7 ku2, Ma2-li7 tai7-seng chin hoaN-hi2, au7- lai5 siuN7 bo5-phoaN7, sui5-si5 hian khui Seng3-keng, hian kau3 Si-phian 34 phiN chu7-chu7 jian5-jian5 chiu7 thak8 liam7 koh-chai3 liam7, ti3-kau3 oe7 oat8-liam7. Au7-lai5 chin bo5 sioh8, chiu7 chhoa7 kau2 kau3 hoe-hng5 thit-tho5. 
  Hit si5 tu2-a2 chap8-it tiam2, siN3 Ong5--e5 kap i e5 bo2-kiaN2 tioh8 chap8-ji7 tiam2 chiah oe7 to3-lai5. Ma2-li7 ti7 hoe-hng5 lai7 thit-tho5 kau3 tuh-ka-che7, kau3 chhiN2 jip8 chhu3 beh pi7-pan7 png7. Hut-jian5 ka-ki7 kong2, "Kau2 tah-loh8 khi3?" Chhut-lai5 kio3 e5 si5, long2 bo5 tong7-cheng7. Hit si5 liam5-piN u7 phaiN2 lang5, kau3 Ma2-li7 e5 bin7-cheng5, mng7 Ma2-li7 kong2, "Li2 e5 lau7-pe7 ti7 ke-lai7 bo5?" In3 kong2, "Bo5, goa2 e5 pe7 bo5 ti7 ke-lai7, chi2-u7 goa2 kap kau2 na7-tiaN7. Lin2 beh chhong3 sim2-mih8?" In chhio3 kong2, "Li2 boe7 oe7 koh khoaN3-kiN3 li2 e5 kau2 lah." Ma2- li7 m7 chai kau2 i2-keng hou7 in hai7-si2. 
  I siong5-siong5 khoaN3-kiN3 lau7-bu2 un-khun5 khoan2- thai7 lang5-kheh, sou2-i2 tui3 hit nng7 lang5 kong2, "ChhiaN2 jip8 chhu3-lai7, goa2 beh pi7-pan7 png7-tng3 lai5 chhiaN2 lin2 chiah8, lin2 tioh8 theng3-hau7 kau3 goa2 e5 pe7 to3-lai5." In jip8 lai5, Ma2-li7 pi7-pan7 png7 ho2, chiu7 pai5 ti7 toh-teng2, Ma2-li7 kong2, "Ki5-to2, lan2 tai7-ke chiu7 chiah8." In nng7 lang5 long2 chhio3, chit8 e5 kong2, "Goa2 boe7 hiau2-tit, hou7 li2 ki5-to2." Tui3 an2-ni Ma2-li7 chiu7 eng7 kan2 e5 oe7, kam2-sia7 ThiN Pe7. Kam2-sia7 liau2 chiu7 chiah8. In chiah8 hui-siong5 kin2, koh tui3 Ma2-li7 ia7 put-chi2 chhou- lou2, Ma2-li7 hit si5 chiah giau5-gi5, in m7 si7 ho2 lang5. U7 chit8 e5 kong2, "Li2 tioh8 ka7 goan2 kong2. Li2 e5 pe7 cha2- jit8 boe7 ti e5 chiN5 he7 ti7 tah-loh8?" Ma2-li7 tu2-a2 beh in3. Hit chit8 e5 kong2, "Li2 bo5 kiaN goan2 mah? Phi3- ju7 goan2 si7 chhat8, li2 kiam2 bo5 kiaN mah?" Ma2-li7 kong2, "Goa2 put-chi2 kiaN, tok8-tok8 goa2 tu2-a2 thak8 e5 Seng3-keng, hou7 goa2 chai, ThiN Pe7 tek-khak chiau3- kou3 goa2, kap goa2 e5 chhu3, na7-si7 li2 kam-goan7 thiaN, goa2 beh in-ui7 lin2 koh-chai3 thak8." Sui5-si5 liam7 kong2, "Keng3-ui3 Chu2 e5 lang5, si3-ui5 u7 Chu2 e5 su3-chia2, chat iaN5 chin2-kiu3." 
  In khoaN3-kiN3 Ma2-li7 hit iuN7 e5 sin3-sim. Tiong-kan chit8 e5, liong5-sim toa7 tin2-tang7, chiu7 tui3 tang5-phoaN7 kong2, "Kin2 kiaN5, goa2 m7 pang-chan7 li2 thau chit ho7 lang5 e5 chiN5, khoaN3 chit e5 soe3-han3 cha-bou2 gin2-na2, thang chai in si7 ho2 lang5, goa2 ia7 m7 kaN2 thau --in, in- ui7 ThiN Pe7 khoaN3-kou3 --in." Koh chit8 e5 chiu3-choa7 kong2, "Na7 bo5 thau tam7-poh8 chiN5, koat-toan3 m7 khi3." I e5 tang5-phoaN7 m7 hou7 i choe3 chit ho7 su7, sui5-si5 chiu7 chhut mng5-goa7, kap Ma2-li7 saN-si5. Oat8-thau5 kong2, "Goan2 m7 theng3-hau7 li2 e5 lau7-pe7." 
  SiN3 Ong5--e5 kap ke-lai7 e5 lang5 tui3 le2-pai3 tng5 to3-lai5 chit8 e7 jip8 mng5 khoaN3-kiN3 soe3 chiah kau2 si2, chiu7 chin kiaN, phah-sng3 i2-keng hou7 chhat8 thau. 
  Kau3 jip8 chhu3, khoaN3-kiN3 Ma2-li7 e5 png7 i2-keng pi7- pan7 ho2, chiu7 soe3-ji7 mng7 hit e5 in-toaN. Mng7 soah, chiu7 kap i e5 hu7-jin5-lang5 saN-kap sia7 un, in-ui7 i e5 soe3 cha-bou2 kiaN2 thak8 Seng3-keng, u7 tit-tioh8 chit e5 ho2 e5 hau7-ko2. 
  Hok-tek Kong2 Seng5-sit8 
  Ti7 Bi2-kok bou2 oh8-tng5, u7 chit8 e5 song3-hiong e5 hak8- seng, mia5 kio3 Hok-tek, thak8 chheh bo5 choe7, koh bo5 put-chi2 chhang-mia5, tok8-tok8 i e5 sia2 ji7, boe7 su cheng3 lang5. I u7 chit8 kho, kek-goe7 e5 eng7 kang, ka-ki7 phah-sng3 kau3 kho2 e5 si5, pat8 kho e5 po3-siuN2 m7 kaN2 ng3-bang7, sia2 ji7 chit kho, u7 thang hun7 chit8 hun7. 
  Kau3 ni5-be2 kho2 chheh e5 si5, Kam-tok lai5-pin long2 khi3 chham-koan, pun2 oh8 e5 sian-siN tai7-seng kio3 hak8-seng chiau3 ui7 che7, au7-lai5 chiong tak8 e5 hak8- seng e5 sia2-ji7-phou7, pun hou7 tak8 lang5, kio3 in hian7 sia2, bian2 tit u7 su sim e5 pe7-peng7. KhoaN3 chit tiap8 sia2 e5 chi7-chui7 khah ho2, chiu7 hou7 i po3-siuN2. Kho2- sioh sian-siN bo5 soe3-ji7, chiong Hok-tek e5 sia2-ji7-phou7 theh8 hou7 Hi2-tek, Hi2-tek e5 hou7 Hok-tek. Tak8 e5 hak8-seng sia2 liau2, Kam-tok tak8 e5 tak8 e5 khoaN3; keng2 chhut nng7 pun2 ho2 --e5, chit8 bin7 khoaN3, chit8 bin7 tui3 cheng3 lang5 kong2, "Kin-ni5 sia2 ji7 e5 po3-siuN2 beh kui ti7 chi2 nng7 e5 hak8-seng." 
  Tng hit si5 Hok-tek khoaN3-kiN3 hi2 nng7 pun2 e5 tiong-kan, u7 chit8 pun2 si7 i e5, sim-lai7 chiu7 chap8 hun e5 hoaN-hi2. Khah theng5 sian-siN chiong po3-siuN2 kap sia2-ji7-phou7 pun hou7 tak8 e5 hak8-seng. Hok-tek chit8 e7 khoaN3, phou7-a2 si7 ka-ki7 e5, ji7 si7 Hi2-tek sia2--e5, chiu7 ka7 sian-siN kong2, "Goa2 m7 eng-kai tit-tioh8 po3- siuN2, in-ui7 che m7 si7 goa2 sia2--e5, si7 Hi2-tek sia2--e5." Sian-siN kong2, "An2-ni si7 goa2 bo5 sio2 sim, chiong phou7-a2 oaN7 chho3." In3 kong2, "Bo5 lun7 chaiN2-iuN7, goa2 m7 eng-kai tit-tioh8 siuN2." Sian-siN chiu7 chiong po3-siuN2 hou7 Hi2-tek. 
  Hak8-seng tiong u7 e5 kong2, "Hok-tek chin gong7, na7 bo5 choe3 siaN, po3-siuN2 kiam2 m7 si7 i e5 mah?" Ia7 u7 e5 kong2, "Hok-tek chin-chiaN3 si7 ho2-lang5, leng5- khou2 sit-loh8 po3-siuN2, m7 kheng2 kong2 peh8-chhat8 lai5 sun2-hai7 --lang5." Hok-tek sui-jian5 sit-loh8 oe7 khoaN3- kiN3 e5 po3-siuN2, chong2--si7 i un2-tang3 oe7 tit-tioh8 boe7 khoaN3-kiN3 e5 po3-siuN2. 
  Chu2 Ia5-sou kong2, "Lin2 e5 oe7, si7 chiu7 kong2 si7, m7 si7 chiu7 kong2 m7 si7, na7-si7 kong2 ke3-thau5, chiu7-si7 tui3 phaiN2 siN chhut-lai5." 
  Hok-tek i2-keng chiau3 chit e5 oe7 kiaN5. Ia5-sou hou7 i peng5-an khoai3-lok8, kiam2 m7 si7 te7-it po2-kui3 e5 po3- siuN2 mah? Soe3-kiaN2 tioh8 thiaN ah, tioh8 bian2-le7 ah. 
  Chheng-khi3 Chin Ho2 
  U7 chit8 e5 gin2-na2 tu2-a2 gou7 he3, chit pai2 kap i e5 soe3- han3 sio2-ti7, ti7 chhu3-lai7 teh thit-tho5. Hut-jian5 tu2- tioh8 he2-sio, he2-ian chin toa7 chheng3--khi2-lai5, se3-bin7 teh-beh sio si2 lang5. Hit e5 gin2-na2 iu5-goan5 chu7-chu7 jian5-jian5, chiong sio2-ti7 nng7 chhiu2 pho7--khi2-lai5, khut- sin jim2 khi3 chiu7 chau2. 
  Tu2-a2 kau3 mng5-khau2, u7 nng7 lang5 chau2 lai5, i kap i e5 sio2-ti7 long2 siu7 kiu3 chhut. Chit8 e7 kau3 goa7-bin7, chhoan2 chit8 e5 toa7 khui3 kong2, "Hai7 ah! Chheng e5 khi3 chin ho2, chheng e5 khi3 chin ho2." PiN--a2 u7 chit8 lang5 chhap chhui3 kong2, "Li2 peng5-jit8 kiam2 m7 si7 siong5-siong5 khip chheng e5 khong-khi3 mah? ChaiN2- iuN7 kin-a2-jit8 chiah chai ho2 nih8?" I chiu7 in3 kong2, "Goa2 kin-a2-jit8 na7 m7 si7 tui3 he2-ian lai7 chau2--chhut-lai5, chheng e5 khi3 sui-jian5 ho2 kau3 chaiN2-iuN7 ia7 m7 chai." 
  Seng3-tou5 siong5-siong5 ti7 ThiN Pe7 e5 un-tian2 tiong, long2 boe7 hiau2 kam2-un. Kau3 tu2-tioh8 kan-khou2 i2-au7, chiah chai peng5-jit8 tit-tioh8 un bo5 chio2, sit8-chai7 chin kho2-sioh kho2-sioh. 
  Li2 Seng5-bi2 kong2 Peh8-chhat8
  Li2 Seng5-bi2 chap8-ji7 he3, i e5 pe7-bu2 si7 jiat8-sim e5 kau3- iu2, hoan5-su7 chiau3 liong5-sim, ia7 ka3-si7 gin2-na2 po2-siu2 liong5-sim. 
  Chit8 jit8 Li2 Su-niu5 koaN2-kin2 beh khi3 boe2 kui2 kun han7-chu5, hoan-hu3 Seng5-bi2 ti7 ke-lai7 kou3-mng5, m7-thang chhut-khi3 thit-tho5, kiaN-liau2 u7 lang5 lai5 thau- theh8 mih8. Seng5-bi2 in3, "Ho2". Li2 Su-niu5 chiu7 koaN7 tek-lang5-a2 chhut--khi3. 
  Seng5-bi2 ti7 ke-lai7 bo5 joa7 ku2, chiu7 siuN7 bo5 sioh8, chiu7 khi3 khui thoah, loan7-loan7 hiau kau3 chit8 khun3- a2 pa2. Koh khui oaN2-tu5, khoaN3-kiN3 u7 kui2 te3 piaN2- koaN, toe2 ti7 kong-thih ah8-lai7, chit8 e7 khoaN3-kiN3 chiu7 liam5-piN ai3 beh chiah8. Liong5-sim kong2, "M7-thang, tioh8 he7-teh, m7-thang phah tin2-tang7." Sat-tan3 kong2,"Tioh8 chiah8, tioh8 chiah8." Seng5-bi2 m7 thiaN liong5-sim, keng2-jian5 thiaN Sat-tan3. Bo5 joa7 ku2 chiong kong- thih ah8-lai7 e5 piaN2-koaN long2 chiah8 liau2-liau2. Liong5-sim koh kah i tioh8 hoan2-hoe2. Sat-tan3 kong2, "Bo5 iau3-kin2, chiong chng2-thau5-a2 chhit chheng-khi3 li2 e5 chhui3, oaN2-tu5 iu5-goan5 koaiN teh, li2 e5 lau7-bu2 to3-lai5, beh thai2 oe7 chai." 
  Liong5-sim kong2, "Lau7-bu2 to3-lai5 tioh8 kong2 seng5- sit8, m7-thang peh8-chhat8." Seng5-bi2 koh m7 thiaN, chau2 kau3 tiaN5 lai5 kap chhu3-piN e5 gin2-na2 thit-tho5. Tok8-tok8 liong5-sim tauh8-tauh8 koh-chai3 kek-tong7 i, kong2, "Li2 sou2 choe3 m7-tioh8, theng3-hau7 lau7-bu2 to3-lai5, iau3-kin2 tioh8 kong2 seng5-sit8." 
  Li2 Su-niu5 to3-lai5 e5 si5, in-ui7 chin ia3-sian7, tui3 Seng5- bi2 kong2, "Ka7 goa2 phau3 chit8 poe te5 lai5, ti7 oaN2-tu5 lai7 u7 kui2 te3 piaN2-koaN, theh8 lai5 hou7 goa2 chiah8." 
  Seng5-bi2 theh8 gou7 e5 lui, chhut khi3 boe2 te5-sim phau3 chit8 koan3 te5. Chit si5 sim-lai7 i2-keng chin kan-khou2 choe3. Liong5-sim kong2, "Tioh8 kong2 seng5- sit8." Sat-tan3 kong2, "M7 bian2, tioh8 kong2 piaN2-koaN hou7 niau chiah8 --khi3." 
  Te5 i2-keng phau3 ho2, Li2 Su-niu5 kong2, "PiaN2-koaN ti7 oaN2-tu5 lai7, kin2 khi3 theh8--chhut-lai5." 
  Seng5-bi2 chiu7 khi3 khui oaN2-tu5 khoaN3, kong2, "Bo5 piaN2-koaN." 
  Liong5-sim kong2, "Kin2 jin7 m7 tioh8." 
  Sat-tan3 kong2, "M7-thang, chi2-u7 tioh8 kong2 niau chiah8 khi3." 
  Seng5-bi2 hit si5 i2-keng hou7 Sat-tan3 long7-to2, boe7 oe7 bo5 thiaN i kiau-so, chiu7 kong2, "PiaN2-koaN hou7 niau chiah8 khi3." 
  Liong5-sim thiaN-kiN3 i kong2 peh8-chhat8, ti7 lai7-bin7 chhut-lat8 tit8-tit8 kut8, kut8, kau3 hou7 i bin7 chin ang5, soa3 kio3 i tioh8 kin2 seng5-jin7. 
  Li2 Su-niu5 kong2, "Soe3 chiah niau chiah8 khi3, li2 e5 bin7 chaiN2-iuN7 oe7 ang5?" 
  Seng5-bi2 e5 liong5-sim ti7 lai7-bin7, koh-chai3 chhut-lat8 kong-kek, ka7 i kong-kek kau3 hou7 i hau2, chiah sit8- sit8 kong2, "PiaN2-koaN si7 goa2 chiah8 --khi3, kiu5 lau7-bu2 tioh8 khoan-su3 --goa2." 
  Li2 Su-niu5 in-ui7 i thau5 pai2 tu2 choe3 m7-tioh8, koh ka-ki7 chai choe7, chi2-u7 khou2-khng3 --i, kio3 i e7-pai2 m7-thang koh kong2 peh8-chhat8, ia7 bo5 heng5-hoat8 --i, an2- ni chit e5 tai7-chi3 chiu7 beng5-pek8. 
  Tok-sin3 Ki5-to2 Hou7-soaN3 
  U7 chit8 e5 soe3-han3 cha-bou2 gin2-na2, mia5-kio3 Tok-sin3. Chit8 jit8 kap i e5 lau7-bu2 tui3 koe-lou7 to3-lai5, chit8-e5 jip8 pang5-mng5, lau7-bu2 kong2, "Ai-ioh, ti7 koe-lou7-nih, goa2 sou2 ai3 e5 hou7-soaN3 phah m7 kiN3 lah, goa2 kiaN-liau2 chhe7 bo5." 
  Soe3-han3 cha-bou2 gin2-na2 kong2, "Lan2 thang ui7-tioh8 chit e5 ki5-to2, Chu2 Ia5-sou oe7 theh8 to3-lai5." 
  Lau7-bu2 chhio3 kong2, "Ho2." Tok8-tok8 sim-lai7 khiok giau5-gi5, Chu2 Ia5-sou be7 tek-khak ui7-tioh8 chit e5 sio2-khoa2 su7 hui3 sim. 
  Tok-sin3 chiu7 kui7-loh8 khi3 ki5-to2, ki5-to2 soah chiu7 khi3 khun3. Te7 ji7 jit8 cha2-khi2, u7 lang5 kau3 in tau kong2, "Cha7-jit8 khioh-tioh8 chit8 ki hou7-soaN3, m7 chai si7 lin2 e5 a2 m7 si7?" 
  Tok-sin3 kap i e5 lau7-bu2 chit8 e7 khoaN3, gong5-ngiah8 kong2, "Chin si7 hi-ki5, chin-chiaN3 tioh8 o-lo2 ThiN Pe7, lian5 chit e5 sio2-khoa2 su7, I ia7 pang-chan7 lan2." 
  Hoan7-na7 u7 kan-khou2, bo5 lun7 toa7 soe3, long2 tioh8 ka7 ThiN Pe7 kong2, in-ui7 I si7 chu5-ai3 oan5-choan5 e5 Siong7-te3, toa7 su7 soe3 su7 long2-chong2 teh koan-sim. 
  Soe3 Iok-sek e5 Ki5-to2 
  Eng-kok u7 nng7 e5 gin2-na2, chit8 e5 mia5 Iok-pek, chit8 e5 mia5 Iok-sek. Chit8 jit8 khi3 tham3 i lau7 e5 a-ma2, tiam3 hia kui2-na7 jit8, si3-koe3 khoaN3 kong-keng2. Iok-pek siN-jit8 beh kau3, chiau3 Se-kok e5 hong-siok8, bo5-lun7 toa7 lang5 gin2-na2, siN-jit8 hit jit8 chhin lang5 u7 si5 sang3 le2-mih8. Iok-pek put-chi2 ng3- bang7 i e5 a-ma2 oe7 sang3 i mih8 thang toa3 to3-lai5 ke- lai7 ke3 siN-jit8. 
  Hit e5-hng beh chiuN7 bin5-chhng5 e5 si5, a-ma2 kong2, "Long2 kui7 --loh8-khi3, goa2 tai7-seng ki5-to2, lin2 nng7 e5 chiah lian5 soa3 ki5-to2." Iok-pek ki5-to2 e5 si5, toa7 siaN kong2, "Kiu5 Chu2 Ia5- sou, te7-it iau3-kin2 m7-thang boe7 ki3-tit goa2 au7--jit8 siN- jit8, kiu5 li2 sang3 goa2 chit8 liap8 toa7 liap8 phe5-kiu5, ia7 tioh8 teng7 koh ho2 e5." 
  Iok-sek kong2, "HouhN, mih-sai2 eng7 kau3 chiah toa7 siaN, Siong7-te3 m7 si7 chhau3-hi7 lang5." 
  Iok-pek in3 kong2, "M7-ku2, a-ma2 si7 chhau3-hi7 lang5." 
  Che sui-jian5 si7 chit8 e5 gin2-na2 e5 kou3-su7, tok8-tok8 ki5- tiong u7 toa7 ka3-si7 ti7-teh. 
  U7 choe7-choe7 lang5 ki5-to2, m7 si7 ng3-bang7 Siong7-te3 thiaN, tok8-tok8 kiu5 lang5 chai, mia5 sui si7 ki5-to2, khiok toa7 sit-loh8 ki5-to2 e5 goan5-i3, bo5 ki5-koai3 ki5-to2 e5 lang5 bo5 chio2, tit-tioh8 eng3-un2 e5 lang5 bo5 choe7, in-ui7 in bo5 chiau3 li2 ki5-to2. 
</CL>
<HL>

頭序 
咱來講究舊約 e5 聖經，ai3 排列次序，著知第一古早 tiam3 世間是甚物人、甚物事。咱著明白知是但以理、抑是亞伯拉罕、抑是大衛、抑是以利亞，佗落一人較 古早、出世？佗落 一個較 路尾？Koh舊約 e5 歷史著知甚物項 較古早？甚物 項較路尾？譬論是大水、抑是以色列族 ti7 埃及、抑是 3人 ti7 火爐、抑是所多瑪俄摩拉 hou7 硫磺火tui3天來燒去；佗落 一項是較 早、佗落一項較後來？這本是beh 贊咱thang照次序排列舊約所記幾若項要緊 e5事。 
第一章 論囡仔 
Lo5-poe3 e5 勇敢 
法國有一個囡仔名叫 Lo5-poe3，伊 e5 父母是敬虔 e5 信徒。Lo5-poe3 tui3細漢 會曉祈禱吟詩。5、6歲 e5 時，伊看逐日e5 早暗第一要緊 e5事就是祈禱謝恩，服事天父。親像 an2-ni 就漸漸成做習慣。 
十二歲父母送伊入中學堂。起頭到，hit e5-hng，伊不只受窘迫，因為新學生入學常常 hou7人看song5，Lo5-poe3 猶原照定著 e5 法度祈禱。Beh 睏 e5 代先，就弓型跪ti7 眠床前，祈禱講，「多謝天父送 我來chia 讀冊，四周圍攏是新交陪--e5，求主耶穌幫贊我，謹慎小心，ti7 in e5 中間，品行端正，致到無凌辱你e5 名。目珠前 e5路極崎遠，求主 chhoa7 我，勇敢直直進前，koh 求主庇佑我 e5 父母，平安無啥事，阿門。」祈禱煞上眠床就 beh 睏。chiah e5 學生笑--e5 笑、喝--e5 喝，koh 齊齊用枕頭對伊e5 頭殼佮ka-chiah 直直 hmh，勢親像 拍到 beh pian3-sui7。In 戲弄到一睏仔飽，獨獨 Lo5-poe3 攏無受氣，續 koh祈禱講，「求主赦免 in e5 罪，因為in 所做是對 boe7明。」
逐日早暗，Lo5-poe3 照常祈禱，無幾日後，伊就無受窘迫，續有偌濟人 認伊e5 m7著，也koh續反悔來信主耶穌。看這個囡仔為主耶穌做干證，真正應該著 o-lo2 主。 
Pi-su e5 信心 
Ti7 倫敦南勢七十哩，Bi2-li2-su e5 鄉社中，有一位Pi-su 牧師，hit-tiap8 ti7 某城傳道理，第一 出名。這人細漢 e5 時 e5 境遇，非常 e5 艱苦。6歲父死、7歲母死，有時倚靠外戚、有時倚靠 老父 e5 朋友，四界留ti7 四方，攏無養身定著 e5 所在。 
十一歲 e5 時，一日ti7 街路佮細漢 囡仔 teh thit-tho5，忽然有一個女傳道 對 Pi-su講，「你這個 囡仔，怎樣 m7 入學讀冊？」Pi-su應講，「我無錢，koh 無朋友，也無人thang幫贊，beh怎樣有thang讀冊nih？」女傳道講，「你若願意，求這位的確應允祈禱 e5 耶穌基督，伊的確幫贊你。」Pi-su講，「耶穌基督 ti7 佗落？」女傳道講，「伊是ti7 天堂，為著救贖人 e5 罪，降生 ti7 猶太國，今猶原 koh 倒去天堂。」
女傳道去了後，Pi-su 家己想講，「天堂究竟 ti7 佗落，我若親身去chhe7伊，有濟濟不便，m7值著寫批求伊。」就請一個比伊較大 e5 學生，Pi-su講意思，hit個學生就替寫。 寫了就封--起-來，送到郵政。郵政 e5人一下看面頂寫--e5，是beh 寄到天堂耶穌基督收，就 gong5-ngiah8講，「這個批 boe7寄得」Pi-su 講，「提批是你 e5 職份，怎樣講 boe7？」講煞納郵費，就做伊去。 
了後 Pi-su 常常 teh 向望回批，向望到真著急。過兩禮拜有一 位牧師到郵政局寄批，忽然 看見 ti7 寄 boe7到批信盒內有Pi-su寄 hou7 主耶穌 e5 批。 (這個寄 boe7到 批信盒，是in hit位若批寄 boe7到，就 koh 提倒轉用hit個盒toe2) 牧師真 稀奇，就來問伊e5 來歷。郵政 e5人 攏總ka7 伊講明。 牧師講，「我beh 拆起來看。」已經拆開，看見內面寫--e5 是，「我所疼 e5 耶穌基督ah，聽見講，你款待世間人若有求的確應允，一切e5 好事，無m7 幫贊。我這個無父母、無錢財、無te3 倚靠 e5 細漢囡仔，thiau5-ti5 來求你憐憫，hou7 我有機會會得著thang入學讀冊。你是老先生，無論怎樣安排 我攏聽趁命令，這tiap8 我已經 備辦，求你chhoa7 我入學。無路用 e5 Pi-su 鞠躬。」牧師看了，講，「耶穌基督允伊所求lah。」Hit個牧師就去 chhe7 Pi-su，toe5 錢來hou7伊入學。Pi-su 畢業了3年，就hou7 出名e5 堂會請伊做牧師。這tiap8 ti7 英國 e5 牧師中伊做第一出名--e5。 
主 耶穌 e5 話講，「Lin2 奉我 e5 名，無論求甚物，我的確 beh 成。」這句話真正thang信。 
戴德生細漢獻心hou7 主 
內地會 e5 戴公，做囡仔 e5 時，伊 e5 老母 因為有要緊 e5事，去別位一 禮拜久。倒來 e5 時，伊 e5 子就去迎接伊。已經 看見，就歡歡喜喜，對伊e5 老母 講，「我 ti7 這禮拜內已經將心獻 hou7 主。」伊e5 老母滿面tai3 笑講，「我e5 子，你這項事，我早早已經知。」戴公講，「老母怎樣會知leh？穩當是我 e5 大姊 ka7 你講。」老母講，「M7是，是上帝 ka7 我講，我離開家了後，有一日用一晡工，為著你祈禱，後--來聖神ka7 我講，我 e5 子已經得著救lah，所以我早早知，你將心獻 hou7 主。」
後來chha知老母為伊祈禱 e5 時，伊ti7 家內抵仔 teh 看 一篇道理﹔良心大 振動，知上帝beh用伊，就liam5-piN跪--落-去，將心 交 hou7 救主。Koh 將 這個光景 ka7伊e5 大姊講，koh講 老母若倒來，也的確 beh 緊 ka7 伊講獨獨伊e5 老母已經知lah。Gau5 祈禱 e5 信徒會明主 e5 旨意，請 看內地會今仔日e5 功效，攏是tui3 hit下晡起點。 祈禱 e5 功效怎樣 到 hiah 奇妙。做老母--e5 請注意。 
Ma2-li7 讀聖經趕賊 
英國有這個姓王 e5 作田人。伊有地五十畝，企起ti7 偏僻e5 鄉社，家內 e5 婦仁人佮子兒，平安渡日。姓王--e5 是一個熱心 e5 信徒，常常對家內 e5人講，「人活第一要緊 e5事，著教示子查某子敬虔服事主。」所以逐禮拜，除留一人顧門以外，其餘--e5 攏著去禮拜。 
伊有這個細查某 子名叫 Ma2-li7，抵仔是十歲，就有大人 e5 氣慨，常常 對老父講，「阿爹我thang tiam3 teh 顧門 抑 m7-thang？」姓王e5 因為伊細漢，所以 m7 敢允。囡仔 tauh8-tauh8 問，伊就 tauh8-tauh8 辭。 
In hit位攏無賊，所以姓王--e5 後來有一 禮拜講，「Ma2-li7 常常討 beh tiam3 teh 顧門，m7值著 hou7伊試看，koh有狗thang做伴，量敢無要緊。」對an2-ni Ma2-li7 就成伊e5 心願 hou7 父母攏去禮拜。 
In 去無偌久，Ma2-li7 代先真歡喜，後來想無伴，隨時掀開聖經，掀 到詩篇 34 篇自自然然就讀 念 koh再念，致到會閱唸。後來真無sioh8 ，就chhoa7 狗到花園 thit-tho5。 
Hit時抵仔十一點，姓王e5 佮伊e5 母子著十二點才會倒來。 Ma2-li7 ti7 花園 內 thit-tho5到 tuh-ka-choe7，到醒入厝beh 備辦飯。忽然家己講，「狗佗落去？」出來叫 e5 時，攏無動靜。Hit時 liam5-piN有歹人，到 Ma2-li7 e5 面前，問 Ma2-li7講，「你 e5 老父 ti7 家內無？」應講，「無，我 e5 父無ti7 家內，只有我佮狗na7-tiaN7。Lin2 beh 創甚物？」In 笑講，「你boe7會koh 看見你e5 狗lah。」Ma2-li7 m7知狗已經 hou7 in 害死。 
伊常常看見老母 un-khun5 款待人客，所以對hit 2人講，「請入厝內，我 beh 備辦飯頓 來請 lin2 食，lin2 著聽候到我 e5 父倒來。」In 入來，Ma2-li7 備辦飯好，就排ti7 桌頂，Ma2-li7講，「祈禱，咱逐家就食。」In 2人攏笑，一個講，「我 boe7曉得，hou7你祈禱。」tui3 an2-ni Ma2-li7 就用簡 e5 話，感謝天父。 感謝了就食。 In 食非常緊，koh對 Ma2-li7 也 不只粗魯，Ma2-li7 hit時 才 giau5疑，in m7是好人。有一個講，「你著 ka7 阮講。你e5 父早日賣豬 e5 錢 he7 ti7 佗落？」Ma2-li7 抵仔 beh 應。 Hit一個講，「你無驚 阮mah？譬喻阮是賊，你敢無驚mah？」Ma2-li7 講，「我不只 驚，獨獨我抵仔讀 e5 聖經，hou7 我知，天父的確照顧我、佮我 e5 厝，若是你甘願聽，我 beh 因為lin2 koh再讀。」隨時念講，「敬畏主 e5人，四圍有主 e5 使者，紮營拯救。」
In 看見 Ma2-li7 hit 樣e5 信心。中間 一個，良心大振動，就對同伴 講，「緊行，我m7 幫贊你偷這號 人 e5 錢，看這個細漢查某囡仔，thang知in是好人，我也 m7敢偷--in，因為天父 看顧--in。」Koh 一個咒choa7 講，「若無偷淡薄錢，決斷 m7 去。」伊e5 同伴 m7 hou7伊做這號事，隨時就 出門外，佮Ma2-li7 相辭。越頭講，「阮 m7 聽候你e5 老父。」
姓王--e5佮家內 e5人tui3禮拜堂倒來一下入門看見細隻狗死，就真驚，扑算已經 hou7 賊偷。 
到入厝，看見 Ma2-li7 e5 飯已經備辦好，就細膩問hit個因端。問煞，就 佮伊e5 婦仁人相佮 謝恩，因為伊e5 細查某 子 讀聖經，有得著這個 好 e5 效果。 
福德講誠實 
Ti7 美國某學堂，有一個散hiong e5 學生，名叫福德，讀冊無濟，koh 無不只聰明，獨獨伊e5 寫字，boe7輸眾人。伊有一科， kek-goe7 e5用工，家己扑算到考 e5 時，別科 e5 報賞 m7 敢向望，寫字這科，有thang分一份。 
到年尾考冊 e5 時，Kam-tok來賓攏去參觀，本學 e5 先生代先叫 學生照位坐，後來將逐個學生 e5 寫字簿，分hou7 逐人，叫 in 現寫，免得有私心 e5弊病。 看這tiap8 寫 e5 是誰較 好，就hou7伊報賞。可惜先生無細膩，將福德 e5 寫字簿 提hou7 喜德，喜德 e5 hou7 福德。逐個學生寫了，Kam-tok逐個逐個看﹔ 揀 出2本好--e5，一面看，一面tui3眾人講，「今年寫字 e5 報賞 beh 歸ti7 這2個學生。」
當 hit 時福德 看見hi2兩本 e5 中間，有一 本是伊 e5，心內就十分e5 歡喜。較 theng5 先生將報賞 佮寫字簿分hou7 逐個 學生。福德一下看，簿仔是家己e5，字是喜德寫--e5，就 ka7 先生講，「我 m7應該得著報賞，因為che m7是我寫--e5，是喜德寫--e5。」先生講，「An2-ni是我無小心，將 簿仔換錯。」應講，「無論怎樣，我 m7應該得著賞。」先生就將報賞 hou7 喜德。 
學生中有e5講，「福德真憨，若無做聲，報賞 敢 m7是伊 e5 mah？」也 有 e5 講，「福德真正是好人，寧可失落報賞，m7肯講白賊來損害--人。」 福德雖然失落會看見 e5 報賞，總--是伊穩當會得著 boe7 看見 e5 報賞。 
主耶穌講，「Lin2 e5 話，是就講是，m7是就講 m7是，若是講過頭，就是tui3歹生出來。」 
福德已經照這個話行。 耶穌 hou7 伊平安快樂，敢 m7是第一寶貴 e5 報賞mah？細子著聽ah，著勉勵ah！ 
清氣真好 
有一個囡仔抵仔5歲，這擺佮伊e5 細漢小弟，ti7 厝內 teh thit-tho5。忽然抵著火燒，火煙真大 chheng3--起-來， 勢面 teh-beh 燒死人。Hit個囡仔猶原自自然然，將小弟2手抱--起-來，屈身忍氣就走。 
抵仔到門口，有2人走來，伊佮伊e5 小弟攏受救 出。一下到外面，喘一個大氣講，「害ah！清 e5 氣真好，清 e5 氣真 好。」 邊--仔有一 人 chhap 嘴講，「你平日敢m7是常常吸清 e5 空氣mah？怎樣今仔日才 知好nih8？」伊就應講，「 我今仔日若 m7是tui3火煙內走--出-來，清 e5 氣雖然好到怎樣也 m7 知。」 
聖徒常常 ti7 天父 e5 恩典中，攏 boe7曉感恩。到抵著艱苦以後，才知平日得著恩無少，實在真可惜可惜。 
Li2 Seng5-bi2講白賊 
Li2 Seng5-bi2十二歲，伊 e5 父母是熱心 e5 教友，凡事照良心，也教示囡仔保守良心。 
一日Li2 Su-niu5 趕緊 beh 去買幾斤番藷，吩咐Seng5-bi2 ti7 家內顧門，m7-thang出去thit-tho5，驚了有人來偷提物。 Seng5-bi2應，「好」 。Li2 Su-niu5 就 koaN7 竹籠仔出--去。 
Seng5-bi2 ti7 家內無偌久，就想無sioh8，就去開屜，亂亂hiau到一睏仔飽。 Koh 開碗櫥，看見有幾塊餅乾，toe2 ti7 鋼鐵盒內，一下看見就 liam5-piN ai3 beh 食。良心講，「M7-thang，著 he7-teh，m7-thang扑振動。」 撒旦講，「著食、著食。」 Seng5-bi2 m7聽良心，竟然聽撒旦。 無偌久將鋼鐵盒內 e5 餅乾攏食了了。良心 koh 教伊著反悔。撒旦講，「無要緊，將指頭仔拭清氣你e5 嘴，碗櫥猶原關teh，你 e5 老母倒來，beh thai2會知。」 
良心講，「老母倒來著講誠實，m7-thang 白賊。」 Seng5-bi2 koh m7 聽，走到埕來佮 厝邊 e5 囡仔 thit-tho5。獨獨良心 tauh8-tauh8 koh再 擊動伊，講，「你所做m7著，聽候老母 倒來，要緊著講誠實。」 
Li2 Su-niu5 倒來e5 時，因為真厭sian7，tui3 Seng5-bi2講，「Ka7 我泡一杯茶來，ti7 碗櫥內有幾te3餅乾，提來hou7 我食。」 
Seng5-bi2 提五個lui ，出去買茶心泡一罐茶。這時心內已經真 艱苦做。 良心講，「著講誠實。」 撒旦講，「M7免，著講餅乾hou7 貓食--去。」 
茶已經泡好，Li2 Su-niu5講，「餅乾 ti7 碗櫥內，緊去提--出-來。」 
Seng5-bi2 就去開碗櫥看，講，「無餅乾。」 
良心講，「緊認 m7 著。」 
撒旦講，「M7-thang，只有著講貓食去。」 
Seng5-bi2 hit時已經 hou7 撒旦 long7-to2 ，boe7會無聽伊kiau-so，就講，「餅乾 hou7 貓食去。」 
良心聽見伊講白賊，ti7 內面 出力直直掘、掘，到 hou7伊面真紅，煞叫伊著緊承認。 
Li2 Su-niu5講，「細隻貓食去，你e5 面怎樣會紅？」 
Seng5-bi2 e5 良心 ti7 內面，koh再出力 攻擊，ka7伊攻擊到 hou7伊哮，才實實講，「餅乾是我食去，求老母著寬恕--我。」 
Li2 Su-niu5 因為伊頭 擺抵做m7著，koh 家己知罪，只有苦勸--伊，叫伊下擺 m7-thang koh講白賊，也無刑罰--伊，an2-ni 這個事誌就明白。 
Tok-sin3祈禱雨傘 
有一個細漢查某囡仔，名叫Tok-sin3。一日佮伊e5 老母對街路倒來，一個入 房門，老母講，「Ai-ioh，ti7 街路nih，我所愛e5 雨傘扑m7見lah，我驚了 chhe7 無。」 
細漢查某囡仔講，「咱thang為著 這個祈禱，主耶穌會提倒來。」 
老母笑講，「好。」 獨獨心內卻僥疑，主耶穌 be7 的確為著這e5 小可事費心。 
Tok-sin3就跪落去祈禱，祈禱煞就去睏。 第二日早起，有人到 in 兜 講，「昨日拾著一支雨傘，m7 知是lin2 e5 抑 m7 是？」 
Tok-sin3佮伊e5 老母一下看，gong5-ngiah8 講，「真是稀奇，真正著 o-lo2 天父，連這個小可事，伊也幫贊lan2。」 
凡若有艱苦，無論大細，攏著ka7 天父講，因為伊是慈愛完全 e5 上帝，大事細事攏總teh 關心。 
細約瑟e5 祈禱 
英國有2個囡仔，一個名約伯、一個名約瑟。一日去探伊老 e5 阿媽，tiam3 hia 幾若日，四界看 光景。 約伯 生日beh到，照西國 e5 風俗，無論大人囡仔，生日hit日親人有時送禮物。約伯不只向望伊e5 阿媽會送伊物thang toa3 倒來家內過生日。 
Hit e5-hng beh 上眠床 e5 時，阿媽講，「 攏跪--落-去，我代先祈禱，lin2 2個才連續祈禱。」約伯祈禱 e5 時，大聲講，「求主耶穌，第一要緊 m7-thang boe7記得 我後--日生日，求你送 我一粒大粒皮球，也著 teng7 koh 好e5。」 
約瑟講，「HouhN，mih-sai2 用到chiah大聲，上帝 m7是臭耳人。」 
約伯應講，「M7-ku2，阿媽是臭耳人。」 
Che 雖然是一個囡仔 e5 故事，獨獨其中有大教示 ti7-teh。 
有濟濟人祈禱，m7是向望上帝 聽，獨獨求人知，名雖是祈禱，卻 大失落祈禱 e5 原意，無奇怪祈禱 e5人無少，得著應允 e5人 無濟，因為in 無照你祈禱。 
</HL>