<CL>
U7 ou-bin7-lang5 mia5-kio3 Pan-iang5, chhut-si3 ti7 A-hui-li7-ka chiu lai7-te7, kin7 ti7 chhek-to7. I-e5 chou2-chiuN7 si7 chhiN-hoan, kek8-ia2, e7 chiah8 lang5. I gin2-a2 e5 si5 hou7 lang5 liah8, khi3 hai2-piN, be7 cho3 lou5-chai5; u7 be7 koe3 kui2-na7 lang5 e5 chhiu2, lou7-boe2 u7 chit8 lang5 tiam3 ti7 Ki-loe7-a e5 te7-hng be2--lai5. Chit-e5 chu2-lang5 iah8-si7 ou-bin7-lang5. 
Hit sou2-chai7 e5 hong-siok8 chin-phaiN2, long2 m7-bat to7-li2; lang5 siong5-siong5 khi3 soaN-lai7, liah8 lang5 lai5 be7 cho3 lou5-chai5, kau3 hit sou2-chai7 lou5-chai5 put-chi2 che7; long2 m7 bat le2-gi7, u7 kau3 khian3-sng2, kek8 phaiN2 e5 phin2-heng7. Chit-e5 Pan-iang5 pun2 iah8-si7 chit ho7 e5 khoan2-sit. 
Kui2-chap8 ni5 cheng5 kau3-hoe7 chhe bok8-su khi3 tiam3 hit-e5 te7, chhong3 le2-pai3-tng5, po3-iong5 hok-im e5 ka3-si7. It-jiap8 ni5 cheng5, bok8-su khoaN3-kiN3 chit-e5 Pan-iang5 u7-si5 jip8 le2-pai3-tng5, na7-si7 bok8-su long2 bo5 ti3-i3, phah-sng3 si7 gong7 e5 lou5-chai5, beh jip8 lai5 khoaN3-khoaN3 nia7-tiaN7; bok8-su long2 bo5 siuN7 tioh8 eng7 to7-li2 kap i gi7-lun7. 
U7 chit8-jit8 bok8-su ti7 ka-ti7 e5 oh8-pang5 teh thak8-chheh, lang5 ti7 goa7-bin7 phah-mng5, bok8-su chhiaN2 i jip8; lang5 chiu7 jip8, khoaN3 si7 chit-e5 Pan-iang5, i-e5 bin7-sek put-chi2 kin2-chhiat; bok8-su chiu7 mng7--i,“Pan-iang5 ah, li2 siaN2-su7? U7 sim2-mih8 kan-khou2 bo5?”Pan-iang5 in3, kong2,“Sian-siN ah, u7 kan-khou2; goa2 e5 leng5-hun5 hui5-hiam2, ai3 sian-siN li2 the3 goa2 ki5-to2.” 
Bok8-su tai7-seng phah-sng3 chit-e5 lou5-chai5 kek8 gong7, long2 be7 hiau2-tit siuN7 leng5-hun5 e5 tai7-chi3; taN thiaN-kiN3 i pek-chhiat kong2 kau3 an2-ni, chiu7 toa7 ki5-koai3, lai5 siong5-se3 mng7--i, chhi3-khoaN3 chin-chiaN3 u7 toa7 chhiN2-gou7 leng5-hun5 gui5-hiam2 e5 tai7-chi3, ai3 tit-tioh8 kiu3, a2-bo5. 
Bok8-su khoaN3-kiN3 Pan-iang5 sit8-chai7 u7 chhiN2-gou7, chiu7 chiong to7-li2 lai5 ka3-si7--i, kap i kui7-loh8, the3 i ki5-to2. Pan-iang5 iah8 soa3 ki5-to2, khoan2-sit put-chi2 khiam-sun3, jin7 ka-ti7 e5 tang7-choe7, kiu5 Siong7-te3 tai3-liam7 Kiu3-chu2 e5 kong-lo5 sia3-bian2--i. Jian5-au7 Pan-iang5 siong5-siong5 chiau3-ki5 lai5 mng7 se2-le2 siu7 ka3-si7. U7-si5 bok8-su koh chhiaN2 i lai5 oh8-pang5, kap i siong5-se3 gi7-lun7, saN-kap ki5-to2. 
Pan-iang5 chhiN2-gou7 ka-ti7 e5 choe7, pi2 peng5-siong5 mng7 se2-le2 e5 lang5 koh khah chhim, chhiat-iau3 kiu5, ai3 thoat-li7 au7-lai5 e5 heng5-hoat8. Bo5 joa7-ku2 tit8-tit8 sin3 Ia5-sou, sim tit peng5-an, chai Siong7-te3 sia3-bian2 choe7 e5 thiaN3-thang3, chiu7 hoaN-hi2 kau3 be7 kou3--tit, kiu5 jip8 kau3-hoe7 thang kong-heng5 jin7 Kiu3-chu2 e5 mia5. Kau3-hoe7 tng-chit e5 lang5 kui2-na7 pai2 chha5-mng7--i, khoaN3-kiN3 i chai to7-li2 sui-jian5 bo5 kau3 kek8-chhim, iau2-ku2 beng5-pek8 tit-tioh8 kiu3 e5 lou7, iah8 e7 kong2,“Goa2 e5 sim pun2 chhiN-mi5, taN e7 khoaN3-kiN3.”Tng-chit e5 lang5 khoaN3-kiN3 i-e5 i3-su3 seng5-sit8 chhiat-iau3, sou2-i2 m7 kaN2 ku2-ku2 ian5-chhian5, chiu7 chiap-lap8 i nia2 se2-le2, thang saN-kap che7 Chu2 e5 toh. 
Pan-iang5 pang3-sak se3-siok8, kap Chu2 kiat eng2-oan2 e5 iok, chiu7 liam5-piN eng7 hoaN-hi2 jiat8-jiat8 chin7-tiong e5 sim, kiaN5 tak8-hang7 e5 pun2-hun7; chhin-chhiuN7 siok8 Chu2 e5 lang5 sou2 eng-kai kiaN5--e5. I-e5 khoan2-sit kap cha2 toa7 koh-iuN7; cha2 cho3 gong7 e5 lou5-chai5, bin7 u7 ha7-chian7 iu-bun7 e5 sek-ti7; taN i-e5 bin7 ke2-oaN7 kng-kng, cho3 hoaN-hi2 e5 sek, hian2-beng5 sim-lai7 keng3 Siong7-te3, thiaN3-lang5, toa7 ng3-bang7 au7--lai5 e5 hok-khi3. 
Seng3-chheh kong2,“Ku7 e5 tai7-chi3 koe3-khi3, long2-chong2 e5 tai7-chi3 oaN7-sin.” Chhin-chhiuN7 an2-ni, Pan-iang5 ka-ti7 teng5-thau5-sin, na2 chhin-chhiuN7 khoaN3-kiN3 se3-kan tak8-hang7 oaN7 sin-siuN3 e5 khoan2-sit. Chiau3 i-e5 seng-khu i iau2-ku2 cho3 lou5-pok8, siok8 ti7 chan5-jim2 put-sin3 e5 chu2-lang5, na7-si7 chiau3 i-e5 sim-sin5 u7 tit-tioh8 thau2-pang3, lai5 siok8 ti7 Ki-tok Ia5-sou, put-chi2 e7 kong2 si7 chu7-chu2. I te7-bin7-chiuN7 e5 chu2-lang5 lau7, phoa3-siuN3, be7 ka-ti7 chiau3-kou3, chin7 khoaN3 chit-e5 lou5-pok8. Pan-iang5 pi2 tai7-seng koh khah chin7 pun2-hun7 lai5 hok8-sai7 chit-e5 chu2-lang5; taN u7 koh tit-tioh8 sin e5 chu2-lang5 ti7 thiN--nih8, sim sou2 keng3-ai3--e5, chiu7 liah8 i-e5 taN3 cho3 khin, chin hoaN-hi2 lai5 taN; long2 bo5 the-si5 kong2, ka-ti7 ham-ban7 bo5 pun2-su7, chiah cho3 pin5-toaN7 e5 lou5-pok8; si7 chiau3 sou2 u7 e5 chai5-tiau7, chhut-lat8 li7-ek lang5 kui eng5-kng Siong7-te3.
Pan-iang5 khi2-seng chhi3-khoaN3 e7 li7-ek tang5-phoaN7 ha7-chian7 e5 lang5, chiu7 chiu7-kin7 chit-ho7 e5 lang5, chiong Siong7-te3 khoan2-thai7 i ka-ti7 e5 tai7-chi3 ka7 in kong2, chhiaN2 in lai5 saN-kap kiaN5 thiN e5 lou7, thang tit-tioh8 chin e5 hok-khi3. Bo5 joa7-ku2 chit-ho7 e5 lang5, kui2-na7-e5 thiaN-kiN3 i kong2, chiu7 chhiN2-gou7 ka-ti7 e5 choe7, ai3 tit Ia5-sou e5 ka3-si7. 
Pan-iang5 toa7 hoaN-hi2 khi3 hu3 ki5-to2-hoe7. I ki5-to2 khoan2-sit chhin-chhiuN7 gin2-na2 e5 sim, chiong Siong7-te3 sou2 eng3-un2 e5 oe7 lai5 kiu5, long2 bo5 gi5-ngai2 Siong7-te3 tek-khak thiaN, chiau3 sou2 eng3-un2 e5 oe7 lai5 kiaN5. Na7 u7 ki-hoe7 thang kong2, i chiu7 khi2--lai5 the3 Ia5-sou lai5 khng3 lang5. U7 lang5 peng5-sou3 khoaN3-khin i cho3 gong7 e5 lou5-chai5, khi2-thau5 m7 ai3 thiaN i kong2; jian5-au7 khoaN3-kiN3 i put-chi2 khiam-sun3, koh seng5-sit8 pek-chhiat, toa7 pun2-su7 lai5 bian2-le7 keng2-kai3 khou2-khng3 lang5, chiah-e5 lang5 leng2-chhio3 khoaN3-khin e5 bin7 chiu7 piN3 chiaN5 toan-chong e5 khoan2-sit. 
Ia5-sou thiaN3 lang5, u7 koan5-leng5 hoaN-hi2 kiu3 lang5, iah8 bo5 khoaN3-khin ha7-chian7 ou-am3 sim e5 lou5-chai5, Pan-iang5 kong2 chit-ho7 e5 to7-li2 chin ho2 thiaN. Teh kong2 e5 si5, u7-si5 tai7-seng kong2 ka-ti7 cho3 san3-hiong e5 lou5-chai5, ti7 tai7-ke e5 tiong-kan cho3 te7-it ha7-chian7, bo5 lou7-eng7 e5 lang5, ka-ti7 m7 bat ji7, na7-si7 bat thiaN-kiN3 Siong7-te3 e5 lou5-pok8 kong2 Seng3-chheh e5 to7-li2, koh u7 tit-tioh8 Seng3-sin5 kam2-tong7 chi2-si7 sim-koaN, sou2-i2 kou-put-chiong tioh8 chiau3 sou2 thiaN-kiN3--e5 sou2 chai--e5, lai5 kong2 hou7 pat8 lang5 thiaN. 
Pan-iang5 ka-ti7 m7 bat ji7, chiu7 koh khah se3-sim thiaN lang5 thoan5 Siong7-te3 e5 to7-li2, m7-na7 seng5-siu7 lai5 iuN2-chhi7 ka-ti7 e5 sim, koh chek-chu7 to7-li2 ti7 sim-lai7, thang theh8-chhut lai5 ka3-si7 pat8 lang5; an2-ni siong5-siong5 u7 to7-li2 thang kong2; na7 in2 Seng3-chheh iah8 han2-tit chho3-gou7. Lang5 chu7-chip8 cho3 hoe7 ki5-to2 Siong7-te3, saN-kap gi7-lun7 to7-li2, Pan-iang5 e5 saN-khng3 sit8-chai7 toa7 lou7-eng7; na7-si7 kong2 ti7 goa7-bin7 e5 lang5 si7 koh khah toa7 lou7-eng7. U7-si5 khi3 to7-li2 iau2-boe7 kau3 e5 sou2-chai7 be2-be7, siong5-siong5 soa3 kong2 to7-li2 khng3 lang5. 
Pan-iang5 jip8-kau3 liam5-piN chhoa7 lang5 lai5 tit-tioh8 ka3-si7; u7-si5 tu2-tioh8 u7 chhiN2-gou7, tu2-tioh8 lang5 u7 sin3, chiu7 hoaN-hi2 lai5 po3. U7 chit8-pai2 i khi3 tiam3 soaN-lai7 khah ku2, chiu7 chhoa7 lak8 lang5 lai5 kiN3 bok8-su tit-tioh8 ka3-si7. Jian5-au7 chit lak8 lang5 kap kui2-na7 e5 tang5-phoaN7 long2-chong2 nia2 se2-le2 jip8-kau3; bo5 joa7-ku2 hit sou2-chai7 u7 chap8-sou3 lang5 siong5-siong5 chu7-chip8 pai3 Siong7-te3. Chiah-e5 lang5 khi2-thau5 tui3 Pan-iang5 tit-tioh8 to7-li2, chiu7 iu5-goan5 hoaN-hi2 hou7 Pan-iang5 ka3-si7 in2-chhoa7. Pan-iang5 toe3 Ia5-sou put-chi2 chin7-tiong, chiong i sou2 tit-tioh8 e5 kng lai5 chio3 si3-bin7 e5 ou-am3, put-si5 chiau3 ki-hoe7, koh chhoe7 ki-hoe7 thang li7-ek lang5, kui eng5-kng Siong7-te3. Ki5-to2 pun2-hun7 u7 chim-chiok siu2, ka-ti7 sai-khia ki5-to2, kap ke-lai7 e5 lang5 ki5-to2, kap cheng3 hiaN-ti7 chu7-chip8 ki5-to2, long2 m7 kaN2 be7 ki3--tit. U7-si5 thiaN-kiN3 kong2 cheng e5 siaN, be7-tit thang khi3 le2-pai3-tng5, chiu7 hit sou2-chai7 kap tang5-phoaN7 e5 lang5 kui7-loh8 ki5-to2. Cha2-khi2 si5 thau5-chit8 hang7 sou2 cho3 chiu7-si7 ki5-to2, e5-hng si5 lou7-boe2 e5 sou2-cho3 iah8-si7 ki5-to2. U7-si5 be7-tit chiau3-si5 chiah8-png7, hek8-si7 tit-tioh8 chit8-tiau5 han-chu5, a2-si7 geng5-chio, a2-si7 beh8-sui7, chhiN-chiah8, tai7-seng ki5-to2 chiah kaN2 chiah8. 
Goat8-hoe7 e5 si5 the3 ban7-kok e5 lang5 ki5-to2, Pan-iang5 han2-tit bo5 hu3. I u7 siN chit8-e5 cha-bou2-kiaN2 nia7-tiaN7, sui-jian5 chin san3-hiong, iau2-ku2 siong5-siong5 pai5-pi2 thang chun5 tam7-poh8 chiN5, i kap bou2-kiaN2 thang te5-ian5, lai5 pang-chan7 Ki-tok e5 kok heng-ong7; m7 na7 eng7 ki5-to2, iah8-si7 eng7 chiN5. I e5 chiN5 kan-khou2 than3, iah8 oh-tit khiam7-liam2 lai5 chek-chu7, sou2-i2 te5 bo5 joa7-che7; tu2-tu2 hou7 lang5 siuN7-tioh8 Seng3-chheh sou2 ki3-chai3, hit-e5 san3-hiong e5 chiu2-koaN2-lang5, te2 chin chio2, iah8 hou7 Ia5-sou o-lo2 kau3 kek8, kong2,‘I sou2 te5--e5 pi2 cheng3 lang5 khah che7.’ 
Goat8-hoe7 e5 si5, bok8-su thak8 sin-bun5, kong2 pat8 sou2-chai7 kau3-hoe7 e5 tai7-chi3, kong2 lang5 chaiN2-iuN7 tioh8-boa5 po3-iong5 to7-li2, kong2 ke-thiN sin3 Chu2 e5 lang5, kong2 lang5 in-ui7 Chu2 siu7 kan-khou2: chit-ho7 e5 siau-sit Pan-iang5 put-chi2 ai3 thiaN. Kui2-na7 sou2-chai7 kau3-hoe7 tu2-tioh8 khun2-tiok8 kek8 siong-tiong7, che7-che7 lang5 hai7--si2, Pan-iang5 thiaN-kiN3 chit-e5 siau-sit, sim-koaN toa7 kam2-kek, koh khah koat-i3, ka-ti7 seng2-chhat, kong2, “M7 chai goa2 e7 chin7-tiong kau3 an2-ni, a2-bo5.”
U7-si5 khi3 hng7-hng7 e5 sou2-chai7 be2-be7, put-lun7 tah-loh8 khi3, khoan2-sit iah8 saN-tang5. Che7-che7 lang5 tiam3 ti7 ka-ti7 e5 chhu3, khoan2-sit si7 pai3 Siong7-te3 e5 lang5; kau3 pat8 te3 khi3, i pai3 Siong7-te3 e5 khoan2-sit, si7 chhin-chhiuN7 be7 ki3-tit toa7-lai5. Pan-iang5 m7 si7 an2-ni, khi3 hng7 e5 sou2-chai7 bo5 koh-iuN7 tiam3 ti7 ka-ti7 e5 ke-lai7; put-lun7 sou2-chai7 chim-chiok siu2 an-hioh-jit8, ka-ti7 pai3 Siong7-te3, iah8 po3-iong5 to7-li2 ka3-si7 lang5. 
Pan-iang5 m7-na7 le2-pai3-jit8 ka3-si7 lang5, tak8-jit8 u7 siau3-liam7 kiu3 lang5 e5 tai7-chi3; kiam2-chhai2 ti7 hiuN-sia7, kiam2-chhai2 ti7 lou7-nih8, kiam2-chhai2 ti7 chun5-nih8, put-lun7 sim2-mih8 si5, sim2-mih8 sou2-chai7, siong5-siong5 ai3 kap lang5 gi7-lun7 to7-li2, the3 lang5 ki5-to2. I to3--lai5 chiu7 khi3 ka7 bok8-su kong2 u7 tu2-tioh8 chaiN2-iuN7, lang5 chaiN2-iuN7 kap i pian7-pok, ka-ti7 eng7 sim2-mih8 to7-li2 lai5 in2-chhoa7 lang5 chiu7-kin7 Ia5-sou. 
Lang5 khoaN3-kiN3 Pan-iang5 chit-ho7 e5 khoan2-sit, hoaN-hi2 po3-iong5 to7-li2 ai3 kiu3 lang5, chiu7 kui2-na7 e5 hiaN-ti7 chhut-gin5 beh the3 i siok8-sin, m7-sai2 cho3 lang5 e5 lou5-chai5. I-e5 chu2-lang5 chan5-jim2 e5 sim, koh khoaN3-kiN3 chit-e5 lou5-pok8 pi2 cha2 put-chi2 chin7-tiong, chiu7 long2 m7-kheng2 hou7 i siok8. An2-ni-siN Pan-iang5 iu5-goan5 cho3 lou5-pok8, thun-lun2 bo5 cho3 siaN, m7-ai3 phah-phaiN3 to7-li2 e5 mia5-siaN, chiu7 chhut-chai7 Siong7-te3 sou2 hou7 i tam-tng e5 kan-khou2, i kam-goan7 tam-tng, long2 bo5 hiam5. 
U7 chit8-jit8, chiu7-si7 pai3-lak8, Pan-iang5 khi3 ka7 bok8-su kong2 teh-beh khi3 soaN-lai7 e5 chhiu7-na5 pi7-pan7 sam-liau7, thang chu7 i-e5 chu2-lang5 e5 chhu3 lai5 koh-chai3 hoan-kai3. Kin7 hit-e5 chhiu7-na5 u7 se3 e5 hiuN-sia7, tiong-kan u7 nng7 saN lang5 i2-keng kong2 beh cho3 Ia5-sou e5 hak8-seng. Pan-iang5 e5 i3-su3 beh kap hiah-e5 lang5 koe3 le2-pai3, chiu7 chhoa7 i-e5 bou2 kap cha-bou2-kiaN2 loh8 ka-ti7 e5 chun5-a2 khi3. Le2-pai3-jit8 hioh hit-e5 hiuN-sia7, kap hiah-e5 lang5 cho3 le2-pai3. Pai3 it iah8 toa3 ti7 hia. Pai3 ji7 cha2-khi2, iau2-boe7 khi3 cho3 i e5 kang, chiu7 kio3 tai7-ke chu7-chip8 lai5 ki5-to2; ki5-to2 beng5-pek8 khi2-lai5, thiaN-kiN3 lang5 au5-kio3, kin2-kin2 chhut-khi3, khoaN3-kiN3 kui2-na7 e5 liah8 lang5 e5 chhat8, liah8 i e5 cha-bou2-kiaN2 khi3. Pan-iang5 toa7-pou7 jip in, chhat8 oat8-thau5 pang3 chheng3, phah tioh8 Pan-iang5 e5 sim-koaN, liam5-piN poah8-to2, be7 e7 chhut-siaN, si2 khi3. U7 lang5 kiu3 i e5 cha-bou2-kiaN2, kau3 bin5-a2-chai3 siu sin-si, bou2 kap cha-bou2-kiaN2 long2-chong2 to2-khi3, kau3 te7 chiu7 bai5-chong3, che7-che7 lang5 siau3-liam7 Pan-iang5, toa7 iu-bun7.
Kau3-hoe7-lai7 cheng3 lang5 long2-chong2 oh8 chit-e5 ou-bin7 e5 lou5-pok8 Pan-iang5 e5 chin7 tiong, chiu7 Siong7-te3 e5 kok kin2-kin2 si3-ke3 siat-lip8, chheng ban7 lang5 tit-tioh8 kiu3. 
(Tai5-lam5 Hu2-siaN5 Kau3-hoe7-po3 te7 92 koan3,1893 ni5 2 geh8) 
</CL>
<HL>

有烏面人名叫Pan-iang5，出世ti7 亞非利加州內地，近ti7 赤道。伊 e5 祖上是生番，極野，會食人。伊囡仔e5 時hou7人掠，去海邊，賣做奴才；有賣過幾若人 e5 手，路尾有一人tiam3 ti7 幾內亞 e5 地方買--來。這個主人亦是烏面人。 
Hit所在 e5 風俗真歹，攏m7-bat道理；人常常去山內，掠人來賣做奴才，到hit所在奴才不止濟；攏m7 bat禮義，有夠khian3-sng2，極歹 e5品行。這個Pan-iang5 本亦是這號e5 款式。 
幾十年前教會差牧師去tiam3 hit個地，創禮拜堂，播揚福音 e5 教示。一廿年前，牧師看見這個Pan-iang5有時入禮拜堂，若是牧師攏無致意，扑算是憨e5 奴才，beh入來看看nia7-tiaN7；牧師攏無想著用道理 kap伊議論。 
有一日牧師ti7 家己 e5 學房teh讀冊，人 ti7 外面扑門，牧師請伊入；人就入，看是這個Pan-iang5，伊 e5 面色不只緊切；牧師就問--伊︰「Pan-iang5 ah，你啥事？有甚物艱苦無？」Pan-iang5 應，講︰「先生ah，有艱苦；我e5 靈魂危險，ai3先生你替我祈禱。」 
牧師代先扑算這個奴才極憨，攏be7曉得 想靈魂e5 代誌；今聽見伊迫切講到an2-ni，就大奇怪，來詳細問--伊，試看真正有大醒悟靈魂危險 e5 代誌，ai3得著救，抑無。 
牧師看見Pan-iang5實在有醒悟，就將道理來教示--伊，kap伊跪落，替伊祈禱。Pan-iang5亦續祈禱，款式不止謙遜，認家己 e5 重罪，求上帝tai3念救主 e5 功勞赦免--伊。然後Pan-iang5常常照期來問洗禮受教示。有時牧師koh請伊來學房，kap伊詳細議論，相kap祈禱。 
Pan-iang5 醒悟家己 e5 罪，比平常問洗禮 e5 人koh 較深，切要求，ai3脫離後來e5 刑罰。無偌久直直信耶穌，心得平安，知上帝赦免罪 e5 疼痛，就歡喜到be7顧--tit，求入教會 thang 公行認救主 e5 名。教會當職 e5人幾若擺查問--伊，看見伊知道理雖然無到極深，iau2-ku2明白得著救 e5 路，亦會講，「我e5 心本青暝，今會看見。」當這個人看見伊 e5 意思誠實切要，所以m7 敢久久延chhian5，就接納伊領洗禮，thang相kap坐主e5 桌。 
Pan-iang5 放sak世俗，kap主結永遠 e5 約，就liam5-piN 用歡喜熱熱盡忠 e5 心，行逐項 e5 本份；親像屬主e5人所應該行--e5。伊 e5 款式kap 早大各樣；早做憨 e5奴才，面有下賤憂悶 e5 色緻；今伊 e5 面改換光光，做歡喜 e5色，顯明心內敬上帝，疼人，大向望後來 e5 福氣。 
聖冊講︰「舊 e5 代誌過去，攏總 e5 代誌換新。」親像an2-ni，Pan-iang5 家己重頭新，那親像看見世間逐項換新相e5 款式。照伊e5 身軀伊iau2-ku2做奴僕，屬ti7 殘忍不信 e5 主人，若是照伊 e5 心神有得著thau2放，來屬ti7 基督耶穌， 不止會講是自主。伊地面上e5 主人老、破相，be7家己照顧，盡看這個奴僕。Pan-iang5 比代先koh 較盡本份來服事這個主人；今有koh得著新e5主人 ti7 天--nih8，心所敬愛--e5，就掠伊 e5 擔做輕，真歡喜來擔；攏無推辭講，家己頇慢無本事，才做貧憚 e5 奴僕；是照所有e5 才調，出力利益人歸榮光上帝。 
Pan-iang5 起先試看會利益同伴下賤 e5 人，就就近這號 e5 人，將上帝款待伊家己 e5 代誌ka7 in講，請in來相kap行天e5 路，thang得著真 e5 福氣。無偌久這號e5人，幾若個聽見伊講，就醒悟家己 e5 罪，ai3 得耶穌 e5 教示。 
Pan-iang5大歡喜去赴祈禱會。伊祈禱款式親像囡仔 e5 心，將上帝所應允e5 話來求，攏無疑ngai2上帝的確聽，照所應允 e5 話來行。若有機會thang講，伊就起--來替耶穌來勸人。有人平素看輕伊做憨 e5 奴才，起頭m7 ai3聽伊講；然後看見伊不止謙遜，koh誠實迫切，大本事來勉勵警戒苦勸人，chiah-e5 人冷笑看輕 e5 面就變成端莊 e5 款式。 
耶穌疼人，有權能歡喜救人，亦無看輕下賤烏暗心 e5 奴才，Pan-iang5 講這號e5 道理真好聽。Teh講 e5時，有時代先講家己做散hiong e5 奴才，ti7 大家 e5 中間做第一下賤，無路用 e5 人，家己m7 bat字，若是bat 聽見上帝 e5 奴僕講聖冊 e5 道理，koh有得著聖神感動只是心肝，所以姑不chiong著照所聽見--e5所知--e5，來講hou7 別人聽。 
Pan-iang5家己m7 bat字，就koh 較細心聽人傳上帝 e5 道理，m7若承受來養飼家己 e5 心，koh積聚道理 ti7 心內，thang 提出來教示別人；an2-ni 常常有道理thang講；若引聖冊亦罕tit錯誤。人聚集做會祈禱上帝，相kap議論道理，Pan-iang5 e5 相勸實在大路用；若是講 ti7 外面 e5 人是koh 較大路用。有時去道理iau2-boe7到e5 所在買賣，常常續講道理勸人。 
Pan-iang5入教liam5-piN chhoa7人來得著教示；有時tu2著有醒悟，tu2著人有信，就歡喜來播。有一擺伊去tiam3 山內較久，就chhoa7 6人來見牧師得著教示。然後這6人kap 幾若個同伴攏總領洗禮入教；無偌久hit所在有十數人常常聚集拜上帝。Chiah-e5 人起頭tui3 Pan-iang5 得著道理，就猶原歡喜hou7 Pan-iang5 教示引chhoa7。Pan-iang5 toe3耶穌不止盡忠，將伊所得著 e5 光來照四面e5 烏暗，不時照機會，koh chhoe7機會thang利益人，歸榮光上帝。祈禱本份有斟酌守，家己sai7-khia祈禱，kap家內 e5 人祈禱，kap眾兄弟聚集祈禱，攏m7 敢be7記--tit。有時聽見講鐘e5 聲，be7-tit thang去禮拜堂，就hit所在kap同伴 e5 人跪落祈禱。早起時頭一項所做就是祈禱，下昏時路尾 e5所做抑是祈禱。有時be7 tit照時食飯，或是得著一條番藷，抑是geng5蕉，抑是麥穗、生食，代先祈禱才敢食。 
月會e5 時替萬國 e5 人祈禱，Pan-iang5 罕tit無赴。伊有生一個查某子nia7-tiaN7，雖然真散hiong，iau2-ku2 常常排比thang存淡薄錢，伊kap某子thang te5-ian5，來幫贊基督 e5 國興旺；m7若用祈禱，亦是用錢。伊e5 錢艱苦趁，亦oh-tit 儉斂來積聚，所以te5無偌濟；tu2-tu2 hou7人想著聖冊所記載，hit個散hiong e5 守寡人，短真少，亦hou7 耶穌 o-lo2到極，講，「伊所te5--e5 比眾人較濟。」
月會e5 時，牧師讀新聞，講別所在教會 e5 代誌，講人怎樣著磨播揚道理，講加添信主e5 人，講人因為主受艱苦: 這號 e5 消息Pan-iang5 不止愛聽。幾若所在教會tu2著捆著極傷重，濟濟人害--死，Pan-iang5聽見這個消息，心肝大感激，koh 較決意，家己省察，講，「M7知我會盡忠到an2-ni，抑無。」 
有時去遠遠 e5 所在買賣，不論tah落去，款式亦相同。濟濟人tiam3 ti7家己 e5 厝，款式是拜上帝 e5 人；到別地去，伊拜上帝 e5 款式，是親像be7記tit 帶來。Pan-iang5 m7是an2-ni，去遠 e5 所在無各樣tiam3 ti7 家己e5 家內；不論所在斟酌守安息日，家己拜上帝，亦播揚道理教示人。 
Pan-iang5 m7但禮拜日教示人，逐日有數念救人e5 代誌；kiam2-chhai2 ti7 鄉社，kiam2-chhai2 ti7 路nih8，kiam2-chhai2 ti7 船nih8，不論甚物時，甚物所在，常常ai3 kap人議論道理，替人祈禱。伊to3--來就去ka7 牧師講有tu2著怎樣，人怎樣 kap伊辯駁，家己用甚物道理來引chhoa7人就近耶穌。 
人看見Pan-iang5這號 e5款式，歡喜播揚道理愛救人，就幾若個兄弟出銀beh替伊贖身，m7使做人 e5 奴才。伊e5 主人殘忍 e5 心，koh看見這個奴僕比早不止盡忠，就攏m7肯hou7伊贖。An2-ni-siN Pan-iang5猶原做奴僕，吞忍無做聲，m7愛扑歹道理 e5名聲，就出在上帝所hou7伊擔當e5 艱苦，伊甘願擔當，攏無嫌。 
有一日，就是拜六，Pan-iang5去ka7牧師講teh-beh去山內e5 樹林備辦杉料，thang自伊e5 主人 e5 厝來koh再翻蓋。近hit個樹林有勢e5 鄉社，中間有二三人已經講beh做耶穌 e5 學生。Pan-iang5 e5 意思 beh kap hiah-e5 人過禮拜，就chhoa7 伊e5某kap 查某子落家己 e5 船仔去。禮拜日歇hit個鄉社，kap hiah-e5人做禮拜。拜一亦toa3 ti7 hia。拜二早起，iau2-boe7去做伊e5 工，就叫大家聚集來祈禱；祈禱明白起來，聽見人喉叫，緊緊出去，看見幾若個掠人 e5 賊，掠伊 e5 查某子去。Pan-iang5 大步jip in，賊越頭放銃，扑著Pan-iang5 e5 心肝，liam5-piN 跋倒，be7會出聲，死去。有人救伊 e5 查某子，到明仔再收身屍，某kap查某子攏總倒去，到地就埋葬，濟濟人數念Pan-iang5，大憂悶。 
教會內眾人攏總學這個烏面e5 奴僕Pan-iang5 e5 盡忠，就上帝 e5 國緊緊四界設立，千萬人得著救。 
(台南府城教會報第92卷，1893年2月) 
</HL>