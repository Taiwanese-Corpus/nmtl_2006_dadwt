<CL>
  Te7 chap8 ChiuN 
  Te7-ji7 jit8 cha2-khi2 lau5-e7 khia7-khi2 e5 lang5-kheh, u7 e5 kong2 mi5-si5 u7 siaN-im chha2-chhiN2 in tai7-ke; u7-e5 kong2 si7 hong-thai e5 siaN chhoe-tioh8 ian-tang5-chhui3 teh tan5; iah8 u7-e5 kong2 si7 gak8-khi3 e5 siaN; koh u7-e5 kong2 kiaN-liau2 hit e5 si7 lau7-lang5 teh choan7-khim5. Lau5-chu2 kong2, “Toan3-toan3 m7-si7 khim5 e5 siaN, lau7-lang5 hoan7-tioh8 phoa3-piN7 teh-beh si2 lah, i-seng beng5-beng5 u7 kong2, an2-chaiN2-iuN7 kong2, si7 choan7-khim5 mah?” 
  Hit e5 lang5 kong2, “Na7 m7-sin3 chiu7 thang khi3 mng7, mng7-liau2 na7 m7-si7 an2-ni,goa2 kam-goan7 saN-su chit8-e5 gin5 hou7 lin2 tai7-ke.” 
  Hit-tiap8 lau5-chu2 khi3 phah Tok-hui e5 mng5; bo5 lang5 in3 i, chiu7 sak-khui mng5 jip8-khi3, khoaN3-kiN3 Li2-su-te7 to2 ti7 Tok-hui e5 sin-si-piN, thau5-khak khoa3 ti7 i-e5 chhiu2, bin7-chiuN7 u7 lau5-bak8-sai2 e5 hun5-jiah. Lau5-chu2 e5 bin7 liam5-piN pian3 sek kiaN kau3 ngiauh8-ngiauh8-chhoah. 
  Hit-chit8-si5 Li2-su-te7 thiaN-kiN3 u7 lang5 siaN, chiu7 kiaN-chhiN2 siuN7 beh kong2-khi2 cha7-mi5 e5 tai7-chi3, na7-si7 long2-chong2 be7-ki3-tit, koe3 chit8-si5-a2-ku2 chiah siuN7-tioh8, hoan-koe3-bin7 thou2-khui3 hau2 kui2-siaN, bak8-sai2 lau3 be7 chhut-lai5. Lau5-chu2 pun2-jian5 si7 thou2-tit8 e5 lang5,sim-lai7 sui-jian5 teh kho2-lian5 Li2-su-te7 chhui3-nih8 khiok be7-hiau2-tit an-ui3 i, kan-ta bo5 gian5 bo5 gi2 cho3 i loh8-lau5 khi3. 
  Li2-su-te7 theng3-hau7 lau5-teng2 e5 lang5-kheh long2-khi3, chiah khi3 chhiaN2 chit8 e5 kin7-hu7 e5 chhu3-piN lai5 hoat-loh8 ka7 Tok-hui siu-iam2; ka-ti7 khi3 po3 hou7 thoan5-to7 e5 Ui2 sian-siN chai. 
  I thiaN-kiN3 put-chi2 lin5-bin2 chit e5 gin2-na2 the3 i kiu5 Siong7-te3 po2-hou7 i, bo5 eng2 li7-khui i. Li2-su-te7 khi3-liau2, sian-siN kui7-teh kam2-sia7 Chu2, chiong i hou7 Tok-hui sin3 to7-li2 u7 ng3-bang7, iu7-koh peng5-peng5-an-an koe3-sin; koh siuN7 ka-ti7 chiong-lai5 kau3 An-lok8-ke sui2 e5 mng5 lau7 Tok-hui tek-khak beh theng3-hau7 i, ngia5-chih i. Che sit8-chai7 si7 Chu2 e5 toa7 in-tian2. Sian-siN tai7-seng pi7-pan7 te7-ji7-jit8 beh kong2 e5 chheh moa2-sim kam2-kek bo5 soah, tiau5-kou3-i3 keng2-chhut chit8 chhiu2 si e5 boe2 chat, in-ui7 tu2-a2 thiaN-kiN3 Tok-hui e5 su7, chai chit e5 eng5-kng e5 po2-siaN5 si7 sit8-chai7 u7. 
  An-hioh-jit8 e5-hng jip8 tng5-lai7 sian-siN ti3-i3 teh khoaN3 Li2-su-te7 lai5 a2-bo5; khoaN3-kiN3 i che7 ti7 eng2-siong5-si5 teh che7 e5 ui7, bin7-sek ng5-peh8 tai3 iu-iong5, nng7 lui2 bak8-ham long2 cheng2-khi2--lai5; tng5-lai7 gim5-si e5 si5-chun7 koh khoaN3-kiN3 Li2-su-te7 teh lau5-bak8-sai2 eng7 chhiu2-ng2 teh chhit. Sui-jian5 si7 chit e5 iuN7 i thiaN-kiN3 sian-siN sou2 kong2 e5 te5-bak8, chiu7 chiong iu-bun7 hoa3-bo5--khi3, pian3 cho3 hoaN-hi2, Chit e5 te5-bak8 chiu7-si7 Bek8-si7-liok8 7 chiuN 14-15 chat, kong2, "In thoat-li7 hoan7-lan7, oa2-kho3 IuN5-ko e5 lau5-hoeh, bat se2 in e5 saN kau3 chheng-khi3 peh8-peh8. Sou2-i2 ti7 Siong7-te3 e5 tian7 kap che7-ui7 e5 bin7-cheng5 mi5-jit8 hok8-sai7 i che7-ui7 e5 Chu2 tiam3 ti7 tiong-kan." 
  Sian-siN kong2, "Hian7-si5 goa2 ai3 kong2-beng5 ti7 An-lok8-ke e5 kong-keng2, koh-chai3 kong2-beng5 ti7 hit tah e5 lang5 choe7-koa3 i2-keng tit-tioh8 sia3-bian2. Hit e5 sou2-chai7 si7 kek8 chheng-khi3, ke-lou7 si7 ho2 e5 kim, bo5 chit8-tiam2-a2 m7 chiau5-chng5 ho2; tiam3 ti7 siaN5-lai7 khia7-khi2 long2 si7 bo5 choe7 e5 lang5; in2-chhoa7 lang5 cho3 choe7-ok hit ho7 toan3-toan3 be7-tit jip8-khi3. Ti7 hia long2 si7 chheng7 peh8 saN, chit8-tiam2-a2 la5-sam5 to bo5 lah, si7 kek8 peh8 chheng-khi3 kng-beng5, iah8 bo5 lang5 e7 hou7 hia e5 in-chiuN5 lau2-chau bak-kiaN-lang5, si7 in-ui7 hou7 IuN5-ko e5 hoeh se2 kau3 chheng-khi3 peh8-peh8 eng2-oan2 be7 piN3. Sou2-i2 in tai7-ke ti7 Siong7-te3 e5 bin7-cheng5 chhin-chhiuN7 kin-a2-jit8 lin2 tai7-ke siuN7 ai3 khia7 ti7 Siong7-te3 e5 bin7-cheng5, tok8-tok8 u7 chit e5 hoat-tou7, lin2 m7 thang be7-ki3-tit, m7 thang siuN7 lin2 kiaN5 ho2-su7 cho3 ho2-lang5 chiu7 e7-tit kau3 hit sou2-chai7, lin2 na7-si7 ai3 jip8 eng5-kng e5 siaN5 na7 m7-si7 IuN5-ko e5 hoeh se2 kau3 chheng-khi3 peh8-peh8, toan3-toan3 be7-e7. Su3-tou5 Iok-han7 u7 chit8 koe3 khoaN3-kiN3 Thian-tong5 u7 bu5-ban7-sou3 hoan7-choe7 tit-tioh8 sia3-bian2 e5 lang5. In tai7-ke chhiuN3 sin e5 koa o-lo2 siok8 in choe7-koa3 e5 Chu2. Tui3 hit si5 kau3 chit-tiap8 koh ke-thiN loa7-che7 chit ho7 e5 lang5 chiu7-si7 tak8-jit8 tak8-si5 tak8-khek u7 lang5 khia7 ti7 eng5-kng e5 siaN5-mng5-goa7, chiong5-tiong hoan7-na7 hou7 Chu2 e5 po2-hoeh se2-chheng-khi3 e5 hit e5 chin-chu mng5 chiu7 ka7 in khui thau3-thau3, in chit8 e5 chit8 e5 chheng7 soat-peh8 e5 in-chiuN5; ti7 ng5-kim e5 ke-lou7 teh kiaN5, teh chau2, ti7 seng3-tian7 tui3-tiong teh khia7 kap thiN-sai3 chhiuN3-koa o-lo2 Chu2 e5 si kong2, "Goan2 tai7-ke o-lo2 eng5-kng, ti3-hui7, kam2-sia7, chun-keng3, koan5-leng5, khui3-lat8 long2 si7 siok8 goan2 e5 Siong7-te3, tai7-tai7 bo5-kiong5-chin7." 
  Goa2 e5 peng5-iu2 ah, chi3-seng3 chheng-khi3 e5 Chu2 khoaN3-kiN3 tian7-tiong e5 lang5 bo5 chit8-tiam2-a2 la5-sam5 si7 in-ui7 eng7 po2-hoeh chiong in e5 choe7 long2 se2-chheng-khi3 lah, tng5-lai7 e5 peng5-iu2 lin2 iah8 beh kau3 hit tah khi3 mah? Chit e5 ou-am3 iu-chhiu5 kan-khou2 e5 se3-kai3, siong5-siong5 u7 si2-sit pi-ai thi5-khau3 e5 su7. Lin2 tok8-tok8 ti7 chit e5 sou2-chai7 u7 hun7 kiam2 thang kong2 lin2 an2-ni-siN chiu7 kam-goan7 ti-chiok mah ? Lin2 ti7 An-lok8-ke bo5 hun7,an2-chaiN2-iuN7 sim-lai7 chiu7 an-jian5 mah? Lin2 ai3 tam-koh ian5-chhian5, bo5 beh chiu7-kin7 chui2-goan5 mah? An2-chaiN2-iuN7 ai3 eng5-kng e5 siaN5-mng5 koaiN-teh, keng3-jian5 be7-e7 jip8-khi3 mah? 
  Teng2 An-hioh-jit8 goa2 kap chit8 e5 lau7-lang5 kong2 oe7, taN sng3 i si7 i2-keng ti7 eng5-kng e5 siaN5,kin-a2-jit8 si7 thau5-chit8-e5 Chu2-jit8." 
  Kong2-khi2 chit-ku3-oe7 e5 si5, tng5-lai7 e5 lang5 long2 cheng7-cheng7 bo5 siaN; Li7-su-te7 sim-lai7 siuN7 chit-ku3-oe7 si7 teh kong2, "Goa2 e5 lau7-peh Tok-hui lah, it-teng7 si7 chi2 chit e5 lang5 kong2 e5." 
  Thoan5-to7 e5 lang5 koh kong2, "Hit e5 lang5 pun2-jian5 si7 chit8 e5 ni5-lau7 kiong5-khou2 u7 choe7 e5 lang5; i sin3 Ia5-sou sou2 kong2 e5 oe7, kiu5 Chu2 eng7 po2-hoeh se2-khi3 i-e5 choe7; sou2-i2 sim-koaN pi2 seh khah peh8. Tai7-seng kui2-jit8 Chu2 chhe su3-chia2 chiap i kau3 ke; in-ui7 i bo5 choe7, mng5 chiu7 ka7 i khui lah, chit-tiap8 chheng7 Ki-tok sou2 siok8-hoe5 lang5 e5 peh8-saN kek8 chheng-khi3 kek8 kiat-peh8, an-un2 toa3 ti7 lok8-te7 sim chiok.”
  Chit e5 le2-pai3-tng5 e5 tiong-kan bo5 lun7 sim2-mih8 lang5 koe3-ong2, na7 kau3 e7-le2-pai3 An-hioh-jit8 goa2 kiam2 kaN2 chiau3 chhin-chhiuN7 an2-ni-siN lai5 kong2 mah? Chit-tiap8 chu7-chip8 e5 peng5-iu2 kaN2 kong2-khi2 sim2-mih8 lang5 kau3 An-lok8-ke mah? 
  Lin2 tai7-ke i2-keng hou7 Chu2 e5 po2-hoeh se2-chheng-khi3, choe7 u7 tit-tioh8 sia3-bian2 a2-bo5? Lai5 kau3 Ia5-sou bin7-cheng5 a2-bo5?" 
  Sian-siN pek-chhiat teh khun2-kiu5 kong2, "Lin2 chiong chit e5 tai7-chi3 mng7 ka-ti7 e5 sim; chiong-lai5 goa2 kau3 An-lok8-ke kam-goan7 i3-ai3 khoaN3-kiN3 lin2 chit8-e5 chit8-e5 long2 ti7 hit sou2-chai7. 
  Goa2 iau2 u7 tam7-poh8 e5 ho2 i3-su3, e5-hng be7-e7 ke kong2, kiu5 Chu2 eng7 po2-hoeh chiong lin2 e5 choe7 se2-chheng, ti7 lin2 chai7-siN e5 si5 chiong lin2 se2 kau3 peh8-peh8 chhin-chhiuN7 seh, lin2 chu7-jian5 sim e7 hang5-hok8, chhui3 iah8 hang5-hok8 lai5 kong2, "Goa2 the3 li2 cho3 kang, beh thiaN3-thang3 chin7 lat8 hok8-sai7 li2.” 
  Theng3-hau7 goa2 chheng7 peh8-saN, <BR>  Kam2-in sou2-chheng7 lai5 siok8, <BR>  Kek8-chheng kek8-kiat lah, <BR>  Kek8-chheng kek8-kiat lah, <BR>  Tiam3 ti7 Thian-tong5 sim chiok. 
  Kong2-liau2 tng5-lai7 e5 lang5 chiu7 si3-soaN3, tai7-ke khi3 lah. Li7-su-te7 iau2 bo5 tin2-tang7, bin7 am--leh. 
  Ui2 sin-seN chhiu2 khoa3 ti7 i e5 keng-thau5-teng2 iah8 bo5 kiah8-thau5-khi2--lai5 teh hau2 kong2, "Goa2 kam-goan7 i3-ai3 khi3 hit e5 ke; lau7-bo2 kap Tok-hui cheng5 au7 long2 khi3 lah, chit-tiap8 goa2 iah8 ai3-beh khi3." 
  Sian-siN khan i-e5 chhiu2 kong2, " Li7-su-te7 ah, Chu2 iah8 kho2-lian5 li2 ti7 mng5-goa7 theng3-hau7; chong2-si7 i tek-khak u7 kang ai3-beh hou7 li2 cho3, cho3 kau3 beng5-pek8, tek-khak ka7 li2 khui-mng5, kau3 hit sou2-chai7 tit-tioh8 hiong2-siu7 An-lok8 e5 hok-khi3; hoan-lin3-tng2 siuN7 chit-tiap8 sou2 siu7-tioh8 e5 khou2-chhou2 koh-khah chai tit-tioh8 ka-poe7 e5 khoai3-lok8." 
  Sian-siN koh kong2-koa2 an-ui3 gin2-na2 e5 ho2 oe7 chiu7 kap i ki5-to2, Li7-su-te7 khah hoaN-hi2 tam7-poh8-a2 chiu7 to3-tng2-khi3 lau5-nih8, chit8 thau3 chau2, chit8 thau3 siuN7-tioh8 cheng5 hit e5 Chu2-jit8, to3-khi3 lau5-nih8 iau2-ku2 u7 hit e5 lau7-lang5 teh theng3-hau7 i, chham kong2-lai5 kong2-khi2 saN-kap tam5-lun7; chhin-chhiuN7 kin-a2-jit8 leng2-leng2 cheng7-cheng7 kou-toaN chhun i chit8-lang5 put-chi2 siong-sim, kau3 lau5-mng5-khau2 u7 tam7-poh8 lun2-neh m7 kaN2 jip8-khi3, theng5 chit8-si5-a2-ku2 chiah jip8-khi3. 
  Jit8-thau5 teh-beh loh8, u7 chit8-tiam2-a2 kng chio3-tioh8 Tok-hui e5 bin7 , I-e5 bin7-mau7 u7 peng5-an e5 khoan2-sit. 
  Li7-su-te7 tui3 thang-a2-mng5 teh khoaN3 goa7-bin7 , khoaN3-kiN3 sai-peng5 thiN-teng2 u7 ang5-hun5 teh hoat-lo5-kong, kap chit8-phiN3 chit8-phiN3 kng-kng e5 peh8-hun5, khoaN3-liau2 hong2-hut chhin-chhiuN7 eng5-kng e5 siaN5-mng5, chai Tok-hui it-teng7 kau3 hit sou2-chai7. Chiong5-cheng5 i khia7 ti7 eh8-teh8 ou-am3 e5 lau5, nng7 e5 sou2-chai7 pi2-pheng7-khi2--lai5 na2 hian2-chhut hit e5 siaN5 si7 u7 hok-khi3 e5 sou2-chai7,hin7 be7-tit-thang chhin-bak8 khoaN3 i an2-chaiN2-iuN7 teh hiong2-hok; koh-chai3 siuN7 i kiN3-tioh8 Chu2 m7 chai u7 kong2-khi2 goa2 chit e5 se3-han3 gin2-na2 e5 tai7-chi3 kap kong2-khi2 goa2 kam-goan7 ai3 kau3 An-lok8-ke a2-bo5. 
  Kau3 hong5-hun e5 si5-chun7, Li7-su-te7 kui7-teh ki5-to2 kong2, "Kiu5 Chu2 hou7 goa2 thun-lun2 theng3-hau7 kau3 An-lok8-ke, kap Chu2, chham Tok-hui cho3 chit8 sou2-chai7 khia7-khi2. 
</CL>
<HL>

第十章 
第二日早起樓下企起 e5 人客，有 e5 講暝時有聲音吵醒 in 大家；有e5 講是風颱 e5 聲吹著煙筒嘴 teh tan5；亦有e5 講是樂器e5 聲；koh 有e5 講驚了hit e5 是老人 teh 轉琴。樓主講，「Toan3-toan3 m7是琴 e5 聲，老人犯著破病teh-beh死lah，醫生明明有講，an2-chaiN2-iuN7講，是轉琴 mah？」 
Hit e5 人講，「若m7信就thang去 問，問了若m7是an2-ni，我甘願相輸 一個銀hou7 lin2 大家。」 
Hit-tiap8 樓主去打Tok-hui e5 門；無人應伊，就sak開門入去，看見 Li2-su-te7倒ti7 Tok-hui e5 身屍邊，頭殼掛 ti7伊 e5手，面上有流目屎 e5 痕跡。樓主 e5 面liam5-piN 變色驚到ngiauh8-ngiauh8-chhoah。 
Hit一時 Li2-su-te7 聽見有人聲，就驚醒想beh講起cha7 瞑e5 事誌，若 是攏總be7記得，過一時仔久才想著，翻過面吐氣哮幾聲，目屎落be7 出來。樓主本然是土直 e5 人，心內雖然 teh 可憐 Li2-su-te7 嘴nih8 卻be7曉得安慰伊，kan-ta無言無語做伊落樓去。 
Li2-su-te7 聽候樓頂 e5 人客攏去，才去請一個kin7-hu7 e5 厝邊來發落 ka7 Tok-hui 收iam2；家己去報hou7 傳道e5 Ui2先生知。 
伊聽見不止憐憫這個囡仔替伊求上帝保護伊，無永離開伊。Li2-su-te7 去了，先生跪teh 感謝主，將伊hou7 Tok-hui 信道理有向望，又koh 平平安安過身；koh 想家己將來到安樂街sui2 e5 門老Tok-hui的確beh聽候伊，迎接伊。Che 實在是主e5 大恩典。先生代先備辦第2日beh 講 e5 冊滿心感激無煞，刁故意揀出一首詩 e5 尾節，因為抵仔聽見 Tok-hui e5 事，知這個榮光 e5 寶城是實在有。 
安息日e5昏入堂內先生致意teh看 Li2-su-te7 來抑無；看見伊坐 ti7 永常時 teh 坐e5 位，面色黃白帶憂容，兩蕊目ham 攏腫起--來；堂內吟 詩 e5 時陣 koh 看見Li2-su-te7 teh 流目屎用手ng2 teh 拭。雖然是這個樣伊聽見先生所講 e5題目，就將憂悶化無--去，變做歡喜，這個題目就是默示錄 7 章14-15 節，講，「In 脫離犯難，倚靠羊羔 e5 流血，bat 洗in e5 衫到清氣白白。所以ti7 上帝e5 殿佮座位 e5 面前暝日服事伊座位 e5 主tiam3 ti7 中間。」 
先生講，「現時我ai3 講明 ti7 安樂街 e5 光景，koh再講明 ti7 hit tah e5 人罪過已經得著赦免。Hit e5 所在是極清氣，街路是好e5 金，無一點仔 m7 齊全好；tiam3 ti7 城內企起攏是無罪 e5 人；引chhoa7 人做罪惡hit號斷斷be7得入去。Ti7 hia攏是穿白衫，一點仔 la5-sam5都無 lah，是極白清氣光明，亦無人會hou7 hia e5 衣裳 lau2-chau bak驚人，是因為hou7 羊羔 e5血洗到清氣白白永遠be7 變。所以in 大家 ti7 上帝 e5 面前親像今仔日lin2 大家想愛企ti7 上帝 e5 面前，獨獨有這個法度，lin2 m7 thang be7記得，m7 thang想lin2 行好事做好人就會得到hit所在，lin2若是愛入榮光 e5 城若m7是羊羔 e5血洗到清氣白白，斷斷be7會。使徒約翰有一過看見天堂有bu5萬數犯罪得著赦免 e5 人。In大家唱新 e5 歌 o-lo2 贖in 罪過 e5 主。對hit時到這tiap8 koh 加添偌濟這號 e5 人就是逐日逐時逐刻有人企 ti7 榮光 e5 城門外，從中凡若hou7 主e5 寶血洗清氣 e5 hit 個真珠門就ka7 in開透透，in 一個一個穿雪白 e5 衣裳；ti7 黃金e5 街路teh 行，teh 走，ti7 聖殿對中 teh企佮天使唱歌 o-lo2 主e5 詩講，「阮大家 o-lo2 榮光、智慧、感謝、尊敬、權能、氣力攏是屬阮 e5 上帝，代代無窮盡。」 
我e5 朋友ah，至聖清氣 e5 主看見殿中 e5 人無一點仔 la5-sam5是因為用寶血將 in e5 罪攏洗清氣lah，堂內 e5 朋友lin2亦beh 到hit tah 去 mah？這個烏暗憂愁艱苦e5世界，常常有死失悲哀啼哭 e5 事。Lin2 獨獨 ti7 這個所在有恨敢thang講lin2 an2-ni-siN 就甘願知足mah？Lin2 ti7 安樂街無恨，an2-chaiN2-iuN7心內就安然mah？Lin2 ai3耽擱 ian5-chhian5，無beh就近水源 mah？An2-chaiN-iuN7 ai3榮光e5 城門關teh，竟然be7會入去mah？ 
頂安息日我佮一個老人講話，今算伊是已經 ti7 榮光 e5 城，今仔日是頭一個主日。」 
講起這句話 e5 時，堂內 e5 人攏靜靜無聲；Li7-su-te7 心內想這句話是 teh 講，「我e5 老伯Tok-hui lah，一定是指這個人講e5。」 
傳道e5 人 koh 講，「Hit 個人本然是一個年老窮苦有罪 e5 人；伊信耶穌所講 e5 話，求主用寶血洗去伊 e5罪；所以心肝比雪較白。代先幾日主差使者接伊到街；因為伊無罪，門就ka7 伊開lah，這tiap8穿基督所贖回人 e5 白衫極清氣極潔白，安穩 toa3 ti7 落地心足。」 
這個禮拜堂 e5 中間無論啥物人過往，若到下禮拜安息日我敢敢照親像 an2-ni-siN 來講mah？這tiap8 聚集 e5 朋友敢講起啥物人到安樂街 mah？ 
Lin2大家已經hou7 主e5 寶血洗清氣，罪有得著赦免抑無？來到耶穌面前抑無？」 
先生迫切teh 懇求講，「Lin2將這個事誌問家己 e5 心；將來我到安樂街甘願意ai3看見lin2一個一個攏 ti7 hit所在。 
我iau2有淡薄 e5好意思，e5昏be7會加講，求主用寶血將 lin2 e5 罪洗清，ti7 lin2 在生 e5 時將 lin2 洗到白白親像雪，lin2 自然心會降服，嘴亦 降服來講，「我替你做工，beh疼痛盡力服事你。」 
聽候我穿白衫， <BR>感恩所穿來贖， <BR>極清極潔lah， <BR>極清極潔lah， <BR>Tiam3 ti7天堂心足。 
講了堂內 e5 人就四散，大家去lah。Li7-su-te7 iau2 無振動，面am--leh。 
Ui2先生手掛ti7 伊 e5 肩頭頂亦無舉頭起--來teh哮講，「我甘願意愛去hit 個街；老母佮 Tok-hui 前後攏去lah，這tiap8 我亦 ai3-beh 去。」 
先生牽伊 e5手講，「Li7-su-te7 ah，主亦可憐你ti7 門外聽候；總是伊的確有工 ai3-beh hou7 你做，做到明白，的確 ka7 你開門，到hit所在得著享受安樂 e5 福氣；翻lin3轉想這tiap8 所受著 e5 苦楚 koh較知得著加倍e5 快樂。」 
先生 koh 講寡安慰囡仔 e5好話就佮伊祈禱，Li7-su-te7 較歡喜淡薄仔就倒轉去樓nih8，一thau3 走，一thau3想著前hit 個主日，倒去樓nih8 iau2-ku2 有hit e5 老人 teh 聽候伊，參講來講去相佮談論；親像今仔日冷冷靜靜孤單偆伊一人不止傷心，到樓門口有淡薄lun2-neh m7敢入去，停一時仔久才入去。 
日頭 teh-beh 落，有一點仔光照著Tok-hui e5 面，伊e5 面貌有平安e5 款式。 
Li7-su-te7 對窗仔門teh 看外面，看見西爿天頂有紅雲teh hoat-lo5-kong，佮一片一片光光e5 白雲，看了彷彿親像榮光 e5 城門，知Tok-hui 一定到hit所在。從前伊企 ti7 eh8-teh8烏暗 e5 樓，2個所在比並起--來那顯出hit e5 城是有福氣 e5 所在，恨be7得thang親目看伊an2-chaiN2-iuN7 teh 享福；koh再想伊見著主m7知有講起我這個細漢囡仔 e5 事誌佮講起我甘願愛到安樂街抑無。 
到黃昏e5 時陣，Li7-su-te7 跪teh 祈禱講，「求主hou7 我吞忍聽候到安樂街，佮主，chham Tok-hui 做一所在企起。 
</HL>