<CL>
  Te7 chap8 ChiuN 
  Li2 sian-siN bo5 tai7-chi3 ti7 pun2 hiuN-sia7 kong2 to7-li2; tu2-gu7 him-bou7 to7-li2 e5 chhu3-piN kau3 le2-pai3-jit8 chiu7 chhiaN2 in kau3 i-e5 ke-lai7 thiaN i kong2 Seng3-chheh, i ka3-si7 lang5 bo5 ia3-lan2. 
  In-ui7 chhu3 se3-keng lang5 thai3 che7, siong5-siong5 ti7 hiuN-sia7 e5 tiong-kan toa7 te7-tiuN5 teh kong2 to7-li2. Tak8 lang5 ka-ki7 gia5 i2-liau5 lai5 che7 teh thiaN i kong2; hiuN-sia7 e5 lang5 long2 chai i chai7-cha2 an2-chaiN2-iuN7 put-siau3; au7--lai5 an2-chaiN2-iuN7 hoan2-hoe2 ke2-piN3. Sou2-i2 bo5 beh thiaN i e5 lang5 si7 chio2-chio2. I e5 to7-li2 sui-jian5 kap se3-siok8 bo5 saN-tang5, tau3-ti2 kap lang5 ong2-lai5, si7 eng7 le2-mau7 sio khoan2-thai7. Iu7-koh i kong2 to7-li2 e5 si5 cheng3-chong ho5-peng5, sou2-i2 be7 ti3-kau3 kap lang5 oan-ke, tok8-tok8 hou7 lang5 hoaN-hi2 hang5-hok8. I boe7 kong2 i2-cheng5 tai7-seng khou2-khng3 lang5 cheng7-cheng7 thiaN, ki3-jian5 kong2-liau2 hoaN-hi2 hou7 lang5 siong5-se3 mng7. ThiaN i kong2 e5 lang5 sim-koaN bo5 siang7-khoan2. U7-e5 kong2,“Chin-chiaN3-si7 ho2 e5 to7-li2 kho2-kham kiu3 lang5;”u7-e5 kong2,“Che m7-chai si7 sim2-mih8 to7-li2, lan2 Tiong-kok tui3 kou2-cha2 i2-lai5 long2 bo5, thiaN i beh siaN2-thai7? Long2 si7 chit ho7 e5 oe7 kong2 be7-tit chin7.” 
  Tiong-kan u7 chit8-e5 lau7-lang5 kong2,“Na7-si7 to7-li2, chiu7 tioh8 chin3-cheng5, m7-si7 to7-li2, chiu7 tioh8 the3-au7,”chiu7 tui3 Li2 sian-siN kong2, “Thang mng7 to7-li2 a2 m7-thang?”Li2 sian-siN kong2,“Thang thang.” 
  Lau7-lang5 chiu7 mng7 i kong2,“ThiN-te7 hiah toa7 beh thai3-e7 bo5 sin5, chiau3 sian-siN e5 oe7, kiam2 m7-si7 in2-chhoa7 lang5 bo5 keng3 sin5-mah?” 
  Li2 sian-siN in3 i kong2,“Goa2 m7-si7 kong2 bo5 sin5; na7 bo5 sin5 beh thai3 u7 thiN-te7 ban7-mih8? Goa2 iah8 m7-si7 in2-chhoa7 lang5 bo5 keng3 sin5; goa2 sou2 kong2 e5 to7-li2 cho3 iau3-kin2-e5 chiu7-si7 keng3 sin5. Chong2-si7 sin5 u7 chin u7 ke2; ho7-cho3 chin-sin5 chiu7-si7 tok8-it bu5-ji7, toa7 Chu2-chaiN2 e5 Siong7-te3, lang5 long2 eng-kai tioh8 seng5-sim lai5 ai3 keng3 I. Che chiaN3-si7 lang5 e5 toa7 e5 toa7 pun2-hun7, chhin-chhiuN7 kong2 thiN-te7 bo5 nng7 e5 jit8, peh-siN3 bo5 nng7 e5 ong5; m7-si7 kong2 bo5 jit8, bo5 ong5; si7 kong2 u7 chit8-e5 bo5 nng7 e5 nia7-nia7. Goa2 kong2 Siong7-te3 tok8-it bu5-ji7 iah8 si7 an2-ni.” 
  Lau7-lang5 mng7,“Sian-siN an2-chaiN2-iuN7 chai se3-siok8 sou2 keng3 e5 sin5 long2 si7 ke2--e5 mah?” 
  In3-kong2,“Se3-siok8 sou2 keng3 e5 sin5 hoan7 e7 khoaN3-kiN3--e5 chiu7-si7 thou5 cho7, chha5 tiau lang5 e5 chhiu2 sou2 cho3 e5 siong7 si7 gai5 mih8. Chiong kek8 leng5-lai7 e5 lang5 khi3 pai3 hit-ho7 bo5 leng5-khi3 e5 mih8, si7 ha7-chian7 kau3 kek8. Hoan7 be7 khoaN3-kiN3 e5, chiu7-si7 cheng5 tai7 si2-liau2 e5 lang5; chhin-chhiuN7 TiuN Gi5 chheng-hou cho3 Giok8-te3; Lau5 Tiong5-seng chheng-hou cho3 Chin-hu2; Bun5 Thai3-su chheng-hou cho3 Lui5-chou2; Ng5 Hui-hou2 chheng-hou cho3 Tong-gak8; Koan-kong chheng-hou cho3 Hiap8-thian Tai7-te3; Tio7 Kong-beng5 chheng-hou cho3 Chai5-sin5. Chhin-chhiuN7 chit chit8 lui7 long2 si7 lang5, liah8 i cho3 sin5, cho3 Siong7-te3, lai5 keng3-pai3-i, m7-na7 ka-ti7 hian2-chhut gu5-gong7 ou-am3, koh toa7-toa7 tek-choe7--tioh8 chin Sin5 Siong7-te3.” 
  Lau7-lang5 mng7,“Ngou2-te3, Giok8-te3, Goau5-thian7, Chi2-bi5, hiah e5 kiam2 thang kong2 long2 m7-si7 Siong7-te3 mah?” 
  In3 kong2,“Long2 m7-si7, si7 lang5 sou2 phah-sng3 sou2 chhong3-cho7; hek8-si7 jin5-kun sou2 thek-hong, hek8-si7 hit kau3-hoe7 ka-ti7 hong--e5, chheng i cho3 Siong7-te3, si7 lam7-sam2 chheng-tioh8 Siong7-te3 e5 mia5.” 
  Lau7-lang5 mng7,“Put8 kap chiong3 Phou-sat si7 lang5 a2-si7 sin5?” 
  In3 kong2,“Long2 si7 lang5, m7-si7 Tiong-kok lang5, si7 Se-kok lang5. ” 
  Lau7-lang5 mng7,“Hiah-e5 Phou-sat i2-keng siu7 thek-hong, kiam2 thang kong2 m7-si7 sin5 mah?” 
  In3-kong2,“Hong-sin5 hit ho7 se3-siok8 kai3 bo5 iaN2, kai3 sia5, kai3 phaiN2. TaN Siong7-te3 si7 cho3 thiN-te7 lang5 mih8 e5 toa7 Chu2-chaiN2, bo5 sou2 be7-e7, bo5 sou2 m7-chai, sng3-si7 tok8-it e5 chin Sin5. Hou7 Siong7-te3 chhong3-cho7 e5 sio2-khoa2 lang5 beh thai3-e7 hong lang5 cho3 Siong7-te3 leh? Beh thai3-e7 hou7 lang5 hong-cho3 Siong7-te3 leh?” 
  Lau7-lang5 mng7,“Hou7 lang5 hong cho3 sin5 e5, tai7-khai3 long2-si7 u7 kong-lo5 ti7 kok-nih8, u7 iu-tek ti7 lang5 tau, nia3 thang khi3-choat8 pang3-sak--i?” 
  In3 kong2,“Goa2 m7-si7 kong2 i bo5 kong-lo5, bo5 in-tek; iah8 m7-si7 ka3 lang5 tioh8 khi3-choat8 i. Na7-u7 ho2 e5 ka3-si7 tioh8 sun7-than3, na7-u7 ho2 e5 tek-heng7 tioh8 oh8--i. I-e5 kong-lo5 in-tek m7-thang be7-ki3-tit; siaN2-su7 khi3-choat8 pang3-sak i leh? Goa2 tok8-tok8 kong2 i m7-si7 Siong7-te3, m7-si7 sin5, si7 Siong7-te3 sou2 chhong3-cho7 e5 lang5. Liah8 i cho3 sin5, lai5 cho3 i, pai3--i, kiu5--i si7 hoan7-tioh8 Siong7-te3 e5 hoat-tou7, jia2-tioh8 Siong7-te3 e5 siu7-khi3.” 
  Phi3-lun7 u7 tiong-sin5 ti7-chia keng3 i cho3 tiong-sin5 chiu7 thang, chun i cho3 hong5-te3 chiu7 m7-thang; ho5-hong3 chun lang5 cho3 Siong7-te3 an2-chaiN2-iuN7 thang leh? Lang5 si2 sin kui-thou5, leng5-hun5 kui Siong7-te3 sim2-phoaN3. Na7-si7 ho2--e5, siuN2 i jip8 Thian-tong5, phaiN2--e5, hoat8--i loh8 te7-gek8. Ki3-jian5 li7-khui chit se3-kan kap lang5 bo5 kan-siap8; kiu3 lang5 hai7 lang5 e5 koan5-leng5 long2 m7-si7 i sou2 u7; sou2-i2 che3--i2 kiu5--i bu5 ek, ho7-hok e5 koan5 si7 Siong7-te3 teh chiang2. Na7-u7 beh kiu5 choan-choan tioh8 kiu5--i; na7-u7 tit-tioh8, chhim-chhim tioh8 kam2-sia7 i, eng2 be7 ke2-oaN7-tit e5 cheng5-li2.” 
  Lau7-lang5 mng7, “ThiN-te7 jit8 goeh8 hiah-e5 an2-chaiN2-iuN7 m7-thang pai3?” 
  In3 kong2,“Chit-e5 si7 Siong7-te3 sou2 chhong3-cho7 e5 mih8, cho3 beh hou7 lang5 eng7--e5, m7-si7 beh hou7 lang5 keng3-pai3--e5. Eng7 e5 lang5 chiu7 tioh8 kam2-sia7 cho7 mih8 Chu2 Siong7-te3 e5 toa7 in-tian2. Liah8 mih8 cho3 Siong7-te3 toan3-toan3 m7-thang. Koh eng7 Siong7-te3 e5 eng5-kng kui I chhong3-cho7 e5 mih8, iah8 ban7-ban7 m7-thang. U7 chit8-e5 u-khu e5 thak8-chheh lang5, chiaN-goeh8 chhe-it, i-koan cheng2-che5, hoan7-na7 mng5, thang, chiN2, chau3, chhng5-tiuN3, i2-toh, long2 tioh8 ip-jia7. Lang5 mng7 i, i kong2, Bo5 mng5, be7 chhut-jip8; bo5 thang, be7 kng-beng5; bo5 chiN2, be7-tit-thang2 lim se2; bo5 chau3, be7-tit-thang chu2-chiah8; bo5 chhng5-tiuN3, bo5 tang3 thang khun3; bo5 i2-toh, bo5 tang3 thang che7. Chit8 ni5 e5 tiong-kan siu7 i e5 toa7 in, sou2-i2 tioh8 pai3 i.” 
  HaiN7 ah! ThiN-e7 thai2-tho2 e7 hiah che7 u-khu e5 thak8-chheh lang5 leh? Pang3-sak khi2-chhu3 hak-mih8 e5 Chu2 m7-chai thang kam2-sia7 i, khi3 ka7 chhu3 chham mih8 ip-jia7, kiam2 m7-si7 toa7 chho3-gou7? Siong7-te3 cho3 thiN kham3 lang5, cho3 te7 chai3 lang5, cho3 jit8 goeh8 chio3 lang5, cho3 ban7-mih8 iuN2-chhi7 lang5. Lang5 m7-chai chiah-e5 long2-si7 Chu2 phou-pai5 pou3-ti3 e5, beh hou7 lang5 thang eng7; hoan2-tng2 khi3 keng3-pai3 i, kap hit-ho7 pai3 chhu3, pai3 mih8 u-khu e5 thak8-chheh lang5 bo5 koh-iuN7.” 
  Lau7-lang5 thiaN-kiN3 chiam7-chiam7 beng5-pek8 chin-li2, cheng7-cheng7 siuN7 loa7-ku2, chiah koh-chai3 mng7 i kong2,“Goa2 sou2 leng2-kau3--e5 goa2 lioh8-a2 chai, tok8-tok8 lin2 kui3-kau3 bo5 keng3-pai3 chou2-kong chin7 put-kai.” 
  In3 kong2,“Ho2-tit li2 mng7 hit ku3. Goan2 e5 kau3 m7-si7 kim3 lang5 keng3-pai3 chou2-kong; si7 kim3 lang5 hok8-sai7 chou2-kong. Chou2-kong lim5-chiong e5 si5, kiaN2-sun tioh8 chin7 sim chiau3-kou3 hu5-chhi5, lai5 chou7 i-e5 sian7-chiong. Au7--lai5 iu7 tioh8 chin7 lat8 liong7-cha2 pi7-pan7 koan-kok i-khim ka7 i an-chong3, siong5-siong5 siau3-liam7 chou2-kong e5 in-cheng5, m7-kaN2 be7-ki3-tit. Sun7-than3 i sou2 lau5 e5 ho2 ka3-si7, m7-kaN2 ui5-keh8; hun5-bong7 na7 u7 phaiN2 tioh8 siu-li2. Che chiaN3 sit8-chai7 si7 teh keng3 chou2-kong. 
  Lun7-kau3 hok8-sai7 khi2 su5-tng5,chhai7 sin5-ui7, siat bok8-chu2, hiah-e5 su7 long2 si7 khang-hi lam7-sam2. Lang5 si2 seng-khu hiu2-noa7 ti7 thou3--nih8, ho2--e5, leng5-hun5 kui thian-tong5, phaiN2--e5, leng5-hun5 kui te7-gek8, be7 koh lai5 hiong2-siu7 che3-hian3 e5 mih8. Seng-le2, chhai3-png7, chiu2-sek8, pai5 moa2 toh-teng2, iu5-goan5 si7 oah8 lang5 teh chiah8, kang7 si2 lang5 long2 bo5 ti7-tai7. Na7-si7 chou2-kong tioh8 chiah8, siaN2-su7 che3-hian3 kin7--e5, bo5 che3-hian3 hng7--e5? Kiam2 m7-si7 hng7 e5 chou2-kong eng-kai iau-go7 mah? Iu7-koh chit8 ni5 che3-hian3 kui2-koe3 nia7-nia7, na7-si7 chin-chiaN3 tioh8 chiah8, chou2-kong kiam2 bo5 go7-si2 mah? 
  Iu7-koh tioh8 sio choa2-chiN5, bo5 siuN7 lang5 ti7 se3-kan u7 hek8-sin e5 heng5, chiah8 eng7 u7 heng5 e5 mih8. Sou2-i2 tioh8 chiN5-gin5 be2 chiah8, be2 chheng7, be2 khi3-khu7, lai5 iuN2-chhi7. Lang5 si2 liau2-au7 hek8-sin kui thou5 bo5 khiam3-eng7 mih8, leng5-hun5 si7 bo5 heng5 e5 mih8, be7-sai2-tit eng7 u7 heng5 e5 chiah8 chheng7. Na7 kong2 tioh8 khiam3-eng7 chiN5-gin5, eng-kai eng7 chin--e5 hou7 i, siaN2-su7 eng7 choa2-hu lai5 phian3--i? Choa2 si7 tek lai5 cho3-chiaN5--e5, ki3-jian5 sio-liau2 si7 bo5 lou7-eng7 e5 choa2-hu, beh thai3-e7 piN3-cho3 chin-chiaN3 e5 chiN5-gin5 mah? 
  Iu7-koh che3-su7 si7 kou2-cha2 keng3 Siong7-te3 e5 le2, m7-thang lam7-sam2 kui7 ti7 lang5. Chong2-si7 keng3 chou2-kong si7 thiN-e7 thong-heng5 e5 toa7-lou7; hok8-sai7 chou2-kong si7 lang5 ka-ti7 khui e5 phian-phiah lou7; m7-na7 bo5-iaN2 e5 tai7-chi3, koh toa7 ui5-keh8 Siong7-te3 e5 beng7-leng7. Beng5-pek8 chin-li2 e5 lang5 tek-khak m7 an2-ni cho3.” 
  Lau7-lang5 kong2,“Che chin-chiaN3 si7 to7-li2 e5 oe7. Chiong5-cheng5 goa2 m7-bat thiaN-kiN3, kin-a2-jit8 kai-chai3 lai5 leng2-kau3, e7 hiau2-gou7 lah, lun7 chun-keng3 chham hok8-sai7 u7 hun-piat8. Sian-siN khui-thiah cheng5-li2 siong5-se3, thong lang5 e5 sim-khiau3 be7 chio2.” 
  Iau2 u7 chit8-ku3-oe7 beh chheng2-kau3. Goa2 taN chai ngou2-siong7 i2-kip8 it-khai3 se3-siok8 sou2 keng3 e5 sin5-beng5 long2 si7 tui3 lang5 e5 i3-su3 chhut--lai5; iah8 chai thiN-te7 jit8-goeh8 hiah-e5 si7 Siong7-te3 sou2 chhong3-cho7 e5, keng3-pai3 i bo5 li7-ek, koh u7 toa7 choe7; iah8 chai Siong7-te3 si7 tok8-it e5 chin Chu2, ban7 se3 ban7 kok sou2 eng-kai tioh8 chun-chong5 keng3-pai3 i. Na7-si7 lun7-kau3 Ia5-sou, goa2 lau7-gong7 e5 lang5 iau2-boe7 hiau2-tit kau3 thiat-te2, goan7 sian-siN beng5-beng5 ka3-si7 goa2.” 
  Li2 sian-siN kong2,“Kiu3-chu2 Ia5-sou it-gian5-lan5-chin7, ke-lai7 u7 ‘Sin-iok e5 choan5-su,’kap‘thian-to7 sok-goan5,’chham‘Thian-lou7 chi2-beng5,’ ‘Tek-hui7 jip8-bun5’,‘Seng3-kau3 bun7-tap’, hiah-e5 chheh; iong5 goa2 leng7 jit8 toa3--lai5 chioh lau7-peh ka-ti7 khi3 khoaN3, chiu7 beng5-pek8 thau3-thiat. 
  TaN chhiaN2 iok-liok8 kong2 hou7 li2 thiaN, Siong7-te3 tok8-tok8 chit8-e5, na7-si7 it-the2 e5 tiong-kan u7 saN-ui7; chiu7-si7 Seng3-pe7, Seng3-kiaN2, Seng3-sin5. Ia5-sou chiu7-si7 saN-ui7-lai7 te7-ji7-ui7 e5 Seng3-kiaN2, tui3 chit8-chheng peh-pah peh-chap8-ji7 ni5 cheng5 Seng3-kiaN2 chhut-si3 cho3 lang5 lai5 kiu3-se3. Ia5-sou si7 Se-kok e5 im-gi2, hoan-ek8 chiu7-si7 kiu3-se3 e5 i3-su3, chhin-chhiuN7 an2-ni Ia5-sou u7 nng7-e5 seng3, chit8-e5 Siong7-te3 e5 seng3, chit8-e5 lang5 e5 seng3. Chit nng7-e5 seng3 hap8 cho3-hoe2 lai5 chiaN5 chit8-e5 Kiu3-chu2. 
  Lang5 li7-khui Siong7-te3 tek-heng7 i2-keng soe-bi5, Ia5-sou lai5 ti7 i ka-ti7 e5 seng-khu chiong Siong7-te3 hian2-chhut hou7 lang5 khoaN3; hou7 lang5 koh-chai3 kap Siong7-te3 chhin-kin7, lai5 heng-khi2 in e5 tek-heng7. Se3-kan long2 ou-am3 m7-bat Siong7-te3 e5 chin-li2, khi3 kiaN5 sia5-lou7. Ia5-sou eng7 thiN-teng2 e5 kng lai5 chio3--in, hou7 in khi3-sia5 kui-cheng3. Se3-kan lang5 long2 u7 choe7, eng-kai siu7 eng2-oan2 e5 heng5-hoat8, Ia5-sou cho3 Siong7-te3 e5 KiaN2, chi3-chun chi3-kui3, ti7 sip8-ji7-ke3 teng2 the3 lang5 si2, siok8 cheng3-lang5 e5 choe7-ok, hou7 lang5 e7 bian2-tit tim5-lun5 e5 kan-khou2, lai5 tit-tioh8 eng2-oan2 e5 hok-khi3. 
  Chu2 si2 liau2-au7 saN jit8 koh-oah8, si3-chap8 jit8 seng-thian, che7 ti7 Siong7-te3 e5 iu7-peng5, chiang2 thiN-te7 ban7-mih8 e5 koan5; siuN2-su3 Seng3-sin5 lim5-kau3 lai5 kam2-tong7 lang5 e5 sim, lai5 in2 lang5 kui cheng3-to7. Thong se3 e5 chin-kng, tok8-tok8 chit8-e5 Kiu3-chu2 Ia5-sou nia7-nia7, hoan7-na7 sin3-kho3 i tek-khak e7 tit-tioh8 kiu3. Na7 mng7 che oe7 u7 sim2-mih8 pin5-ku3, goa2 chiu7-si7 pin5-ku3. Ia5-sou i2-keng kiu3 goa2 thoat-li7 choe7-ok, hiuN-li2 chhu3-piN chiau5 chai.” 
  ThiaN Li2 sian-siN chit-ku3-oe7, bo5 chit8-e5 m7 tim3-thau5 kong2 u7-iaN2. Lau7-lang5 koh mng7,“Seng3-sin5 sim2-mih8 i3-su3?” 
  In3-kong2,“Seng3-sin5 chiu7-si7 Siong7-te3 sam-ui7 it-the2 e5 te7-saN-ui7; i-e5 lou7-eng7 chiu7-si7 e7 chio3-kng an-ui3 kam2-tong7 lang5 e5 sim, hou7 lang5 chai choe7, chou7 lang5 hoan2-hoe2 ke2-piN3, sin3 Ia5-sou lai5 tit-tioh8 eng2-oah8. Na7 oa2-kho3 ka-ti7 e5 khui3-lat8 lai5 ke2-piN3 cho3 ho2, koat-toan3 be7-e7; tek-khak tioh8 oa2-kho3 Seng3-sin5 se2-chheng i-e5 sim, toan-chiaN3 i-e5 sim, chiah e7-tit tu5-khi3 ku7-te2 sou2 bak e5 la5-sam5, lai5 chiaN5 cho3 seng3 cho3 ho2.” 
  Koh mng7 sian-siN kong2,“It-the2 sam-ui7, kiam2 m7-si7 kong2 u7 saN-e5 Siong7-te3 mah?” 
  In3 kong2,“M7-si7 lah. Sui-jian5 u7 saN-ui7 put-ko3 si7 chit8-the2, phi3-ju7 chit8-e5 lang5 e5 tiong-kan u7 leng5-hun5, iah8 u7 hek8-sin, hap8 lai5 cho3 chit8-e5 lang5. Che kiam2 m7-si7 nng7-ui7 it-the2 mah? Kiu3-sit8 si7 chit8 lang5, m7-si7 nng7 lang5. Goa2 eng7 chit-e5 cho3 phi3-ju7, m7-si7 kong2 Siong7-te3 kap lang5 sio-siang7. Siong7-te3 pun2-the2 si7 sin5 bo5 heng5, bo5 chhin-chhiuN7 lang5 u7 hek8-sin; put-ko3 si7 chioh lai5 piau2-beng5 it-the2, bo5 tek-khak chit8-e5, hek8-si7 nng7-e5 saN-e5 long2 thang. Che si7 kek8 o3-biau7 e5 cheng5-li2, kek8 chin-sit8 e5 tai7-chi3, na7 chhim-chhim sin3 kiam2-chhai3 thang lioh8-a2 chai.” 
  Koh mng7 kong2,“Chit-e5 to7-li2 kiam2 m7-si7 tui3 Sai-iuN5 lai5 mah?” 
  In3 kong2,“Chit-e5 to7-li2 e5 pun2-goan5 si7 chhut ti7 ThiN--nih8, chiu7-si7 tui3 Siong7-te3 hia lai5 e5. TaN lai5 thoan5-kau3 e5 lang5 Au-lo5-pa chiu kap A-bi2-li7-ka chiu e5 lang5 khah che7, na7-si7 Ia5-sou chhut-si3 e5 sou2-chai7, si7 chai7 ti7 A-se-a2 chiu e5 Iu5-thai3 kok, kap Tiong-kok siang7 chit8 chiu. Sai-kok e5 lang5 sin3 che to7-li2, m7-si7 in-ui7 chhut ti7 pun2 kok, iah8 bo5 beh mng7 tui3 to2 chit8 kok lai5; tok8-tok8 seng2-chhat chit-e5 to7-li2, siong5-se3 chha5-kho2, beng5-beng5 chai chit-e5 to7-li2 chin-sit8 bo5 lam7-sam2, pi2 se3-kan e5 kau3 iaN5-koe3 ban7-ban7 poe7. Goa2 kiam2 m7-si7 Tiong-kok lang5 mah? Chit-e5 to7-li2 na7-si7 Siong7-te3 e5 to7-li2, goa2 an2-chaiN2-iuN7 e7 sin3?” 
  Lau7-lang5 koh mng7,“Lang5 kio3 jip8-kau3--e5 cho3 chiah8-iuN7-kau3, si7 sim2-mih8 i3-su3?” 
  In3 kong2,“Che si7 hui2-pong3 lang5 e5 peh8-chhat8 oe7, m7-thang sin3. Jip8-kau3--e5 m7-na7 bo5 tit-tioh8 chiN5, chiah8-kau3 e5 su7, koh tioh8 te5 chiN5 chhut--lai5, pang-chan7 kau3-hoe7 thoan5-to7 e5 lou7-eng7. Ia5-sou Seng3-kau3 si7 eng7 to7-gi7 kau-chiap, m7-si7 eng7 chiN5-gin5 lai5-ong2.” 
  Li2 sian-siN kap lang5 mng7-tap e5 oe7 kong2 be7-tit chin7, kan-ta chiong khah iau3-kin2 e5 oe7 khioh--khi2-lai5 ka7 lang5 kong2. 
  Li2 sian-siN na7 tu2-tioh8 le2-pai3, tek-khak tioh8 kong2 Seng3-chheh hou7 lang5 thiaN. Tak8 jit8 eng5 e5 si5 ti7 pou--nih8, kap lang5 lun7 to7-li2. I-e5 bou2 iah8 ai3 chiong chit-e5 to7-li2 khou2-khng3 ka3-si7 hu7-jin5-lang5, cha-bou2 gin2-na2, in-ui7 i lai5 bat to7-li2--e5 chin che7, siu7 i kam2-hoa3 iah8 be7 chio2. U7-e5 siu7 i kam2-hoa3 ke2 a-phian3-hun, u7-e5 siu7 i kam2-hoa3 kai3 sek, kai3 chiu2, kai3 tou2, i2-kip8 it-khai3 hai7 ka-ti7, hai7 lang5 e5 su7, tioh8 long2 keng2-kai3 saN-kap lai5 jip8-kau3. 
  Li2 sian-siN e5 chhu3 chin se3 keng, ai3 siat-lip8 hit-e5 hoe7-tng5, hou7 cheng3-lang5 lai5 le2-pai3 khah li7-pian7; oe7 chit8-e7 kong2-chhut, u7-e5 chan7 i-e5 chiN5, u7-e5 chan7 i-e5 lat8, tai7-chi3 khoai3-khoai3 chiaN5. 
  Bo5 loa7-ku2 pai3-tng5 khi2-ho2, chu7-chip8 e5 lang5 siong5-siong5 moa2 tng5. Che si7 tui3 chit8 lang5 sin3 Ia5-sou, lai5 siu7 kam2-tong7 ti3-kau3 an2-ni. Na7 lang5-lang5 long2 chhin-chhiuN7 Li2 sian-siN, m7-sai2 loa7-ku2 Siong7-te3 e5 chi2-i3 chiu7 e7 kiaN5 ti7 chit se3-kan; lang5-lang5 saN chhin saN thiaN3, saN chan7 saN kiu3. Chin7 ban7 pang-kok long2 hiap8-ho5, chiaN5 cho3 Siong7-te3 chit8-e5 toa7 Thian-kok, hok-khi3 jit8-jit8 kau3 lah. 
  Te7 chap8-it ChiuN 
  Li2 sian-siN e5 bou2 sin3 to7-li2 liau2-au7, chu-su7 an-sim, tok8-tok8 chhu3-theh8 teh-beh to2-hoai7, chhin-chhiuN7 ku7-si5, mih8-kiaN7 khoeh-khiam3 chhin-chhiuN7 ku7-si5. U7 chit8-jit8 mng7 i-e5 tiong7-hu kong2,“Chhu3 phaiN2 m7-ho2 khoaN3, mih8 phaiN2 bo5 kau3 eng7, sian-siN na7 u7 chhun koa2 chiN5 kaN2--tioh8 siu-li2 pou2-chiok ho2 mah?” 
  Li2 sian-siN in3 kong2,“ChhiaN2 theng3-hau7, ban7-chiah, hian7-si5 na7 u7 chhun chiN5 tioh8 heng5-che3, chheng-chho2 liau2-au7 chiah koh-chai3 hak, bo5 iau3-kin2.” 
  I-e5 bou2 kong2,“Heng5 ku7-siau3 khiok iah8-tioh8, thai3 m7 tui3 chhu3-piN peng5-iu2 chioh sin siau3 lai5 chhong3?”Li2 sian-siN kong2,“Khiam3 che3 m7-si7 ho2-tai7, iah8 bo5 ho2 mia5. Goa2 boe7 jip8-kau3 e5 si5 m7-bat, lam7-sam2 cho3, taN u7 hoan2-hoe2. Hian7-si5 i2-keng jip8-kau3, koat-toan3 m7-thang koh-chai3 khiam3 lang5 e5 che3; koh hian7-kim teh thoan5-to7, thiaN-kiN3 che7-che7 lai5 sin3-hok8 in-ui7 bo5 phang7 thang hou7 lang5 hiam5; na7 khiam3 lang5 che3 chiu7 u7 phang7 lah, be7-bian2-tit kiau2-jiau2 hou7 lang5 gi2-gi2 pheng5-seng2, an2-ni lai5 thoan5-to7, kiam2 m7 tai7-seng that-bat8 ka-ti7 e5 chhui3 mah? Che goa2 toan3-toan3 bo5 an2-ni cho3. ChhiaN2 hian5-chhe boh8-tit in-ui7 chhu3 hoai7, mih8 phaiN2 lai5 khoa3-lu7; sim-lai7 na7 u7 to7-li2, ban7 mih8 long2 bo5 khoa3-gai7. KhoaN3 chit keng e5 sio2-chhu3, pi2 kau3 chai7-cha2 kap Thian-tong5 bo5 koh-iuN7.” 
  I-e5 bou2 thiaN-kiN3 hoaN-hi2 hang5-hok8 kong2,“Tak8 ku3-oe7 chhin-chhiuN7 kim gek8, khui goa2 e5 gu5-gong7 ou-am3, chiau3 an2-ni kiaN5 chin ho2.” 
  Au7--lai5 Li2 sian-siN chin7-lat8 heng5-che3, bo5 loa7-ku2 bo5 khiam3 lang5 poaN3 iN5, chiu7 siu-li2 chhu3, hak mih8. Chiau3 an2-ni khoaN3, Li2 sian-siN jip8-kau3, m7-si7 u7 leng5-hun5 e5 hok-khi3 nia7-nia7, i e5 hek8-sin iah8 u7 toa7-toa7 e5 hok-khi3. Seng3-keng u7 kong2, “Hoan7-na7 keng3-khian5, lai5 hok8-sai7 Siong7-te3 e5 toa7 li7-ek, chit-si3 lai5-si3 long2 u7 hok-khi3, che si7 thang sin3 e5 oe7.” 
  HiuN-li2-lai7 e5 lang5 khoaN3 chit-e5 khoan2-sit, to long2 o-lo2 chin-to7, lai5 kui eng5-kng hou7 Siong7-te3. U7 chit8-e5 kau3-su loh8 hiuN, khi3 thoan5-to7, gu7--tioh8 chit8-e5 lau7 lang5, ka7 i kong2, “Goan2 chai kui3 kau3 e5 tiong-kan u7 Seng3-sin5 kam2-hoa3 lang5 e5 sim, chin-chiaN3 u7 iaN2.” 
  Kau3-su mng7 i kong2,“Li2 an2-chaiN2-iuN7 chai?” 
  In3 kong2,“Goan2 chng--nih8 u7 chit8-e5 Li2 sian-siN i2-keng jip8-kau3. Chai7-cha2 phaiN2 kiaN2 hong3-tong7; au7--lai5 khi3 thiaN chin e5 to7-li2, toa7-toa7 ke2-piN3, m7-si7 to7-li2 bo5 beh kong2, bo5 beh kiaN5, bo5 beh siuN7. Tui3 an2-ni kam2-hoa3 i choan5-ke, iah8 kam2-hoa3 hiuN-li2, m7-si7 ka-ti7 e7 ke2-piN3, iah8 m7-si7 lang5 khng3 i ke2-piN3, tek-khak si7 Siong7-sin5 kam2-hoa3 i, hu5-chou7 i, chiah an2-ni-siN.” 
  Kau3-su thiaN-kiN3 sim-lai7 hoaN-hi2 kong2,“Che chin-chiaN3 si7 Seng3-tou5, si7 se3-kan e5 kng, lai5 chio3 cheng3-lang5; si7 se3-kan e5 iam5, lai5 tiau5-hou5 cheng3-lang5. Sou2 goan7 cho3 Chu2 e5 hak8-seng, long2 u7 chit-ho7 e5 tek-heng7.” 
</CL>
<HL>

第十章 
李先生無代誌 ti7 本鄉社講道理；tu2遇欣慕道理 e5 厝邊到禮拜日就請in 到伊 e5家內聽伊講聖冊，伊教示人無厭懶。 
因為厝細間人太濟，常常ti7 鄉社 e5 中間大地場teh講道理。逐人家己gia5椅條來坐teh 聽伊講；鄉社 e5人攏知伊在早an2怎樣不肖；後--來an2怎樣反悔改變。所以無beh 聽伊e5 人是少少。伊e5 道理雖然kap世俗無相同，到底kap人往來，是用禮貌相款待。又koh伊講道理 e5 時正莊和平，所以be7致到kap人冤家，獨獨hou7人歡喜降服。伊boe7講以前代先苦勸人靜靜聽，既然講了歡喜hou7人詳細問。聽伊講e5 人心肝無共款。有e5 講，「真正是好e5 道理可堪救人；」有e5 講，「Che m7知是甚物道理，咱中國tui3 古早以來攏無，聽伊beh 啥thai7？攏是這號e5話講be7-tit盡。」 
中間有一個老人講，「若是道理，就著進前，m7是道理，就著退後，」就tui3 李先生講，「Thang問道理抑m7-thang？」李先生講，「Thang thang。」 
老人就問伊講，「天地hiah大beh thai3會無神，照先生e5 話，kiam2 m7是引chhoa7人無敬神mah？」 
李先生應伊講，「我m7是講無神；若無神beh thai3有天地萬物？我亦m7是引chhoa7人無敬神；我所講 e5 道理做要緊e5 就是敬神。總是神有真有假；號做真神就是獨一無二，大主宰 e5 上帝，人攏應該著誠心來愛敬伊。Che正是人 e5 大 e5 大本份，親像講天地無兩個日，百姓無兩個王；m7是講無日，無王；是講有一個無兩個nia7-nia7。我講上帝獨一無二亦是an2-ni。」 
老人問，「先生an2怎樣知世俗所敬e5 神攏是假--e5 mah？」 
應講，「世俗所敬e5 神凡會看見--e5 就是土造，柴雕人 e5 手所做e5 像是gai5物。終極靈內 e5 人去拜hit號無靈氣 e5 物，是下賤教極。凡be7看見 e5，就是前代死了 e5 人；親像張儀稱呼做玉帝；劉長生稱呼做真府；聞太師稱呼做雷祖；黃飛虎稱呼做東獄；關公稱呼做協天大帝；趙公明稱呼做財神。親像這一類攏是人，掠伊做神、做上帝，來敬拜伊，m7若家己顯出愚憨烏暗，koh大大得罪--著真神上帝。」 
老人問，「五帝、玉帝、Goau5-thian7、紫微，hiah e5 kiam2 thang講攏m7是上帝mah？」 
應講，「攏m7是，是人所扑算所創造；或是仁君所thek封，或是hit教會家己封--e5，稱伊做上帝，是lam7-sam2稱著上帝 e5 名。」 
老人問，「佛kap眾菩薩是人抑是神？」 
應講，「攏是人，m7是中國人，是西國人。」 
老人問，「Hiah-e5 菩薩已經受 thek封，kiam2 thang講m7是神mah？」 
應講，「封神 hit 號世俗kai3無影、kai3邪、kai3 歹。今上帝是做天地人物 e5 大主宰，無所be7會，無所m7知，算是獨一e5真神。Hou7上帝創造e5 小可人beh thai3會封人做上帝leh？Beh thai3會hou7人封做上帝leh？」 
老人問，「Hou7人封做神 e5，大概攏是有功勞ti7 國nih8，有優德ti7 人兜，nia3 thang 棄絕放sak--伊？」 
應講，「我m7是講伊無功勞，無恩德；亦m7是教人著棄絕伊。若有好e5 教示著順趁，若有好e5 德行著學--伊。伊e5 功勞恩德m7-thang be7記tit；啥事棄絕放sak伊leh？我獨獨講伊m7是上帝，m7是神，是上帝所創造 e5 人。掠伊做神，來做伊，拜--伊，求--伊是犯著上帝e5 法度，惹著上帝 e5 受氣。」 
譬論有忠臣ti7-chia 敬伊做忠臣就thang，尊伊做皇帝就m7-thang；何況尊人做上帝an2 怎樣thang leh？人死身歸土，靈魂歸上帝審判。若是好--e5，賞伊入天堂，歹--e5，罰--伊落地獄。既然離開這世間 kap人無干涉；救人害人 e5 權能攏m7是伊所有；所以祭--i2 求--i 無益，禍福e5 權是上帝teh 掌。若有beh求專專著求--伊；若有得著，深深著感謝伊，永be7改換tit e5 情理。」 
老人問，「天地日月hiah-e5 an2怎樣m7-thang 拜？」 
應講，「這個是上帝所創造 e5 物，做beh hou7 人用--e5，m7是beh hou7人敬拜--e5。用 e5 人就著感謝造物主上帝 e5 大恩典。掠物做上帝斷斷m7-thang。Koh用上帝 e5 榮光歸伊創造e5 物，亦慢慢m7-thang。有一個窩居 e5 讀冊人，正月初一，衣冠整齊，凡若門、窗、井、灶、床帳、椅桌，攏著 ip-jia7。人問伊，伊講，無門，be7出入；無窗，be7 光明；無井，be7得thang lim洗；無灶，be7得thang 煮食；無床帳，無tang3 thang 睏；無椅桌，無tang3 thang 坐。一年e5中間受伊e5 大恩，所以著拜伊。」 
HaiN7 ah﹗天下thai2-tho2會hiah濟u-khu e5 讀冊人leh？放sak 起厝hak物 e5 主m7知thang感謝伊，去ka7厝參物ip-jia7，敢m7是大錯誤？上帝做天蓋人，做地載人，做日月照人，做萬物養飼人。人m7知chiah-e5攏是主鋪排佈置 e5，beh hou7人thang用；反轉去敬拜伊，kap hit號拜厝，拜物u-khu e5 讀冊人無各樣。」 
老人聽見漸漸明白真理，靜靜想偌久，才koh再問伊講，「我所領教--e5 我略仔知，獨獨lin2貴教無敬拜祖公盡不該。」 
應講，「好tit你問hit句。阮e5教m7是禁人敬拜祖公；是禁人服事祖公。祖公臨終e5 時，子孫著盡心照顧扶持，來助伊 e5 善終。後--來又著盡力量早備辦棺槨衣欽ka7伊安葬，常常數念祖公e5 恩情，m7敢be7記tit。順趁伊所留e5 好教示，m7敢違逆；墳墓若有歹著修理。Che正實在是teh 敬祖公。 
論到服事起祠堂，祀神位，設木主，hiah-e5 事攏是空虛濫糝。人死身軀朽爛ti7 土--nih8，好--e5，靈魂歸天堂，歹--e5，靈魂歸地獄，be7 koh來享受祭獻e5物。牲醴、菜飯、酒席，排滿桌頂，猶原是活人teh食，kang7 死人攏無ti7代。若是祖公著食，啥事祭獻近--e5，無祭獻遠--e5？Kiam2 m7是遠e5 祖公應該枵餓mah？又koh一年祭獻幾過nia7-nia7，若是真正著食，祖公kiam2無餓死mah？ 
又koh著燒紙錢，無想人ti7世間有惑身e5 形，食用有形e5 物。所以著錢銀買食、買穿、買器具，來養飼。人死了後惑身歸塗無欠用物，靈魂是無形e5物，be7使tit用有形e5食穿。若講著欠用錢銀，應該用真--e5 hou7 伊，啥事用紙hu來騙--伊？紙是竹來做成--e5，既然燒了是無路用e5 紙hu，beh thai3會變做真正e5 錢銀mah？ 
又koh祭祀是古早敬上帝e5 禮，m7-thang lam7-sam2跪ti7人。總是敬祖公是天下通行e5 大路；服事祖公是人家己開e5 偏僻路；m7若無影e5 代誌，koh 大違逆上帝 e5命令。明白真理e5 人的確m7 an2-ni 做。」 
老人講，「Che真正是道理e5 話。從前我m7-bat聽見，今仔日佳哉來領教，會曉悟lah，論尊敬參服事有分別。先生開拆情理詳細，通人 e5 心竅be7少。」 
Iau2有一句話beh請教。我今知偶像以及一概世俗所敬e5 神明攏是tui3人e5意思出--來；亦知天地日月hiah-e5是上帝所創造e5，敬拜伊無利益，koh有大罪；亦知上帝是獨一 e5 真主，萬世萬國所應該著尊崇敬拜伊。若是論到耶穌，我老憨e5 人iau2-boe7 曉tit到徹底，願先生明明教示我。」 
李先生講，「救主耶穌一言難盡，家內有《新約 e5 全書》、kap《天道溯源》、chham《天路旨明》、《德彗入門》、《聖教問答》、hiah-e5 冊；容我另日帶--來借老伯家己去看，就明白透徹。 
今請約略講hou7你聽，上帝獨獨一個，若是一體e5中間有三位；就是聖父、聖子、聖神。耶穌就是三位內第2位e5 聖子，tui3一千八百八十二年前聖子出世做人來救世。耶穌是西國 e5 音語，翻譯就是救世 e5 意思，親像an2-ni耶穌有兩個聖，一個上帝e5 聖，一個人 e5 聖。這兩個聖合做伙來成一個救主。 
人離開上帝德行已經衰微，耶穌來ti7伊家己 e5 身軀將上帝顯出hou7人看；hou7人koh再kap上帝親近，來興起in e5 德行。世間攏烏暗m7-bat上帝 e5真理，去行邪路。耶穌用天頂e5 光來照--in，hou7 in 棄邪歸正。世間人攏有罪，應該受永遠 e5 刑罰，耶穌做上帝 e5 子，至尊至貴，ti7十字架頂替人死，贖眾人 e5 罪惡，hou7人會免得沉淪e5 艱苦，來得著永遠 e5福氣。 
主死了後3日復活，四十日升天，坐ti7上帝 e5 右爿，掌天地萬物 e5 權；賞賜聖神臨到來感動人 e5心，來引人歸正道。通世e5 真光，獨獨一個救主耶穌nia7-nia7，凡若信靠伊的確會得著救。若問che 話有甚物憑據，我就是憑據。耶穌已經救我脫離罪惡，鄉里厝邊齊知。」 
聽李先生這句話，無一個m7 tim3頭講有影。老人koh問，「聖神甚物意思？」 
應講，「聖神就是上帝三位一體e5 第3位；伊 e5 路用就是會照光安慰感動人e5 心，hou7人知罪，助人反悔改變，信耶穌來得著永活。若倚靠家己 e5 氣力來改變做好，決斷be7會；的確著倚靠聖神洗清伊 e5 心，端正伊 e5 心，才會得除去舊底所bak e5 la5-sam5，來成做聖做好。」 
Koh問先生講，「一體三位，kiam2 m7是講有3 個上帝mah？」 
應講，「M7是lah。雖然有3位不過是一體，譬喻一個人e5中間有靈魂，亦有惑身，合來做一個人。Che敢m7是2位一體mah？究實是一人，m7是2人。我用這個做譬喻，m7是講上帝kap人相像。上帝本體是神無形，無親像人有惑身；不過是借來表明一體，無的確一個，或是二個三個攏thang。Che是極奧妙 e5 情理，極真實 e5 代誌，若深深信kiam2-chhai2 thang 略仔知。」 
Koh問講，「這個道理kiam2 m7是tui3 西洋來mah？」 
應講，「這個道理 e5 本源是出ti7 天--nih8，就是tui3上帝hia來e5。今來傳教e5 人歐羅巴州kap 亞美利加州 e5 人較濟，若是耶穌出世e5 所在，是在ti7 亞西亞州e5 猶太國，kap中國像一州。西國 e5人信che道理，m7是因為出ti7本國，亦無beh問tui3 to2一國來；獨獨省察這個道理，詳細查考，明明知這個道理真實無lam7-sam2，比世間e5教贏過萬萬倍。我kiam2 m7是中國人mah？這個 道理若是上帝 e5 道理，我an2怎樣會信？」 
老人koh問，「人叫入教--e5做食洋教，是甚物意思？」 
應講，「Che是誹謗人 e5白賊話，m7-thang 信。入教--e5 m7 但無得著錢，食教e5 事，koh著te5錢出--來，幫贊教會傳道e5 路用。耶穌聖教是用道義交接，m7是用錢銀來往。」 
李先生kap人問答 e5 話講be7-tit盡，kan-ta將較要緊 e5 話拾--起-來ka7 人講。 
李先生若tu2著禮拜，的確著講聖冊hou7人聽。逐日閒e5 時ti7晡--nih8，kap人論道理。伊 e5某亦愛將這個道理苦勸教示婦人人，查某囡仔，因為伊來bat道理--e5真濟，受伊感化亦be7少。有e5 受伊感化改鴉片薰，有e5 受伊感化戒色、戒酒、戒賭，以及一概害家己、害人e5 事，著攏炯戒相kap來入教。 
李先生 e5 厝真細間，ai3設立hit個會堂，hou7眾人來禮拜較利便；話一下講出，有e5 贊伊 e5 錢，有e5 贊伊 e5力，代誌快快成。 
無偌久拜堂起好，聚集 e5人常常滿堂。Che是tui3一人信耶穌，來受感動致到an2-ni。若人人攏親像李先生，m7-sai2偌久上帝 e5 旨意就會行ti7這世間；人人相親相疼，相贊相救。盡萬邦國攏協和，成做上帝一個大天國，福氣日日到--lah。 
第十一章 
李先生 e5某信道理了後，諸事安心，獨獨厝宅teh-beh倒壞，親像舊時，物件缺欠親像舊時。有一日問伊e5 丈夫講，「厝歹m7好看，物歹無夠用，先生若有chhun寡錢kaN2--著修理補足好mah？」 
李先生應講，「請聽候，慢chiah，現時若有chhun錢著還債，清楚了後才koh再hak，無要緊。」 
伊e5某講，「還舊數卻亦著，thai3 m7 tui3厝邊朋友借新數來創？」李先生講，「欠債m7是好代，亦無好名。我boe7入教 e5時m7-bat，濫糝做，今有反悔。現時已經入教，決斷m7-thang koh再欠人 e5 債；koh現今teh傳道，聽見濟濟來信服因為無縫thang hou7人嫌；若欠人債就有縫lah，be7免tit攪擾hou7人語語評省，an2-ni來傳道，敢m7 代先塞密家己 e5 嘴mah？Che我斷斷無an2-ni 做。請賢妻莫tit 因為厝壞，物歹來掛慮；心內若有道理，萬物攏無掛礙。看這間e5 小厝，比到在早kap天堂無各樣。」 
伊e5某聽見歡喜降服講，「逐句話親像金玉，開我e5 愚憨烏暗，照an2-ni行真好。」 
後--來李先生盡力還債，無偌久無欠人半圓，就修理厝，hak物。照an2-ni看，李先生入教，m7是有靈魂 e5福氣nia7-nia7，伊e5 惑身亦有大大e5 福氣。聖經有講，「凡若敬虔，來服事上帝e5 大利益，這世來世攏有福氣，che是thang信 e5 話。」 
鄉里內 e5 人看這個款式，都攏o-lo2 真道，來歸榮光hou7上帝。有一個教師落香，去傳道，遇--著一個老人，ka7伊講，「阮知貴教e5 中間有聖神感化人 e5 心，真正有影。」 
教師問伊講，「你an2怎樣知？」 
應講，「阮莊--nih8有一個李先生已經入教。在早歹子放蕩；後--來去聽真e5 道理，大大改變，m7是道理無beh講、無beh 行、無beh想。Tui3 an2-ni感化伊全家，亦感化鄉里，m7是家己會改變，亦m7是人勸伊改變，的確是上神感化伊，扶助伊，chiah an2-ni-siN。」 
教師聽見心內歡喜講，「Che真正是聖徒，是世間 e5光，來照眾人；是世間 e5鹽，來調和眾人。所願做主e5 學生，攏有這號 e5德行。」 
</HL>