<CL>
  Te7 si3 ChiuN 
  Li2 sian-siN hit jit8 am3 to3--lai5, soa3 kap i-e5 bou2 ti7 teng-hoe2-e7 lun7 to7-li2 tui3 chhian2 chiam7-chiam7 kong2 kau3 chhim, tui3 iok-liok8 kong2 kau3 siong5-se3. Koh chiong i pun2-sin an2-chaiN2-iuN7 jip8 kau3-tng5, an2-chaiN2-iuN7 thiaN to7-li2, an2-chaiN2-iuN7 pian7-pok, an2-chaiN2-iuN7 ki5-to2, an2-chaiN2-iuN7 siu7 lang5 kam2-kek, an2-chaiN2-iuN7 hoan2-hoe2 choe7-koa3, an2-chaiN2-iuN7 ke2-piN3, an2-chaiN2-iuN7 jip8-kau3; jip8-kau3 liau2-au7 an2-chaiN2-iuN7 ka7 Ia5-sou cho3 cheng3. Hiah-e5 tai7-chi3 tak8 chan5 kong2 liau2, kau3 lou7-boe2 kong2, “Na7 m7-si7 Siong7-te3 e5 toa7 in-tian2 Ia5-sou lai5 kiu3 goa2, goa2 tek-khak eng2-eng2 si2 ti7 choe7-ok e5 tiong-ng, kin-a2-jit8 bo5 koh u7 chit e5 khoan2-sit thang chit8-ke lai5 toan5-toan5-iN5.” 
  Kong2-liau2 theh8 Seng3-keng he7 ti7 toh-teng2, ka7 in bou2 kong2, “Goa2 tui3 jip8-kau3 kau3 taN, tak8 cha2-am3 tek-khak tioh8 thak8 Seng3-keng chit8 nng7 chiuN, che si7 iuN2-chhi7 sim-sin5 e5 niu5-chhau2, iah8 tek-khak tioh8 gim5-si ki5-to2: kin-mi5 hian5-chhe kap kiaN2 tioh8 kap goa2 an2-ni cho3.” 
  Li2 sian-siN thak8 Seng3-keng chit8 chiuN liau2 kap i-e5 bou2-kiaN2 cho3-hoe2 gim5 Seng3 si, cho3-hoe2 kui7-teh ki5-to2. Ki5-to2 e5 oe7 tai7-liok8 si7 kong2,“Goa2 e5 Pe7 Siong7-te3, chhong3-cho7 thiN-te7 lang5 mih8 e5 toa7 Chu2-chaiN2, goa2 pun2 si7 toa7 choe7 e5 lang5 ham7-loh8 ti7 ban7 hang7 ok e5 tiong-kan, bo5 hoat thang ka-ti7 kiu3, tit-tioh8 ThiN-pe7 thiaN3-thang3 lin5-bin2, Ia5-sou chin2-kiu3, Seng3-sin5 kam2-hoa3; taN e7 tit thoat-li7 khou2-hai2 chhut-si2, jip8-oah8, chit e5 in-tian2 khoah-toa7 bo5-han7-liong7, kam2-sia7 be7 tit chin7. Hian7-chai7 kiu5 goa2 e5 Pe7 Siong7-te3 chiau3-kou3 kam2-hoa3 goa2 e5 bou2-kiaN2, hou7 in long2 e7 tit-tioh8 kiu3, kap goa2 cho3-hoe2 kiaN5 ThiN e5 lou7, si2-au7 cho3-hoe2 hiong2-siu7 Thian-tong5 e5 chin hok-khi3.” 
  Chiah e5 oe7 ki5-to2 liau2, chiu7 peh-khi2-lai5 khi3 khun3. Lun7-kau3 in bou2 hit mi5 siuN7 long2 be7 khun3 tit, siuN7-khi2 in ang ke2-ku7 oaN7-sin, sim-lai7 toa7-toa7 hoaN-hi2. In ang khoan2-thai7 i e5 in-cheng5 thiaN3-thang3 pi2 eng2-siong5-si5 ka-poe7 ho2, sim-lai7 toa7-toa7 siu7 kam2-kek; khoaN3 in ang gian5-gi2, tek-heng7 un-jiu5, toan-chiaN3, ho5-peng5, sim-lai7 toa7-toa7 hang5-hok8. Lun7-kau3 sou2 ka3 i e5 to7-li2 khiok u7 oh-tit beng5-pek8 e5 sou2-chai7 chhin-chhiuN7 teh kong2,“Siong7-te3 si7 tok8-it bu5 ji7, it-khai3 chiah e5 phou7-sat kap sin5-beng5, ang-hut8 long2-si7 peh8-chhat8 bo5 iaN2, keng3-i, pai3-i bo5 li7-ek, iu7-koh u7 choe7.” Chit ho7 e5 oe7 taN chiah thiaN-kiN3 sim-lai7 be7 bian2-tit giau5-gi5 ki5-koai3, in-ui7 i-e5 sim chat8-chat8 iau2-boe7 khui e5 ian5-kou3 chiah an2-ni, chong2--si7 teh tiu5-tu5 e5 tiong-kan, u7 chit8-ku3-oe7 e7 beng5 e7 sin3, chiu7-si7 i-e5 ang kong2 chit e5 to7-li2 e7 pian3-hoa3 i-e5 sim, hou7 i thoat-li7 hiah e5 choe7-ok. Na7 m7-si7 chin e5 to7-li2 beh thai3-e7 kau3 an2-ni? Che oe7 chin tioh8, chhin-chhiuN7 kong2,“Ho2 chhiu7 tek-khak kiat ho2 e5 koe2-chi2, phaiN2 chhiu7 be7 kiat ho2 e5 koe2-chi2.”TaN khoaN3 in ang u7 ho2 e5 ki2-tong7 chiu7 thang chai hit e5 to7-li2 tek-khak si7 ho2 e5 to7-li2, hian7-si5 sui-jian5 bo5 sim2-mih8 beng5-pek8, au7--lai5 tek-khak e7 ti3-kau3 long2-chong2 bat. 
  Keh jit8 cha2-khi2 khi2-lai5 se-thau5, se2-bin7, chiah8-te5, tiam2-sim liau2-au7 hap8 ka chu7-chip8 khoaN3 Seng3-keng ki5-to2 kap cheng5 mi5-hng siang7. Tak8 jit8 chiau3 an2-ni liah8 cho3 tiaN7-tioh8 e5 kui-ki2. 
  Te7 gou7 ChiuN 
  Hit chit8 jit8 Li2 sian-siN khi3 tham3-thiaN i sou2 be7 hit nng7 e5 kiaN2, chiah chai cha-pou e5 i2-keng si2, siong-sim chham2-chheh, m7-na7 in-ui7 in kiaN2 lai5 pi-ai, iah8 si7 ui7-tioh8 i ka-ti7 chai7-cha2 cho3 phaiN2 ti3-kau3 an2-ni, lai5 pi-ai. Li2 sian-siN taN chai chiong5-cheng5 sou2 u7 e5 choe7-ok si7 khou2 e5 kin, sou2 siN e5 ki-hioh8 iah8 tek-khak che7-che7 e5 kan-khou2; chheh-sim hoan2-hoe2 tai7-seng e5 chho3-gou7, tok8-tok8 pek-chhiat kiu5 Siong7-te3, tai3-liam7 Ia5-sou e5 kong-lo5 lai5 sia3 i-e5 toa7-choe7, siuN2-su3 Seng3-sin5 lai5 an-ui3 i-e5 sim. 
  Li2 sian-siN tit-tioh8 hit-ho7 phaiN2 e5 siau-sit, bo5 oe7 thang kap in bou2 kong2, iu7-koh kiu5 Siong7-te3 khoan-i in bou2 e5 sim, bian2-tit hou7 in iu-bun7 khah koe3-thau5. To3--lai5 kap i-e5 bou2 oan2-choan2 lai5 kong2, i-e5 bou2 lau5-bak8-sai2 siong-sim. Li2 sian-siN eng7 che7-che7 hong-hoat khou2-khng3 i, in bou2 koh khau3 kong2,“Na7-si7 cha-bou2--e5 si2, cha-pou--e5 lau5 teh, iah8 iau2 e7-kham-tit. TaN ku2 bo5 an2-ni, goa2 e5 sim-tng5 kio3 goa2 chaiN2-iuN7 m7 koa3-tiau3?” 
  Li2 sian-siN chai i-e5 bou2 seng3-to7 iau2-boe7 beng5, siok8-cheng5 iau2-boe7 hoa3, chiu7 khng3 i kong2, “Hian5-chhe li2 sou2 kong2 e5 oe7 bo5 sun7 thian-li2, iah8 m7-si7 chiau3 jin5-cheng5, cha-pou cha-bou2 long2 si7 pe7-bo2 e5 kut-jiok8, nia3 thang koh-iuN7 sim khoan2-thai7 i? Goa2 iau2-boe7 thiaN-kiN3 chin-li2 e5 tai7-seng, iah8 si7 tui3-tiong7 cha-pou, m7-ai3 cha-bou2, chhin-chhiuN7 siok8-gu2 teh kong2,‘Cha-bou2-kiaN2 si7 liau2-chiN5-hoe3, m7 chhi7 iah8 e7-tit-koe3.’Goa2 iah8 peN5-peN5 u7 chit-ho7 sim, siong5-siong5 u7 chit-ho7 oe7. Tui3 bat to7-li2 liau2-au7, chiah chai lam5-li2 long2 si7 Siong7-te3 siuN2-su3, long2 si7 Ia5-sou siok8-hoe5 e5 lang5, chai7-siN thang cho3 Siong7-te3 e5 peh-siN3, si2-au7 leng5-hun5 e7-tit kui Thian-tong5, eng2-oan2 hiong2-hok, bo5 hun-piat8 cha-pou cha-bou2. Siok8-gu2 koh kong2,‘Bou2-kiaN2 chhin-chhiuN7 se2-kha-chui2, piaN3 hiat-kak8 koh oaN7 sin.’ Chai7-cha2 goa2 iah8 an2-ni siuN7, lam7-sam2 khai-hui3 chiN5-chai5, ke-lai7 pang3-choh8-teh bo5 chiau3-kou3, chiu7-si7 chit-ho7 sim sou2 tihN8 e5. TaN chiah chai tu5-khi3 siok8-cheng5, ai3-sioh hian5-chhe khoaN3 cho3 chit8 the2, si7 in-ui7 jip8 seng3-kau3, tit-tioh8 Siong7-te3 e5 Seng3-sin5 kam2-hoa3, sun7-than3 Seng3-keng e5 ka3-si7, chiah e7 an2-ni. Siok8-gi2 iah8 bat kong2,‘Lam5 u7 saN e5 bou2 si7 ho2-han3, li2 u7 saN e5 ang si7 phaiN2-lang5.’Che iah8 si7 tui3-tiong7 cha-pou khoaN3-khin cha-bou2, liu5-thoan5 e5 mau5-peng7. Sam hu, sam chhe long2 m7-si7 chiau3 cheng5-li2, chhin-chhiuN7 an2-ni lai5 cho3, pai7-hoai7 jin5-lun5, sit8-chai7 bo5 kiong5-chin7. Chiau3 Seng3-keng kong2,“Siong7-te3 chhong3-cho7 lang5 si7 it-lam5 it-li2,”m7-si7 it-li2 liong2-lam5, iah8 m7-si7 it-lam5 liong2-li2. Sou2-i2 na7 jip8 seng3-kau3--e5, siong7 chi3 hong5-te3, ha7 chi3 peh-siN3, long2 si7 chit8 ang chit8 bou2. Seng3-keng koh kong2,“Ang tioh8 thiaN3-bou2 chhin-chhiuN7 ka-ti7, thiaN3 bou2 chiu7-si7 thiaN3 ka-ti7, lang5 m7-bat oan3-hin7 ka-ti7 e5 seng-khu--e5, long2 si7 po2-sioh i.”Koh kong2, “Lang5 li7-khui pe7-bo2 chhin-chhiuN7 i-e5 bou2, lai5 hap8 cho3 chit8 the2; sou2-i2 tak8 lang5 eng-kai tioh8 thiaN3 bou2 chhin-chhiuN7 ka-ti7, bou2 iah8 tioh8 thiaN3 i-e5 tiong7-hu, lai5 chun-keng3 hang5-hok8--i.”Chit-ho7 oe7 kek8 che7, kong2 be7-tit chin7. 
  I-e5 bou2 thiaN-kiN3 chiah-e5 oe7, chai in ang sou2 kong2 long2 hap8 to7-li2, sou2 cho3 iah8 si7 an2-ni, sim-lai7 chiam7-chiam7 hoaN-hi2 siu7 i an-ui3, tok8-tok8 ti3-i3 teh-beh siok8-hoe5 chit-e5 cha-bou2-kiaN2. 
  Li2 sian-siN chhut-khi3 chha5 cha-bou2-kiaN2 e5 he7-loh8, chiong chiN5 siok8 to3-tng2--lai5. In bou2 khoaN3-kiN3 i-e5 cha-bou2-kiaN2 to3--lai5, sim-lai7 hoaN-hi2, lam2 lai5 pho7 ti7 heng-cheng5, ai3-sioh chhin-chhiuN7 po2-poe3, eng7 chhiu2 so in cha-bou2-kiaN2 e5 bin7 kong2, “Li2 e5 bin7-mau7 chhin-chhiuN7 an2-nia5-e5.”Koh khoaN3 i-e5 sin-hun7 kong2,“TaN pi2 hiang3-si5 khah toa7-han3 lah.”Chim-chim chng7-chng7, kong2 tang mng7 sai, bo2-a2-kiaN2 kong2 be7-tit soah. Li2 sian-siN ti7 piN--a2 khoaN3 in chit-ho7 e5 khoan2-sit, hoaN-hi2 kau3 lau5 bak8-sai2, soa3 bo5 oe7 thang kong2, tok8-tok8 kong2 chit8-ku3,“Che si7 Siong7-te3 toa7 in-tian2 lah.” 
  Te7-lak8 ChiuN 
  Hit chit8 me5 cha-bou2 gin2-na2 kap in lau7-bo2 cho3-hoe2 khau3, kha siong5-siong5 chhun-teh kiu-teh, chhui3-lai7 teh ihN8-ihN8 ng-ng haiN-haiN-chhan. I-e5 lau7-bo2 ti7 bin5-bang7-tiong kiaN-chheN2, chiah chai i-e5 cha-bou2-kiaN2 si7 kha teh thiaN3. I bo5 hoat ta7-oa5, chong2--si7 iong7 oe7 an-ui3 i nia7-nia7. Bin5-a2-cha2-khi2 i-e5 lau7-pe7 mng7 i, in lau7-bo2 ka7 i kong2, si7 kha thiaN3. Li2 sian-siN kong2,“Goa2 thiaN-kiN3 cha-bou2-kiaN2 teh hiN-hiN-hau2, se3 siaN teh chhan, phah-sng3 si7 in-ui7 pak8-kha khi2-in, taN ko2-jian5 si7 an2-ni. Hai3 lah! Chin ki5-koai3! Tiong-kok pak8-kha e5 hong-siok8, tui3 Bong5-niu5 siat khi2-thau5, kau3 kin-a2-jit8 liu5-thoan5 na2 hai7, u7 lang5 pak8 kau3 nng7 saN chhun3 hiah se3. ” 
  Siok8-gi2 kong2,“Toa7 kha tah8 te7 un2, se3 kha ka-lun2-sun2.”Chiau3 an2-ni lai5 khoaN3, pak8-kha m7-si7 ho2 hong-siok8, m7-si7 hok-khi3 e5 siong3-the2. TaN-chiah pak8 e5 si5 thang3-thiaN3 lan5 tong, me5-jit8 thi5-hau2, poaN3-pou7 be7 kiaN5 be7 soa2, phoe5-hu kha-bak8 hiu2-noa7, lau5-hoeh chhut-lang5, kap siu7 choe7 e5 hoan7-lang5 siang7 chit8-iuN7. Pe7-bo2 khoaN3 i thai2-tho2 e7 jim2-sim, bo5 beh lin5-bin2 leh, pak8 kau3 toa7-han3 phaiN2 kiaN5-tah8. Siat-su2 tu2-tioh8 bo5 tiuN-ti5 e5 chai-iong, kin2-kip e5 tai7-chi3, beh thai3 chau2 e7 li7 thang siam2-pi7, kau3 hit-tiap8 chong2--si7 si2. Hian5-chhe chhiaN2 li2 thiaN goa2 e5 oe7, koaN2-kin2 chiong i e5 kha ka7 liu5--khi2--lai5. 
  In bou2 kong2,“Cha-bou2 lang5 kha toa7-e5, khah choe7 si7 cho3 ha7-chian7 hou7 lang5 chhe-eng7, lang5 long2 ka7 i chhiok-ho7, kio3 cho3 toa7-kha-po5, hit-ho7 oe7 thiaN long2 be7 jip8 hi7. Goa2 khoaN3 i kan-khou2 khiok iah8 siong-sim, m7-ku2 hong-siok8 to si7 an2-ni, thai3 thang kap lang5 bo5 siang7-khoan2, kaN2-tioh8 pak8 khah ho2.” 
  Li2 sian-siN kong2,“Hong-siok8 u7 ho2, u7 phaiN2; na7 ho2--e5 tioh8 than3 i, na7 phaiN2--e5 chiu7 tioh8 oaN7. Pak8-kha si7 kek8 phaiN2 e5 hong-siok8, chhiat-chhiat tioh8 ke2-oaN7, koaN2-kin2 tioh8 ke2-oaN7. Kau3 au7--lai5 tek-khak thong kok long2 e7 ke2-oaN7. Chong2--si7 bo5 chit8 lang5 cho3 khi2-thau5, chiu7 bo5 ng3-bang7 e5 jit8-chi2. Na7-si7 chit8-ke tiam3 chit hiuN-li2, e7 tai7-seng ke2-oaN7, m7-bian2 hoan5-lo2 bo5 lang5 oh8 lan2 e5 khoan2-sit, chhin-chhiuN7 li2 sou2 kong2, hou7 lang5 kio3 toa7-kha-po5, thai3 u7 sim2-mih8 siong-kan? Goa2 khoaN3 toa7-kha, chiah si7 sun7-than3 Siong7-te3, chiau3-kou3 i sou2 hou7--lan2 e5 sin-the2, u7 sim2-mih8 ha7-chian7? KhoaN3 hiah-e5 se3-kha--e5 long2 si7 gek8-thiN, sou2 kiaN5 tiau5-ti5 beng2-kiong5 lai5 au2-ut kau3 chiaN5. Lun7 chin si7 toa7 kian3-siau3 e5 su7, hoan2-tng2 si7 chheng-hou cho3 sam-chhun3 e5 kim-lian5 lah, keng-e5--lah, tai7-ke ho7-lo2 ho7-so7, si7 in2-iu2 be5-hek8 lang5 e5 oe7, ka7 i pang3 cho3 bo5 thiaN-kiN3 iah8 thang.” 
  I e5 bou2 kong2, “Tiong7-hu li2 sou2 kong2 e5 oe7, sit8-chai7 u7 cheng5-li2, goa2 hin7 be7-tit ka-ti7 liu5--khi2-lai5, lai5 than3 li2 e5 i3-su3, chong2--si7 chit-e5 cha-bou2 gin2-na2 na7 m7 ka7 i pak8-kha, kau3 chiong-lai5 phoe3-chhin khoaN3 beh an2-chaiN2-iuN7?” 
  Li2 sian-siN kong2,“Che su7 si7 Siong7-te3 chu2-i3 sou2 tiaN7 lan2 put-ko3 than3 i e5 beng7-leng7 chiu7-si7, nia3 thang in-ui7 phoe3-chhin e5 ian5-kou3 lai5 pai7-hoai7 sin-the2? Iu7-koh hit-e5 cha-bou2 gin2-na2 au7--lai5 tek-khak ka7 i phoe3 hou7 kau3-hoe7-lai7 e5 lang5, koat-toan3 m7-thang ke3-chhut kau3-hoe7-goa7; sit8-chai7 than3 to7-li2 e5 lang5 bo5 liah8 kha toa7 cho3 kian3-siau3.” 
  I e5 bou2 kong2,“An-chaiN2-iuN7 m7 kap kau3-hoe7-goa7 kiat chhin?” 
  Li2 sian-siN kong2,“Kau3-hoe7-goa7 e5 lang5 bo5 beh keng3 Siong7-te3, than3 se3-siok8, pai3 ke2 sin5, heng5-tong7 ki2-chi2 long2 li7-khui chin to7-li2, na7 chiong kiaN2 ke3 hou7 i, chhin-chhiuN7 jip8 ou-am3 e5 sou2-chai7, chai7-siN be7 sun7 Siong7-te3 e5 beng7-leng7 lai5 cho3 lang5, koe3-ong2 be7 hiong2 Thian-tong5 e5 eng2-hok. Goa2 m7 jim2 khoaN3 i pak8-kha e5 kan-khou2, thai2-tho2 e7 jim2--tit pang3 i khi3 siu7 te7-gek8 e5 kan-khou2 leh? Se3-siok8 tiong7 hu3-kui3, bo5 tiong7 to7-li2; tiong7 seng-khu, bo5 tiong7 leng5-hun5, chhian2-kian3 iu7-koh su-phian. Goa2 chai7-cha2 ia7 si7 an2-ni, taN chiah chai leng5-hun5 si7 bo5 tang3 be2 e5 po2-poe3, lang5 e5 seng-khu ban7-ban7 be7 pi2-tit. Se3-kan e5 hok-khi3 chhin-chhiuN7 poe e5 hun5, chhin-chhiuN7 gan2-chian5 hoa. Na7-si7 in-ui7 che lai5 sit-loh8 leng5-hun5, si7 ou-am3 gu5-gong7 kau3-kek8. Hai3 ah! Chin kho2-sioh! Chit-e5 cha-bou2 gin2-na2 chiu7-si7 chiong-si3-lang5 bo5 phit-phoe3, ia7 m7-kheng2 ke3 hou7 kau3-hoe7-goa7.” 
  I e5 bou2 tak8 jit8 teh siu7 i ka3-si7, sim-lai7 lioh8-a2 beng5-pek8, sou2-i2 chit-tiap8 thiaN i che7-che7 oe7, khah khoai3 e7-hiau2-tit, tui3 i-e5 tiong7-hu tim3-thau5 kong2,“Sian-siN e5 oe7 chin tioh8, goa2 taN kam-goan7 thau2-pang3 chit-e5 gin2-na2 e5 kha, bo5 beh koh ka7 i pak8.” 
  Chiu7 soa3 ka7 i liu5--khi2--lai5. Cha-bou2 gin2-na2 ia7 toa7 hoaN-hi2, tui3 chit-tiap8 sin-the2 chhun-un5, sim-koaN an-jian5, pi2 pak8-kha e5 cha-bou2 gin2-na2 put-chi2 khah song2-khoai3 lah. 
</CL>
<HL>

第四章 
李先生hit日暗倒--來，續kap伊e5某ti7 燈火下論道理 tui3 淺漸漸講到深，tui3 約略講到詳細。Koh 將伊本身an2怎樣入教堂、an2怎樣聽道理、an2怎樣辯駁、an2怎樣祈禱、an2怎樣受人感激、an2怎樣反悔罪過、an2怎樣改變、an2怎樣入教；入教了後an2怎樣ka7耶穌做證。Hiah-e5 代誌逐層講了，到路尾講，「若M7是上帝e5 大恩典耶穌來救我，我的確永永死ti7 罪惡e5 中央，今仔日無koh有這個款式thang一家來團團圓。」 
講了提聖經he7 ti7 桌頂，ka7 in某講，「我tui3入教到今，逐早暗的確著讀聖經一二章，che是養飼心神 e5 糧草，亦的確著吟詩祈禱：今暝賢妻 kap子著kap我an2-ni 做。」 
李先生讀聖經一章了kap伊 e5 某子做伙吟聖詩，做伙跪teh祈禱。祈禱 e5 話大略是講，「我e5 父上帝，創造天地人物 e5 大主宰，我本是大罪 e5 人陷落ti7 萬項惡e5 中間，無法thang家己救，得著天父疼痛憐憫、耶穌拯救、聖神感化；今會tit脫離苦海出死、入活，這個恩典闊大無限量，感謝be7-tit盡。現在求我e5 父上帝照顧感化我e5 某子，hou7 in 攏會得著救，kap 我做伙行天e5路，死後做伙享受天堂e5 真福氣。」 
Chiah e5 話祈禱了，就爬起來去睏。論到 in某hit暝想攏be7 睏tit，想起 in翁改舊換新，心內大大歡喜。In翁款待伊e5 恩情疼痛比往常時加倍好，心內大大受感激；看in翁言語，德行溫柔、端正、和平，心內大大降服。論到所教伊e5 道理卻有難得明白 e5 所在親像teh 講，「上帝是獨一無二，一概chiah e5 菩薩kap 神明，尪佛攏是白賊無影，敬伊，拜伊無利益，又koh有罪。」這號e5 話今才聽見心內be7免得giau5疑奇怪，因為伊 e5 心chat8-chat8 iau2-boe7 開e5 緣故才an2-ni，總--是teh 躊躇 e5 中間，有一句話會明會信，就是伊 e5 翁講這個道理會變化伊 e5 心，hou7伊脫離hiah e5 罪惡。若M7是真e5 道理 beh thai3會到an2-ni？Che 話真著，親像講，「好樹的確結好e5 果子，歹樹be7 結好e5 果子。」今看 in 翁有好e5 舉動就thang 知hit 個道理的確是好e5 道理，現時雖然無甚物明白，後--來的確會致到攏總bat。 
隔日早起起來梳頭、洗面、食茶、點心了後閤家聚集看聖經祈禱kap 前暝昏像。逐日照an2-ni 掠做定著 e5 規矩。 
第五章 
Hit一日李先生去探聽伊所賣hit 兩個子，才知查甫e5 已經死，傷心慘慼，m7若因為in子來悲哀，亦是為著伊家己在早做歹致到an2-ni，來悲哀。李先生今知從前所有e5 罪惡是苦e5 根，所生 e5 枝葉亦的確濟濟 e5艱苦；chheh心反悔代先e5 錯誤，獨獨迫切求上帝，帶念耶穌 e5 功勞來赦伊 e5 大罪，賞賜聖神來安慰伊 e5 心。 
李先生得著 hit號歹 e5 消息，無話thang kap in某講，又koh求上帝寬衣in某e5 心，免得hou7 in憂悶較過頭。倒--來kap伊 e5某婉轉來講，伊 e5 某流目屎傷心。李先生用濟濟方法苦勸伊，in某koh 哭講，「若是查某--e5 死，查甫--e5 留teh，亦iau2會堪tit。今久無an2-ni，我e5 心腸叫我怎樣m7 掛吊？」 
李先生知伊 e5某聖道iau2-boe7明，俗情iau2-boe7 化，就勸伊講，「賢妻你所講 e5 話無順天理，亦m7是照人情，查甫查某攏是父母 e5 骨肉，nia3 thang各樣心款待伊？我iau2-boe7 聽見真理 e5 代先，亦是tui3重查甫，m7愛查某，親像俗語teh 講，「查某子是了錢貨，m7 飼亦會tit過。」我亦平平有這號心，常常有這號話。Tui3 bat道理了後，才知男女攏是上帝賞賜，攏是耶穌贖回 e5 人，在生thang做上帝 e5 百姓，死後靈魂會tit 歸天堂，永遠享福，無分別查甫查某。俗語koh 講，「某子親像洗腳水，拚hiat-kak8 koh 換新。」在早我亦an2-ni想，lam7-sam2開費錢財，家內放choh8-teh無照顧，就是這號心所tihN8 e5。今才知除去俗情，愛惜賢妻看做一體，是因為入聖教，得著上帝 e5 聖神感化，順趁聖經 e5 教示，才會an2-ni。俗語亦bat 講，「男有3個某是好漢，女有3個翁是歹人。」Che亦是tui3重查甫看輕查某，流傳 e5毛病。三夫、三妻攏m7是照情理，親像an2-ni來做，敗壞人倫，實在無窮盡。照聖經講，「上帝創造人是一男一女，」m7是一女兩男，亦m7是一男兩女。所以若入聖教--e5，上至皇帝，下至百姓，攏是一翁一某。聖經koh講，「翁著疼某親像家己，疼某就是疼家己，人m7-bat怨恨家己 e5 身軀--e5，攏是保惜伊。」Koh 講，「人離開父母親像伊e5 某，來合做一體；所以逐人應該著疼某親像家己，某亦著疼伊e5丈夫，來尊敬降服--伊。」這號話極濟，講be7-tit盡。 
伊e5某聽見chiah-e5 話，知in翁所講攏合道理，所做亦是an2-ni，心內漸漸歡喜受伊安慰，獨獨致意teh-beh贖回這個查某子。 
李先生出去查查某子e5 下落，將錢贖倒轉--來。In某看見伊 e5 查某子倒--來，心內歡喜，攬來抱ti7 胸前，愛惜親像寶貝，用手so in查某子e5 面講，「你e5 面貌親像阿娘e5。」Koh看伊 e5 身份講，「今比hiang3時較大漢lah。」Chim-chim chng7-chng7 ，講東問西，母仔子講be7-tit 煞。李先生ti7 邊--仔看 in 這號 e5 款式，歡喜到流目屎，續無話thang講，獨獨講一句，「Che是上帝大恩典--lah。」 
第6章 
Hit一暝查某囡仔kap in老母做伙哭，腳常常伸teh kiu-teh，嘴內teh ihN8-ihN8 ng-ng haiN-haiN-chhan。伊 e5 老母ti7 眠夢中驚醒，才知伊e5查某子是腳teh 疼。伊無法ta7-oa5，總--是用話安慰伊nia7-nia7。明仔早起伊 e5 老父問伊，in老母ka7伊講，是腳疼。李先生講，「我聽見查某子teh hiN-hiN 哮，細聲teh chhan，扑算是因為縛腳起因，今果然是an2-ni。Hai3 lah！真奇怪﹗中國縛腳 e5 風俗，tui3 Bong5娘設起頭，到今仔日流傳那害，有人縛到二三寸hiah 細。」 
俗語講，「大腳踏地穩，細腳ka-lun2-sun2。」照an2-ni來看，縛腳m7是好風俗，m7是福氣e5 相體。今才縛e5 時痛疼難當，暝日啼哮，半步be7行be7 徙，皮膚腳目朽爛，流血出膿，kap 受罪 e5 犯人像一樣。父母看伊thai2-tho2 會忍心，無beh 憐憫leh，縛到大漢歹行踏。設使tu2著無張持e5 災殃、緊急 e5 代誌，beh thai3 走會離thang 閃避，到hit-tiap8總--是死。賢妻請你聽我e5 話，趕緊將伊e5 腳ka7 liu5--起--來。 
In某講，「查某人腳大e5，較濟是做下賤hou7 人差用，人攏ka7伊綽號，叫做大腳婆，hit號話聽攏be7入耳。我看伊艱苦卻亦傷心，m7-ku2風俗都是an2-ni，thai3 thang kap人無共款，kaN2著縛較好。」 
李先生講，「風俗有好，有歹；若好--e5 著趁伊，若歹--e5就著換。縛腳是極歹 e5風俗，切切著改換，趕緊著改換。到後--來的確通國攏會改換。總--是無一人做起頭，就無向望e5 日子。若是一家tiam3這鄉里，會代先改換，m7免煩惱無人學咱e5 款式，親像你所講，hou7人叫大腳婆，thai3有甚物相關？我看大腳，才是順趁上帝，照顧伊所hou7--咱e5 身體，有甚物下賤？看hiah-e5細腳--e5 攏是逆天，所行刁持猛強來au2-ut到成。論真是大見笑 e5 事，反轉是稱呼做三寸 e5 金蓮lah，keng-e5--lah，大家號lo2號so7，是引誘迷惑人 e5 話，ka7伊放做無聽見亦thang。」 
伊e5某講，「丈夫你所講 e5話，實在有情理，我恨be7-tit家己liu5--起來，來趁你 e5 意思，總--是這個查某囡仔若m7 ka7伊縛腳，到將來配親看beh an2怎樣？」 
李先生講，「Che事是上帝主意所定咱不過趁伊e5 命令就是，nia3 thang因為配親e5 緣故來敗壞身體？又koh hit個查某囡仔後--來的確ka7伊配hou7 教會內 e5 人，決斷m7-thang 嫁出教會外；實在趁道理 e5 人無掠腳大做見笑。」 
伊e5某講，「An2怎樣m7 kap教會外結親？」 
李先生講，「教會外 e5 人無beh 敬上帝、趁世俗、拜假神，行動舉止攏離開真道理，若將子嫁hou7 伊，親像入烏暗 e5 所在，在生be7順上帝 e5 命令來做人，過往be7 享天堂 e5 永福。我m7忍看伊縛腳 e5 艱苦，thai2-tho2會忍--tit 放伊去受地獄e5 艱苦leh？世俗重富貴，無重道理；重身軀，無重靈魂，淺見又koh 私偏。我在早也是an2-ni，今才知靈魂是無tang3 買e5 寶貝，人e5身軀萬萬be7 比tit。世間e5福氣親像飛 e5 雲，親像眼前花。若是因為che來失落靈魂，是烏暗愚憨到極。Hai3 ah﹗真可惜﹗這個查某囡仔就是終世人無匹配，也m7肯嫁hou7 教會外。」 
伊e5某逐日teh 受伊教示，心內略仔明白，所以這tiap8聽伊濟濟話，較快會曉tit，tui3 伊e5 丈夫tim3頭講，「先生 e5話真著，我今甘願thau2放這個囡仔e5 腳，無beh koh ka7伊縛。」 
就續ka7伊liu5--起--來。查某囡仔也大歡喜，tui3 這tiap8身體伸勻，心肝安然，比縛腳e5 查某囡仔不止較爽快lah。 
</HL>