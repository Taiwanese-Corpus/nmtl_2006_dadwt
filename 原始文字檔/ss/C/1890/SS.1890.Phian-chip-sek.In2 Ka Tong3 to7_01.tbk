<CL>
  [Teng2-bin7 hit si3-ji7, ke2-soeh chiu7-si7 in2-chhoa7 ke-lai7 kui to7-li2. Si7 teh kong2-khi2 chit8-e5 lang5 an2-chaiN2-iuN7 in2-chhoa7 choan5-ke sin3 to7-li2, lai5 hang5-hok8 Kiu3-chu2. Pun2 si7 Han3-khau2 goa7-kok e5 sian-siN IuN5 Kek-hui cho3--e5, eng7 Tng5-lang5-ji7 in3. Lang5 na7 beh be2 hit-ho7, hian7-si5 ti7 chheh-pang5--nih8 u7, mui2 pun2 12 chiN5. KiaN-liau2 lang5 khah che7 be7-hiau2-tit khoaN3, in-ui7 ji7 tioh8 ke2-soeh; goan2 sou2-i2 u7 hoan-ek8 peh8-oe7 in3 ti7-chia. Ng3-bang7 hiaN-ti7 chi2-moe7 long2 hoaN-hi2 khoaN3, khoaN3 liau2 sim e7 siu7 kam2-kek, lai5 oh8 i e5 ho2 bou5-iuN7.] 
  Te7 it chiuN 
  Bou2 sou2-chai7 u7 chit8-e5 lang5 siN3 Li2, sui-jian5 m7-si7 thak8-chheh bun5-nga2 e5 lang5, khiok iah8 ti-su sek-li2, lang5 long2 chheng-hou i kio3-cho3 Li2 sian-siN. I-e5 ke-lai7 sio2-khoa2 jiau5-ju7, u7 tam7-poh8-a2 chhan5-hng5 san2-giap8, in-ui7 bo5 kau3 thang eng7; sou2-i2 tiam3 goa7-bin7 cho3 seng-li2 than3 lai5 thiN-thiap. 
  U7 chhoa7 chit8-e5 bou2 siN3 Ho5, mng5-hong kap i saN-teng2-tui3, tui3 se3-han3 u7 hak8-sip8 bun5-ji7, seng3-cheng5 iu7-koh chhong-beng5. Che chiaN3-chiaN3 si7 ho2 in-ian5. TaN-chiah chhoa7 hit-si5 hu-chhe ho5-ho2 saN-thiaN3, hoan7 su7 saN-pang-chan7 teh liau7-li2, ia7 m7-sai2 hoan5-lo2 chiah8-chheng7. Au7-lai5 u7-siN nng7-e5 hau7-siN chit8-e5 cha-bou2-kiaN2. Gin2-na2 seng-seng5-put-siok8, pe7-bo2 khoaN3-kiN3 chin i3-ai3. In pe7 ti7 goa7-bin7 sou2 than3 e5 chiN5 theh8 to3--lai5 chiau3-kou3 ke-lai7 e5 lang5, long2 bo5 lam7-sam2 khai. In bou2 ti7 ke-lai7 tak8-jit8 cho3 lu2-kang lai5 thiN-thiap8 sou2-hui3. Chit8 ke e5 tiong-kan put-chi2 ho5-peng5 u7 chin e5 khoai3-lok8, bo5 liau7 Li2 sian-siN sim-lai7 bo5 pa2-chhi5, cho3 lang5 bo5 kian-teng7, m7-bat lang5 e5 gau5, gong7, ho2, phaiN2, lam7-sam2 chham lang5 kau-poe5, hou7 chit8-e5 phaiN2 e5 siau3-lian5-lang5 in2-iu2 khi3 kiaN5 bo5 cheng3-keng e5 lou7. Chhoa7-khi3 thit-tho5 keng, chiong jit8 chiong mi5 to si7 tiam3 ti7 hoa-ke-liu2-hang7, loan5-loan5 put-sia2, pou7-pou7 bo5 li7; iu7-koh kap lang5 io5-tau5 poah8-thoaN i2-kip8 pai5-a2 lian2-po2, hong3-kiam hou-kun5 kiat-tong2 lim-chiu2 chiah8 te5, sou2 u7 e5 chiN5-chai5 it-chin7 khai liau2-liau2. Chhu3-lai7 e5 bou2-kiaN2 pang3 bo5 iau3-kin2, bo5 beh chiau3-kou3, chiam7-chiam7 han2-tit to3--lai5, kau3-boe2 soa3 long2 bo5 kui-ke, in-ui7 hit-tiap8 bo5 chiN5-chai5 kap bo5 the2-bian7 e5 ian5-kou3, KiN3-tioh8 in bou2 chiu7 bo5 ho2-bin7 saN-khoaN3; kiN3-tioh8 in hau7-siN cha-bou2-kiaN2 bo5 thiaN3-thang3 e5 sim, tok8-tok8 phaiN2 khoan2-thai7 i. Au7-lai5 chiong i-e5 cha-bou2-kiaN2 kap te7-ji7 hau7-siN beh chhoa7-khi3 be7-lang5, chiu7 chit-tiap8 i chit8-ke e5 kan-khou2 kau3-chia kek8-thau5 lah. 
  Te7 ji7 chiuN 
  U7 chit8-jit8 Li2 sian-siN ti7 bou2 siaN5 teh kiaN5 lou7 e5 tiong-kan, hut-jian5 u7 khoaN3-kiN3 chit8 keng e5 chhu3, koan5 koa3-toa7, khoan2-sit chham pat8-keng chhu3 bo5 siang7, koh khoaN3 che7-che7 lang5 tui3 hia teh chhut-jip8, m7 chai si7 sim2-mih8 tai7-chi3. I chiu7 toe3 cheng3 lang5 jip8-khi3, khoaN3-kiN3 thiaN-tng5 e5 lai7-bin7 cho2-iu7-peng5 pai5 kui2-na7 tsap8 liau5 e5 i2, che7-che7 lang5 ti7-hia teh che7 thiaN chit8 e5 bok8-su teh thoan5 to7-li2 kong2, “U7 chit8 e5 chhong3-cho7 thiN-te7 ban7-mih8 e5 toa7 Chu2-chaiN2 e5 Siong7-te3, chiu7-si7 se3-kan lang5 e5 ThiN-pe7, put-lun7 sim2-mih8 kok, sim2-mih8 chok8, sim2-mih8 lang5, bo5 chit8 e5 m7 eng-kai keng3-pai3 hok8-sai7 I.” 
  Koh kong2,“Se3-siok8 sou2 pai3 e5 ngou2-siong7 i2-kip8 it-khai3 e5 sin5-beng5, ang-hut8 long2 si7 lang5 sou2 siat sou2 hong ke2 iaN3 e5 sin5, keng3 i, pai3 i, m7-na7 bo5 li7-ek, koh toa7-toa7 tek-choe7-tioh8 chin Chu2-chaiN2 e5 Siong7-te3.” 
  Iah8 teh kong2,“Lang5 long2 u7 choe7, sou2 kong2 sou2 kiaN5 sou2 siuN7 bo5 hap8 Siong7-te3 e5 hoat-tou7 kek8 che7. Sou2-i2 chai7-siN bo5 peng5-an, si2-liau2 ia7 tioh8 loh8 te7-gek8, siu7 heng5-hoat8 e5 po3-eng3.” 
  Iah8 teh kong2,“Lang5 be7 ka-ti7 siok8-hoe5 pun2-sin e5 choe7, ia7 bo5 hoat-tou7 thang hou7 ka-ti7 e5 sim toan-chiaN3. Na7 bo5 Siong7-te3 toa7-toa7 hian2-chhut I jin5-ai3, chu5-pi e5 sim lai5 kiu3 lang5, chiu7 lan2 lang5 long2 e7-si2, tiam3 ti7 choe7-ok e5 tiong-kan, bo5 chit8 lang5 e7 tit-tioh8 kiu3.” 
  Koh kong2,“Siong7-te3 ka7 thiN-e7 ban7-hng siat-lip8 chit8 e5 Kiu3-chu2, chiu7-si7 Ia5-sou lah; hoan7-na7 sin3-kho3 I e5 lang5 m7-na7 bian2-tit si2-au7 tim5-lun5 e5 kan-khou2, iah8 tek-khak thoat-li7 choe7-ok ti7 chit chai7-siN.” 
  Chhin-chhiuN7 chit ho7 e5 oe7, m7-na7 chit8 poaN3-ku3 nia7-nia7. Li2 sian-siN kin-a2-jit8 thiaN-kiN3--e5 sou2 boe7 bat thiaN-kiN3--e5, na7-si7 che7-che7 ku3-oe7 e5 tiong-kan tit-tioh8 chit8 ku3, kek8 po2-poe3 e5 oe7. Chit-e5 si7 sim2-mih8 leh? Chiu7-si7 Kiu3-chu2 e7 hou7 lang5 thoat-li7 choe7-ok ti7 chit chai7-siN. Li2 sian-siN sui-jian5 ham7-loh8 ti7 cheng3 choe7 e5 tiong-ng, sim-koaN ku2-ku2 be7 an-jian5. Kho2-sioh bo5 hoat-tou7 thang thoat-li7, chiu7 chit-e5 ke2 koe3-sit oaN7-sin e5 lou7, lian2 chhin-chhiuN7 teh-beh choat8-bang7. TaN hut-jian5 thiaN-kiN3 bok8-su e5 oe7, hoan2-hoe2 ke2-piN3 e5 sim chiam7-chiam7 oah8-tang--khi3-lai5, chong2--si7 boe7 chai che oe7 si7 khak-sit8 a2-bo5. Bok8-su ka3-si7 cheng3-lang5 liau2, chiu7 koh kong2, “Hoan7-na7 u7 lai5 mng7 to7-li2--e5, chhiaN2 lin2 lai5-khi3 kheh-thiaN tam5-lun7 kui2-ku3 oe7.”Li2 sian-siN thiaN-kiN3 sui5-si5 toe3 i khi3. I2-keng jip8 thiaN, bok8-su mng7 i kong2,“Sian-siN u7 beh mng7-khi2 sim2-mih8 tai7-chi3?” In3 kong2, “Tu2-a2 thiaN-kiN3 lo2-su sou2 kong2 Ia5-sou e7 kiu3 lang5 thoat-li7 choe7-ok, chin-chiaN3 u7 iaN2--bo5?” 
  Bok8-su kong2,“Che oe7 khiok-si7 chin-sit8.” 
  Li2 sian-siN mng7 kong2,“Ia5-sou e7 kiu3--goa2 bo5?” 
  Bok8-su kong2,“Sian-siN u7 sim2-mih8 choe7, beh ng3-bang7 kiu3?” 
  In3-kong2,“Se3-kan sou2 u7 e5 choe7 goa2 long2 hoan7-tioh8, chiau3 an2-ni sng3-si7 toa7 choe7 e5 lang5, m7 chai Ia5-sou e7 kiu3--goa2 bo5? ” 
  Bok8-su kong2,“Ia5-sou cho3 Kiu3-chu2 si7 bo5 sou2 be7-e7 kiu3. Sian-siN na7 chin-chiaN3 sin3 i, tek-khak tit-tioh8 kiu3.”Bok8-su koh chiong sin3 Ia5-sou che7-che7 o3-biau7 e5 oe7 lai5 ka7 khui-thiah ka3-si7 i. Kong2-liau2 koh mng7 i kong2,“Sian-siN li2 u7 sin3 Chu2 Ia5-sou bo5?” 
  In3-kong2,“Sin3 ah! Ng3-bang7 Chu2 kiu3--goa2.” 
  Bok8-su kong2,“Lan2 nng7 lang5 tioh8 ki5-to2.” Chiu7 cho3-hoe2 kui7-loh8-khi3. 
  Bok8-su teh ki5-to2 e5 oe7 iok-liok8 chiu7-si7 kong2,“Khun2-kiu5 Kiu3-chu2 lin5-bin2 Li2 bou2 lang5, sia3-bian2 i-e5 choe7, kam2-hoa3 i-e5 sim. I hou7 mou5-kui2 pe2-pak8, tioh8 thau2-pang3 i. I u7 thian-liong5 e5 sim, tioh8 hou7 i siN oah8 hou7 i e7-tit chiaN5, cho3 oaN7-sin e5 lang5; ti7 se3-kan e7 cho3 seng3, chheng-khi3, bo5 la5-sam5; si2-au7 i-e5 leng5-hun5 e7-tit eng2-oan2 hiong2-hok ti7 Thian-tong5.” 
  Chiu7-si7 kong2 chiah-e5 oe7, ki5-to2 liau2, nng7 lang5 khi2-lai5, khoaN3 Li2 sian-siN e5 heng5-tong7-ki2-chi2, toa7-toa7 u7 siu7 Seng3-sin5 kam2-tong7. 
  Tui3 chit-tiap8 liau2-au7 sim chiu7 ke2-piN3 chiong5-cheng5 e5 chho3-gou7, siong5-siong5 ka-ti7 ki5-to2. I e5 tek-heng7 tak8-jit8 na2 oaN7-sin, bo5 loa7-ku2 jip8 Seng3-kau3 cho3 Chu2 e5 hak8-seng. 
  Au7--lai5 Li2 sian-siN hoaN-hi2 ka7 Ia5-sou cho3 kan-cheng3, na7 tu2-tioh8 lang5, chiu7 tek-khak kong2 chin e5 to7-li2 chin7 khui3-lat8 khou2-khng3 lang5, tioh8 sin3 Chu2 lai5 tit-tioh8 kiu3. Na7-si7 lang5 thiaN-liau2 gi5-ngai2, Li2 sian-siN tok8-tok8 ka7 i kong2,“Chu2 e7 kiu3 goa2 chit-ho7 toa7-choe7 e5 lang5, kiam2 be7 kiu3 lin2 mah?”Lang5 thiaN i-e5 sou2 kong2, khoaN3 i sou2 kiaN5, tui3 an2-ni lai5 siu7 i kam2-hoa3--e5 be7 chio2. Iu7-koh chai7-cha2 i kau-poe5 hiah-e5 phiau5-tou2 e5 peng5-iu2, hit tong2-a2 e5 phaiN2 chu2-te7; chiong5-tiong ia7 u7-e5 ke2 koe3-sit, ka-ti7 oaN7-sin, kap i cho3-hoe2 lai5 kui-cheng3-kau3. U7 e5 bo5 sim2-mih8 beng5-pek8 chit-e5 to7-li2--e5, ia7 kiu5 i ka3-si7 in cho3 Chu2 e5 hak8-seng, mng7 i kong2,“Chit-e5 to7-li2 ki3-jian5 bo5 sim2-mih8 beng5-pek8, siaN2-su7 ai3 jip8 kau3?” In chiu7 in3 kong2,“Goan2 chiah-e5 sui-jian5 bo5 sim2-mih8 bat chit-e5 to7-li2, chong2-si7 long2 e7-hiau2 khoaN3 Li2 sian-siN piN3 phaiN2 cho3 ho2-e5, khi3-sia5-kui-cheng3, chiong hian7-kim siuN7-khi2 i chai7-cha2 toa7-toa7 bo5 sio siang7, na7 m7-si7 cheng3-to7 Li2 sian-siN an2-chaiN2-iuN7 e7 ke2-piN3 kau3 an2-ni-siN leh!” 
  Te7 saN chiuN 
  Li2 sian-siN jip8-kau3 liau2-au7 su7-su7 hou7 lang5 siau3-liam7 hang5-hok8, khai3 e7 kham-tit hou7 lang5 hang5-hok8--e5; chiu7-si7 i sit8-sim ai3 i ke-lai7 e5 lang5 tit-tioh8 hok-khi3. Chit8-piN chin7-sim cho3 seng-li2 lai5 iuN2-chhi7 choan5-ke, chit8-piN kong2 Seng3-keng hou7 ke-lai7 thiaN, eng7 che7-che7 e5 hong-hoat, che7-che7 e5 ke3-ti3 in2-chhoa7 i chhut sia5 e5 lou7, jip8 chiaN3 e5 lou7. 
  Li2 sian-siN jip8-kau3 liau2, chiu7 ai3 to3-lai5 ke-lai7, m7-ku2 chhiu2-thau5-an5 bo5 sou2-hui3, che7-che7 hang7 e5 boe7-pian7, tok8-tok8 tai7-seng kia3 chit8 tiuN phoe kap tam7-poh8 chiN5, chhiaN2 an-ui3 i ke-lai7 e5 lang5 nia7-tiaN7. 
  I e5 bou2 chiap-tioh8 phoe iah8 ki5-koai3, iah8 hoaN-hi2, teh kong2, “Kin-a2-jit8 chit e5 tai7-chi3 si7 bang7-kiN3 a2-si7 chin-chiaN3, hou7 lang5 bo5 phah-sng3 kau3 an2-ni. Ko2-jian5 si7 goa2 tiong7-hu sou2 kia3 e5 phoe mah?”KhoaN3 kui2-na7 pai2, koh kong2,“Si7 goa2 tiong7-hu chhin-chhiu2 sia2--e5 bo5 gi5 lah. Chong2--si7 chit tiuN phoe khoaN3--khi2-lai5, ho2-cheng5, ho2-i3, moa2-moa2 ti7 choa2-bin7, an2-chaiN2-iuN7 thai3 an2-ni? Kap chai7-cha2 toa7 koh-iuN7, chin-chiaN3 siuN7 be7 hiau2-tit, taN chong2--si7 theng3-hau7 i kui-ke chiah e7 chai.” 
  Au7-lai5, Li2 sian-siN chhiu2-thau5 khah iong7-leng7, u7 chhun chiN5, tek-i3 kui-ke. 
  Kau3 te3 chiu7 gu7-tioh8 i-e5 kiaN2, theng5-kha kap i kong2 kui2-ku3-oe7, hoaN-hi2 be7-kou3-tit, chiu7 saN-khan-chhiu2 jip8 chhu3-lai7. 
  I-e5 kiaN2 toa7-siaN kio3 i-e5 lau7-bo2 kong2,“Tia-ah! To3-lai5--lah. ” 
  In bou2 chau2 chhut--lai5, thiaN in ang e5 gian5-gi2 khoaN3 in ang e5 bin7-sek, put-chi2 un-jiu5 toan-chiaN3, ho5-peng5, pi2 chai7-cha2 chin-chiaN3 chhin-chhiuN7 oaN7 kut-thau5 lah; sim-lai7 teh kong2, “Chin ki5-koai3! Goa2 e5 tiong7-hu chit-si5 an2-chaiN2-iuN7 e7 piN3 kau3 hiah-nih8 che7?” 
  Li2 sian-siN khoaN3 i-e5 bou2 sin-the2 siau-san2, in-chiuN5 phoa3-sam3, i-e5 kiaN2 thau5 ju5-ju5, kha chhiah-chhiah; chhu3-theh8 phoa3-sng2 teh-beh to2, ke-si mih8-kiaN7 khiam3-khoeh phaiN2-khoaN3. Hut-jian5 siong-sim bak8-sai2 lau5--chhut--lai5, chiu7 eng7 ho2 oe7, an-ui3 i-e5 bou2 kong2, “Che long2-si7 goa2 e5 choe7-ko3, taN chhiaN2 li2 khoan-sim, chu7-kim i2-au7 oa2-kho3 Siong7-te3 in-tian2 pang-chan7, tek-khak beh chiau3-kou3 ke-lai7 bou2-kiaN2, m7-bian2 koh-chai3 chhin-chhiuN7 an2-ni-siN chiah-long5-poe7.” 
  Cho3 hoe2 tam5-lun7 tiap-a2-ku2, chiu7 khi3 khui siuN, chiong i sou2 hak e5 cha-bou2-lang5 in-chiuN5 theh8 hou7 in bou2; koh chiong saN, kap e5, hou7 i-e5 kiaN2 chheng7,soa3 hou7 i khi3 thi3-thau5 se2 seng-khu choan5-ke chit8-si5 cho3 chit8-e7 oaN7-sin. Kau3 teh-beh chiah8 png7, tai7-ke ui5-lui5 cho3-hoe2 che7, boe7 chiah8 e5 tai7-seng, Li2 sian-siN ki5-to2 Siong7-te3 kui2-ku3-oe7 chiah chiah8. In bou2 m7-bat ki5-to2 si7 sim2-mih8 i3-su3 teh mng7 i. Li2 sian-siN ka7 i kong2,“Ki5-to2 si7 kiu5 Siong7-te3 si-in kam2-sia7 Siong7-te3 su3-hok, kai3 iau3-kin2 e5 le2-sou3.” 
  Chit-si5 chhiaN2 ban7 kong2, kau3 e5-hng chiah ka7 li2 kong2 siong5-se3. TaN u7 chit8 ku3 iau3-kin2 e5 oe7 kap li2 su-niu5, cheng5 sou2 be7-khi3 hit nng7-e5 kiaN2, tek-khak tioh8 siok8-hoe5 to3--lai5; be7-khi3 m7-na7 siong-tioh8 pe7-kiaN2 e5 cheng5, koh hoan7-tioh8 Siong7-te3 e5 hoat. 
  In bou2 thiaN che oe7, toa7 hoaN-hi2, sui-jian5 m7-bat hoan7-tioh8 Siong7-te3 e5 hoat si7 sim2-mih8 oe7, chit-ku3 siong-tioh8 pe7-kiaN2 e5 cheng5 khiok e7-hiau2 thiaN. Tui3 hit nng7-e5 kiaN2 be7-khi3 liau2-au7 kau3 chit-tiap8 iau2-boe7 pang3-sim, chiu7 koaN2-kin2 in3 i-e5 tiong7-hu kong2,“Na7 siok8-hoe5 chit nng7-e5 kiaN2 goa2 e5 sim chiu7 an-jian5 lah.” 
  Li2 sian-siN kong2,“Goa2 bin5-a2-jit8 tek-khak beh chhin-sin khi3 tham3-thiaN, na7 chit nng7-e5 kiaN2 iau2 ti7-teh tek-khak beh siok8 to3--lai5. Chit8-ke toan5-toan5-iN5 chiu7-si7 khoai3-lok8 e5 su7.” 
  Chiah8 png7 liau2, khan i-e5 kiaN2 chhut-khi3 tham3 chhu3-piN peng5-iu2. Lang5 khoaN3-kiN3 toa7-toa7 teh ki5-koai3, long2 kong2,“Li2 sian-siN piN3-cho3 sin e5 lang5, chong2--si7 m7-chai i si7 tui3 tah8-loh8 piN3-cho3 kau3 an2-ni.” 
</CL>
<HL>

【頂面hit四字，解釋就是引chhoa7家內歸道理。是teh講起一個人an2怎樣引chhoa7全家信道理，來降服救主。本是漢口外國e5先生IuN5 Kek-hui做--e5，用唐人字印。人若beh買hit號，現時ti7冊房--裡有，每本12錢。驚了人較濟be7曉得看，因為字著解釋；阮所以有翻譯白話印ti7-chia。向望兄弟姊妹攏歡喜看，看了心會受感激，來學伊e5好模樣。】 
第一章 
某所在有一個人姓李，雖然m7是讀冊文雅e5人，卻也知書識理，人攏稱呼伊叫做李先生。伊e5家內小可饒裕，有淡薄仔田園產業，因為無夠thang用，所以tiam3外面做生理賺來添貼。 
有娶一個某姓何，門風佮伊相等對，對細漢有學習文字，性情iu7-koh聰明。Che正正是好姻緣。今才娶hit時夫妻和好相疼，凡事相幫贊teh料理，也m7使煩惱食穿。後來有生兩個後生一個查某子。囡仔生成不俗，父母看見真意愛。In父ti7外面所賺e5錢提倒--來照顧家內e5人，攏無lam7-sam2開。In母ti7家內逐日做女紅來添貼所費。一家e5中間不止和平有真e5快樂。無料李先生心內無把持，做人無堅定，m7-bat人e5 gau5、憨、好、歹，lam7-sam2 chham人交陪，hou7一個歹e5少年人引誘去行無正經e5路。Chhoa7去thit-tho5間 ，終日終暝都是tiam3 ti7花家柳巷，戀戀不捨，步步無離；又koh佮人搖骰賭攤 以及牌仔撚寶 ，況兼 呼群結黨飲酒食茶，所有e5錢財一盡開了了。厝內e5某子放無要緊，無beh照顧，漸漸罕得倒--來，到尾遂攏無歸家，因為hit-tiap8無錢財佮無體面e5緣故，見著in某就無好面相看；見著in後生查某子無疼痛e5心，獨獨歹款待伊。後來將伊e5查某子佮第2後生beh chhoa7去賣人，就這tiap8伊一家e5艱苦到chia極頭lah。 
第2章 
有一日李先生ti7某城teh行路e5 中間，忽然有看見一間e5 厝，懸掛大，款式參別間厝無像，koh看濟濟人tui3 hia teh出入，m7知是甚物代誌。伊就toe3眾人入去，看見廳堂 e5內面左右爿排幾若十條e5 椅，濟濟人ti7-hia teh 坐聽一個牧師teh傳道理講，「有一個創造天地萬物 e5 大主宰 e5 上帝，就是世間人e5 天父，不論甚物國、甚物族、甚物人，無一個m7應該敬拜服事伊。」 
Koh講，「世俗所拜e5 偶像以及一概 e5 神明，尪佛攏是人所設所封假iaN3 e5 神，敬伊、拜伊，m7但無利益，koh大大得罪著真主宰 e5 上帝。」 
亦teh 講，「人攏有罪，所講所行所想無合上帝 e5法度極濟。所以在生無平安，死了也著落地獄，受刑罰 e5 報應。」 
亦teh 講，「人be7家己贖回本身 e5 罪，也無法度 thang hou7家己 e5 心端正。若無上帝大大顯出伊仁愛、慈悲 e5 心來救人，就咱人攏會死，tiam3 ti7 罪惡 e5 中間，無一人會得著救。」 
Koh講，「上帝ka7天下萬方設立一個救主，就是耶穌lah；凡若信靠伊e5 人m7若免得死後沉淪 e5 艱苦，亦的確脫離罪惡 ti7 這在生。」 
親像這號 e5 話，m7若一半句nia7-nia7。李先生今仔日聽見--e5所boe7 bat聽見--e5，若是濟濟句話 e5 中間得著一句，極寶貝 e5 話。這個是甚物 leh？就是救主會hou7人脫離罪惡 ti7 這在生。李先生雖然陷落 ti7 眾罪e5 中央，心肝久久be7安然。可惜無法度thang脫離，就這個改過失換新 e5 路，lian2親像teh-beh絕望。今忽然聽見牧師 e5 話，反悔改變 e5 心漸漸活動--起-來，總--是boe7知che話是確實抑無。牧師教示眾人了，就koh 講，「凡若有來問道理--e5，請lin2來去客廳談論幾句話。」李先生聽見隨時toe3伊去。已經入廳，牧師問伊講，「先生有beh問起甚物代誌？」應講，「Tu2仔聽見老師所講耶穌會救人脫離罪惡，真正有影--無？」 
牧師講，「Che 話卻是真實。」 
李先生問講，「耶穌會救--我無？」 
牧師講，「先生有甚物罪，beh向望救？」 
應講，「世間所有e5 罪我攏犯著，照 an2-ni 算是大罪 e5人，m7知耶穌會救--我無？」 
牧師講，「耶穌做救主是無所be7會救。先生若真正信伊，的確得著救。」牧師koh將信耶穌濟濟奧妙 e5 話來ka7開拆教示伊。講了koh問伊講，「先生你有信主耶穌無？」 
應講，「信ah﹗向望主救--我。」 
牧師講，「咱二人著祈禱。」就做伙跪落去。 
牧師 teh 祈禱 e5 話約略就是講，「懇求救主憐憫你某人，赦免伊 e5 罪，感化伊 e5 心。伊hou7 魔鬼把縛，著thau2放伊。伊有天良 e5 心，著 hou7伊生活hou7伊會tit成，做換新 e5 人；ti7世間會做聖、清氣，無la5-sam5；死後伊 e5 靈魂會tit永遠享福ti7天堂。」 
就是講 chiah-e5 話，祈禱了，二人起來，看李先生 e5行動舉止，大大有受聖神感動。 
Tui3 這tiap8了後心就改變從前 e5 錯誤，常常家己祈禱。伊e5 德行逐日那換新，無偌久入聖教做主e5 學生。 
後--來李先生歡喜ka7耶穌做干證，若tu2著人，就的確講真 e5 道理盡氣力苦勸人，著信主來得著救。若是人聽了疑ngai2，李先生獨獨ka7伊講，「主會救我這號大罪 e5 人，kiam2 be7救lin2 mah？」人聽伊 e5 所講，看伊所行，tui3 an2-ni來受伊感化--e5 be7 少。又koh在早伊交陪hiah-e5 嫖賭 e5 朋友，hit黨仔 e5 歹子弟；從中也有e5 改過失，家己換新，kap伊做伙來歸正教。有e5 無甚物明白這個道理--e5，也求伊教示in做主e5 學生，問伊講，「這個道理既然無甚物明白，啥事ai3 入教？」In就應講，「阮 chiah-e5 雖然無甚物 bat 這個道理，總--是攏會曉看李先生變歹做好e5，棄邪歸正，將現今想起伊在早大大無相像，若M7是正道李先生 an2-chaiN2樣會改變到an2-ni-siN leh﹗」 
第三章 
李先生入教了後事事hou7人數念降服，khai3會堪tit hou7人降服--e5；就是伊實心愛伊家內 e5 人得著福氣。一邊盡心做生理來養飼全家，一邊講聖經 hou7家內聽，用濟濟 e5 方法，濟濟 e5 計智引chhoa7伊出邪 e5 路，入正 e5 路。 
李先生入教了，就ai3 倒來家內，m7-ku2手頭an5無所費，濟濟項 e5 boe7便，獨獨代先寄一張批kap淡薄錢，請安慰伊家內 e5 人nia7-tiaN7。 
伊e5某接著批亦奇怪，亦歡喜，teh講，「今仔日這個代誌是夢見抑是真正，hou7人無扑算到an2-ni。果然是我丈夫所寄e5 批mah？」看幾若擺，koh 講，「是我丈夫親手寫--e5無疑lah。總--是這張批看--起-來，好情、好意，滿滿 ti7 紙面，an2-choaN2樣thai3 an2-ni？Kap在早大各樣，真正想be7曉tit，今總--是聽候伊歸家才會知。」 
後來，李先生手頭較量leng7、有chhun錢，得意歸家。 
到te3就遇著伊 e5 子，停腳kap伊講幾句話，歡喜be7顧tit，就相牽手入厝內。 
伊e5 子大聲叫伊 e5 老母講，「爹ah﹗倒來--lah。」 
In某走出--來，聽in翁e5言語看 in翁e5 面色，不止溫柔端正、和平、比在早真正親像換骨頭lah；心內teh講，「真奇怪﹗我e5丈夫這時an2-choaN2樣會變到hiah-nih8濟？」 
李先生看伊 e5某身體消瘦，衣裳破sam3，伊 e5 子頭茹茹 ，腳赤赤；厝宅破損teh-beh 倒，家私物件欠缺歹看。忽然傷心目屎流--出--來，就用好話，安慰伊 e5某講，「Che 攏是我e5罪過，今請你寬心，自今以後倚靠上帝恩典幫贊，的確beh 照顧家內某子，m7免koh再親像 an2-ni-siN 才狼狽。」 
做伙談論tiap仔久，就去開箱，將伊所hak e5 查某人衣裳提hou7 in 某；koh將衫，kap 鞋，hou7伊e5 子穿，續hou7伊去剃頭洗身軀全家一時做一下換新。到teh-beh食飯，大家圍lui5 做伙坐，boe7食e5 代先，李先生祈禱上帝幾句話才食。In某m7-bat祈禱是甚物意思 teh問伊。李先生ka7伊講，「祈禱是求上帝施恩感謝上帝賜福，kai3 要緊 e5禮數。」 
這時請慢講，到e5昏才ka7你講詳細。今有一句要緊 e5 話 kap你思量，前所賣去hit兩個子，的確著贖回倒--來；賣去m7但傷著父子 e5 情，koh犯著上帝e5 法。 
In某聽che 話，大歡喜，雖然m7-bat犯著上帝 e5 法是甚物話，這句傷著父子e5 情卻會曉聽。Tui3 hit兩個子賣去了後到這tiap8 iau2-boe7 放心，就趕緊應伊 e5丈夫講，「若贖回這兩個子我e5心就安然lah。」 
李先生講，「我明仔日的確beh 親身去探聽，若這兩個子iau2 ti7-teh 的確beh贖倒--來。一家團團圓就是快樂 e5 事。」 
食飯了，牽伊 e5 子出去探厝邊朋友。人看見大大teh奇怪，攏講，「李先生變做新 e5 人，總--是m7知伊是tui3 tah8落變做到an2-ni。」 
</HL>