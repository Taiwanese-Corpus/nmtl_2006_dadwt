<CL>
  Te7 chap8-ji7 ChiuN 
  Te7-ji7-jit8 cha2-khi2 lau5-teng2 u7 chit8-e5 lang5-kheh tui3 lau5-chu2 mng7 kong2, "Choan7-khim5 e5 gin2-na2 an2-chaiN2-iuN7, kiaN-liau2 si7 jiat8-peN7, chit me5-hng chhui3-poe lam7-sam2 kong2-oe7, goa2 chhui3-khi2 thiaN3 be7-khun3-tit, thiaN i kong2 kau3 thiN-kng." U7 lang5 mng7 hit e5 chhui3-khi2 thiaN3--e5 kong2, "I si7 kong2 sim2-mih8?" 
  In3 kong2, "Kong2 tam7-poh8 bo5 hap8-li2 e5 oe7, hut-jian5 kong2 te7 hut-jian5 kong2 thiN-teng2 eng5-kng e5 siaN5, koh u7 kong2 se3-kan lang5 sang3-chong3 e5 tai7-chi3, iah8 u7 kong2-khi2 ho2 khoaN3 e5 peh8 hoe, long2 si7 kui2-kap-be2 hau2 bo5 siang7 siaN; u7 chit8 pai2 i che7-teh gim5-si, an2-chaiN2-iuN7 lin2 bo5 thiaN-kiN3 mah?" 
  Hia e5 lang5 kong2, "Goa2 chian5 jit8 tiam3 ti7 ke-lai7 cho3 kang put-chi2 ia3-lan2, kau3 me5--si5 chit8-e7 to2-teh chiu7 khun3-khi3, sim2-mih8 mih8 iah8 bo5 thiaN-kiN3. I si-lai7 sou2 gim5 e5 si7 sim2-mih8?" 
  Hit-e5 lang5 kong2, "Si7 ku7 khim5 e5 chit8 te3 khek-tiau7, hit-e5 khek siong5-siong5 ti7 i hi7-khang-lai7, lian5 teh khun3 iah8 bo5 be7-ki3-tit, cha7 me5-hng i iau2-ku2 teh gim5 An-lok8-ke e5 khek." 
  Iu7-koh u7 chit8 lang5 kap lau5-chu2 kong2, "Chit-e5 gin2-na2 tioh8 jiat8-kong5-peN7 put-chi2 siong-tiong7, goan2 tai7-ke kiaN-liau2 hou7 i koe3--tioh8, khah ho2 hou7 i chhut-khi3." 
  Lang5-kheh si3-soaN3 i2-au7, lau5-chu2 khi3 khoaN3 Li7-su-te7 tau3-ti2 si7-peN7 a2 m7-si7, kio3 i chheN2--lai5; i thi2-khui bak8-chiu be7-jin7-tit lang5; lau5-chu2 bo5 hoat-tou7 pho7 i kau3 lau5-e7, he7 ti7 chit8 keng se3-keng pang5 hou7 i ka-ti7 toa3, chiong i e5 phou-kai3 poaN ti7 te7-pan2-teng2, hou7 i tam7-poh8 tiam2-sim kap chui2, keng3-jian5 bo5 koaN2 i chhut-tiam3--khi3, chiu7 be7-sng3-cho3 bo5 lin5-bin2 i; hit jit8 e5-hng iah8 chhiaN2 chit8-ui7 peh8-chan7 lang5 e5 i-seng lai5 ka7 i khoaN3. I-seng kong2 i si7 jiat8-peN7, siong-tiong7 kau3 teh-beh si2. 
  Hit-si5 Li7-su-te7 sim2-mih8 tai7-chi3 long2 m7-chai, kui2-na7 jit8 ku2 long2 si7 an2-ni, lau5-chu2 chhut-chhut jip8-jip8, i iah8 m7-chai, pat8-lang5 bo5 khi3 khoaN3 i. Lau5-chu2 tai7-chi3 che7, iah8 bo5 eng5-kang thang siong5-siong5 khi3 chiau3-kou3 i; thiaN i kong2 An-lok8-ke, leng7-goa7 chit8-e5 i3-su3 hou7 lang5 put-chi2 ki5-koai3. 
  Chit-tiap8 Li7-su-te7 sui-jian5 sim-lai7 hou5-tou5, chong2-si7 it-tit8 bo5 be7-ki3-tit eng5-kng e5 siaN5. Koe3 kui2-jit8 peN7-cheng3 tam7-poh8 khah khin, sin-the2 put-chi2 loan2-jiok8; sui-jian5 sim-lai7 si7 khah cheng-sin5 tam7-poh8, iau2-ku2 be7-e7 choan7-khim5. 
  Hit-tiap8 jit8-chi2 put-chi2 tng5, lau5-chu2 khoaN3 i khah ho2 chiu7 m7 khi3 koan2-kou3 i; u7 kui2-na7 si5-ku2 bo5 poaN3-lang5 lai5 kap i kong2-oe7. I ti7 hit keng eh8-teh8 ou-am3 e5 chhu3, mng5-thang bo5 thau3 ti7 tiaN5-nih8, bo5 khoaN3-kiN3 lam5-sek e5 thiN, chi2-u7 pat8 sou2-chai7 chit8-tiam2-a2 kng chio3--jip8-lai5, chai si7 jit8--si5, thiaN-kiN3 u7 gin2-na2 ti7 goa7-bin7 chhit-tho5 kiaN5-soa2 siaN-soeh; kau3 e5-hng thiaN-kiN3 lai5 toa3-e5 lang5-kheh ti7 lau5-teng2 kong2-oe7 chha2-nau7; me5--si5 lau5-thui-piN e5 koa3-cheng tih8-tih8 tauh8-tauh8 e5 siaN, kau3 si5-khek chiu7 phah kui2-e7. 
  ThiN-kng thiaN-kiN3 lang5-kheh chit8-e5 chit8-e5 e5 kha-pou7 siaN loh8 lau5 chhut-khi3 cho3 kang, tok8-tok8 bo5 lang5 kau3 i-e5 sou2-chai7 mng7 i, hoan-lin3-tng2 siuN7 u7 kui2 e5 le2-pai3-jit8 i bo5 jip8 le2-pai3-tng5, thoan5-to7 e5 Ui2 sian-siN bo5 kiN3-tioh8 i e5 bin7, m7-chai u7 teh ki3-liam7 i a2-bo5. Li7-su-te7 chin ng3-bang7 i lai5, na7-si7 bo5 lai5, i put-chi2 giau5-gi5. U7 chit8-koe3 pai3-thok lau5-chu2 khi3 chhiaN2 Ui2 sian-siN. In3 kong2, "Chit-e5 lou7 chin hng7, goa2 bo5 eng5 thang the3 li2 khi3." 
  Tui3 chit-tiap8 thang khoaN3 Li7-su-te7 na7 bo5 chit8-ui7 e5 peng5-iu2 Ia5-sou kap i ti7-teh, chit khoan2 e5 ut-bun7 sit8-chai7 be7-kham-tit; it--lai5 sin-the2 loan2-jiok8; ji7--lai5 sim-lai7 hoan5-lo2, u7-si5 sin3-sim bo5 hiah toa7, chiu7 be7-bian2-tit tioh8-kip; na7 u7-si5 kap Ia5-sou kong2-oe7, chai u7 tit-tioh8 chhin-ai3 e5 peng5-iu2 kap i cho3 phoaN7, chiu7 ke2-bun7 tam7-poh8, siong5-siong5 ki3-liam7 sian-siN hou7 Tok-hui e5 chheh kong2, "Sim-lai7 m7-thang hoan5-lo2 iu-chhiu5, m7-thang kiaN-hiaN5." 
  Sui-jian5 si7 chit-e5 khoan2-sit, i iau2-ku2 chai chit kui2 le2-pai3 si7 put-chi2 ku2-tng5. 
  Au7-lai5 i e7 che7 thau-ku2-a2, na7-si7 seng-khu hin5-gong7 khia7 be7 khi2-lai5. Hoan7-na7 gin2-na2 lang5 e5 peN7 tu2-a2 ho2, eng-kai tioh8 chiah8 tam7-poh8 tiau7-iong2 e5 mih8, kho2-lian5 bo5 lang5 hou7 i, iah8 bo5 lang5 ki3-liam7 i, hong2-hut lian5 Chu2 iah8 bo5 khoaN3 liam7 i, iau2-ku2 sit8-chai7 Chu2 bo5 be7-ki3-tit i. 
  U7 chit8-jit8 Li7-su-te7 ti7 bin5-chhng5-teng2 teh to2; in-ui7 thiN-khi3 put-chi2 joah8 u7 khi2-chhoan2, chai pi2 peng5-jit8 koh-khah loan2-jiok8, koh-khah lan2, che iah8 si7 chit8-koe3 e5 ut-chut, chiu7 kong2, "Kiu5 Chu2 chhe lang5 lai5 khoaN3 goa2." 
  Chit-ku3-oe7 tu2-a2 kong2-liau2, u7 lang5 sak-mng5 jip8--lai5, m7-si7 pat8 lang5 chiu7-si7 Ui2 sian-siN. Li7-su-te7 chhun nng7 ki se3-se3 e5 chhiu2 chhut-lai5 lun2-be7-tiau5, chiu7 toa7 hau2--khi2-lai5. 
  Sian-siN mng7, "Si7 sim2-mih8 ian5-kou3, kiam2 si7 m7-ai3 khoaN3 goa2 mah?" 
  In3 kong2, "Goa2 si7 kiaN li2 long2 bo5 lai5, soa3 be7-ki3-tit goa2, chit-tiap8 goa2 hoaN-hi2 kau3 kek8." 
  Sian-siN koh ka7 i kong2, "Chit kui2 jit8 goa2 chhut siaN5, bo5 khi3 le2-pai3-tng5, leng7-goa7 u7 chit8-e5 sian-siN the3 goa2 kong2 to7-li2; cha7-jit8 e5-hng goa2 to3--lai5 liau2-au7, thau5-chit8-pai2 ti7 se3 e5 le2-pai3-tng5 kong2 to7-li2, khiok bo5 khoaN3-kiN3 li2; goa2 mng7 piaN3-sau3 le2-pai3-tng5 e5 lau7 hu7-jin5-lang5 kong2, chiah-ku2-a2 li2 u7 lai5 a2-bo5; i kong2, tui3 goa2 bo5 kau3 le2-pai3-tng5, li2 chiu7 bo5 lai5 poaN3-koe3, sou2-i2 goa2 m7 pang3-sim, lai5 chhoe7 li2, chim2-ma2 ai3 li2 chiong chit kui2 le2-pai3 e5 tai7-chi3 kong2-khi2 hou7 goa2 thiaN." 
  Li7-su-te7 hoaN-hi2 kau3 be7-kou3-tit chiu7 cheng-sin5, bian2-kiong2 chhut-lat8 kong2 ka-ti7 chai koe3-khi3 e5 tai7-chi3, chhin-chhiuN7 cho3 bang7 tu2-a2 chheN2 chit8-poaN-iuN7; chhian-chhiu5 ban7-khou2 long2 siau bo5--khi3, kap sian-siN kong2 poaN3-jit8 e5 oe7. 
  Sian-siN theh8 chit8-hong-phoe chhut--lai5 kong2, "Chit lai7-bin7 u7 chit8-tiuN-phoe sia2 li2 e5 tai7-chi3, goa2 thak8 hou7 li2 thiaN; chiu7-si7 kong2:-
  "Phoe kia3 hou7 Ui2 Lek8-tan3 bin7-cheng5. U7 chit8-e5 kiong5-khou2 e5 gin2-na2 mia5 kio3 Li7-su-te7 ,m7-chai seN3 sim2-mih8, khia7-khi2 ti7 Pit-ni2-se e5 ke chit8 keng kheh-tiam3; chiong5-cheng5 toe3 chit8-e5 choan7-khim5 e5 lau7-lang5. Tai7-seng kui2 le2-pai3 goa2 thiaN-kiN3 hit-e5 lau7-lang5 e5 peN7 siong-tiong7, kiaN-liau2 si7 i2-keng koe3-ong2 lah. Goa2 hu7-jin5-lang5 ti7 se3-kan e5 si5 kho2-lian5 chit-e5 gin2-na2, hian7-si5 Bi2-li7 kou-niu5 iah8 siong5-siong5 siau3-liam7 i; goa2 kiaN-liau2 i put-chi2 kiong5-khou2, bo5 lang5 chiau3-kou3 i; sou2-i2 goa2 sia2 chit-tiuN-phoe thok-tiong7 li2 ka7 i chhoe7 chit8-e5 tho3-tong3 sou2-chai7, iau3-kin2 tioh8 ti7 ho2-lang5 e5 ke-lai7, khoan2-thai7 i tioh8 chhin-chhiuN7 ka-ti7 e5 kiaN2 chit8-poaN-iuN7. 
  Goa2 chiong gin5-toaN kia3 ti7 phoe-lai7, kau-tai7 li2 hou7 i chit-tiap8 thang khai-eng7; ai3 i ti7 chheh-pang5 thak8 chit8 nng7 ni5 e5 chheh, khoaN3 i sim-i3 an2-chaiN2-iuN7; i na7 goan7 sim hok8-sai7 Chu2, goa2 chiu7 hou7 i ti7 siaN5-lai7 tiam3 kan-khou2 lang5 e5 tiong-kan cho3 chit8 thoan5-to7--e5. 
  Goa2 i3-ai3 hit-tah e5 lang5 ki3-liam7 goa2 i2-keng koe3 ong2 e5 hu7-jin5-lang5, bo5 pi2 chit-e5 hoat-tou7 koh khah ho2 e5. Goa2 e5 hu7-jin5-lang5 na7 oah8--teh cheng5-goan7 iuN2 chhi7 Li7-su-te7, sou2-i2 goa2 chiong i-e5 chiN5-chai5 chiu-cho7 pang-chan7 i-e5 kang-cheng5, seng5-choan5 i-e5 chi3-khi3. 
  Goa2 lo5-hoan5--li2 chit kui2-hang7 tai7-chi3, chhiaN2 li2 goan5-cheng5 the2-liong7 goa2, in-ui7 na7 theng3-hau7 goa2 to3-tng2-lai5 kok--nih8, kiaN-liau2 chhoe7 be7 tioh8 chit-e5 gin2-na2. Li7-su-te7 kap Tok-hui khia7-khi2 e5 sou2-chai7 si7 goa2 e5 hu7-jin5-lang5 ti7 se3-kan e5 si5 lou7-boe2 khi3 e5 sou2-chai7, sou2-i2 goa2 hian7-si5 the2-thiap chit-e5 gin2-na2 chhin-chhiuN7 goa2 e5 hu7-jin5-lang5 pun2-sin thok-tiong7 goa2 chit8-poaN-iuN7. Goa2 tek-khak ai3 chiau3-kou3 i it--lai5 ui7-tioh8 hu7-jin5-lang5 e5 ian5-kou3, ji7--lai5 in-ui7 Chu2 u7 kong2, "I2-keng kiaN5 an2-ni lai5 khoan2-thai7 goa2 e5 hiaN-ti7 te7-it se3-e5 chit8-e5, chiu7-si7 chhin-chhiuN7 khoan2-thai7 goa2 chit8-poaN-iuN7."(Ma2-thai3 25:40). 
  Lim5 Tek8-sai3 Kin2-sin7 pai3-thok 
  Ui2 Lek8-tan3 sian-siN chiong chit-e5 phoe thak8 liau2, tui3 Li7-su-te7 kong2, "Che kiam2 m7-si7 Chu2 e5 in tian2 khoan2-thai7 li2 mah?" 
  Li7-su-te7 kong2, "Si7, Chu2 e5 in-tian2 khoan2-thai7 goa2, lau7 Tok-hui sou2 kong2 e5 oe7 bo5 chho3." 
  Sian-siN mng7, "Tok-hui sou2 kong2-e5 si7 sim2-mih8 oe7?" 
  Li7-su-te7 kong2, "Tok-hui kong2-e5 si7 Chu2 tek-khak u7 sim2-mih8 kang hou7 goa2 cho3; hit-chit8-si5 goa2 kiaN-liau2 bo5, chiau3 kin-a2-jit8 lai5 khoaN3 Chu2 chin-chiaN3 u7 tai7-chi3 hou7 goa2 cho3." 
  Sian-siN bin7 toa3 chhio3-iong5 kong2: “Li2 kam goan7-i3 ai3 kap goa2 kam2-sia7 Chu2 mah?” 
  Sian-siN kui7-loh8 ti7 Li7-su-te7 e5 chhng5-e7, Li7-su-te7 chiu7 ti7 chhng5-teng2 chhiu2 kiok-kiong, sian-siN ki5-to2 liau2, Li7-su-te7 koh eng7 ka-ti7 e5 oe7 kong2, "Ia5-sou goa2 kam2-sia7 li2, in-ui7 li2 hou7 goa2 cho3 e5 tai7-chi3, goa2 kam-goan7 tiam3 mng5-goa7 ke theng3-hau7 chit-tiap8-a2-ku2, hian2-chhut goa2 i3-ai3 e5 sim-koaN." 
  Sian-siN beh to3-khi3 kong2, "Li2 iau3-kin2 tioh8 jiat8-sim cho3 Chu2 e5 kang; cho3-oan5 chiu7 e7 kau3 An-lok8-ke,u7 hioh-khun3 e5 jit8-chi2." 
  Li7-su-te7 kong2, "Bo5 te3 thang pi2 goa2 e5 ke, bo5 te3 thang pi2 goa2 e5 ke." 
</CL>
<HL>

第十二章 
第2日早起樓頂有一個人客對樓主問講，「轉琴 e5 囡仔an2-chaiN2-iuN7，驚了是熱病，這暝昏嘴poe lam7-sam2 講話，我嘴齒痛be7睏得，聽伊講到天光。」有人問hit 個嘴齒痛--e5 講，「伊是講啥物？」 
應講，「講淡薄無合理e5 話，忽然講地忽然講天頂榮光 e5 城，koh 有講世間人送葬e5 事誌，亦有講起好看 e5 白花，攏是鬼佮馬哮無像聲；有一擺伊坐teh吟詩，an2-chaiN2-iuN7 lin2無聽見mah？」 
Hia e5 人講，「我前日tiam3 ti7 街內做工不止厭lan2，到瞑--時一下倒teh就睏去，啥物物亦無聽見。伊詩內所吟 e5 是啥物？」 
Hit個人講，「是舊琴 e5 一塊曲調，hit個曲常常 ti7 伊耳空內，連teh 睏亦無be7記得，cha7 暝昏伊 iau2-ku2 teh 吟安樂街 e5 曲。」 
Iu7-koh有一人佮樓主講，「這個囡仔著熱kong5病不止傷重，阮大家驚了hou7 伊koe3--著，較好hou7 伊出去。」 
人客四散以後，樓主去看Li7-su-te7 到底是病抑m7是，叫伊醒--來；伊thi2開目珠be7認得人；樓主無法度抱伊到樓下，he7 ti7 一間細間房 hou7 伊家己toa3，將伊 e5 鋪蓋搬ti7地板頂，hou7 伊淡薄點心 佮水，竟然無趕伊出店--去，就be7算做無憐憫伊；hit日e5昏亦請一位白chan7人 e5醫生來 ka7 伊看。醫生講伊是熱病，傷重到teh-beh 死。 
Hit時 Li7-su-te7 啥物 事誌攏m7知，幾若日久攏是 an2-ni，樓主出出入入，伊亦m7知，別人無去看伊。樓主事誌濟，亦無閒工thang常常去照顧伊；聽伊講安樂街，另外一個意思hou7 人不止奇怪。 
這tiap8 Li7-su-te7 雖然心內糊塗，總是一直無be7記得榮光 e5 城。過幾日病症淡薄較輕，身體不止軟弱；雖然心內是較精神淡薄，iau2-ku2 be7會轉琴。 
Hit-tiap8 日子不止長，樓主看伊較好就m7去管顧伊；有幾若時久無半人來佮伊講話。伊 ti7 hit間eh8-teh8 烏暗 e5 厝，門窗無透ti7 埕nih8，無看見藍色 e5 天，只有別所在一點仔光照--入-來，知是日--時，聽見有囡仔 ti7 外面chhit-tho5 行soa2 聲說；到e5昏聽見來 toa3-e5 人客 ti7 樓頂講話吵鬧；瞑--時樓梯邊 e5 掛鐘 tih8-tih8 tauh8-tauh8 e5 聲，到時刻就打幾下。 
天光聽見人客一個一個 e5 腳步聲落樓出去做工，獨獨無人到伊 e5所在問伊，翻lin3-轉 想有幾個禮拜日伊無入禮拜堂，傳道e5 Ui2先生無見著伊 e5 面，m7知有teh 紀念伊抑無。Li7-su-te7 真向望伊來，若是無來，伊不止giau5疑。有一koe3 拜託樓主去請 Ui2先生。應講，「這個路真遠，我無閒thang替你去。」 
Tui3 這tiap8 thang看 Li7-su-te7若無一位 e5 朋友耶穌佮伊ti7-teh，這款 e5 鬱悶實在 be7堪得；一--來身體軟弱；二--來心內煩惱，有時信心無 hiah大，就be7免得著急；若有時佮耶穌講話，知有得著親愛 e5 朋友佮伊做伴，就解悶淡薄，常常紀念先生 hou7 Tok-hui e5 冊講，「心內m7-thang煩惱憂愁，m7-thang驚惶。」 
雖然是這個款式，伊 iau2-ku2知這幾禮拜是不止久長。 
後來伊會坐thau-ku2-a2，若是身軀暈憨企 be7起來。凡若囡仔人 e5 病抵仔好，應該著食淡薄調養 e5 物，可憐無人 hou7 伊，亦無人紀念伊，彷彿連主亦無看念伊，iau2-ku2 實在主無be7記得伊。 
有一日 Li7-su-te7 ti7 眠床頂 teh 倒；因為天氣不止熱有起喘，知比平日 koh較軟弱，koh較 lan2，che亦是一koe3 e5 鬱卒，就講，「求主差人來看我。」 
這句話抵仔講了，有人sak門入--來，m7是別人就是 Ui2先生。Li7-su-te7 偆2支細細個手出來忍be7-tiau5，就大哮--起來。 
先生問，「是啥物緣故，敢是m7愛看我mah？」 
應講，「我是驚你攏無來，續be7記得我，這tiap8 我歡喜到極。」 
先生koh ka7 伊講，「這幾日我出城，無去禮拜堂，另外有一個先生替我講道理；昨日e5昏我倒--來了後，頭一擺 ti7 細個禮拜堂講道理，卻無看見你；我問拚掃禮拜堂 e5 老婦人人講，chiah久仔你有來抑無；伊講，對我無到禮拜堂，你就無來半koe3，所以我m7 放心，來chhoe7 你，chim2-ma2愛你將這幾禮拜e5 事誌講起 hou7 我聽。」 
Li7-su-te7 歡喜到be7顧得就精神，勉強出力講家己知過去 e5 事誌，親像做夢抵仔醒一般樣；千愁萬苦攏消無--去，佮先生講半日 e5 話。 
先生提一封批出--來講，「這內面有一張批寫你e5 事誌， 我讀hou7你聽；就是講：-
「批寄hou7 Ui2 Lek8-tan3 面前。有一個窮苦 e5 囡仔名叫 Li7-su-te7，m7知姓啥物，企起 ti7 Pit-ni2-se e5 街一間客店；從前 toe3 一個轉琴e5 老人。代先幾禮拜我聽見hit個老人 e5 病傷重，驚了是已經過往lah。我婦人人 ti7 世間 e5 時可憐這個囡仔，現時Bi2-li7 姑娘亦常常數念伊；我聽了伊不止窮苦，無人照顧伊；所在我寫這張批託重你ka7 伊chhoe7一個妥當所在，要緊著ti7好人 e5 街內，款待伊著親像家己 e5 子一般樣。 
我將銀單寄ti7 批內，交代你hou7 伊這tiap8 thang開用；ai3伊 ti7 冊房讀一二年 e5 冊，看伊心意an2-chaiN2-iuN7；伊若願心服事主，我就hou7 伊ti7城內tiam3 艱苦人 e5 中間做一傳道--e5。 
我意愛hit-tah e5 人紀念我已經過往 e5 婦人人，無比這個法度 koh 較好 e5。我e5 婦人人若活--teh情願養飼Li7-su-te7，所以我將伊 e5錢財chiu-cho7幫贊伊 e5 kang-cheng5，成全伊 e5 志氣。 
我勞煩--你這幾項事誌，請你 goan5-cheng5 體諒我，因為若聽候我 倒轉來國--nih8，驚了chhoe7 be7 著這個囡仔。Li7-su-te7 佮 Tok-hui企起 e5 所在是我e5 婦人人 ti7 世間 e5 時路尾去 e5 所在，所以我現時體貼這個囡仔親像我e5 婦人人本身託重我一般樣。我的確愛照顧伊 一--來為著婦人人 e5 緣故，二--來因為主有講，「已經行an2-ni 來款待我e5 兄弟第一細 e5 一個，就是親像款待我一般樣。」(馬太 25：40)。 
林Tek8-sai3謹慎拜託 
Ui2 Lek8-tan3 先生將這個批讀了，對 Li7-su-te7 講，「Che 敢m7是主e5 恩典款待你mah？」 
Li7-su-te7 講，「是，主e5 恩典款待我，老Tok-hui 所講 e5 話無錯。」 
先生問，「Tok-hui 所講e5 是啥物話？」 
Li7-su-te7 講，「Tok-hui 講e5 是主的確有啥物工hou7 我做；hit一時我驚了無，照今仔日來看主真正有事誌 hou7 我做。」 
先生面toa3笑容講：「你甘願意愛佮我感謝主mah?」 
先生跪落ti7 Li7-su-te7 e5 床下，Li7-su-te7就ti7 床頂手鞠躬，先生祈禱了，Li7-su-te7 koh用家己 e5 話講，「耶穌我感謝你，因為你hou7 我做 e5 事誌，我甘願tiam3門外加聽候這tiap8仔久，顯出我意愛 e5 心肝。」 
先生beh 倒去講，「你要緊著熱心做主e5 工；做完就會到安樂街，有歇睏 e5 日子。」 
Li7-su-te7 講，「無te3 thang比我e5 街，無te3 thang比我e5 街。」 
</HL>