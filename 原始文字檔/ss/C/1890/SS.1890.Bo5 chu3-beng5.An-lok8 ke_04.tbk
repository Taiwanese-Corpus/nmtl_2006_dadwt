<CL>
  Te7 si3 ChiuN
  Te7-ji7-jit8 thiN-khi3 khah-joah8, Tok-hui tiam3 ti7 chhu3-lai7 ut-chut chiau3-ku7, oa2 thang-a2-mng5 teh che7. Li7-su-te7 iu5-goan5 chiau3-siong5 chiuN7 ke choan7-khim5, na7-si7 sim-koaN iu-chhiu5 put-chi2 ia3-lan2, siuN7 m7-tat8-tioh8 chhut-siaN5 kau3 u7 hoe-hng5 e5 theh8-a2, khi3 chhoe7 hit nng7-e5 gin2-na2 ke2 sim-bun7. Chit-koe3 khi3 bo5 chhin-chhiuN7 cheng5 pai2 khang-khang. Chit8-e7 choan7-khim5 nng7-e5 gin2-na2 chiu7 ti7 lau5-thang-teng2 jin7-tioh8 si7 siong-sek8 e5 lang5, long2 loh8 lau5 lai5 khia7 ti7 i-e5 sin-piN; sio2-ti7 tui3 toa7-chi2 kong2, “I choan7-khim5 chin ho2.” 
  Bi2-li7 kong2, “Goa2 hin7 be7-tit lan2 iah8 u7 chit8-e5 khim5.” 
  Cha-li2 kong2, “ChhiaN2 lau7-pe7 be2 chit8-e5, ho2 m7 ho2.” 
  Bi2-li7 kong2, “Goa2 kiaN lau7-bo2 m7-chun2 hou7 lan2 be2; i u7-si5 thau5 hin5, ui3 thiaN hit-ho7 hiang2 e5 siaN.” 
  Cha-li2 koh kong2, “He7 ti7 lan2 tai7-ke chhit-tho5 e5 koan5-lau5, li7 lau7-bo2 tiam3 e5 pang5 khah hng7, chiu7 thiaN be7 kiN3.” 
  Bi2-li7 ka7 Li7-su-te7 kong2, “Chit-e5 khim5 hou7 goa2 choan7 chit8-e7 ho2 m7?” Chiu7 khoaN3 Li7-su-te7 e5 bin7-sek kheng2 a2 m7-kheng2. Li7-su-te7 kong2, “E7-cho3-tit, li2 lai5 chia.” 
  Bi2-li7 khia7-oa2 ti7 chit-e5 khim5, eng7 peh8-peh8 e5 chhiu2 hoaN7 khim5 e5 peN3 ban7-ban7 teh choan7, siaN-im kih8-kih8 kiuh8-kiuh8, m7-ho2 thiaN; i lau7-bo2 phah-sng3 kaN2 si7 choan7-khim5 e5 gin2-na2 phoa3-peN7; na7 bo5, an2-chaiN2-iuN7 u7 chit-ho7 siaN, chiu7 tui3 thang-a2-mng5-lai7 khoaN3 chhut goa7-bin7. KhoaN3-kiN3 sio2 kou-niu5 chheng7 kau3 chit8 seng-khu peh8-peh8 e5 in-chiuN5, teh choan7 hit-e5 lau2-chau e5 ku7 khim5; piN-a2 kap i teh khia7 e5 cha-pou gin2-na2 chu3-bak8 khoaN3 i, chhin-chhiuN7 u7 ai3-sioh e5 bou5-iuN7. 
  Bi2-li7 khoaN3-kiN3 lau7-bo2 ti7 lau5-thang-teng2, sim-koaN put-chi2 hoaN-hi2, in-ui7 sou2 chhin-ai3-e5 si7 bo5 chit8 hang7 e7-pi2-tit i-e5 lau7-bo2. 
  Bi2-li7 choan7-khim5 thai3 ban7, tu2-tu2 choan7 kau3 te7 ji7 te3 e5 khek-tiau7, chiu7-si7 thou2-khui3 chiu2-koaN2-lang5. Chit tiau7 iau2-boe7 koe3-khi3, i m7-ai3 thiaN chit-ho7 pi-ai e5 siaN-im, chiu7 tui3 Li7-su-te7 kong2, “chhiaN2 li2 khah khoai3 koh oaN7 pat8-mih8 tiau7, choan7 kau3 An-lok8-ke hit te3, si7 goa2 lau7-bo2 sou2 ai3 thiaN--e5.”
  Li7-su-te7 chai tioh8 koh choan7-koe3 te7 saN te3 chiah e7 kau3 chit te3 ho2 thiaN--e5, chiu7 ka-ti7 choan7-khim5 e5 peN3, teh kong2 hou7 i khah kin2 choan7, chiu7 liam5-piN kau3 lah. 
  Hit-si5 u7 ke-lou7 e5 lang5 thiaN-kiN3 khim5 e5 siaN, chit8-tin7 kin2-kin2 chit8-tin7 ban7-ban7, chiu7 ai3-beh chha5-khoaN3 si7 sim2-mih8 ian5-kou3. Koe3 chit8-si5-a2 ku2 Bi2-li7 koh ban7-ban7 teh choan7 An-lok8-ke e5 khek-tiau7, ke--nih8 e5 lang5 chiah beng5-pek8 tai7-seng au7-boe2 si7 nng7 e5 lang5 teh choan7, sou2-i2 siaN-im bo5 saN-tang5. 
  Bi2-li7 choan7-liau2 chiong khim5-peN3 iu5-goan5 kau-heng5 Li7-su-te7 , kong2"Chit-e5 An-loh8-ke sit8-chai7 si7 ho2 thiaN e5 khek-tiau7." 
  Li7-su-te7 kong2, "Che iah8 si7 goa2 sou2 ai3 thiaN--e5." Kong2-tioh8 chiu7 siuN7-khi2 beh ka7 Tok-hui tham3-thiaN e5 tai7-chi3--lai5; sou2-i2 mng7 An-lok8-ke tau3-ti2 ti7 to2-loh8. Bi2-li7 thim3-thau5 ki2 tui3 kek8-koan5 kek8-toa7 put-chi2 sui2 e5 pang5, ka7 i kong2, "Hit-e5 si7 goa2 e5 ke, goa2 m7-chai li2 e5 ke ti7 to2-ui7." 
  Li7-su-te7 kong2, "Goa2 kap lau7 Tok-hui toa3 ti7 chit8-e5 phoa3 lau5-teng2, be7-sng3-tit cho3 ke, goa2 iah8 be7-tit ku2-tng5 khia7-khi2 ti7-hia, put-ko3 chit8-goeh8-jit8 e5 tai7-chi3 na7-tiaN7." 
  Bi2-li7 kong2, "Goa2 chin the3 li2 chit-e5 gin2-na2 kho2-lian5 ah!" 
  Hit-si5 Cha-li2 teh choan7 hit-e5 khim5-peN3, Bi2-li7 kan-ta kap Li7-su-te7 kong2-oe7 bo5 beh chhap i, sim-lai7 teh siuN7 chit-e5 gin2-na2 khia7 ti7 hit-e5 phoa3-lau5, koh bo5 kui2-jit8 chiu7 bo5 beh toa3--hia, the3 i teh kho2-sioh. 
  Li7-su-te7 chiu7 koh mng7 kong2, "M7-chai iau2 u7 chit8-e5 ke bo5, a2-si7 Thian-tong5 na7-tiaN7?" 
  Bi2-li7 kong2, "U7 Thian-tong5 e5 ke, an2-chaiN2-iuN7 be7-sng3-tit si7 li2 e5 ke mah?" 
  Li7-su-te7 kong2, "Thian-tong5 ti7 to2-loh8?" 
  Bi2-li7 ki2 lam5-sek e5 thiN, kong2, "Ti7 teng2-bin7 kek8 koan5 e5 sou2-chai7, pi2 chheN-sin5 iau2 koh-khah koan5." 
  Li7-su-te7 koh mng7, "Thian-tong5 sim2-mih8 khoan2-sit?" 
  Bi2-li7 in3 kong2, "Si7 kek8 ho2 e5 sou2-chai7, lang5 long2-chong2 chheng7 chheng-khi3 peh8-peh8 e5 saN; tho5-kha si7 phou ng5-kim koh kek8 beng5, Ia5-sou iah8 ti7-hia, iu7-koh se3 siaN teh kong2, "Li2 goan7 ai3 khoaN3 Ia5-sou a2 m7-ai3?" 
  Li7-su-te7 kong2, "Goa2 be7-hiau2-tit, bo5 thiaN-kiN3 lang5 kong2 Ia5-sou si7 an2-chaiN2-iuN7." 
  Bi2-li7 e5 bin7 tai3-iu-chhiu5 kong2, "Li2 m7-thiaN3 Ia5-sou mah?" 
  Li7-su-te7 kong2, "Goa2 m7-bat thiaN-kiN3 kong2, m7-chai an3-chai2-iuN7 thang thiaN3 i." 
  Bi2-li7 kong2, "Li2 na7 m7-thiaN3 i, chiu7 be7 tit-tioh8 Thian-tong5 e5 ke." Kong2-tioh8 chiu7 lau5 bak8-sai2. Hit-tiap8 tu2-tu2 jit8-tau3, lau7-po5 kio3 hit nng7-e5 gin2-na2 jip8-khi3 chiah8-png7. Li7-su-te7 jip8 siaN5, ti7 lou7--nih8 teh siuN7 Bi2-li7 sou2 kong2, "m7-thiaN3 Ia5-sou be7-tit-tioh8 thiN-teng2 e5 ke" hit-ku3-oe7, koh the3 i lau5 bak8-sai2, chhin-chhiuN7 an2-ni ka-ti7 be7-bian2-tit hoat-khi2 iu-bun7, kiaN-liau2 kau3-boe2 be7-tit-tioh8 An-lok8-ke. Iu7-koh teh siuN7 i sou2 chhin-ai3 e5 lau7-peh koe3 chit8-goeh8-jit8 tek-khak e7 si2, m7-chai i thiaN3 Ia5-sou a2 m7-thiaN3, long2 m7-bat thiaN-kiN3 Tok-hui kong2-khi2 i-e5 mia5-ji7. 
  Li7-su-te7 thiaN lang5 kong2 iah8 u7 te7-gek8, phah-sng3 si7 hoan7--tioh8 toa7-choe7 e5 lang5 e7 kau3 hit sou2-chai7. KiaN-liau2 Tok-hui si2-au7 be7 kau3 Thian-tong5, chiu7-si7 e7 loh8 te7-gek8; sim-koaN siuN7 ai3 chiong Bi2-li7 sou2 kong2 e5 oe7 kong2 hou7 lau7 Tok-hui thiaN, kiam2-chhai2 i e7 thiaN3 Ia5-sou iah8 bo5 tiaN7-tioh8; ng3-bang7 e5-hng to3-khi3 lau5--nih8 thang kap Tok-hui kong2. 
  E7-poaN3-jit8 pi2 cheng5-poaN3-jit8 khah joah8, Li7-su-te7 put-chi2 lan2, gia5--tioh8 khim5 sim-koaN bong5-bong5, chiu7 che7 ti7 hit-e5 mng5-khau2 e5 gim5-a2-kiN5 teh hioh-khun3. Hit-e5 sou2-chai7 li7 i toa3 e5 tiam3 iok-liong7 u7 chit8 li2-poaN3 lou7. Iu7-koh khoaN3-kiN3 u7 seN3 Sek kap seN3 Beng5 e5 nng7-e5 hu7-jin5-lang5 ti7 lou7--nih8 sio-gu7, tai7-ke teh sio-mng7 ho2 mah, khia7 ti7 piN-a2 teh kong2-oe7 i long2 thiaN-kiN3. Chit8-e5 hu7-jin5-lang5 ki2 tui3-bin7 koa3 pai5-pian2 e5 chhu3, mng7 kong2, "Che si7 sim2-mih8 sou2-chai7?" 
  Hit-e5 hu7-jin5-lang5 in3 kong2, "Sek nai2-nai2, che si7 goan2 tai7-ke kau3-hoe7 siat-lip8 sin e5 le2-pai3-tng5; u7 chit8-e5 siau3-lian5 thoan5-to7--e5 chheng-hou cho3 Ui2 sin-seN, tak8 le2-pai3-jit8 e7-poaN3 ti7 chit-e5 sou2-chai7 kong2 to7-li2; sou2 kong2--e5 put-chi2 beng5-pek8, goa2 sit8-chai7 ai3 thiaN." 
  Sek nai2-nai2 kong2, "I kong2 an2-chaiN2-iuN7 beng5-pek8?" 
  Beng5 nai2-nai2 kong2, "I kong2 Thian-tong5 e5 hok-khi3, lan2 tai7-ke an2-chaiN2-iuN7 chiah e7 hiong2-siu7, iu7-koh kong2 Ia5-sou the3 lan2 an2-chaiN2-iuN7 siu7 khou2. Chit-e5 Ui2 sin-seN chin-chiaN3 si7 ho2-lang5, goa2 e5 kiaN2 phoa3-peN7 i siong5-siong5 lai5 khoaN3, li2 bat i a2 m7-bat?" 
  Sek nai2-nai2 in3 kong2, "Goa2 m7-bat i, bin5-a2-jit8 u7 eng5 thang lai5, goa2 tek-khak lai5; m7-chai sim2-mih8 si5-hau7 chu7-chip8." 
  Beng5 nai2-nai2 in3 kong2, "Tak8 le2-pai3-jit8 chhit-tiam2-cheng che5-chip8 khui-tng5; long2 si7 sui5-pian7 e5 in-chiuN5, sou2 lai5--e5 long2 si7 peng5-siong5 lang5." 
  Sek nai2-nai2 kong2, "Bin5-a2-jit8 chiah koh sio kiN3." Hit-tiap8 tak8-e5 soaN3--khi3. 
  Li7-su-te7 thiaN-kiN3 chit kui2-ku3 e5 oe7, tiaN7-tioh8 chu3-i3 ai3 bin5-a2-jit8 chiuN7 le2-pai3-tng5, sun7-pian7 tham3-thiaN Tok-hui thok-tiong7 sou2 mng7 e5 tai7-chi3, koaN2-kin2 m7-kaN2 ian5-chhian5, in-ui7 chit8-goeh8-jit8 e5 si5-hau7 na7-tiaN7, i2-keng chio2-khi3 chit8-jit8 lah. 
  Li7-su-te7 e5-hng to3-lai5 lau5--nih8, mng7 Tok-hui kong2, "Li2 thiaN3 Ia5-sou a2 m7-thiaN3?" 
  Tok-hui kong2, "Si7 eng-kai-tioh8 thiaN3 e5, ho2-lang5 long2 thiaN3 Ia5-sou, nia7 goa2 m7-kaN2 kong2 beh thiaN3 i." Li7-su-te7 kong2, "Lau7-peh ah! li2 na7 m7-thiaN3 Ia5-sou, be7-tit-tioh8 thiN-teng2 e5 ke, leng7-goa7 iah8 bo5 ke." 
  Tok-hui kong2, "Goa2 kiaN-liau2 si7 an2-ni-siN, goa2 chhin-chhiuN7 li2 chiah toa7 e5 ni5-ki2, thiaN lang5 kong2-koe3, bo5 ki3 ti7 sim-lai7, kau3 kin-a2-jit8 long2 be7-ki3--tit lah;tui3 cheng5 goa2 peN7 tim5-tang7, koh lioh8-a2 siuN7-khi2 hit-e5 su7, siuN7-liau2 hou5-hou5 hun7-hun7, ki3 be7 chheng-chho2; chiu7 thou2 chit8-e5 khui3 kong2, "Sit8-chai7 kho2-sioh ah!" 
</CL>
<HL>

第四章 
第2日天氣較熱，Tok-hui tiam3 ti7 厝內鬱卒照舊，倚窗仔門 teh 坐。Li7-su-te7 猶原照常上街轉琴，若是心肝憂愁不止厭lan2，想 m7值著出城到有花園 e5 宅仔，去 chhoe7 hit 2個囡仔解心悶。這koe3 去無親像前 pai2 空空。一下轉琴二個囡仔就 ti7 樓窗頂認著是相熟e5 人，攏落樓來企 ti7伊e5身邊；小弟對大姊講，「伊 choan7琴真好。」 
Bi2-li7 講，「我恨be7得咱亦有一個琴。」 
Cha-li2講，「請老爸買一個，好m7好。」 
Bi2-li7 講，「我驚老母 m7准 hou7咱買；伊有時頭暈，ui3 聽hit號響e5 聲。」 
Cha-li2 koh 講，「He7 ti7咱大家chhit-tho5 e5 懸樓，離老母 tiam3 e5 房較遠，就聽be7見。」 
Bi2-li7 ka7 Li7-su-te7 講，「這個琴 hou7 我轉一下好m7？」就看 Li7-su-te7 e5 面色肯抑m7肯。Li7-su-te7 講，「會做得，你來 chia。」 
Bi2-li7企倚 ti7 這個琴，用白白 e5 手 hoaN7 琴 e5 柄慢慢 teh 轉，聲音 kih8-kih8 kiuh8-kiuh8，m7好聽；伊老母打算敢是轉琴 e5 囡仔破病；若無，an2-chaiN2-iuN7有這號聲，就對窗仔門內看出外面。看見小姑娘穿到一身軀白白 e5 衣裳，teh 轉 hit個 lau2-chau e5 舊琴；邊仔佮伊teh企 e5 查甫囡仔注目看伊，親像有愛惜 e5 模樣。 
Bi2-li7 看見老母 ti7 樓窗頂，心肝不止歡喜，因為所親愛e5 是無一項會比得伊 e5老母。 
Bi2-li7 轉琴太慢，抵抵轉到第 2塊 e5 曲調，就是吐氣守寡人。 這調 iau2-boe7 過去，伊m7愛聽這號悲哀e5 聲音，就對 Li7-su-te7 講，「請你較快koh換別物調，轉到安樂街 hit 塊，是我老母所愛聽--e5。」 
Li7-su-te7知著 koh 轉過第3塊才會到這塊好聽--e5，就家己轉琴 e5 柄，teh 講hou7伊較緊轉，就liam5-piN 到lah。 
Hit時有街路 e5 人聽見琴 e5 聲，一 陣緊緊一陣慢慢，就愛beh 查 看是啥物緣故。過一時仔久Bi2-li7 koh 慢慢 teh 轉安樂街 e5 曲調，街--nih8 e5 人才明白代先後尾是二個人 teh 轉，所在聲音無相同。 
Bi2-li7 轉了將琴柄猶原交還 Li7-su-te7，講「這個安樂街實在是好聽 e5 曲調。」 
Li7-su-te7 講，「Che亦是我所愛聽--e5。」 講著就想起 beh ka7 Tok-hui 探聽 e5 事誌--來；所以問安樂街到底 ti7 佗落。Bi2-li7 thim3頭指對極懸極大不止 sui2 e5 房，ka7伊講，「Hit個是我e5 街，我m7知你e5 街ti7佗位。」 
Li7-su-te7 講，「我佮老Tok-hui toa3 ti7 一個破樓頂，be7算得做街，我亦 be7得久長企起ti7-hia，不過一月日 e5 事誌 na7-tiaN7。」 
Bi2-li7 講，「我真替你這個囡仔可憐ah！」 
Hit時 Cha-li2 teh 轉hit個琴柄，Bi2-li7 kan-ta 佮 Li7-su-te7 講話無beh chhap 伊，心內 teh 想這個囡仔企 ti7 hit個破樓，koh無幾日就無 beh toa3--hia，替伊teh可惜。 
Li7-su-te7 就koh問講，「M7知 iau2有一個街無，抑是天堂na7-tiaN7？」 
Bi2-li7 講，「有天堂 e5 街，an2-chaiN2-iuN7 be7算得是你e5 街 mah？」 
Li7-su-te7 講，「天堂 ti7 佗落？」 
Bi2-li7 指藍色 e5 天，講，「Ti7 頂面極懸 e5 所在，比星神 iau2 koh較懸。」 
Li7-su-te7 koh 問，「天堂啥物款式？」 
Bi2-li7應講，「是極好e5 所在，人攏總穿清氣白白 e5 衫；塗腳是鋪黃金koh極明，耶穌亦ti7-hia，iu-koh 細聲 teh 講，「你願愛看耶穌抑 m7愛？」 
Li7-su-te7 講，「我be7曉得，無聽見人講耶穌是an2-chaiN2-iuN7。」 
Bi2-li7 e5 面帶憂愁講，「你m7疼耶穌mah？」 
Li7-su-te7 講，「我m7-bat 聽見講，m7 知an2-chaiN2-iuN7 thang疼伊。」 
Bi2-li7 講，「你若 m7疼伊，就be7 得著天堂 e5 街。」講著就流目屎。Hit-tiap8抵抵日晝，老婆叫hit 2個囡仔入去食飯。Li7-su-te7 入城，ti7 路--nih8 teh 想Bi2-li7 所講，「M7疼耶穌be7得著天頂 e5 街」 Hit句話，koh替伊流目屎，親像 an2-ni 家己 be7免得發起憂悶，驚了到尾be7得著安樂街。又koh teh 想伊所親愛e5 老伯過一月日的確會死，m7知伊疼耶穌抑m7疼，攏 m7-bat 聽見 Tok-hui 講起伊 e5名字。 
Li7-su-te7 聽人講亦有地獄，扑算是犯--著大罪 e5 人會到hit所在。驚了 Tok-hui 死後be7到天堂，就是會落地獄；心肝想ai3將Bi2-li7 所講 e5 話講hou7老Tok-hui 聽，kiam2-chhai2 伊會疼耶穌亦無tiaN7著；向望e5昏倒去樓--nih8 thang佮Tok-hui 講。 
E7半日比前半日較熱， Li7-su-te7 不止 lan2，舉--著琴心肝茫茫，就坐ti7 hit個門口 e5 gim5-a2-kiN5 teh 歇睏。Hit個所在離伊 toa3 e5 店約量有一里半路。又koh 看見有姓Sek 佮姓Beng5 e5 兩個婦人人 ti7 路--nih相遇，大家teh 相問好mah，企ti7邊仔teh講 話伊攏聽見。一個婦人人指對面 掛pai5-pian2 e5 厝，問講，「Che是啥物所在？」 
Hit個婦人人應講，「Sek奶奶，che是阮大家教會設立新 e5 禮拜堂；有一個少年傳道--e5 稱呼做 Ui2先生，逐禮拜日e7哺ti7 這個所在講道理；所講--e5不止明白，我實在愛聽。」 
Sek奶奶講，「伊講an2-chaiN2-iuN7明白？」 
Beng5奶奶講，「伊講天堂 e5福氣，咱大家an2-chaiN2-iuN7 才會享受，iu7-koh 講耶穌替咱an2-chaiN2-iuN7受苦。這個 Ui2先生真正是好人，我e5 子破病伊常常來看，你bat伊抑m7-bat？」 
Sek 奶奶應講，「我m7-bat伊，明仔日有閒thang來，我的確來；m7知啥物時候聚集？」 
Beng5 奶奶應講，「逐禮拜日7點鐘齊集開堂；攏是隨便 e5衣裳，所來--e5 攏是平常人。」 
Sek奶奶講，「明仔日才 koh 相見。」 Hit-tiap8 逐個散--去。 
Li7-su-te7 聽見這幾句 e5 話，tiaN7著注意ai3明仔日上禮拜堂，順便探聽Tok-hui 託重所問 e5 事誌，趕緊 m7敢ian5-chhian5，因為一月日 e5 時候na7-tiaN7，已經少去一日 lah。 
Li7-su-te7 e5昏倒來樓--nih8，問Tok-hui講，「你疼耶穌抑m7疼？」 
Tok-hui 講，「是應該著疼 e5，好人攏疼耶穌，nia7 我m7敢講 beh疼伊。」Li7-su-te7 講，「老伯ah！你若m7疼耶穌，be7得著天頂 e5 街，另外亦無街。」 
Tok-hui 講，「我驚了是an2-ni-siN，我親像你chiah 大e5 年紀，聽人講過，無記ti7 心內，到今仔日攏be7記--得lah；對前我病沉重，koh略仔想起hit個事，想了hou5-hou5 hun7-hun7，記be7清楚；就吐一個氣講，「實在可惜 ah！」 
</HL>