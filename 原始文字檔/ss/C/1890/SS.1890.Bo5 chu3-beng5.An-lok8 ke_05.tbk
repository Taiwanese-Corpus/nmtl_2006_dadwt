<CL>
  Te7 gou7 ChiuN 
  Hit e5-hng pi2 jit8--si5 khah joah8. Li7-su-te7 tai7-seng be7-khun3-tit, au7-lai5 poaN3-khun3 poaN3-chheN2, koh hou7 lui5-tan5 kiaN cheng-sin5. Hit-e5 lui5 toa7-siaN chit8-e7 tan5; chit-e5 lau5 long2 tin2-tang7, Tok-hui ti7 chhng5-teng2 teh che7, Li7-su-te7 peh kau3 ti7 i sin-piN, sih-na3 chin kin2, chio3-jip8 chhu3-lai7, si3-kak-thau5 iah8 long2 kng-siam2-siam2. 
  Li7-su-te7 khoaN3-kiN3 Tok-hui e5 bin7 chhin-chhiuN7 peh8-peh8 e5 choa2, sim put-chi2 sng. Sih-na3 sih-liau2, hit-e5 chhu3 na2 ou-am3, tok8-tok8 u7 lui5 e5 siaN khu7-khu7-hau2. Tok-hui chiu7 moa2-sim kiaN kau3 ngiauh8-ngiauh8-chhoah; Li7-su-te7 hiong3-lai5 m7-bat khoaN3-kiN3 chit-iuN7 e5 toa7 hong hou7, iah8 put-chi2 kiaN-hiaN5, chiu7 kui7 ti7 bin5-chhng5-piN, khiu2 Tok-hui e5 chhiu2 mng7 kong2, "Lau7-peh ah, li2 kiaN m7-kiaN?" 
  Tok-hui in3 kong2, "Chin-chiaN3 thang kiaN, chiong5-cheng5 m7-bat thiaN-kiN3 an2-ni, bo5-liau7 kin-a2-jit8 keng2-jian5 kau3 chit-e5 iuN7." 
  Li7-su-te7 bo5 in3 i. Tok-hui koh kong2, "Chit-e5 sih-na3 hong2-hut chhin-chhiuN7 Chu2 e5 bak8-chiu teh khoaN3 goa2, lui5 chhin-chhiuN7 Chu2 e5 siaN hiam3-hoah goa2, goa2 put-chi2 kiaN, chit8-tiam2-a2 bo5 ai3 i." 
  Liam5-piN lui5-tan5 sih-na3 cho3-hoe2 kau3, Tok-hui kiaN kau3 moa2-sin ngiauh8-ngiauh8-chun3 kong2, "Sih-na3 e5 kng li7 goa2 bo5 hng7, goa2 kiaN-liau2 e5-hng e7 hou7 i phah si2," koh se3-siaN teh mng7 Li7-su-te7 kong2, "Li2 chai an2-chaiN2-iuN7 si7 u7 choe7?" 
  Li7-su-te7 in3 kong2, "M7-thang cho3 e5, ai3-beh khi3 cho3, che chiu7-si7 choe7?" 
  Tok-hui in3 kong2, "Bo5 chho3, m7 eng-kai cho3 lai5 cho3 si7 choe7, goa2 cho3 che7-che7 lah; m7 eng-kai kong2-e5 lai5 kong2 si7 choe7, goa2 kong2 che7-che7 lah; m7 eng-kai siuN7-e5 lai5 siuN7 si7 choe7, goa2 siuN7 iah8 che7-che7; chiong5-cheng5 choan5-jian5 be7-hiau2-tit, e5-hng in-ui7 chit-e5 su7 chiah chai put-chi2 thang kiaN." 
  Li7-su-te7 mng7 kong2, " Che si7 sim2-mih8 ian5-kou3?”
  Tok-hui kong2, "Goa2 bang7-kiN3 chit8-e5 bang7 hou7 goa2 kiaN-hiaN5.” 
  Li7-su-te7 mng7 kong2, "Bang7-kiN3 sim2-mih8?” 
  Tok-hui kong2, "Goa2 chiong li2 thiaN3 Ia5-sou chit-ku3-oe7, chit8-e7 siuN7 chiu7 khun3--khi3, bang7-kiN3 chit8 bang7, khoaN3-kiN3 chit8-cho7 koan5-toa7 e5 mng5 si7 ng5-kim cho3-e5, put-chi2 sui2, goa2 tiam7 ti7 bin7-cheng5 khoaN3-kiN3 mng5-teng2 u7 ji7 chin beng5, sia2-teh si7 An-lok8-ke, sim siuN7 chiong5-cheng5 chhoe7 be7-tioh8, kau3 kin-a2-jit8 chhoe7--tioh8, hin7 be7-tit lian5 Li7-su-te7 iah8 saN-kap ti7 chia chiah ho2; hut-jian5 u7 lang5 khui-mng5 mng7 kong2, "Li2 lau7-lang5-ke tiam3 chia cho3 sim2-mih8? " Goa2 kong2, "Ai3-beh jip8-khi3, goa2 put-chi2 lan2 ai3 toa3 chia hioh-khun3." Hit-e5 lang5 io5-thau5 kong2, "Lau7 Tok-hui ah, li2 iau2 u7 choe7-giat8 kaN2 be7-tit-thang jip8--khi3, chiu7 chiong mng5 koaiN-teh. Goa2 chai chit8-sin long2 si7 choe7, hoan-sin chiu7 chau2; chau2 kau3 ou-am3 e5 sou2-chai7, hou7 chit-e5 lui5 siaN kiaN-chheN2 goa2, Chit-e5 bang7 khiok m7-kaN2 be7-ki3--tit." 
  Kong2-liau2 chit kui2-ku3 e5 oe7, lui5-tan5 sih-na3 long2 bo5 soah, Tok-hui iu5-goan5 si7 teh tio7. Li7-su-te7 bo5 hoat-tou7 thang an-ui3 i, ti7 piN-a2 iah8 teh kiaN-hiaN5, theng3-hau7 lui5-siaN tiam7, chi2-u7 chhun loh8-hou7 e5 siaN; chiu7 li7-khui Tok-hui, kau3 ka-ti7 bin5-chhng5-teng2 khi3 khun3. 
  Te7-ji7 cha2-khi2 hou7 cheN5, chhiu7-bak8 chheN-chhui3, chhu3 chiau2-a2 kih8-kih8 kiuh8-kiuh8; siuN7-khi2 cha7-me5 e5 bang7, chhin-chhiuN7 si7 hou7 lang5 kiaN-hiaN5--e5. Chit-chit8-jit8 tu2-tu2 si7 An-hioh-jit8, Li7-su-te7 e5-hng ai3 khi3 le2-pai3-tng5 thiaN to7-li2, hin7 be7-tit si5-hau7 khoai3-khoai3 kau3, in-ui7 ai3 koaN2-kin2 e7-hiau2-tit Tok-hui thok i tham3-thiaN e5 tai7-chi3. 
  Tok-hui cheng5 poaN3-jit8 long2 bo5 phah-sng3, peh--khi2-lai5 koh to2--loh8-khi3, to2-liau2 chiu7 koh khi2-lai5 che7; khoaN3 i chit-ho7 e5 kong-keng2, kan-ta si7 siuN7-tioh8 cha7-me5-hng e5 bang7, na7-si7 ka-ti7 bo5 kong2-khi2. 
  Li7-su-te7 chai-kioh kin-a2-jit8 leng7-goa7 khah tng5, kau3 lak8-tiam2-cheng se2-bin7 chiu7 beh khi3. Tok-hui un5-un5-a2 teh hoan-hu3 i tioh8 siong5-se3 thiaN le2-pai3-tng5-lai7 sou2 kong2 e5 oe7. I kau3 hit sou2-chai7 mng5 tu2-tu2 khui, tui3 mng5-khau2 khoaN3 lai7-bin7, khoaN3-kiN3 chit8-e5 lau7 hu7-jin5-lang5 teh tiam2-teng pi7-pan7 sou2-chai7, theng3-hau7 tai7-ke chu7-chip8 e5 lang5, kiN3-tioh8 Li7-su-te7 chiu7 sak i chau2. 
  Li7-su-te7 kong2, "E5-hng kiam2 m7-si7 tai7-ke chu7-chip8 kong2 to7-li2 mah?" 
  Hu7-jin5-lang5 kong2, "Li2 na7 si7 ui7--tioh8 thiaN to7-li2 lai5--e5, chiu7 thang jip8--lai5, tioh8 an-cheng7, m7-thang kong2-oe7 kiau2-jiau2." 
  Li7-su-te7 ti7 thau5-cheng5 kha-tah8-i2 teh che7. Koe3 chit8-si5-a2 thiaN to7-li2 e5 lang5 long2 chiam7-chiam7 lai5 lah; u7-e5 lau7-lang5 chhoa7 gin2-na2; u7-e5 lau7-bo2 pho7 se3-kiaN2; u7 pau thau5-khak e5 lau7 hu7-jin5-lang5; u7 ang-bou2 nng7 lang5 cho3-hoe2 lai5; u7 siau3-lian5 kou-toaN chit8-lang5 lai5; iu7-koh u7 che7-che7 cho3 kang-hu e5 lang5, kap tak8 teng2-ho7 e5 lang5, sim7-chi3 lian5 khit-chiah8; put-koan2 sim2-mih8 lang5-sek iah8 u7. 
  Tu2-a2 chhit-tiam2-cheng Ui3 sian-siN jip8 le2-pai3-tng5, seng liam7 ki5-to2 bun5, tui3 khi2-thau5 kau3 lou7-boe2, Li7-su-te7 bak8-chiu bo5 tng2-lun5 kim-kim teh khoaN3 i. 
  In tai7-ke sou2 gim5 e5 si, Li7-su-te7 long2 ai3 thiaN, kek8 hoaN-hi2 e5; si7 lou7-boe2 gim5 hit-chit8-siu2 si, u7 chit8-ui7 siau3-lian5 e5 hu7-jin5-lang5 ti7 i sin-piN kin7-oa2 teh che7, sou2 gim5 e5 si ji7-ji7 beng5, siaN-im iah8 put-chi2 hiang2-liang7. I siuN7 chiong chit chhiu2 si ki3-teh, to3-khi3 thang liam7 hou7 Tok-hui thiaN; chiu7-si7 kong2: 
  U7 eng5-kng e5 po2 siaN5, <BR>  Mng5 koaiN chiong choe7 chou2-chi2, <BR>  KiaN-lang5 kap phaiN2-tai7, <BR>  KiaN-lang5 kap phaiN2-tai7, <BR>  Eng2-oan2 be7-tit jip8-khi3. 
  Kiu3-chu2 Siong7-te3 IuN5-ko, <BR>  Goa2 lai5 khun2-kiu5 sia3-choe7, <BR>  Chheng-khi3 goa2 phaiN2-sim, <BR>  Chheng-khi3 goa2 phaiN2-sim, <BR>  Sou2-kiaN5 long2 bo5 khiam3-khoeh. 
  Chu2 chiu7 kio3 goa2 e5 si5, <BR>  Tit-tioh8 cho3 kiaN2 hoaN-hi2, <BR>  Kho3 i toa7 po2-chhi5, <BR>  Kho3 i toa7 po2-chhi5, <BR>  Choe7-sim be7 koh hoat-khi2. 
  Theng3-hau7 goa2 chheng7 peh8-saN, <BR>  Kam2-in sou2 chheng7 lai5 siok8, <BR>  Kek8 chheng kek8 kiat lah, <BR>  Kek8 chheng kek8 kiat lah, <BR>  Tiam3 ti7 Thian tong5 sim chiok. 
  Gim5-si liau2, sian-siN chiu7 kong2, Bek8-si7-liok8 21 chiuN 27 chat kong2, "Hoan7-na7 bo5 chheng-khi3 e5 lang5, long2 be7-tit jip8 chit-e5 po2-siaN5." 
  I kong2, "Tu2-a2 sou2 gim5 e5 ThiN-siaN5, mng5 si7 chin-chu, ke-lou7 si7 ng5-kim, u7 oah8-mia7 e5 chui2-ho5, nng7-tiau5 e5 hoaN7 u7 oah8-mia7 e5 chhiu7, khia7-khi2 ti7-hia e5 lang5, seng-khu chheng7 peh8-saN, thau5-khak ti3 bian2-liu5, in tai7-ke gim5 e5 si put-chi2 ho2 thiaN, moa2-bin7 e7 chhio3-iong5. Hit sou2-chai7 bo5 lau5-bak8-sai2 kap pi-ai thou2-khui3; eng7 ng5-kim cho3 lou7, bo5 chau2 ia3-sian7 e5 lang5, bo5 chhui3-ta iau-go7--e5, bo5 hou7 sng-seh tang3, kap bo5 hou7 iam7-jit8 phak8, bo5 peN7-thiaN3, si2-sit, iah8 bo5 bai5-chong3 kap hun5-bong7; moa2 sim long2 si7 hoaN-hi2 khoaN3-oah8, bo5 saN-cheN tou2-khi3, bo5 saN-phah chha2-jiang2, bo5 m7-ho2 e5 siaN-im kiau2-jiau2. Chit-ho7 ho2 chhu3, ti7 hit sou2-chai7 eng2-oan2 bo5 po2-choan5, sng3 si7 kau3 ke, tit-tioh8 peng5-an kap Chu2 cho3 chit8-hoe2. Lin2 tai7-ke kam-goan7 khi3 hia a2 m7-ai3?" 
  Kong2-tioh8 chiah-e5 oe7 tai7-ke am3-am3 thou2-khui3. Li7-su-te7 sim-lai7 kong2, "Goa2 kam-goan7 kap Tok-hui cho3-hoe2 khi3." 
  Sian-siN kong2, "Hoan7-na7 bo5 kek8 peh8 chheng-khi3-e5 be7-tit-thang jip8 hit-e5 siaN5; koh kong2, "Mng5 koaiN, chiong choe7 chou2-chi2." Goa2 e5 peng5-iu2 ah, lin2 tai7-ke sim-lai7 na7 u7 chit8-hang7 e5 choe7, Thian-tong5 e5 mng5 chiu7 koaiN--teh, be7-tit jip8-khi3; in-ui7 bo5 kek8 peh8 chheng-khi3 be7-e7 jip8 hit-e5 mng5. Pi2-pheng7 chhin-chhiuN7 lan2 chit-chit8-poe3, bo5 cho3 phaiN2-tai7, bo5 kong2 phaiN2-oe7, bo5 khng3 phaiN2 e5 liam7-thau5; lan2 sou2 eng-kai cho3 e5 tak8-hang7 khi3 cho3 lah, cho3-chit8-e5 oan5-choan5 chheng-khi3 kek8 peh8 e5 lang5; siat-su2 kin-a2-jit8 hoan7-tioh8 chit8-hang7 choe7, chiau3 lang5 sou2 khoaN3 khiok si7 sio2-khoa2 e5 chho3-gou7, m7-ku2 e7 ti3-kau3 hou7 Thian-tong5 e5 mng5 koaiN-teh, lan2 chiu7 be7-tit jip8-khi3; kho2-kian3 sim-lai7 u7 chit8-si-a2 e5 choe7, chiu7 be7 kau3 eng5-kng e5 siaN5; iu7-koh mng7 chit le2-pai3-tng5-lai7, chi7-chui7 kaN2 kong2 hoan7-choe7 put-ko3 si7 chit8-pai2; chi7-chui7 kaN2 kong2, sim-lai7 e5 choe7 tok8-tok8 si7 chit8-hang7?" 
  Kong2-liau2, thiaN-kiN3 u7 thou2-khui3 e5 siaN-im, chiu7-si7 tak8-lang5 e5 liong5-sim hoat-hian7. 
  Sian-siN koh kong2, "Chit lai7-bin7 tau3-ti2 bo5 chit8-e5 lang5 kaN2 an2-ni kong2 lah. Tak8-lang5 long2 chai sou2 hoan7--tioh8 e5 choe7 bo5 tang3 thang sng3; na7-si7 chit8-hang7 e5 choe7, chhin-chhiuN7 bak--tioh8 chit8-tiam2-a2 e5 kiaN-lang5, thoaN3--khi3-lai5, sim-koaN long2 chhin-chhiuN7 chhat-ou--e5." 
  Li7-su-te7 sim-lai7 siuN7 ka-ti7 kap Tok-hui chiong5-lai5 beh an2-chaiN2-iuN7; hoan2-tng2 siu7 Tok-hui cheng5 me5-hng bin7 chhin-chhiuN7 peh8 choa2, khoan2-sit kiaN-hiaN5, chiok-kian3 i-e5 bang7 kap Bi2-li7 e5 oe7, chham kin-a2-jit8 sian-siN sou2 kong2, long2 si7 saN-tang5. 
  Hit-chit8-si5 sian-siN kong2-kio3 choe7 an2-chaiN2-iuN7 thang kiaN, koh beng5-beng5 kong2-kio3 choe7 an2-chaiN2-iuN7 e7-tit-thang sia3-bian2. Siat-su2 Li7-su-te7 na7 e7 chiong sian-siN sou2 kong2 e5 oe7, chit8-hang7 chit8-hang7 un5-a2 khi3 kiu3-kham3, chu7-jian5 e7-tit-tioh8 an-ui3. M7-ku2 i chiong tai7-seng sou2 thiaN-e5, chiu7 pe2-pak8 ti7 i-e5 sim, pat8-ku3-oe7 choan5-jian5 long2 bo5 siuN7; kau3-boe2 sian-siN kong2, "Au7 le2-pai3-jit8 lin2 tai7-ke chiah koh lai5, goa2 beh kong2 chit chhiu2 si te7-ji7 chat, ke2-soeh hou7 lin2 thiaN, khoaN3 u7 sim2-mih8 hoat-tou7 thang jip8 eng5-kng e5 siaN5." 
  Li7-su-te7 to3-khi3, ti7 lou7--nih ban7-ban7 teh kiaN,toa7-toa7 teh ut-bun7, in-ui7 bo5 hoat-tou7 thang an-ui3 Tok-hui. Kip8-chi3 kau3 lau5-teng2,kap i che7 cho3 hoe2, bak8-chiu teh khoaN3-hoe2 kong2, "Li2 cho3 e5 bang7 kap goa2 ti7 le2-pai3-tng5-lai7 thiaN-kiN3 sou2 kong2--e5 to7-li2, kap sou2 gim5 e5 si long2 si7 siang7 chit8 khoan2-sit, chit8-tiam2-a2 bo5 cheng-chha." 
  Tok-hui kong2, "Chiong li2 e5-hng sou2 thiaN-e5 kong2 chit8-pian3 hou7 goa2 thiaN." 
  Li7-su-te7 chiu7 kong2, "Goa2 thiaN i teh kong2, hit-e5 sou2-chai7 chin ho2, siat-su2 e7-tit-thang kau3, chiu7 moa2-sim hoaN-hi2; na7-si7 u7 choe7-e5 be7-e7 khia7-khi2 ti7-hia. Hit chhiu2 si iah8 si7 an2-ni kong2, "U7 chit8 eng5-kng e5 siaN5, mng5 koaiN chiong choe7 chou2-chi2." 
  Tok-hui kong2, "Chiau3 an2-ni lai5 khoaN3, goa2 bo5 chit8-tiam2-a2 thang ng3-bang7." 
  Kau3 poaN3-me5, Li7-su-te7 phah-sng3 Tok-hui khun3-khi3; bo5-liau7 i keng2-jian5 se3-siaN teh kong2, " Mng5 koaiN chiong choe7 chou2-chi2, "chiap8-chiap8 kong2 kui2-na7 koe3. 
  M7-na7 Li7-su-te7 thiaN-kiN3 chit-e5 oe7, iau2-ku2 iah8 u7 pat8-lang5 thiaN-kiN3, chiu7-si7 chhin-chhiuN7 Thian-lou7 lek8-theng5 sou2 kong2, kou3 bak8-sa-mng5 e5, iah8 thiaN-kiN3 lau7-lang5 iu-chhiu5 kan-khou2 e5 siaN-im; i put-chi2 chai Tok-hui e5 kong-keng2, hoat-khi2 lin5-bin2 e5 sim, koe3 bo5 chit8-si5-a2 ku2, chiu7 ai3 eng7 in-tian2 e5 oe7 kap i kong2, "Goa2 hoaN-hi2 ka7 li2 khui-mng5." 
</CL>
<HL>

第五章 
Hit e5昏比日--時較熱。Li7-su-te7 代先be7睏得，後來半睏半醒，koh hou7 雷tan5 驚精神。Hit個雷大聲一下tan5；這個樓攏振動，Tok-hui ti7 床頂 teh 坐，Li7-su-te7 peh到ti7伊身邊，sih-na3真緊，照入厝內，四角頭亦攏光siam2-siam2。 
Li7-su-te7 看見Tok-hui e5 面親像白白 e5 紙，心不止酸。Sih-na3 sih了，hit個厝那烏暗，獨獨有雷 e5 聲khu7-khu7-hau2。Tok-hui 就滿心驚到ngiauh8-ngiauh8-chhoah；Li7-su-te7 向來 m7-bat 看見這樣 e5 大風雨，亦不止驚惶，就跪ti7 眠床邊，khiu2 Tok-hui e5 手問講，「老伯ah，你驚m7驚？」 
Tok-hui應講，「真正thang驚，從前m7-bat聽見an2-ni，無料今仔日竟然到這個樣。」 
Li7-su-te7無應伊。Tok-hui koh講，「這個sih-na3 彷彿親像主e5目珠 teh看我，雷親像主e5 聲 hiam3-hoah我，我不止驚，一點仔無愛伊。」 
Liam5-piN 雷tan5 sih-na3 做夥到，Tok-hui驚到滿身ngiauh8-ngiauh8-chun3 講，「Sih-na3 e5 光離我無遠，我驚了e5昏會hou7伊打死，」koh 細聲teh問Li7-su-te7 講，「你知an2-chaiN2-iuN7是有罪？」 
Li7-su-te7應講，「M7-thang做 e5，ai3-beh 去做，che就是罪？」 
Tok-hui應講，「無錯，m7應該做來做是罪，我做濟濟lah；m7應該講e5來講是罪，我講濟濟lah；m7應該想e5來想是罪，我想亦濟濟；從前全然be7曉得，e5昏因為這個事chiah知不止thang驚。」 
Li7-su-te7 問講，「Che是啥物緣故？」 
Tok-hui講，「我夢見一個夢hou7我驚惶。」 
Li7-su-te7問講，「夢見啥物？」 
Tok-hui 講，「我將你疼耶穌這句話，一下想就睏--去，夢見一夢，看見一座懸大e5 門是黃金做e5，不止sui2，我tiam7 ti7 面前看見門頂有字真明，寫teh是安樂街，心想從前 chhoe7 be7著，到今仔日chhoe7--著，恨be7-tit 連 Li7-su-te7亦相佮ti7 chia chiah好；忽然有人開門問 講，「你老人家tiam3 chia做啥物？」我講，「Ai3-beh 入去，我不止lan2愛toa3 chia 歇睏。」hit個人搖頭講，「老 Tok-hui ah，你iau2有罪孽敢be7得thang 入--去，就將門關teh。我知一身攏是罪，翻身就走；走到烏暗 e5 所在，hou7 這個雷聲驚醒我，這個夢卻m7敢be7記--得。」 
講了這幾句 e5 話，雷tan5 sih-na3 攏無煞，Tok-hui 猶原是teh tio7。Li7-su-te7無法度thang安慰伊，ti7邊仔亦teh 驚惶，聽候雷聲tiam7，只有偆落雨e5 聲；就離開Tok-hui，到家己眠床頂去睏。 
第二早起雨cheN5，樹木青翠，厝鳥仔kih8-kih8 kiuh8-kiuh8；想起cha7暝 e5 夢，親像是 hou7 人驚惶--e5。這一日抵抵是安息日，Li7-su-te7 e5昏愛去禮拜堂聽道理，恨be7得時候快快到，因為愛趕緊會曉得 Tok-hui 託伊探聽 e5 事誌。 
Tok-hui 前半日攏無打算，peh--起來koh 倒--落去，倒了就koh起來坐；看伊這號e5光景，kan-ta是想著cha7暝昏 e5 夢，若是家己無講起。 
Li7-su-te7知卻今仔日另外較長，到六點鐘洗面就beh去。Tok-hui勻勻仔teh 吩咐伊著詳細聽禮拜堂內所講 e5 話。伊到hit所在門抵抵開，對門口看內面，看見一個老婦人人 teh 點燈備辦所在，聽候大家聚集 e5 人，見著 Li7-su-te7 就 sak伊走。 
Li7-su-te7 講，「E5昏敢m7是大家聚集講道理 mah？」 
婦人人講，「你若是為--著聽道理 來--e5，就thang入--來，著安靜，m7-thang 講話攪擾。」 
Li7-su-te7 ti7 頭前腳踏椅teh 坐。過一時仔聽道理 e5 人攏漸漸來 lah；有e5 老人 chhoa7 囡仔；有e5 老母抱 細子；有包頭殼 e5 老婦人人；有翁某二人做夥來；有少年孤單一人來；又koh 有濟濟做工夫 e5 人，佮逐頂號 e5 人，甚至連乞食；不管啥物人色亦有。 
抵仔七點鐘 Ui2先生入禮拜堂，先念祈禱文，對起頭到路尾， Li7-su-te7 目珠無轉lun5 金金teh 看伊。 
In 大家所吟 e5 詩，Li7-su-te7 攏愛聽，極歡喜 e5；是路尾吟hit一首詩，有一位少年 e5 婦人人 ti7 伊身邊近倚 teh 坐，所吟e5 詩字字明，聲音亦不止響亮。伊想將這首詩記teh，倒去thang念hou7 Tok-hui 聽；就是講：
有榮光 e5 寶城， <BR>門關將罪阻止， <BR>驚人佮歹代， <BR>驚人佮歹代， <BR>永遠be7得入去。 
救主上帝羊羔， <BR>我來懇求赦罪， <BR>清氣我歹心， <BR>清氣我歹心， <BR>所行攏無欠缺。 
主就叫我e5時， <BR>得著做子歡喜， <BR>靠伊大保持， <BR>靠伊大保持， <BR>罪心 be7 koh發起。 
聽候我穿白衫， <BR>感恩所穿來贖， <BR>極清極潔lah， <BR>極清極潔lah， <BR>Tiam3 ti7天堂心足。 
吟詩了，先生就講，Bek8-si7-liok8 21 章27 節講，「凡若無清氣 e5 人，攏be7得入這個寶城。」 
伊講，「抵仔所吟e5 天城，門是珍珠，街路是黃金，有活命 e5 水河，二條 e5 岸有活命 e5 樹，企起 ti7-hia e5 人，身軀穿白衫，頭殼戴冕旒，in 大家吟e5 詩不止好聽，滿面會笑容。Hit所在無流目屎佮悲哀吐氣；用黃金做路，無走厭sian7 e5 人，無嘴礁枵餓--e5，無hou7 霜雪凍，佮無 hou7 炎日曝，無病痛，死失，亦無埋葬佮墳墓；滿心攏是歡喜快活，無相爭賭氣，無相打吵嚷，無m7好 e5 聲音攪擾。這號好厝，ti7 hit所在永遠無保全，算是到家，得著平安佮主做一夥。Lin2大家甘願去hia抑 m7愛？」 
講著chiah-e5 話大家暗暗吐氣。Li7-su-te7 心內講，「我甘願佮 Tok-hui 做夥去。」 
先生講，「凡若無極白清氣e5 be7得 thang入hit個城；koh講，「門 關，將罪阻止。」我e5 朋友ah，lin2大家心內若有一項 e5 罪，天堂e5 門就關--teh，be7得入去；因為無極白清氣 be7會入hit個門。比並親像咱這一輩，無做歹代，無講歹話，無囥歹e5 念頭；咱所應該做e5逐項去做lah，做一個完全清氣極白e5人；設使今仔日犯著一項罪，照人所看卻是小可 e5 錯誤，m7-ku2 會致到hou7天堂e5門關teh，咱就be7得入去；可見心內有一絲仔e5 罪，就be7到榮光 e5 城；又koh 問這禮拜堂內，是誰敢講犯罪不過是一擺；是誰敢講，心內 e5 罪獨獨是一項？」 
講了，聽見有吐氣 e5聲音，就是逐人 e5 良心發現。 
先生koh 講，「這內面到底無一個人敢an2-ni 講lah。逐人攏知所犯--著 e5 罪無tang3 thang算；若是一項 e5 罪，親像bak--著一點仔 e5 驚人，thoaN3--去來，心肝攏親像chhat烏--e5。」 
Li7-su-te7 心內想家己佮 Tok-hui 從來beh an2-chaiN2-iuN7；反轉受Tok-hui 前暝昏面親像白紙，款式驚惶，足見伊 e5夢佮 Bi2-li7 e5 話，參今仔日先生所講，攏是相同。 
Hit一時先生講叫罪an2-chaiN2-iuN7 thang驚，koh明明講叫罪an2-chaiN2-iuN7會得thang赦免。設使 Li7-su-te7若會將先生所講 e5 話，一項一項勻仔去究kham3，自然會得著安慰。M7-ku2 伊將代先所聽e5，就pe2-pak8 ti7伊 e5 心，別句話全然攏無想；到尾先生講，「後禮拜日lin2大家chiah koh 來，我beh 講這首詩第2節，解說 hou7 lin2 聽，看有啥物法度thang入榮光 e5 城。」 
Li7-su-te7倒去，ti7 路--nih慢慢teh 聽，大大teh 鬱悶，因為無法度thang安慰Tok-hui。Kip8-chi3 到樓頂，佮伊坐做夥，目珠 teh 看火講，「你做 e5 夢佮我ti7 禮拜堂內聽見所講--e5 道理，佮所吟 e5 詩攏是像一款式，一點仔無精差。」 
Tok-hui 講，「將你e5昏所聽e5 講一遍hou7 我聽。」 
Li7-su-te7 就講，「我聽伊teh講，hit-e5 所在真好，設使會得thang到，就滿心歡喜；若是有罪e5 be7會企起 ti7-hia。Hit首詩亦是an2-ni 講，「有一榮光 e5 城，門關將罪阻止。」 
Tok-hui 講，「照 an2-ni 來看，我無一點仔thang向望。」 
到半暝，Li7-su-te7 打算Tok-hui 睏去；無料伊竟然細聲 teh 講，「門關將罪阻止」，捷捷講幾若koe3。 
不但Li7-su-te7 聽見這個話，iau2-ku2亦有別人聽見，就是親像天路歷程所講，顧木柵門 e5，亦聽見老人憂愁艱苦 e5 聲音；伊不止知 Tok-hui e5 光景，發起憐憫 e5 心，過無一時仔久，就愛用恩典 e5 話佮伊講，「我歡喜 ka7 你開門。」 
</HL>