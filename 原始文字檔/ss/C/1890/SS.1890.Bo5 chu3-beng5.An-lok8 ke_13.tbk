<CL>
  Te7 chap8-saN ChiuN 
  Koe3 kui2-na7 ni5 ku2 tu2-tioh8 ha7-thiN kek8-joah8 e5 si5-chun7, kheh-tiam3 e5 lai7-bin7 iu5-goan5 kap Tok-hui Li7-su-te7 saN-kap toa3 hit si5 siang7 chit8-iuN7; u7 loa7-che7 gin2-na2 ti7 hit lai7-bin7 teh chha2-nau7, iah8 u7 sio-chiN3-chhui3--e5. 
  Hit e5 sou2-chai7 u7 hoe2-hun kau7, thou5-soa iah8 chhau3-hian7, sit8-chai7 lap-cheh lau2-chau be7-kham-tit khia7-khi2. Li7-su-te7 jip8 lai7-bin7 sim-lai7 siuN7 chit e5 sou2-chai7 iau2-ku2 si7 li7 An-lok8-ke put-chi2 hng7. 
  Sui-jian5 si7 an2-ni, i sim-lai7 ki3-liam7 chit e5 te7-hng, pi2 ki3-liam7 i sou2 kau3 kong2 to7-li2 kap thak8-chheh e5 te7-hng, koh-khah pek-chhiat, in-ui7 i m7 kaN2 be7-ki3-tit chiong5-cheng5 bo5 chhu3 e5 si5 siong5-siong5 ti7 chit tiam3-lai7 khia7-khi2; iah8 m7 kaN2 be7-ki3-tit chit e5 phoa3-lau5. Chit e5 phoa3-lau5 si7 i-e5 lau7-bo2 si2 liau2-au7 thau5-chit8-pai2 lai5 toa3 e5 sou2-chai7 chiu7 sng3 cho3 si7 ke. 
  Kin-a2-jit8 na7 beh chiuN7-khi3 phoa3-lau5 tu2 peh lau5-thui chiu7 siuN7-khi2 thau5-chit8-pai2 lai5 chia e5 si5 pe5 ti7 Tok-hui mng5-goa7 teh thiaN khim5-tiau7. Chit e5 Khim5 si7 I lau7-peh beh si2 e5 si5 sou2 hou7 I cho3 ki3-liam7-e5. 
  Tui3 hit si5 kau3 kin-a2-jit8 i long2 bo5 li7-khui; i u7-si5 u7 tam7-poh8 eng5 chiu7 choan7 chit8 koe3, in-ui7 i ai3 chit e5 khek-tiau7; sou2 kek8-ai3--e5 khiok si7 te7 si3 tiau7. U7-si5 Bi2-li7 kou-niu5 lai5 khoaN3 i, iah8 ai3 choan7 chit-e5 khim5, in-ui7 chit8-e7 choan7 chiu7 hou7 i siuN7-khi2 cho3 gin2-na2 e5 si5-chun7. Hian7-chai7 i ke3-chhut-mng5 chheng-cho3 Thai3-thai3; i-e5 tiong7-hu si7 chit8 ui7 e5 Bok8-su tu2-tu2 koan2-tioh8 Li7-su-te7 sou2 khi3 thoan5-to7 e5 te7-hng. 
  Chit e5 Thai3-thai3 put-chi2 siau3-liam7 chit e5 siau3-lian5 e5 thoan5-to7 sian-siN, koh siong5-siong5 mng7 kiong5-khou2 lang5 e5 su7-cheng5; na7 si7 e7-tit-thang pang-chan7 e5, i iah8 pang-chan7; na7 si7 e7-tit-thang pun2-sin khi3 khoaN3-e5, i iah8 khi3 khoaN3. 
  Hit-si5 Li7-su-te7 kau3 phoa3-lau5 chhut-lai5 khui-mng5--e5 chiu7-si7 chit e5 Bi2-li7 Thai3-thai3, si7 in-ui7 lai5 khoaN3 kiong5-khou2 e5 hu7-jin5-lang5. Hit-tiap8 chiu7 mng7 Li7-su-te7 kong2, "Li2 e7-ki3-tit hiang3-si5 lan2 nng7 lang5 ti7 chit sou2-chai7 a2-be7-ki3-tit?" 
  Li7-su-te7 kong2, "Put-chi2 e7-ki3-tit, chiong5-cheng5 ti7 chit sou2-chai7 u7 lan2 tai7-ke si3-e5 lang5, hian7-si5 u7 nng7 e5 lang5 i2-keng kau3 eng5-kng e5 siaN5." Hit-tiap8 Thai3-thai3 lau5-bak8-sai2 kong2, "In tai7-ke ti7 An-lok8-ke teh theng3-hau7 lan2." 
  Lun7-kau3 hit e5 tiam3-lai7 e5 lau5 pi2 tai7-seng e5 si5 koh khah phoa3-sng2; thang-a2-mng5-teng2 e5 po-le5 long2 phah-phoa3; sim7-chi3 eng7 choa2 lai5 pou2-that; hit e5 te7-pan2 iah8 hiu2-noa7. 
  Li7-su-te7 teh kiaN5 chhin-chhiuN7 u7 beh lap--loh8-khi3 e5 khoan2-sit. I2-keng kau3 se3-keng-chhu3 e5 lai7-bin7, chiu7 tiam2-hoe2 che7-teh kap u7 piN7 e5 hu7-jin5-lang5 kong2-oe7. 
  Hit e5 hu7-jin5-lang5 kong2, "PeN7 be7 ho2, lian5 chit8-tiam2-a2 iah8 bo5 khah ho2, chiau3 goa2 khoaN3 be7 ho2 lah." 
  Li7-su-te7 kong2, "Goa2 kah li2 cho3-e5, li2 u7 cho3 a2-bo5?" 
  In3 kong2, "Goa2 cho3 lah, goa2 kong2 kui2-na7-pian3 na2 kong2 na2 oh-tit siu7." 
  Ui-lek8 Thai3-thai3 mng7 Li7-su-te7 kong2, "Li2 kah i kong2 sim2-mih8?" 
  In3 kong2, "Si7 kah i liam7 nng7 ku3 e5 ki5-to2-bun5 tui3 Chu2 khun2-kiu5 kong2, Chu2 siuN2-su3 goa2 Seng3-sin5 hou7 goa2 chai goa2 si7 sim2-mih8 ho7 e5 lang5." 
  Hu7-jin5-lang5 koh kong2, "Goa2 phah sng3 Chu2 i2-keng hou7 goa2 chai, in-ui7 khi2-thau5 goa2 ka-ti7 m7-chai si7 u7 choe7 e5 lang5, chim2-ma2 teh siuN7 goa2 e5 choe7 chhin-chhiuN7 jit8 iam7 hoe2 toh8 chit8-poaN-iuN7; mi5--si5 ti7 chhng5-teng2 be7-khun3-tit, iu5-goan5 si7 an2-ni teh siuN7." 
  Li7-su-te7 kong2, "Kin-a2-jit8 koh chiong nng7 ku3 e5 ki5-to2-bun5 sia2 ti7 choa2-bin7-nih8, hou7 li2 thang thak8 chiu7-si7 sia2, 'Kiu5 Chu2 siuN2-su3 goa2 Seng3-sin5 hou7 goa2 chai Ia5-sou si7 sim2-mih8 khoan2-sit. ' Siong7-te3 i2-keng thiaN-kiN3 li2 khi2-thau5 nng7 ku3 e5 ki5-to2. Li2 beh sin3 i, i iah8 tek-khak thiaN li2 an2-ni kong2; i na7 hou7 li2 sim-lai7 chai Ia5-sou si7 sim2-mih8 khoan2, li2 tek-khak e7 hoaN-hi2, in-ui7 Ia5-sou beh sia3-bian2 li2 e5 choe7 beh tam-tng li2 e5 tang7 taN3." 
  Choa2-bin7 sia2 hit nng7 ku3 e5 ki5-to2-bun5 piN7 lang5 chiu7 liam7, Liam7-liau2 Thai3-thai3 theh8 chit8 pun2 chheh chhut-lai5 thak8 hou7 i thiaN; chiu7-si7 se3-pun2 e5 Sin-iok; chheh-phoe5 si7 lam5-sek, kau3 kin-a2-jit8 i2-keng ku7-siuN3, kim-piN iah8 be7 kng lah. Chit pun2 chheh m7-si7 chit-tiap8 taN-chiah theh8 kau3 chit keng phoa3-lau5; chap8 gou7 ni5 cheng5 Thai3-thai3 e5 lau7-bo2 lai5, kap Tok-hui sou2 liam7 e5, iah8 si7 chit pun2 chheh. Thai3-thai3 put-chi2 ai3-sioh, in-ui7 i lau7-bo2 sou2 ai3 thak8 e5 sou2-chai7 u7 cho3 ki3-ho7, iah8 u7 ki3 kui2 chat chheh, kou-niu5 siong5-siong5 ai3 thak8. Kin-a2-jit8 tui3 hu7-jin5-lang5 thak8 e5 chiu7-si7, "Siong7-te3 e5 KiaN2 Ia5-sou Ki-tok e5 hoeh tek-khak se2-chheng lan2 tai7-ke long2-chong2 e5 choe7." 
  Thai3-thai3 chiu7 chiong chit chat chheh ke2-beng5 kong2, "Put-lun7 sim2-mih8 lang5 kau3 Ia5-sou e5 bin7-cheng5, i long2 kam-goan7 kiu3 i, i-e5 hoeh kau3-giah8 siok8 lang5 long2-chong2 e5 choe7." 
  Hit e5 piN7-lang5 thiaN-kiN3 che oe7 chiu7 u7 jiat8-sim it-tioh8 beh thiaN e5 khoan2-sit. Li7-su-te7 kong2, "Goa2 put-chi2 ai3 Thai3-thai3 tu2-a2 sou2 kong2 e5 Seng3-chheh, in-ui7 goa2 cha2 ni5 te7-ji7 pai2 kau3 hoe7-tng5 Ui2 sian-siN sou2 kong2--e5, chiu7-si7 chit chat. 
  Goa2 thiaN-liau2 kek8 hoaN-hi2 iau2 e7-ki3-tit hit-chit8-jit8 to3-lai5 chit8-thau3-cha2 ai3 ka7 Tok-hui kong2 chit e5 ho2 siau-sit." 
  Thai3-thai3 kong2, "Li2 pi2 chiong5-cheng5 koh-khah chai chit e5 oe7 si7 chin-sit8 a2-bo5?" 
  Li7-su-te7 kong2, "M7-na7 goa2 chai, lau7 Tok-hui koh khah chai si7 chin-sit8." 
  Ui-lek8 Thai3-thai3 kap Li7-su-te7 saN-tang3 kiaN5 kau3 lau5-thui Li7-su-te7 kong2, "Li2 iau2 u7 tam7-poh8 eng5-kang thang khi3 khoaN3 lau5-chu2 a2-bo5? Li2 na7 e7 thang khi3, i tek-khak hoaN-hi2, i-e5 piN7 siong-tiong7, goa2 khoaN3 i khoai3-khoai3 e7 si2." 
  Thai3-thai3 chiu7 kap i cho3-hoe2 khi3. Li7-su-te7 phah-mng5; u7 chit8 e5 kou3 piN7 e5 siau3-lian5 hu7-jin5-lang5 lai5 khui mng5, in nng7 lang5 jip8-khi3. Lau5-chu2 to2 ti7 bin5-chhng5-teng2, tiap-a2-ku2 thi2-khui bak8-chiu khoaN3-kiN3 Li7-su-te7, chiu7 u7 moa2-bin7 e5 chhio3-iong5. Chit e5 tiam3-chu2 hian7-si5 si7 loan2-jiok8 e5 lau7 hu7-jin5-lang5; u7 kui2-na7 ni5 ku2 bo5 liau7-li2 tiam3-lai7 e5 tai7-chi3. I tui3 Li7-su-te7 kong2, "Li2 lai5 put-chi2 ho2, goa2 si5-si5 khek-khek teh ng3-bang7 li2 lai5." 
  Li7-su-te7 kong2, "Kin-a2-jit8 Ui-lek8 Thai3-thai3 kap goa2 saN-tang5 lai5." 
  Lau5-chu2 kong2, "To-sia7 Ui-lek8 Thai3-thai3 ki3-liam7 goa2 chit e5 lau7 koh u7 piN7 e5 lang5." 
  Ui-lek8 Thai3-thai3 mng7 kong2, "Li2 bat Li7-su-te7 kiam2 m7-si7 tui3 siau3-lian5 chiu7 bat i mah?" 
  In3 kong2, "Bo5 chho3, i taN-chiah lai5 e5 si5-chun7, chheng7 chit8 nia2 phoa3-saN, seng-khu ui3-leng2 pak-tou2 iau-go7, goa2 khoaN3-liau2 chiu7 kho2-lian5 i, in-ui7 pi2 tiam3-lai7 e5 gin2-na2 tai7-ke khah lau2-sit8; goa2 siong5-siong5 theh8 chhun e5 tiam2-sim hou7 i chiah8." 
  Li7-su-te7 kong2, "Li2 pun2-jian5 si7 an2-ni, khoan2-thai7 goa2 chin ho2." 
  Lau5-chu2 kong2, "Che be7-sng3-tit chin ho2, goa2 sou2 hou7 li2--e5 put-ko3 si7 chit8-tiam2-a2 e5 leng2-chhai3, leng2-png7; li2 lai5 kau3 goa2 chit sou2-chai7 si7 toa3 thiN-teng2 e5 bi2-niu5 lai5 hou7 goa2 kau3-giah8 eng7." 
  Ui-lek8 Thai3-thai3 kong2, " Li7-su-te7 ah, goa2 thiaN-kiN3 Peh8 lau5-chu2 e5 oe7 put-chi2 hoaN-hi2, in-ui7 goa2 chai Chu2 po2-pi3 li2, hou7 li2 cho3 i-e5 kang u7 eng3-giam7 bo5 ka-lauh8 ti7 khang-khang." 
  Lau5-chu2 tui3 Ui-lek8 Thai3-thai3 kong2, "Sit8-chai7 bo5 ka-lauh8 ti7 khang-khang, m7-na7 goa2 chit8 lang5 an2-ni in-ui7 li2, kap li2 e5 lau7-pe7, ui7-tioh8 chit e5 gin2-na2 sou2 cho3-e5 kam2-sia7 Chu2, koh u7 loa7-che7 lang5 chit e5 khoan2-sit; tok8-tok8 bo5 chit8 lang5 pi2 goa2 koh khah kam2-sia7--e5. Chiong5-cheng5 goa2 sim-lai7 ou-am3, kap bo5 thiaN to7-li2 e5 lang5 chit8-poaN-iuN7, in-ui7 Li7-su-te7 lai5 thak8 Seng3-chheh ke2-soeh Ia5-sou e5 seng3-to7, kong2 kau3 beng5-beng5-pek8-pek8; hian7-si5 goa2 chai goa2 e5 choe7 tit-tioh8 sia3-bian2, Chu2 hoaN-hi2 in2-chhoa7 goa2 khi3 kau3 An-lok8-ke." 
  In hia tai7-ke koh kong2 kui2-ku3-oe7 Ui-lek8 Thai3-thai3 to3-khi3. Li7-su-te7 chiu7 tui3 pat8 sou2-chai7 khi3; hek8-si7 khi3 phian-phian e5 sou2-chai7; hek8-si7 khi3 phoa3-lau5; hek8-si7 khi3 che7-che7 kiong5-khou2 lang5 e5 tiam3-lai7; i it-tit8 kiaN5 kau3 e5-hng; bo5 lun7 kau3 to2-loh8 to si7 teh ia7 oah8-mia7 e5 cheng2-chi2, chiu7-si7 Seng3-chheh sou2-kong2 e5 to7-li2. 
  Ti7 hit pun2-chheh-lai7 u7 tak8 lang5 sou2 khiam3-eng7 e5 in-tian2; u7 peng5-an, si7 ui7-tioh8 hou7 choe7-koe3 ap che3 e5 lang5; u7 an-ui3, si7 ui7-tioh8 iu-chhiu5 e5 lang5; i hioh-khun3, si7 ui7-tioh8 tioh8-boa5 ia3-lan2 e5 lang5; u7 chi2 si7, si7 ui7-tioh8 giau5-gi5 be5-hek8 e5 lang5; u7 ng3-bang7 si7 ui7-tioh8 beh si2 e5 lang5. 
  Li7-su-te7 ai3 kau3 hit sou2-chai7, tai7-seng kiu5 Chu2 kang3-loh8 Seng3-sin5 chi2-si7 sou2 eng-kai kong2 e5 oe7, hou7 chit8-e7 khui-chhui3 chiu7 kong2--chhut-lai5; bo5 lun7 phah sim2-mih8 lang5 e5 mng5 beh jip8-khi3, sim-lai7 tai7-seng kiu5 Chu2 kong2, "Chu2 li2 si7 chai lang5 e5 sim, kin-a2-jit8 tioh8 hou7 goa2 chit8 e5 ho2 ki-hoe7, thang the3 li2 cho3 kang, iah8 kiu5 li2 ti7 chit e5 si5 chi2-si7 goa2 kong2 sou2 eng-kai kong2 e5 oe7." 
  Li7-su-te7 u7 chit-iuN7 khiam-pi e5 sim oa2-kho3 Chu2 chu7-jian5 Chu2 po2-pi3 i, hou7 i siong5-siong5 tit-tioh8 ki-hoe7 e7 than3 an2-ni-siN lai5 cho3 Chu2 e5 kang. Hoan7 na7 kiong5-khou2 e5 piN7-lang5 chhiaN2 i lai5, kap i thak8 chheh ki5-to2; gin2-na2 tai7-ke long2 thiaN3 i, tioh8-boa5 ia3-sian7 kiong5-khou2 e5 hu7-jin5-lang5 m7 kiaN chhian5 kang che7-teh thiaN i thak8 Seng3-chheh kap sou2 sia2 teh an-ui3 lang5 e5 oe7. I kui-jit8 u7 chit ho7 e5 kang siong5-siong5 gu7-tioh8 theng3-hau7 teh-beh thiaN Chu2 hok-im e5 lang5. 
  I tak8 mi5-hng chin lan2, long2 bo5 iau3-kin2; in-ui7 m7 kaN2 be7-ki3-tit Tok-hui hit-tiap8 beh si2 e5 iu-chhiu5 sou2 iu-chhiu5-e5 chiu7 si7 bo5 ki-hoe7 thang hian2-chhut ai3 Chu2 e5 sim, the3 Chu2 khi3 cho3 kang; sou2-i2 Li7-su-te7 siong5-siong5 kam2-sia7 Chu2 in-ui7 Chu2 siuN2-su3 i chit e5 kong2 to7-li2 e5 chit-jim7. 
  Hian7-si5 Li7-su-te7 khia7-khi2 ti7 chit8-tiau5 e5 sio2-ke li7 chiong5-cheng5 i toa3 e5 kheh-tiam3 bo5 loa7-hng7. Tai7-seng i in-ui7 ai3 an-cheng7 e5 sou2-chai7 khi3 khia7 ti7 siaN5-goa7; au7-lai5 in-ui7 siaN5-lai7 e5 kan-khou2 lang5, mi5--si5 ai3 kap i kong2-oe7, u7 tai7-chi3 ai3 kap i siong-liong5; sou2-i2 iu5-goan5 poaN jip8 siaN5-lai7; siong5-siong5 u7 lang5 lai5 tui3 i sou3 kan-khou2 e5 tai7-chi3 chit8-mi5 long2 put-tng7. Hit e5 siong5-siong5 lai5 kap i kong2-oe7-e5 chiu7-si7 siau3-lian5 u7 chhiu2-ge7 e5 lang5. 
  Li7-su-te7 tak8 le2-pai3 e5 tiong-kan teng7 chit8 e5 jit8, ka7 in tai7-ke siat-lip8 chit8 e5 ki5-to2-hoe7; che si7 kek8 pang-chan7 in kiaN5 Thian-tong5 e5 lou7-cham7. U7 chit8-jit8 to3-lai5 i toa3 e5 sou2-chai7, thiaN-kiN3 u7 chit8 e5 siaN-im hou7 i put-chi2 ki5-koai3, chiu7-si7 ku7-khim5; in-ui7 i hoan-hu3 lau5-chu2 e5 gin2-na2 na7-si7 i bo5 ti7-teh chhian-ban7 m7 thang loan7-loan7 tin2-tang7. Chit-tiap8 m7 chai si7 sim2-mih8 lang5 teh tin2-tang7, sim-koaN put-chi2 lun2 chit e5 khim5 kiaN-liau2 phah-phaiN2-khi3. Hoan7-na7 gin2-na2 ai3 choan7 khim5, i chiu7 siuN7-khi2 Tok-hui oah8-teh e5 si5-chun7, hoan-hu3 i ban7-ban7-choan7, chit-ku3-oe7. 
  Chit-tiap8 i kap Tok-hui si7 chhiuN7 chit8-e5 i3-su3. Li2-su-te7 kin2-kin2 beh peh chiuN7 lau5 khi3 khoaN3. Kau3 lau5-thui tu2-tu2 gu7-tioh8 lau5-chu2 kong2: “U7 lang5-kheh ti7 hit lai7-bin7 theng3-hau7 put-chi2 ku2 lah.” 
  Li7-su-te7 sak-mng5 jip8-khi3, saN-kiN3 chai si7 Ui2 sian-siN ti7 hit lai7-bin7 teh che7 choan7 khim5. In nng7 lang5 u7 kui2-ni5-ku2 bo5 kiN3-bin7, in-ui7 Ui2 sian-siN poaN-khi3 pat8 sou2-chai7 thoan5 to7-li2. Chit pai2 ai3 ti7 ku7-te2 e5 sou2-chai7 koe3 chit8 le2-pai3, chit8 sim ai3 thoan5-to7, chit8 sim ai3 chai Li7-su-te7 kin7-lai5 e5 cheng5-heng5, iau2 u7 cho3 Chu2 e5 kang a2 bo5, iau2 u7 ng3-bang7 An-lok8-ke a2 bo5. In nng7 lang5 saN-kiN3-bin7 put-chi2 chhin-jiat8,iah8 u7 kong2-khi2 loa7-che7-oe7. Ui2 sian-siN khoaN3 chit e5 khim5 pi2 Tok-hui ti7-teh e5 si5 koh khah lau2-chau chiu7 sui5 chhui3 kong2, "Chit e5 lau7 khim5 iau2 ti7-teh mah?" Li7-su-te7 kong2, "Chit e5 khim5 iau2 kap goa2 cho3-hoe2 toa3, long2 m7 bat li7-khui, goa2 bat eng3-un2 lau7-peh an2-ni, che si7 i beh si2 hou7 goa2 cho3 ki3-liam7--e5 khek-tiau7, goa2 chiu7 siuN7-tioh8 lau7 Tok-hui koh siuN7-tioh8 chit-chap8-gou7 ni5 i ti7 eng5-kng e5 siaN5 m7 chai an2-chaiN2-iuN7 hoaN-hi2 khoai3-lok8." 
  Ui2 sian-siN kong2, "Li2 e7-ki3-tit chiong5-cheng5 iah8 kam-goan7 i3-ai3 khoai3-khoai3 kau3 An-lok8-ke a2-be7-ki3-tit?" 
  In3 kong2, "Goa2 put-chi2 e7-ki3-tit, chit-tiap8 goa2 iau2-ku2 ai3-beh khi3: na7-si7 Chu2 e5 chi2-i3 beh lau5 goa2, goa2 iah8 kam-goan7 tiam3 se3-kan ke cho3 tam7-poh8 kang. Goa2 khoaN3 se3-kan e5 kang chin-che7, goa2 sou2 e7 cho3-e5 pi2-pheng7 lang5 sou2 eng-kai-tioh8 cho3-e5, put-ko3 chhin-chhiuN7 hai2-tiong-ng chit8-tih-a2 chui2; chit e5 sou2-chai7 u7 kui2-pah e5 lang5, goa2 phah-sng3 tit-tioh8 pang-chan7-e5, put-ko3 si7 kui2-e5 nia7-tiaN7, goa2 chin ui7 chit-ho7 su7 tam-iu." 
  Ui2 sian-siN kong2, "Pun2-jian5 si7 an2-ni, lan2 e7-cho3-e5, hek8-si7 chap8-hun7 e5 chit8-hun7, a2-si7 chheng-hun7 e5 chit8-hun7 iau3-kin2 tioh8 chin7-tiong e5 sim khi3 cho3 thang hou7 Chu2 kong2 lan2 si7 chin7 sim, chin7 khui3-lat8 cho3-e5." 
  Kong2-liau2 Ui2 sian-siN kap Li7-su-te7 piN5-piN5 kui7-loh8 ki5-to2 kiu5 Chu2 hou7 i chiaN5 sou2-cho3 e5 kang, tui3 kan-khou2 e5 sou2-chai7 in2-chhoa7 lang5 kau3 Ia5-sou e5 bin7-cheng5, hou7 i long2 e7-tit kau3 Tok-hui i2-keng kau3 hit e5 eng5-kng e5 siaN5, ti7 hit sou2-chai7 tit-tioh8 chit e5 ke thang khia7-khi2. 
</CL>
<HL>

第十三章 
過幾若年久抵著夏天極熱 e5 時陣，客店 e5 內面猶原佮 Tok-hui Li7-su-te7 相佮 toa3 hit時像一樣；有偌濟囡仔 ti7 hit內面 teh 吵鬧，亦有sio-chiN3嘴--e5。 
Hit e5 所在有火薰厚，土砂亦臭hian7，實在lap-cheh lau2-chau be7-kham-tit企起。Li7-su-te7 入內面心內想這個所在iau2-ku2 是離安樂街不止遠。 
雖然是 an2-ni，伊心內紀念這個地方，比紀念伊所到講道理佮讀冊 e5 地方，koh較迫切，因為伊m7敢be7記得 從前無厝 e5 時常常 ti7 這店內企起；亦 m7敢be7記得這個破樓。這個破樓是伊 e5老母死了後頭一擺來toa3 e5 所在就算做是家。 
今仔日若 beh 上去破樓抵 peh樓梯就想起頭一擺來chia e5 時pe5 ti7 Tok-hui 門外teh 聽琴調。這個琴是伊老伯 beh 死 e5 時所hou7 伊做記念--e5。 
Tui3 hit時到今仔日伊攏無離開；伊有時有淡薄閒就轉一koe3，因為伊愛這e5 曲調；所極愛--e5 卻是第4調。有時Bi2-li7 姑娘來看伊，亦愛轉這個琴，因為一下轉就hou7 伊想起做囡仔 e5 時陣。現在伊嫁出門稱做太太；伊 e5 丈夫是一位 e5 牧師抵抵管著 Li7-su-te7 所去傳道e5 地方。 
這個太太不止數念這個少年e5 傳道先生，koh常常問窮苦人 e5 事情；若是會得thang幫贊 e5，伊亦幫贊；若是會得thang本身去看e5，伊亦去看。 
Hit時Li7-su-te7 到破樓出來開門--e5 就是這個Bi2-li7 太太，是因為來看窮苦 e5 婦人人。Hit-tiap8 就問Li7-su-te7 講，「你會記得hiang3時咱兩人ti7 這所在抑be7記得？」 
Li7-su-te7 講，「不止會記得，從前ti7 這所在有咱大家4個人，現時有2個人已經到榮光 e5 城。」 Hit-tiap8 太太流目屎講，「In 大家ti7 安樂街 teh 聽候咱。」 
論到hit e5店內 e5 樓比代先 e5 時koh較破損；窗仔門頂 e5 玻璃攏打破；甚至用紙來補that；hit e5地板亦朽爛。 
Li7-su-te7 teh行親像有 beh lap--落-去 e5 款式。已經到細間厝 e5 內面，就點火坐teh 佮有病e5 婦人人講話。 
Hit 個婦人人講，「病be7好，連一點仔亦無較好，照我看be7好lah。」 
Li7-su-te7 講，「我教你做e5，你有做抑無？」 
應講，「我做lah，我講幾若遍那講那難得受。」 
Ui-lek8 太太問 Li7-su-te7 講，「你教伊講啥物？」 
應講，「是教伊念兩句 e5 祈禱文對主懇求講，主賞賜我聖神 hou7我知我是啥物號 e5 人。」 
婦人人koh 講，「我打算主已經hou7 我知，因為起頭我家己m7知是有罪 e5 人，chim2-ma2 teh 想我e5 罪親像日炎火著一般樣；暝--時 ti7 床頂be7睏得，猶原是 an2-ni teh 想。」 
Li7-su-te7 講，「今仔日koh 將兩句 e5 祈禱文寫ti7 紙面nih8，hou7 你thang讀就是寫，「求主賞賜我聖神 hou7 我知耶穌是啥物款式。」上帝已經聽見你起頭2句 e5 祈禱。你beh 信伊，伊亦的確聽你an2-ni 講；伊若 hou7 你心內知耶穌是啥物款，你的確會歡喜，因為耶穌 beh 赦免你e5 罪 beh 擔當你e5 重擔。」 
紙面寫hit 2句 e5 祈禱文病人就念，念了太太提一本冊出來讀hou7 伊聽；就是細本 e5 新約；冊皮是藍色，到今仔日已經舊相，金邊亦be7 光lah。這本冊m7是這tiap8 今chiah 提到這間破樓；十五年前太太 e5 老母來，佮 Tok-hui 所念--e5，亦是這本冊。太太不止愛惜，因為伊老母所愛讀e5 所在有做記號，亦有記幾節冊，姑娘常常愛讀。今仔日對婦人人讀 e5 就是，「上帝 e5 子耶穌基督e5血的確洗清咱大家攏總e5 罪。」 
太太就將這節冊解明講，「不論啥物人到耶穌 e5 面前，伊攏甘願救伊，伊 e5 血到額贖人攏總 e5 罪。」 
Hit e5 病人聽見 che 話就有熱心 憶著 beh 聽 e5 款式。Li7-su-te7 講，「我不止愛太太抵仔所講 e5 聖冊，因為我早年第2擺到會堂Ui2先生所講--e5，就是這節。 
我聽了極歡喜iau2 會記得 hit一日倒來一透早 ai3 ka7 Tok-hui 講這個好消息。」 
太太講，「你比從前koh較知這個話是真實抑無？」 
Li7-su-te7 講，「M7-na7 我知，老Tok-hui koh 較知是真實。」 
Ui-lek8 太太佮 Li7-su-te7 相同行到樓梯 Li7-su-te7 講，「你iau2 有淡薄閒工thang去看樓主抑無？你若會thang去，伊的確歡喜，伊 e5 病傷重，我看伊快快會死。」 
太太就佮伊做夥去。Li7-su-te7 扑門；有一個顧病 e5 少年婦人人來開門，in 兩人入去。樓主倒ti7眠床頂，tiap仔久thi2開目珠看見Li7-su-te7，就有滿面 e5笑容。這個店主現時是軟弱 e5 老婦人人；有幾若年久無料理店內 e5 事誌。伊對Li7-su-te7 講，「你來不止好，我時時刻刻teh 向望你來。」 
Li7-su-te7 講，「今仔日 Ui-lek8 太太佮我相同來。」 
樓主講，「多謝Ui-lek8 太太紀念我這個老koh 有病 e5 人。」 
Ui-lek8 太太問講，「你bat Li7-su-te7敢m7是對少年就bat 伊mah？」 
應講，「無錯，伊今chiah來 e5 時陣， 穿一領破衫，身軀畏冷腹肚枵餓，我看了就可憐伊，因為比店內e5 囡仔大家較老實；我常常提偆 e5 點心hou7 伊食。」 
Li7-su-te7 講，「你本然是an2-ni，款待我真好。」 
樓主講，「Che be7算得真好，我所hou7 你--e5 不過是一點仔 e5 冷菜、冷飯；你來到我這所在是 toa3 天頂 e5 米糧來 hou7 我到額用。」 
Ui-lek8 太太講，「 Li7-su-te7 ah，我聽見白樓主 e5 話不止歡喜，因為我知主保庇你，hou7你做伊 e5 工有應驗無ka落 ti7 空空。」 
樓主對 Ui-lek8 太太講，「實在無ka落ti7 空空，m7-na7 我一人an2-ni 因為你，佮你e5 老父，為著這個囡仔所做e5 感謝主，koh有偌濟人這個款式；獨獨無一人比我koh較感謝--e5。從前我心內烏暗，佮無聽道理 e5 人一般樣，因為Li7-su-te7 來讀聖冊解說耶穌 e5 聖道，講到明明白白；現時我知我e5 罪得著赦免，主歡喜引chhoa7 我去到安樂街。」 
In hia 大家koh 講幾句話 Ui-lek8 太太倒去。Li7-su-te7 就對別所在去；或是去 phian-phian e5 所在；或是去破樓；或是去濟濟窮苦人 e5店內；伊一直行到e5昏；無論到佗落都是 teh 掖活命 e5 種籽，就是聖冊所講e5 道理。 
Ti7 hit本冊內有逐人所欠用e5 恩典；有平安，是為著 hou7 罪過壓制 e5 人；有安慰，是為著憂愁 e5 人；伊歇睏，是為著著磨厭lan2 e5 人；有指示，是為著 giau5疑迷惑 e5 人；有向望是為著 beh死e5 人。 
Li7-su-te7愛到hit所在，代先求主降落聖神指示所應該講 e5 話，hou7 一下開嘴就講--出-來；無論扑啥物人 e5 門 beh 入去，心內代先求主講，「主你是知人 e5 心，今仔日著hou7 我一個好機會，thang替你做工，亦求你ti7 這個時指示我講所應該講 e5 話。」 
Li7-su-te7 有這樣謙卑 e5 心倚靠主自然主保庇伊，hou7 伊常常得著機會會趁 an2-ni-siN 來做主e5 工。凡若窮苦 e5 病人請伊來，佮伊讀冊祈禱；囡仔大家攏疼伊，著磨厭sian7 窮苦 e5 婦人人 m7驚 chhian5工坐teh 聽伊讀聖冊佮所寫teh 安慰人 e5 話。伊歸日有這號 e5 工常常遇著聽候 teh-beh 聽主福音 e5 人。 
伊逐暝昏真lan2，攏無要緊；因為m7敢be7記得 Tok-hui hit-tiap8 beh死e5憂愁所憂愁e5 就是無機會thang顯出愛主e5 心，替主去做工；所以Li7-su-te7 常常感謝主因為主賞賜伊這個講道理 e5 職任。 
現時Li7-su-te7企起 ti7 一條 e5 小街離從前伊 toa3 e5 客店無偌遠。代先伊因為愛安靜 e5 所在去企 ti7城外；後來因為城內 e5 艱苦人，暝--時愛佮伊講話，有事誌愛佮伊商量；所在猶原搬入城內；常常有人來對伊訴艱苦 e5 事誌 一暝攏不斷。Hit個常常來佮伊講話e5就是少年有手藝e5 人。 
Li7-su-te7 逐禮拜 e5 中間訂一個日，ka7 in 大家設立一個祈禱會；che 是極幫贊 in 行天堂 e5 路站。有一日倒來伊toa3 e5 所在，聽見有一個聲音hou7 伊不止奇怪，就是舊琴；因為伊番咐樓主 e5 囡仔若是伊無 ti7-teh 千萬m7 thang亂亂振動。這tiap8 m7知是啥物人 teh 振動，心肝不止lun2這個琴驚了扑歹去。凡若囝仔愛轉琴，伊就想起 Tok-hui活teh e5 時陣，番咐伊慢慢轉，這句話。 
這tiap8 伊佮 Tok-hui 是像一個意思。Li7-su-te7 緊緊 beh peh上樓去看。到樓梯抵抵遇著樓主講：「有人客 ti7 hit內面聽候不止久lah。」 
Li7-su-te7 sak門入去，相見知是Ui2先生ti7 hit內面 teh 坐轉琴。In 兩人有幾年久無見面，因為Ui2先生搬去別所在傳道理。這擺愛 ti7 舊底 e5 所在過一禮拜，一心ai3傳道，一心ai3知 Li7-su-te7 近來 e5 情形，iau2 有做主e5 工抑無，iau2有向望安樂街抑無。In二人相見面不止親熱，亦有講起偌濟話。Ui2先生看這個琴比 Tok-hui ti7-teh e5 時 koh較lau2-chau 就隨嘴講，「這個老琴 iau2 ti7-teh mah？」Li7-su-te7 講，「這個琴 iau2 佮我做夥 toa3，攏m7 bat 離開，我bat 應允老伯 an2-ni，che是伊beh死hou7 我做紀念--e5 曲調，我就想著老 Tok-hui koh 想著這十五年伊 ti7 榮光 e5 城 m7知 an2-chaiN2-iuN7歡喜快樂。」 
Ui2先生講，「你會記得從前亦甘願意愛快快到安樂街抑be7記得？」 
應講，「我不止會記得，這tiap8 我iau2-ku2 ai3-beh 去：若是主e5 旨意beh 留我，我亦甘願 tiam3 世間加做淡薄工。我看世間 e5 工真濟，我所會做e5 比並人所應該著做e5，不過親像海中央一滴仔水；這個所在有幾百個人，我打算得著幫贊e5，不過是幾個 nia7-tiaN7，我真為這號事擔憂。」 
Ui2先生講，「本然是 an2-ni，咱會做e5，或是十份e5 一份， 抑是千份 e5 一份要緊著盡忠 e5 心去做thang hou7 主講咱是盡心、盡氣力做e5。」 
講了 Ui2先生佮 Li7-su-te7頻頻跪落祈禱求主hou7 伊成所做 e5 工，對艱苦 e5 所在引chhoa7 人到耶穌 e5 面前，hou7 伊攏會得到Tok-hui 已經到hit e5 榮光 e5 城，ti7 hit所在得著這個街thang企起。 
</HL>