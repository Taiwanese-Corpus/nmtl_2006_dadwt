<CL>
  Te7 it ChiuN 
  Tui3 kou2-cha2 i2-lai5 khim5 u7 che7-che7 khoan2. Chit8- ho7 si7 toaN5--e5 ; chit-ho7 toaN5--e5 tioh8 lang5 gau5, e7 bat hit-e5 khim5-tiau7, chiah e7-hiau2-tit toaN5. Iau2 u7 chit8- ho7 si7 tng2--e5; chit-ho7 si7 chhin-chhiuN7 se3 e5 khia7-tu5 chit-iuN7, koh piN-a2 u7 chit8 ki peN3 thang hou7 lang5 choan7, choan7-liau2 chiu7 u7 hit-e5 khek-tiau7; sou2-i2 lang5-lang5 long2 e7 hiau2 choan7. Chong2-si7 tiaN7-tioh8 u7 si3 gou7 te3 na7-tiaN7, be7 -e7 chhut-chai7 lang5 e5 i3-su3 oaN7 pat8 mih8 khek-tiau7. 
  In-ui7 an2-ni-siN ti7 goan2 goa7-kok e5 sou2-chai7,u7-si5 lang5 bo5 pat8-e5 thau5-lou7 thang than3-chiah8, i2-kip8 be7- hiau2-tit cho3 kang e5 lang5, u7-e5 chiong chit-ho7 khim5 jit8-jit8 toa3 khi3 ke-lou7 choan7 hou7 lang5 thiaN, ng3-bang7 lang5 thiaN-liau2 hoaN-hi2 tam7-poh8 chiN5 hou7 i. 
  TaN chiong5-chian5 ti7 Eng-kok kiaN-siaN5-lai7 u7 chit8- keng e5 kheh-tiam3. Tiam3 si7 chit8-cho7 e5 koan5-lau5, u7 kui2-na7 chan3. Sou2 khia7-khi2 long2 si7 kiong5-khou2 e5 lang5. Ti7 chit-e5 lau5-teng2,lau5-thui-kak e5 sou2-chai7 u7 chit8 keng kek8-se3 e5 pang5. Lai7-bin7 u7 chit8-e5 lau7- lang5 leh toa3; i-e5 mia5 kio3 cho3 Tok-hui,bin7 u7 tai3- chhio3-iong5 e5 khoan2-sit. Ti7 leh choan7-khim5 u7 im- tiau7 chhut-lai5 hong2-hut si7 khek e5 siaN-im,chhin- chhiuN7 teh kong2,Goa2 e5 ke chiu7-si7 An-lok8 e5 ke, bo5 te3 thang pi2-pheng7 goa2 e5 ke.” 
  Na7-si7 chit-e5 khim5-tiau7 sou2 tng2 e5 An-lok8-ke bo5 kap chit-e5 lau5-teng2 sio-siang7; in-ui7 chit-e5 lau5- teng2 si7 kiong5-khou2 e5 sou2-chai7,eh8-eh8,bo5 khoan- khoaN3, ou-am3 be7 kng; chu7-jian5 toa3 ti7-hia bo5 khoaN3- oah8, bo5 chhin-chhiuN7 ti7 ke-lai7 e5 li7-pian7. 
  Ti7 lau5-e7 kui2-chan3 khia7-khi2 e5 lang5,u7-e5 ti7 phoa3- Chhng5 teng2, poaN3-khun3, poaN3-chheN2, thiaN-kiN3 chit-e5 khim5 e5 kheh,siuN7-khi2 ka-ti7 e5 ke,iah8 bat hiong2- hok hit-ho7 ho2-chhu3. Na7-si7 li7-khui ke-lai7 tu2-tioh8 kan-khou2 e5 keng2-hong2. Kau3 me5-chhim e5 si5-chun7, teng-hoe2 teh-beh hoa, hoe2-lou5 e5 hoe2 teh-beh koe3, chit-e5 lau7-lang5 iau2-ku2 teh choan7-khim5. 
  Goan5-lai5 Tok-hui ti7 lau5-teng2 teh toa3, toaN-sin kou-khou2,bo5 chhin-chhek thang kho3,bo5 peng5-iu2 thang kiu5. Hoan7 sou2 chhin-ai3 e5 lang5 long2-chong2 si2-liau2,peng7-bo5 chit8-lang5 sim-bun7 ki3-liam7 i-e5 khou2-chhou2. I iah8 bo5 sim-koaN keng-eng5 bou5- oah8, tak8-jit8 choan7-khim5 na7-tiaN7; u7-si5 siu7 thiaN- khim5 e5 lau7 thai3-thai3 kap kou-niu5 tam7-poh8 chiN5 hou7 i, chiu7-si7 chiong chiah-e5 chiN5 khi3 be2 chiah8,i2-goa7 bo5 pat8-mih8 sim-ai3 e5 mih8-kiaN7 thang an-ui3 i, chit-e5 choan7-khim5 si7 i chit8-si3-lang5 sou2 ai3--e5. 
  Chit-e5 khim5 kap i-e5 hoe3-siu7 chha-put-to; sou2 tng2 chhut--lai5 e5 khek-tiau7 m7-si7 si5-sit--e5,si7 kou2- cha2--e5. Gin2-na2 tai7-ke thiaN kah ia3,to m7 hoaN-hi2 thiaN; lau7 Tok-hui siuN7 kau3 i ka-ti7 hou7 lang5 khoaN3- khin, lian7 khim5 iah8 chit-e5 khoan2. Peng5-jit8 sui-jian5 e7 jim2-nai7-tit, na7-si7 me5-si5 sim- lai7 khiok kham-be7-tiau5. Koh tu2-tioh8 chit8-chun7 e5 leng2-hong, koaN5 kau3 bin7 e7 thiaN3 chhin-chhiuN7 to teh siah chit8-poaN-iuN7. I-e5 in-chiuN5 kou-toaN chit8- nia2 poh8- poh8, seng-khu hoat-tio7, chhiu2, bin7, lou7- chhut chheN-kin, san2 kau3 chit8 teng5 phoe5 ne5 chit8- teng5 kut, chhin-chhiuN7 hin5-gong5, lian5 chit-e5 khim5 e5 siaN-im iah8 soa3 loan7-loan7 khi3. 
  Choan7-khim5 e5 khek-tiau7 u7 si3 khoan2; te7 it khoan2,o-lo2 Siong7-te3; te7 ji7,thou2-khui3 chiu2-koaN2- lang5; te7 saN, o-lo2 Tai7-eng-kok ho5-kiat8 hu3-kui3 e5 lang5; te7 si3, him-bou7 An-lok8-ke. Chit kui2-e5 khek-tiau7 Tok-hui kai3 ai3 si7 te7 si3 tiau3, mui2-jit8 choan7-khim5 kau3 hit tiau7,chiu7 tioh8 u7 sim-i3 ban7-ban7 teh tng2, na2 choan7 na2 kau-heng3; chong2-si7 in-ui7 thiN-si5 thau3 hong long2 bo5 poaN3 lang5 beh chhap--i,lai5 thiaN i-e5 khim5, chi2-u7 kui2-e5 gin2-na2 kan-ta ai3 thiaN sin e5 khek-tiau7. Na7-si7 sin-e5 Tok-hui lian5 mia5 iah8 m7-bat thiaN-khi2-kang2. 
  U7 chit8-e5 lau7-lang5 tui3 lau5-thang-lai7 kah i tioh8 kin2-kin2 khi3, m7-chun2 i ian5-chhian5 ti7 chit-e5 sou2-chai7. Tok-hui thiaN-kiN3 chit-ku3-oe7 chiu7 chau2, chau2 kau3 chit8-tiau5 toa7 ke-lou7, sun5-lou7 e5 lang5 kong2 i gai7--tioh8 ke-lou7, koaN2 i pat8 sou2-chai7 khi3. 
  Tok-hui tui3 cha2-khi2-thau5 kau3 hit-chit8-si5 bo5 chiah8 chit8-tiam2-mih8, chha-put-to go7 kau3 teh-beh be7 tin2-tang7. Kai-chai3 chhau3-khiau2 gu7-tioh8 chit8- e5 choh-chhan5 e5 hu7-jin5-lang5 beh jip8 siaN5 be2 mih8, khoaN3-kiN3 i,u7 kho2-lian5 i e5 sim hou7 i kui2 e5 chiN5,chiu7 kau3 e5-hng bo5 lang5 koh hou7 i. 
  Jit8 i2-keng teh-beh am3 lah, i ai3-beh to3-tng2-khi3 lau5--nih8,chiu7 ti7 lou7--nih8 be2 chit8 te3 piaN2,ban7-ban7 teh kiaN5, kiaN5 kau3 lau5-thui-kak e5 sou2-chai7. Hit- chit8-si5 jit8-am3,hong toa7; i siuN7--tioh8 ku7-si5 be2 khim5 e5 si5-chun7 put-chi2 u7 heng3-thau5, khim5-teng2 e5 tiu5 iah8 chin sui2; khim5 e5 khek-tiau7 lang5-lang5 to ai3 thiaN; m7-na7 gin2-na2 o-lo2 ho2, chiu7 toa7-lang5 iah8 chheng-hou put-chi2 ki5-koai3; kau3 kin-a2-jit8 long2 tui3-hoan2, chai be7 chiau3 cheng5 e5 i3-su3. 
  Kau3 to3-lai5 lau5-teng2 chiah8 piaN2, lim tam7-poh8 te5, chiu7 lioh8-a2 u7 khah song2-khoai3, koh siuN7 bo5 pat8- mih8 e5 tai7-chi3 thang ke2 sim-bun7, chi2-u7 pai5 khim5 lai5 choan7. Kho2-sioh Tok-hui m7-chai u7 chit8 ui7 e7 an-ui3 lang5 e5 sim--e5. 
  Tai7-seng lau5-chu2 m7 chun2 i me5--si5 choan7-khim5, kiaN-liau2 chha2-tioh8 pat8-lang5 be7-khun3-tit. I chiu7 kong2,tak8 le2-pai3 beh ke hou7 i kui2 e5 chiN5. Lau5-chu2 thiaN-kiN3 i kong2 an2-ni, chiu7 in2 i. 
  Hit-chit8-me5 teh choan7-khim5, me5 na2 chhim na2 kau-heng3, chhin-chhiuN7 kap khim5 cho3 phoaN7 chit8- poaN-iuN7,ka-ti7 choan7,ka-ti7 thiaN chit-e5 khek-tiau7 ai3 hap8 ka-ti7 e5 i3-su3,m7-koan2 pat8-e5 lang5 o-lo2,a2-si7 hiam5,iah8 m7-chai ti7 mng5-goa7 u7 chit8-e5 se3-han3 cha-pou gin2-na2 mia5-kio3 Li7-su-te7, in-chiuN5 phoa3-noa7 kau3 be7-kham- tit, peh ti7 mng5-bai5-teng2 aN3-hi7-khang teh thiaN khim5. Chit-e5 gin2-na2 lai5 e5 si5-chun7 seng kau3 lau5-e7 chit8 chan3, to2 ti7 phoa3-chhng5-teng2, lian5- lian5 thiaN-liau2 saN te3 e5 khim5-tiau7 long2 bo5 khoa3-i3; thiaN kau3 te7 si3 te3 chiu7 kiah8-thau5 lah, chu3-sin5 un5-un5-a2 teh thiaN. ThiaN kau3 sim-lai7 be7-lun2-tit,in-ui7 i hut-jian5 siuN7- khi2 chit8 hang7 tai7-chi3--lai5, chiu7-si7 kui2-goeh8-jit8 cheng5 i-e5 lau7-bo2 ti7-teh,kau3 beh si2 e5 si5-hau7 bat to2 ti7 bin5-chhng5-teng2 eng7 chhiu2 bong i-e5 bin7, chhiuN3 kong2, “Goa2 e5 ke chiu7-si7 An-lok8 e5 ke,bo5 sou2-chai7 thang pi2-pheng7 goa2 e5 ke;” siaN-im put-chi2 ho2 thiaN, koh kong2, “Goa2 beh kau3 goa2 e5 ke, chiu7-si7 An-lok8-ke”. Kong2 soah khui3 chiu7 tng7. 
  Sou2-i2 kin-a2-jit8 i chit8-e7 thiaN--tioh8 chit te3 khim5-tiau7, chhin-chhiuN7 i lau7-bo2 phoa3-peN7 teh-beh si2 teh chhiuN3 e5 khoan2-sit, chiu7 hong2-hut chhin-chhiuN7 i e5 lau7-bo2 ti7 bak8-chiu-cheng5. 
  Chiau3 an2-ni lai5 khoaN3, Li7-su-te7 si7 tui3 in-nia5 si2 liau2-au7 chiu7 piN3 chiaN5 kou-khou2 e5 gin2-na2 bo5 lang5 thang chiau3-kou3 i,iah8 bo5 lang5 thang pang-chan7, hu5-chhi5 i. I-e5 lau7-bo2 ti7 se3-kan e5 si5 u7 hoan-hu3 i m7-thang pin5-toaN7. Li7-su7-te7 chiau3 i-e5 lau7-bo2 sou2 hoan-hu3, cho3-su7 khin5-kin2, siong5-siong5 u7 teh siuN7 kong2, “Goa2 ti7 tang-si5 e7 kau3 An-lok8-ke ?” Chit e5-hng thiaN-kiN3 chit-e5 khim5, chiu7 na2 siuN7 na2 ai3 kau3 hia. Hit-e5 sim-seng3 chhin-chhiuN7 lun2-be7-tiau5, theng3-hau7 chit saN te3 tiau7 to long2 liau2, koh-chai3 un5-un5-a2 thiaN i lau7-bo2 teh chhiuN3 hit te3. 
  Hit-si5 lang5 teh koaiN-mng5 e5 siaN, iah8 u7 lang5 toa7 siaN teh kong2-oe7, chit-e5 khim5-tiau7 chiu7 thiaN be7- tit-thang beng5-pek8; i chiu7 koaN2-kin2 chau2 chhut--lai5, am3-bong-sa chhek-oa2 khi3 chiu7-kin7 hit-e5 khim5 e5 siaN,peh ti7 mng5-bai5-teng2 teh thiaN. Sui-jian5 toa3 ti7 lau5-thui-piN e5 mng5, hit-e5 mng5-phang7 u7 hong put-chi2 leng2 chhoe--lai5, i iah8 m7 chau2, iau2-ku2 si7 teh thiaN. ThiaN kau3 khim5 e5 siaN long2 soah lah; thiaN-kiN3 lai7-bin7 u7 gia5 khim5 kham7--tioh8 ti7 piah-- nih8 e5 siaN, i chiu7 to3-tng2-khi3 to2 ti7 phoa3-chhng5-teng2 teh khun3, chiu7 bang7-kiN3 chit8-e5 bang7 , thiaN-kiN3 i-e5 lau7-bo2 ti7 hng7-hng7 teh chhiuN3 An-lok8-ke, kong2, “Goa2 i2-keng kau3-liau2-ke, bo5 te3 thang pi2 goa2 e5 ke.” 
</CL>
<HL>

第一章 
對古早以來琴有濟濟款。一號是彈--e5；這號彈--e5 著人gau5，會bat hit個琴調，才會曉得彈。Iau2有一號是轉--e5；這號是親像細個企櫥這樣，koh 邊仔有一支柄thang hou7 人轉，轉了就有hit個曲調；所以人人攏會曉轉。總是tiaN7著有四五塊na7-tiaN7，be7會出在人e5 意思換別物曲調。 
因為 an2-ni-siN ti7 阮外國 e5 所在，有時人無別個頭路thang趁吃，以及 be7曉得做工 e5 人，有e5 將這號琴日日 toa3 去街路轉 hou7 人聽，向望人聽了歡喜淡薄錢 hou7 伊。 
今從前 ti7 英國京城內有一間 e5 客店。店是一座 e5 懸樓，有幾若層。所企起攏是窮苦 e5 人。Ti7 這個樓頂，樓梯角e5所在有一間極細 e5房。內面有一個老人leh toa3；伊 e5名叫做 Tok-hui，面有帶笑容 e5 款式。Ti7 teh 轉琴有音調出來彷彿是曲 e5 聲音，親像teh講，「我e5街就是安樂 e5 街，無te3 thang比並我e5 街。」 
若是這個琴調所轉 e5 安樂街無佮這個樓頂相像；因為這個樓頂是窮苦 e5 所在，隘隘，無寬khoaN3，黑暗be7 光；自然 toa3 ti7-hia 無快活，無親像 ti7 街內 e5 利便。 
Ti7 樓下幾層企起 e5 人，有e5 ti7 破床頂，半睏，半醒，聽見這個琴 e5 曲，想起家己e5街，亦bat享福hit號好處。若是離開街內抵著艱苦 e5 景況。到瞑深 e5 時陣，燈火teh -beh hoa，火爐e5 火teh-beh 過，這個老人 iau2-ku2 teh 轉琴。 
原來 Tok-hui ti7 樓頂 teh toa3，單身孤苦，無親戚thang靠，無朋友 thang求。凡所親愛 e5 人攏總死了，並無一人心悶紀念伊 e5 苦楚。伊亦無心肝經營謀活，逐日轉琴na7-tiaN7；有時受聽琴 e5 老太太佮姑娘淡薄錢 hou7 伊，就是將 chiah-e5 錢去買食，以外無別物心愛 e5 物件thang安慰伊，這個轉琴是伊一世人所愛--e5。 
這個琴佮伊 e5 歲壽差不多；所轉出--來 e5 曲調 m7是時式--e5，是古早--e5。囡仔大家聽到厭，都m7歡喜聽；老Tok-hui 想到伊家己 hou7 人看輕，連琴亦這個款。平日雖然會忍耐得，若是瞑時心內卻 kham-be7-tiau5。Koh抵著一陣e5 冷風，寒到面會痛親像刀teh 削一般樣。伊 e5 衣裳孤單一領薄薄，身軀發抖，手、面，露出青筋，瘦到一層皮ne5 一層骨，親像暈gong5，連這個琴e5 聲音亦續亂亂去。 
轉琴 e5 曲調有四款；第一款，o-lo2 上帝；第2，吐氣守寡人；第3， o-lo2 大英國豪傑富貴 e5人；第4，欣慕安樂街。這幾個曲調 Tok-hui kai3愛是第4調，每日轉琴到hit調，就著有心意慢慢 teh 轉，那轉那高興；總是因為天時透風攏無半人beh chhap--伊，來聽伊 e5琴，只有幾個囡仔kan-ta 愛聽新 e5 曲調。若是新e5 Tok-hui 連名亦m7-bat 聽起講。 
有一個老人對樓窗內 kah伊著緊緊去，m7准伊 ian5-chhian5 ti7 這個所在。Tok-hui 聽見這句話就走，走到一條大街路，巡路 e5 人講伊礙--著街路，趕伊別所在去。 
Tok-hui 對早起頭到hit一時無食一點物，差不多餓到teh-beh be7 振動。佳哉chhau3-khiau2 遇著一個做田 e5 婦人人 beh 入城買物，看見伊，有可憐伊e5 心 hou7 伊幾個錢，就到e5昏無人koh hou7伊。 
日已經 teh-beh 暗 lah，伊愛beh 倒轉去樓--nih8，就 ti7 路--nih8買一塊餅，慢慢teh 行，行到樓梯角 e5 所在。Hit一時日暗，風大；伊想著舊時買琴e5 時陣不止有興頭，琴頂 e5 綢亦真sui2；琴 e5 曲調人人都愛聽；m7-na7 囡仔 o-lo2好，就大人亦稱呼不止奇怪；到今仔日攏對反，知be7 照前 e5 意思。 
到倒來樓頂食餅，lim淡薄茶，就略仔有較爽快，koh 想無別物 e5 事誌thang ke2 心悶，只有 pai5 琴來轉。可惜 Tok-hui m7 知有一位會安慰人 e5 心--e5。 
代先樓主m7准伊暝--時 轉琴，驚了吵著別人 be7睏得。伊就講，逐禮拜 beh加hou7 伊幾個錢。樓主聽見伊講 an2-ni，就允伊。 
Hit一暝 teh 轉琴，暝那深那高興，親像佮琴作伴一般樣，家己轉，家己聽這個曲調愛合家己 e5 意思，m7管別個人o-lo2，抑是hiam5，亦m7知 ti7 門外有一個細漢查甫囡仔名叫 Li7-su-te7，衣裳破爛到be7堪得，peh ti7 門眉頂 aN3耳空teh聽琴。這個囡仔來 e5 時陣先到樓下一層，倒ti7 破床頂，連連聽了3塊 e5 琴調攏無掛意；聽到第4塊就舉頭 lah，注神勻勻仔teh 聽。聽到心內 be7忍得，因為伊忽然想起一項事誌--來，就是幾月日前伊 e5 老母 ti7-teh，到beh 死 e5時候 bat 倒ti7 眠床頂用手摸伊 e5面，唱講，「我e5 街就是安樂 e5 街，無所在thang比並我e5 街；」聲音不止好聽，koh 講，「我beh 到我e5街，就是安樂街」。講煞氣就斷。 
所以今仔日伊一下聽--著這塊琴調，親像伊老母破病 teh-beh 死 teh唱 e5 款式，就彷彿親像伊e5 老母 ti7 目珠前。 
照 an2-ni 來看，Li7-su-te7 是對 in娘死了後就變成孤苦 e5 囡仔無人thang照顧伊，亦無人thang幫贊，扶持伊。伊 e5老母 ti7 世間 e5 時有吩咐伊m7-thang貧憚。Li7-su7-te7 照伊e5老母所吩咐，做事勤緊，常常有 teh 想講，「我ti7 當時會到安樂街 ？」這 e5昏聽見這個琴，就那想那愛到hia。Hit個心性親像忍be7-tiau5，聽候這3塊調都攏了，koh再勻勻仔聽伊老母teh 唱hit塊。 
Hit時人 teh 關門e5 聲，亦有人大聲 teh 講話，這個琴調就聽 be7得thang明白；伊就趕緊走出--來，暗摸sa chhek倚去就近hit個琴e5 聲，peh ti7 門眉頂 teh 聽。雖然toa3 ti7 樓梯邊 e5 門，hit個門縫有風不止冷吹--來，伊亦m7 走，iau2-ku2 是teh 聽。聽到琴 e5 聲攏煞lah；聽見內面有舉琴kham7--著ti7 壁--nih8 e5 聲，伊就倒轉去倒ti7 破床頂teh 睏，就夢見一個夢，聽見伊 e5老母 ti7 遠遠 teh 唱安樂街，講，「我已經到了街，無地thang比我e5 街。」 
</HL>