<CL>
  Te7 chhit ChiuN 
  Li2 sian-siN chhim chai Siong7-te3 hou7 i-e5 hau7-siN cha-bou2-kiaN2, m7-na7 hoaN-hi2, thit-tho5 na7-tiaN7, iah8 m7-si7 kan-ta hou7 i chiah8, hou7 i chheng7 na7-tiaN7; tek-khak tioh8 khin5-khin5 ka3-si7 i, hou7 i e7 cho3 ho2 e5 kiaN2-ji5, kau3 tiong2-seng5 e7 cho3 u7 lou7-eng7 e5 lang5. Tak8 sou2-chai7 hiuN-li2 hong-siok8 eng2-eng2 m7 chiong ji7-bak8 ka3-si7 cha-bou2 gin2-na2. Li2 sian-siN bo5 an2-ni. Cha-pou cha-bou2 khoaN3-cho3 chit8-iuN7, iuN2-chhi7, m7-na7 ka3 i bat-ji7, koh chit8 jit8 chiong Siong7-te3 e5 Seng3-keng ka3-si7 i, siong5-siong5 the3 in kiaN2 ki5-to2, iah8 siong5-siong5 chhoa7 i lai5 saN-kap ki5-to2, hou7 i tui3 se3-han3 u7 keng3-khian5 e5 sim, thang ng3-bang7 i au7--lai5 cho3 lang5, e7 chiau3 kui-ki2 khi3 kiaN5. Kho2-sioh! Hit nng7-e5 kiaN2 tui3 hiang3-si5 sit ka3-si7, me7 lang5, chham kong2 peh8-chhat8, eng2-eng2 be7 bian2-tit. Li2 sian-siN khoaN3 an2-ni, sim-koaN thang3-thiaN3 oh-tit kong2. U7-si5 khou2-khng3 i, u7-si5 chek-pi7 i; thiaN3-thang3 kap ka3-si7 cho3-hoe2 chin7. Khou2-khng3 chham keng2-kai3 saN-kap eng7, it ji7 chai3, chai3 ji7 sam, kong2 liau2 koh kong2, ng3-bang7 i ke2-piN3 chiah soah. 
  Tng hit-tiap8-a2 thiaN i teh me7 lang5 e5 si5, tek-khak kio3 i lai5 siong5-se3 ka3-si7--i, thang kian3-siau3, thang oan3-hin7, thang kho2-sioh; e7 kham2-cham7 lai5 kam2-tong7 i-e5 sim hoan2-hoe2 bo5 koh hoan7-tioh8. 
  ThiaN i kong2 chit8 ku3 peh8-chhat8, iah8 kio3 i lai5, ka7 i kong2, “Kong2 peh8-chhat8 si7 khi-phian3 lang5, koh tek-choe7 Siong7-te3. Na7 m7 hoan2-hoe2 pe2-piN3, be7 hou7 lang5 sin3, iah8 be7 hou7 Siong7-te3 thiaN3; au7--lai5 u7 ho7-toan kan-khou2, koan-he7 m7-si7 sio2-khoa2.” TaN chiu7 se3-kan lang5 lai5 lun7, na7 khoaN3 i-e5 kiaN2 pai7-hoai7 chit8-hang7 sio2-khoa2 mih8, chhin-chhiuN7 phah-phoa3 te5-au kap oaN2 hit-ho7 su7, pe7-bo2 chiu7 me7 koa3 phah i. Na7 kong2 bo5 cheng5-li2 e5 oe7, kap peh8-chhat8, teN3 bo5 thiaN-kiN3, koh u7-e5 o-lo2 i-e5 kiaN2 si7 sek koa3 khiau2. Chin kho2-sioh ah! Kong2 peh8-chhat8 le2-me7 lang5 chiu7-si7 chiong-sin e5 toa7 hai7, m7-na7 hai7 i-e5 seng-khu, ia7 hai7 i-e5 thian-liong5 kap leng5-hun5. Lang5 nia3 thang khoaN3 cho3 sio2-khoa2 e5 chho3-gou7? Beh ka3-si7 kiaN2-ji5 e5 lang5, tui3 siu7-khi3 lai5 phah me7 i--e5 khah che7. KiaN2-ji5 iah8 jim2-siu7, chai i sou2 phah si7 ui7--tioh8 siu7-khi3, m7-si7 in-ui7 thiaN3-thang3; sou2-i2 sim-koaN be7 siu7 kam2-tong7 ke2-piN3, iah8 bo5 hoan2-hoe2 e5 liam7-thau5. 
  Li2 sian-siN bo5 an2-ni. U7 chit8 jit8 thiaN-kiN3 i-e5 kiaN2 kong2 peh8-chhat8, chiu7 ka3-si7 i kong2,“Li2 kong2 peh8-chhat8 toa7 bo5 hap8-gi5. Goa2 i2-keng khng3 li2 kui2-na7 pai2, li2 long2 m7-thiaN, taN eng-kai tioh8 phah, bong2 theng3-hau7 kau3 bin5-a2-jit8, bian2-tit hou7 li2 kong2 goa2 si7 siu7-khi3--li2 chiah phah, m7-si7 thiaN3--li2 lai5 phah.” 
  Koe3 jit8 kio3 i-e5 kiaN2 lai5, chiu7 lau5 bak8-sai2 ka7 i kong2, “Goa2 e7 hau2 si7 ui7-tioh8 li2 kong2 peh8-chhat8, ham7-loh8 put-gi7; phah-li2, li2 e5 pe7 sit8-chai7 siong-sim, na7 m7 phah ia7 bo5 chin7 cho3 pe7 e5 chit-hun7, bo5 ta-oa5 lai5 phah, li2 eng-kai tioh8 koaN2-kin2 hoan2-hoe2 ke2-piN3.”Chiu7 lioh8-a2 chek-pi7 i, i-e5 kiaN2 kam2-liam7 lau7-pe7 e5 thiaN3-thang3, soa3 hoan2-hoe2 ka-ti7 e5 m7-tioh8, au7--lai5 m7-bat kong2 peh8-chhat8. 
  TaN khoaN3 Li2 sian-siN ti7 ke u7 to7-li2, ka3 kiaN2 u7 hong-hoat. Pat8-lang5 e5 kiaN2 le2-me7 lang5, kong2 peh8-chhat8, iah8 cho3 koan3-si3, long2 m7-chai kian3-siau3, tiam7-tiam7 pang3 cho3 bo5 iau3-kin2; moa2 ke moa2 hang7 tak8-ui7 siong5-siong5 thiaN-kiN3, chin-chiaN3 thiaN be7 jip8 hi7-khang. Che si7 cho3 pe7-bo2 e5 lang5 sit kau3-hun3, bo5 ke-kau3, m7-bian2 mng7 iah8 chai; sou2-i2 tui3 se3-han3 kau3 toa7-han3 seng-khu be7 kiaN5 to7-li2 le2-gi7 e5 lou7, siong-hong pai7-siok8, tui3 se3-han3 sit ka3-si7. Lang5 m7-bat Siong7-te3 e5 chin-li2, liah8 che su7 cho3 bo5 iau3-kin2, tak8-jit8 na2 siong-tiong7, tui3 peh8-chhat8 ti3-kau3 cho3 chhat8, tui3 me7 lang5 ti3-kau3 phah lang5; kau3 boe2 piN3-cho3 hui2-lui7 phaiN2-kiaN2, hoan2-hoe2 khah ti5; na7 than3-cha2 bian2-le7 keng2-kai3 i, beh thai2 u7 au7--lai5 e5 ho7-toan. 
  Li2 sian-siN in-ui7 chai chin to7-li2, sou2-i2 e7 bian2-tit chit-ho7 e5 koe3-sit, in2-chhoa7 i se3-han3 e5 kiaN2, kiaN5 toan-chiaN3 e5 lou7, m7-chun2 i lioh8-a2 sit-chho3, chhin-chhiuN7 siok8-gu2 kong2,“Se3-han3 na7 an2-ni cho3, sip8-koan3 seng5 chu7-jian5.”Koh Seng3-keng kong2, “ Eng7 to7-li2 ka3 kiaN2, kau3 lau7 bo5 hoan2-poan7 chiu7-si7 lah.” 
  Lun7 poah8-kiau2 e5 su7, Li2 sian-siN iah8 put-chi2 giam5 kim3; m7-na7 kim3 i bo5 cho3, iah8 m7-chun2 i kin7-oa2 khi3 khoaN3. U7 chit8 jit8 i-e5 kiaN2 khoaN3 lang5 poah8 pai5-a2, koaN2-kin2 kio3 i chhut, pek-chhiat ka3 i boh8-tit khoaN3. I-e5 bou2 kong2,“KhoaN3 u7 sim2-mih8 siong-kan?”Li2 sian-siN kong2,“Li2 be7-ki3-tit goa2 chai7-cha2 in-ui7 poah8-kiau2 e5 ham7-hai7, lui7 sin lui7 ke, chham2 kau3 be7-kong2-tit, kiam2 m7-si7 tui3 ai3 khoaN3 kiau2 khi2-in mah? Tioh8 ti5-hong5 kin2-sin7, ti7 khi2-thau5 iau3-kin2.” 
  I e5 bou2 thiaN-kiN3 hut-jian5 toa7 chheN2-gou7, iah8 kap i saN-kap chek-pi7 i-e5 kiaN2. 
  Te7 peh ChiuN 
  Li2 sian-siN chai7 ke-lai7 tu2-tioh8 An-hioh-jit8, it-khai3 sou2 cho3 e5 kang long2 theng5, chhoa7 i-e5 ke-lai7 saN-kap siu2 le2-pai3, chiau3 le2-pai3 chhit jit8 chit8 pai2. Le2-pai3 cheng5 chit8 jit8 ho7-cho3 Pai3-lak8, hoan7-na7 le2-pai3-jit8 chiah8 eng7 hiah-e5 mih8, tek-khak tioh8 ti7 Pai3-lak8 liong7-cha2 pi7-pan7 chiau5-chng5; lai7-bin7 chheng2-sau3, khi3-khu7, in-chiuN5 long2 chheng-khi3. Cha-pou--e5 tioh8 se2-ek8, thi3-thau5; cha-bou2-e5 ia7 tioh8 se2-ek8 pin3-thau5-mng5, tak8 hang7 su7 an-tun3 tho3-tong3 bian2-tit lim5-si5 chhong2-hong5 gou7 su7. 
  Ke3 cha2-khi2 kui-ke chu7-chip8 o-lo2 ki5-to2, ke2-soeh Seng3-chheh, keng3-pai3 Siong7-te3, siu-sim iong2-seng3, chit8 jit8 nng7 koe3. Na7 eng5 kok lang5 kang2-kiu3 Seng3-chheh, a2-si7 goa7-bin7 tam7-poh8 kiaN5-soa2, long2 bo5 cho3 kang. 
  Li2 sian-siN tiam3 siaN5-lai7 e5 si5, tu2-tioh8 le2-pai3-jit8 tek-khak kau3 ti7 pai3-tng5 kap chiong3 kau3-iu2 saN-tang5 siu2 An-hioh. Ti7 hiuN-sia7 bo5 pai3-tng5 ia7 bo5 kau3-iu2, tau3-ti2 m7-kaN2 be7-ki3-tit, kan-ta i-e5 ke-lai7 ti7 chhu3-nih8 siu2 le2-pai3 nia7-nia7. I ti7 ke-lai7 te7-it-pai2 siu2 le2-pai3, i-e5 bou2 be7-hiau2-tit hit-e5 i3-su3, chiu7 mng7 i kong2, “Che si7 sim2-mih8 in-toaN?” 
  Li2 sian-siN kong2,“Ia5-sou chhut-si3 i2-cheng5 sou2 siu2--e5, chiu7-si7 taN e5 Le2-pai3-lak8, mia5-kio3 An-hioh-jit8; sou2-ki3--e5 si7 Siong7-te3 chhong3-cho7 thiN-te7, lang5, mih8 e5 toa7 kong-lo5. Ia5-sou koh-oah8 e5 liau2-au7, sou2 siu2--e5 si7 chai7-cha2 e5 Le2-pai3-jit8, chiu7-si7 chit-tiap8 e5 Le2-pai3-jit8, ia7 mia5-cho3 Chu2-jit8; sou2 ki3--e5 si7 Ia5-sou koh-oah8, kap seng5-chiu7 lang5 kiu3-se3 siok8-choe7 e5 toa7 kong-lo5. In-ui7 Siong7-te3 kiu3-se3 e5 kong-lo5, khah toa7 Siong7-te3 chhong3-cho7 e5 kong-lo5; sou2-i2 ke2-oaN7 hit jit8 lai5 siu2 i. 
  Ia5-sou e5 hak8-seng put-lun7 ti7 sim2-mih8 sou2-chai7, na7 kau3 chit-chit8-jit8 eng-kai tioh8 an-hioh it-khai3 e5 se3-su7, tiam3 ke-lai7 khoaN3 chheh kong2 to7-li2 ki5-to2. Na7 u7 pai3-tng5 chiu7 kau3 pai3-tng5, kap cheng3-lang5 gim5-si, keng3-khian5 cho3-hoe2 ki5-to2, thiaN lang5 kong2 hok-im lai5 tiau7-iong2 sim-sin5; siat-lip8 thiN-teng2 hiong2-siu7 An-hioh eng2-oan2 e5 te7-ki.”I-e5 bou2 koh mng7,“Le2-pai3-jit8 na7 cha-pou ia7 tioh8 theng5-kang; cha-bou2 ia7 m7-thang phang2-chit, cho3 khang-khoe3, se2 in-chiuN5 hiah-e5 su7, ke-su7 kiam2 bo5 khah khiam3-khoeh mah?”Li2 sian-siN kong2,“M7-sai2 hoan5-lo2 kau3 koe3-thau5, thiaN Siong7-te3 e5 beng7-leng7 khah iau3-kin2. Siong7-te3 siuN2-su3 lan2 lak8 jit8, hou7 lan2 ke3-bou5 chiah8 chheng7, lai5 iuN2-chhi7 seng-khu ke-lai7; beng7-leng7 lan2 tioh8 chiong chit8 jit8 lai5 hok8-sai7 I, chiau3 i e5 beng7-leng7 lai5 kiaN5, kiam2 m7-si7 eng-kai e5 cheng5-li2 mah? Na7 chhiat sim kiu5 Siong7-te3 e5 kok kap jin5-gi7, sou2 eng7 e5 mih8 Siong7-te3 tek-khak siuN2-su3--lan2. Iu7-koh cho3 seng-li2 than3-chiN5, put-ko3 si7 in-ui7 iuN2-chhi7 hek8-sin nia7-nia7, na7 le2-pai3 ku2 si7 iuN2-chhi7 leng5-hun5; than3-chiN5 che si7 kan-ta ui7-tioh8 chiam7-si5 se3-kan e5 hok, le2-pai3 ku2 si7 ui7-tioh8 eng2-oan2 Thian-tong5 e5 hok. Nng7 hang7 lai5 pi2, sim2-mih8 khah tang7, sim2-mih8 khah khin, tioh8 chai thang keng2. 
  Na7 in-ui7 siu2 le2-pai3, goa7-bin7 sui-jian5 u7 sio2-khoa2 khiam3-khoeh, lai7-bin7 sit8-chai7 u7 toa7-toa7 li7-ek. Che kiam2 m7-si7 hok-khi3 mah? Goa2 khoaN3 kau3-hoe7-lai7 khin5-siu2 le2-pai3 e5 lang5, tek-heng7 jit8-jit8 ke-thiN; bo5 khin5-siu2 le2-pai3 e5 lang5, kap i be7-pi2-tit. Lun7 kau3 sin-the2 siu2 le2-pai3--e5 toa7 u7 li7-ek; lak8 jit8 e5 thoa-boa5, tit-tioh8 chit8 jit8 e5 an-hioh, lai5 tiau7-iong2 cheng-sin5, kiong5-chong3 kin-kut, hok-khi3 iah8 be7 sng3-cho3 si7 sio2. TaN chiong iong2-kiaN7 e5 seng-khu cho3 lak8 jit8 e5 kang, chiah an-hioh chit8 jit8, pi2 hit-ho7 soe-lam2 e5 seng-khu, tak8 jit8 thoa-boa5 long2 bo5 an-hioh-e5, cho3 kang tek-khak pi2 i khah u7 lat8, chiu7 than3-chiN5 tek-khak pi2 khah che7. Che si7 chu7-jian5 e5 cheng5-li2. Goa2 khoaN3 chit se3-kan hoan7-na7 siu2 le2-pai3 e5 kok, hit kok e5 lang5 eng2 khah ho2-giah8 khah kiong5; bo5 siu2 le2-pai3 e5 kok long2 put-kip8--i. Sou2-i2 khin5-siu2 le2-pai3 e5 lang5, m7-na7 ke-thiN tek-heng7 ti3-hui7, chiu7-si7 chiN5-chai5, iah8 khah chhiong-chiok, pi2 bo5 siu2 le2-pai3--e5, sim-koaN khah an-jian5, keng2-hong2 iah8 khah sun7-su7. 
  Iu7-koh siu2 le2-pai3--e5 bo5 hou7 lang5 in2-iu2, tek-khak kiaN5 cheng3-lou7, iah8 e7 liam2-seng2 bo5 ban7 sou2 hi-hoa e5 sou2-hui3, bo5 lam7-eng7 e5 chiN5-chai5. ChhiaN2 hian5-chhe siuN7 khoaN3 teh. Goa2 chai7-cha2 bo5 siu2 le2-pai3, sou2 jip8 e5 chiN5 long2 khai liau2-liau2; taN siu2 le2-pai3 chun2-chat teh eng7, choan5-ke chiah8 chheng7 long2 u7 chhun. Che si7 beng5-beng5 e5 cheng3-kiN3.” 
  I e5 bou2 thiaN che oe7 hoaN-hi2 hang5-hok8; au7--lai5 Li2 sian-siN kap i-e5 ka-lai7 khi3 siu2 le2-pai3. Na7 u7-si5 chhut-goa7, chiu7 i-e5 bou2 kio3 hiah-e5 kiaN2 khi3 cho3 le2-pai3 lah. 
  Te7 kau2 ChiuN 
  Li2 sian-siN e5 bou2 cha2-am3 thiaN to7-li2, iu7-koh sio2-khoa2 thong-tat8 bun5-ji7, khoaN3 Seng3-chheh kap hiah-e5 chu3-kai2, toa7-toa7 u7 hiau2-gou7, siong5-siong5 ki3-liam7 hang5-hok8; chong2-si7 pi2 i-e5 tiong7-hu bo5 siang7-khoan2. I tiong7-hu ti7 chin e5 to7-li2 e7 chai iah8 e7 kiaN5. I-e5 bou2 sui-jian5 e7 chai, bo5 long2 e7 kiaN5. In tiong7-hu kiaN5 chit-e5 to7-li2, si7 an-jian5 chu7-jian5 lai5 kiaN5, i2-keng kau3 seng3 e5 te7-pou7. I-e5 bou2 be7-e7 an2-ni-siN, tioh8 eng7 khui3-lat8 tiau5-kou3-i3 lai5 kiaN5, chiah e7 hap8 to7-li2. 
  U7 chit8 jit8-mng7 i-e5 tiong7-hu kong2,“Goa2 taN ti7 seng3 e5 to7-li2 bo5 gi5-ngai2, iah8 goan7 su7-su7 than3 chit-e5 to7-li2 lai5 kiaN5. M7-ku2 siong5-siong5 ka-ti7 chai nge7-sim long2 be7 hoa3; su-iok8 oh-tit se2 chheng-khi3, thong seng-khu ngou2-koan su3-chi khoai3 bak la5-sam5 u3-oe3, pi2 kau3 sian-siN chu7-jian5 e7 hap8 to7-li2, chhin-chhiuN7 chha-thian tui3-ian, cheng-choah8 chin-hng7. Che si7 sim2-mih8 ian5-kou3?” 
  Li2 sian-siN kong2,“Beng5-pek8 to7-li2, tiau5-kou3-i3 lai5 kiaN5 ho2, khiok ho2 leh. Na7-si7 ti7 chit-e5 to7-li2 e5 tiong-kan, iau2-ku2 u7 khah chin3-pou7 leh. Siat-su2 m7-si7 chhiong-moa2 ti7 Seng3-sin5-e5, be7 chin3-pou7; kau3 chin3-pou7 chiu7 e7 an-jian5 chu7-chai7 lai5 kiaN5, chu7-jian5 hap8 to7-li2. TaN goa2 ka-ti7 sit8-chai7 bo5 pian3-hoa3 goa2 sim e5 chai5-leng5, iah8 bo5 pian3-hoa3 pat8-lang5 e5 sim e5 khui3-lat8. Che si7 Seng3-sin5 e5 koan5-leng5, Siong7-te3 chi3-toa7 e5 in-tian2 sou2 siuN2-su3; sou2-i2 kiu5 chiu7 tek-khak tit-tioh8; bo5 kiu5, chiu7 be7 tit-tioh8. 
  Lang5 iau2-boe7 tit-tioh8 Seng3-sin5 e5 pang-chan7, ai3 tit sun7-than3 lai5 kiaN5 chit-e5 to7-li2, chhin-chhiuN7 thoa tang7 chhia, sai2 toa7 chun5, put-chi2 tioh8 hui3-lat8. Na7 tit-tioh8 Seng3-sin5 pang-chan7, chit-e5 to7-li2 kek8 khoai3 kiaN5, chhin-chhiuN7 siu7 hong e5 chun5-ui5, kui-tin7 e5 phau2-be2, long2 m7-sai2 hui3-khi3. Hian5-chhe li2 ka-ti7 kong2 sim-nge7, iau2-boe7 hoa3, chong2-si7 Siong7-te3 e5 Sin5 e7 hoa3 nge7 cho3 nng2. Seng3-keng u7 ki3-chai3 Siong7-te3 e5 oe7 kong2,“Goa2 chiong sin e5 sim lai5 siuN2-su3--lin2, tek-khak chiong li2 hiong-nge7 e5 seng3 tu5-khi3, hou7 li2 u7 un-jiu5, ho5-peng5 e5 sim, khoai3 siu7 kam2-hoa3, iah8 tek-khak chiong goa2 e5 Sin5 hou7--li2, hou7 li2 than3 Goa2 e5 hoat-tou7, siu2 Goa2 e5 lut8-le7.” 
  Hian5-chhe iu7 koh kong2, su-iok8 oh-tit se2 chheng. Keng--nih8 iah8 u7 kong2, “Siong7-te3 bat kong2,‘Goa2 eng7 chheng e5 chui2 ka7 li2 se2, hou7 li2 e7 chheng-khi3; hoan7-na7 u3-oe3 e5 tai7-chi3 long2 se2-tu5 kau3 chheng-khi3.’Sou2-i2 chai7-cha2 Tai7-pit8 ong5 kiu5 Chu2 kong2,‘Chu2 na7 hou7 goa2 chheng-khi3, goa2 chiu7 chheng-khi3, Chu2 na7 se2-thoa7--goa2, goa2 chiu7 pi2 seh khah peh8.’Goa2 goan7 hian5-chhe oh8 Tai7-pit8 ong5 seng5-sim khun2-kiu5, bo5 loa7-ku2 chiu7 u7 eng3-giam7.” 
  I-e5 bou2 tui3 hit-tiap8 liau2-au7, lai5 liah8 kiu5 Seng3-sin5 chhiong-moa2 ti7 i-e5 sim, lai5 cho3 iau3-kin2, chit8 jit8 kiu5--koe3 chit8 jit8 hut-jian5 chai toa7-toa7 u7 siu7 Seng3-sin5 kam2-hoa3, sim-koaN ho5-peng5 bin7-mau7 kng-seN; ka7 i-e5 tiong7-hu kong2,“Tit-tioh8 lah. ”I e5 tiong7-hu khoaN3 i kong2,“Li2 kong2 tit-tioh8, chin-chiaN3 u7-iaN2 tit-tioh8 lah.”Chiu7 chhoa7 i-e5 bou2 kap hau7-seN cha-bou2-kiaN2 long2 khi3 jip8 Seng3-kau3, ang-bou2 tang5-sim an-jian5 kiaN5 thiN-lou7. I e5 kiaN2 iah8 chai keng3-ui3 Siong7-te3, hau3-sun7 pe7-bo2, sun5-than3 kui-ki2. Au7--lai5 ke3-chhoa7 long2 si7 kau3-hoe7-lai7 e5 lang5; sia5-kau3, sia5-su7; sia5-siok8 long2 it-chin7 tu5 kau3 chheng-khi3, eng7 seng3 e5 khoan2-sit liu5-thoan5 se3-tai7 long2 bo5 ke2-oaN7. 
</CL>
<HL>

第7章 
李先生深知上帝hou7伊e5 後生查某子，m7若歡喜，thit-tho5 na7-tiaN7，亦m7是kan-ta hou7伊食，hou7伊穿na7-tiaN7；的確著勤勤教示伊，hou7伊會做好e5 子兒，到長成會做有路用 e5 人。逐所在鄉里風俗永永m7將字墨教示查某囡仔。李先生無an2-ni。查甫查某看做一樣，養飼，m7若教伊bat字，koh一日將上帝e5聖經教示伊，常常替in子祈禱，亦常常chhoa7伊來相佮祈禱，hou7伊tui3細漢有敬虔e5 心，thang向望伊後--來做人，會照規矩去行。可惜﹗Hit 2個子tui3 hiang3時失教示、罵人、chham講白賊，永永be7免得。李先生看an2-ni，心肝痛疼oh-tit 講。有時苦勸伊，有時責備伊；疼痛kap教示做伙盡。苦勸chham警戒相kap用，一而再，再而三，講了koh講，向望伊改變才煞。 
Tng hit-tiap8仔聽伊teh 罵人 e5時，的確叫伊來詳細教示--伊，thang見笑、thang 怨恨、thang可惜；會kham2站來感動伊e5 心反悔無koh 犯著。 
聽伊講一句白賊，亦叫伊來，ka7伊講，「講白賊是欺騙人，koh得罪上帝。若m7反悔改變，be7 hou7 人信，亦be7 hou7 上帝疼；後--來有禍端艱苦，關係m7是小可。」今就世間人來論，若看伊e5 子敗壞一項小可物，親像扑破茶甌kap 碗hit號事，父母就罵koa3 扑伊。若講無情理 e5 話，kap白賊，teN3無聽見，koh有e5 o-lo2伊 e5子是碩koa3巧。真可惜ah﹗講白賊le2罵人就是終身e5 大害，m7若害伊 e5 身軀，也害伊e5 天良 kap 靈魂。人nia3 thang 看做小可 e5錯誤？Beh教示子兒e5 人，tui3受氣來扑罵伊--e5 較濟。子兒亦忍受，知伊所扑是為--著受氣，m7是因為疼痛；所以心肝be7受感動改變，亦無反悔e5 念頭。 
李先生無an2-ni。有一日聽見伊e5 子講白賊，就教示伊講，「你講白賊大無合宜。我已經勸你幾若擺，你攏m7聽，今應該著扑，罔聽候到明仔日，免得hou7你講我是受氣--你才扑，m7是疼--你來扑。」 
過日叫伊e5 子來，就流目屎ka7伊講，「我會哮是為著你講白賊，陷落不義；扑你，你 e5 父實在傷心，若m7 扑也無盡做父e5 職份，無ta-oa5來扑，你應該著趕緊反悔改變。」就略仔責備伊，伊 e5子感念老父e5 疼痛，續反悔家己 e5 m7著，後--來m7-bat講白賊。 
今看李先生ti7 家有道理，教子有方法。別人e5 子le2罵人，講白賊，亦做慣勢，攏m7知見笑，恬恬放做無要緊；滿街滿巷逐位常常聽見，真正聽be7 入耳空。Che是做父母 e5 人失教訓、無家教，m7免問亦知；所以tui3 細漢到大漢身軀be7行道理禮義 e5 路，傷風敗俗，tui3世間失教示。人m7-bat上帝 e5 真理，掠che 事做無要緊，逐日那傷重，tui3白賊致到做賊，tui3 罵人致到扑人；到尾變做匪類歹子，反悔較 遲；若趁早勉勵警戒伊，beh thai2 有後--來 e5 禍端。 
李先生因為知真道理，所以會免得這號 e5 過失，引chhoa7伊細漢e5 子，行端正e5 路，m7准伊略仔失錯，親像俗語講，「世間若an2-ni 做，習慣成自然。」Koh聖經講，「用道理教子，到老無反poan7就是lah。」 
論poah8-kiau2 e5 事，李先生亦不止嚴禁；m7若禁伊無做，亦m7准伊近倚去看。有一日伊 e5 子看人poah8牌仔，趕緊叫伊出，迫切教伊莫tit看。伊 e5某講，「看有甚物相關？」李先生講，「你be7記tit我在早因為poah8-kiau2 e5陷害，累身累家，慘到be7講tit，敢m7是tui3 愛看kiau2起因mah？著持防謹慎，ti7起頭要緊。」 
伊e5某聽見忽然大醒悟，亦kap伊相佮責備伊 e5 子。 
第8章 
李先生在家內tu2著安歇日，一概所做e5 工攏停，chhoa7伊 e5 家內相佮守禮拜，照禮拜7日一擺。禮拜前一日號做拜六，凡若禮拜日食用hiah-e5 物，的確著ti7 拜六量早備辦齊全；內面chheng2掃、器具、衣裳攏清氣。查甫--e5 著洗浴、剃頭；查某--e5 也著洗浴pin3頭毛，逐項事安頓妥當免得臨時倉惶誤事。 
隔早起歸家聚集o-lo2 祈禱、解說聖冊、敬拜上帝、修心養性，一日nng7過。若閒國人講究聖冊，抑是外面淡薄行徙，攏無做工。 
李先生tiam3 城內 e5 時，tu2著禮拜日的確到ti7 拜堂kap眾教友相同守安歇。Ti7鄉社無拜堂也無教友，到底m7-kaN2 be7記tit，kan-ta伊e5 家內ti7 厝nih8 守禮拜nia7-nia7。伊ti7 家內第一擺守禮拜，伊 e5某be7曉tit hit個意思，就問伊講，「Che是甚物因端？」 
李先生講，「耶穌出世以前所守--e5，就是今 e5 禮拜六，名叫安歇日；所記--e5是上帝創造天地、人、物 e5 大功勞。耶穌koh活 e5 了後，所守--e5是在早 e5 禮拜日，就是這tiap8 e5 禮拜日，也名做主日；所記--e5是耶穌復活，kap 成就人救世贖罪 e5 大功勞。因為上帝救世 e5 功勞，較大上帝創造 e5 功勞；所以改換hit日來守伊。 
耶穌e5 學生不論ti7甚物所在，若到這一日應該著安歇一概 e5 世事，tiam3家內看冊講道理祈禱。若有拜堂就到拜堂，kap眾人吟詩，敬虔做伙祈禱，聽人講福音來調養心神；設立天頂享受安歇永遠e5 地基。」伊e5某koh 問，「禮拜日若查甫也著停工；查某也m7-thang紡織、做工課、洗衣裳hiah-e5 事，家事敢無較欠缺mah？」李先生講，「M7使煩惱到過頭，聽上帝 e5 命令較要緊。上帝賞賜咱6日，hou7 咱計謀食穿，來養飼身軀家內；命令咱著將一日來服事伊，照伊e5 命令來行，敢m7是應該 e5 情理mah？若切心求上帝e5 國kap仁義，所用e5 物上帝的確賞賜--lan2。Iu7-koh做生理趁錢，不過是因為養飼惑身nia7-nia7，若禮拜ku2是養飼靈魂；趁錢che是kan-ta 為著暫時世間 e5 福，禮拜久是為著永遠天堂 e5 福。二項來比，甚物較重、甚物較輕，著知thang揀。 
若因為守禮拜，外面雖然有小可欠缺，內面實在有大大利益。Che敢m7是福氣mah？我看教會內勤守禮拜 e5 人，德行日日加添；無勤守禮拜 e5 人，kap伊be7比tit。論到身體守禮拜--e5 大有利益；6 日 e5 拖磨，得著一日e5 安歇，來調養精神、強壯筋骨，福氣亦be7算做是小。今將勇健 e5身軀做6日 e5 工，才安歇一日，比hit號衰lam2 e5 身軀，逐日拖磨攏無安歇e5，做工的確比伊較有力，就趁錢的確比較濟。Che是自然 e5 情理。我看這世間凡若守禮拜 e5 國，hit國e5 人永較好額較 強；無守禮拜 e5 國攏不及--伊。所以勤守禮拜 e5 人，m7但加添德行智慧，就是錢財，亦較充足，比無守禮拜--e5，心肝較安然，景況亦較順事。 
又koh 守禮拜--e5無hou7 人引誘，的確行正路，亦會斂省無漫所虛hoa e5 所費，無濫用e5 錢財。請賢妻想看teh。我在早無守禮拜，所入e5 錢攏開了了；今守禮拜準節teh 用，全家食穿攏有chhun。Che是明明e5 證據。」 
伊e5某聽che 話歡喜降服；後--來李先生 kap伊 e5 家內去守禮拜。若有時出外，就伊 e5 某叫hiah-e5子去做禮拜lah。 
第9章 
李先生 e5某早暗聽道理，iu7-koh 小可通達文字，看聖冊kap hiah-e5 註解，大大有曉悟，常常記念降服；總是比伊 e5 丈夫無像款。伊丈夫ti7 真 e5 道理會知亦會行。伊e5某雖然會知，無攏會行。In丈夫行這個道理，是安然自然來行，已經到聖 e5 地步。伊 e5某be7會an2-ni-siN，著用氣力刁故意來行，才會合道理。 
有一日問伊 e5 丈夫講，「我今ti7 聖e5 道理無疑ngai2，亦願事事趁這個道理來行。M7-ku2 常常家己知硬心攏be7 化；私欲難得洗清氣，通身軀五官四肢khoai3 bak la5-sam5污穢，比較先生自然會合道理，親像差天對淵，cheng-choah8真遠。Che是甚物緣故？」 
李先生講，「明白道理，刁故意來行好，卻好leh。若是ti7這個道理 e5 中間，iau2-ku2 有較進步leh。設使m7是充滿ti7聖神e5，be7進步；到進步就會安然自在來行，自然合道理。今我家己實在無變化我心 e5 才能，亦無變化別人 e5 心 e5 氣力。Che是聖神 e5 權能，上帝至大 e5 恩典所賞賜；所以求就的確得著；無求，就be7得著。 
人iau2-boe7得著聖神 e5幫贊，ai3 tit順趁來行這個道理，親像拖重車，駛大船，不止著費力。若得著聖神幫贊，這個道理極快行，親像受風e5 船桅，歸陣 e5 跑馬，攏m7-sai2費氣。賢妻你家己講心硬，iau2-boe7 化，總是上帝 e5神會化硬做軟。聖經有記載上帝 e5 話講，「我將新e5心來賞賜--lin2，的確將你凶硬e5 性除去，hou7你有溫柔，和平 e5 心，快受感化，亦的確將我e5神hou7--你，hou7 你趁我e5 法度，守我e5 律例。」 
賢妻又koh 講，私欲oh-tit洗清。經--nih8亦有講，「上帝bat 講，「我用清e5水ka7你洗，hou7你會清氣；凡若污穢 e5 代誌攏洗除到清氣。」所以在早大衛王求主講，「主若hou7 我清氣，我就清氣，主若洗thoa7--我，我就比雪較白。」我願賢妻學大衛王誠心懇求，無偌久就有應驗。」 
伊e5某tui3 hit-tiap8了後，來掠求聖神充滿 ti7伊 e5 心，來做要緊，一日求--過一日忽然知大大有受聖神感化，心肝和平面貌光生；ka7伊e5 丈夫講，「得著lah。」伊e5 丈夫看伊講，「你講tit著，真正有影得著lah。」就chhoa7伊 e5某kap後生查某子攏去入聖教，翁某同心安然行天路。伊e5子亦知敬畏上帝，孝順父母，循趁規矩。後--來嫁娶攏是教會內 e5 人；邪教，邪事；邪俗攏一盡除到清氣，用聖e5 款式流傳世代攏無改換。 
</HL>