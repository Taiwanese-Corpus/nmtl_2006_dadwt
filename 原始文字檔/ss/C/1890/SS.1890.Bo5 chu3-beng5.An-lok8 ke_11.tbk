<CL>
  Te7 chap8-it ChiuN 
  Tok-hui bai5-chong3 e5 si5-chun7 bo5 chhin-chhek peng5-iu2 sang3-chong3, chi2-u7 Li7-su-te7 chit8 lang5 nia7- nia7. I e5 koan-bok8 si7 siaN5-lai7 si-sia2--e5, sui-jian5 put- chi2 poh8 khiok si7 the2-bian7, in-ui7 Tok-hui i2-keng kau3-liau2 ke; chai7-siN e5 chhian-lan7 ban7-khou2 long2 koe3-khi3 lah, keng3-jian5 kap ThiN-pe7 tiam3 chit8 sou2- chai7 hiong2-siu7 tak8-iuN7 e5 hok-khi3. 
  Kng koaN-chha5--e5 kiaN5 put-chi2 kin2, Li7-su-te7 tioh8 kin2-kin2 chau2 chiah toe3 e7 tioh8; lou7-nih8 iah8 gu7-tioh8 chit8 e5 chhut-chong3--e5 kap chit e5 toa7-toa7 bo5 saN- tang5. Hit e5 kng koaN-chha5 e5 ban7-ban7 kiaN5 put-chi2 un2-tang3; au7-bin7 toe3 lak8 tiuN chhia, u7 loa7-che7 sang3-chong3 e5 lang5 toe3--khi3. 
  Li7-su-te7 tui3 hia keng-koe3, khoaN3-kiN3 sang3-chong3 e5 lang5 bin7-mau7 long2 u7 pi-ai. U7 chit8 tiuN chhia lai7- bin7 u7 chit8 e5 se3-han3 kou-niu5 che7-teh, i lau7-pe7 chiong i-e5 thau5-khak pho7-teh khoa3 ti7 i-e5 keng-thau5-teng2. Li7-su-te7 siong5-se3 chit8-e7 khoaN3, m7-si7 pat8 lang5 khiok si7 Bi2-li7 kou-niu5; siuN7 tek-khak si7 i-e5 lau7-bo2 iah8 koe3-ong2, i khi3 sang3-chong3; na7-si7 m7-chai7 Bi2-li7 kou- niu5 u7 khoaN3-kiN3 i a2-bo5, e7-jin7--tit i a2-be7. 
  Li7-su-te7 sim-lai7 put-chi2 the2-thiap kou-niu5 si2 bo2 e5 pi-siong; i ka-ti7 pun2-jiam5 u7 si2-sit e5 iu-chhiu5 koh- chai3 ke-thiN pat8 lang5 e5 hoan5-lo2 pi2 tai7-seng koh-khah chhi-chham2. Chit8-si5-a2-ku2 kng koaN-chha5--e5 i2-keng chau2-khi3 hng7 lah, i chiu7 koaN2-kin2 jiok--khi3. Chit nng7 e5 bai5-chong3 e5 kau3 khong3-te7, chit8 e5 si7 pin5-kiong5 e5 lau7-lang5, chit8 e5 si7 hu3-kui3 e5 hu7-jin5. 
  Bok8-su kong2, "Thou5 kui thou5, tin5 kui tin5, hoe kui hoe." Hit-si5 lang5 chiong soa-thou5 ia7 ti7 nng7 lang5 e5 koaN-chha5 teng2; in e5 leng5-hun5 i2-keng cho3- hoe2 tiam3 ti7 An-lok8-ke lah. Tai7-seng kui2 jit8 in nng7 lang5 siang7 chit8 si5 li7-khui ou-am3 iu-chhiu5 kan- khou2 e5 se3-kai3; kau3 chin-chu mng5 e5 sou2-chai7 in-ui7 in hou7 IuN5-ko e5 hoeh se2-chheng-khi3, thong seng-khu kek8-peh8; sou2-i2 hit e5 mng5 ka7 in khui thau3-thau3; chit nng7 lang5 chiu7-si7 Tok-hui kap Bi2-li7 e5 lau7-bo2 saN-tang5 jip8 eng5-kng e5 siaN5, khoaN3-kiN3 sou2 chhin-ai3 e5 Kiu3-chu2 Ia5-sou, ti7 hit sou2-chai7 u7 bo5-kiong5-chin7 e5 khoai3-lok8. 
  Tok-hui chhut-chong3 i2-au7, Li7-su-te7 bo5 tiam3 ti7 lau5-teng2 khia7, in-ui7 hit e5 lau5-chu2 chiong pang5 soe3 hou7 pat8 lang5. I poaN loh8 lau5-e7 chit8 keng toa7-pang5 kap kui2 e5 lang5 cho3-hoe2 khia7-khi2. Tok-hui e5 ke- hoe2 in-ui7 khiam3 chhu3-soe3 long2 hou7 lau5-chu2 kou2-siau3- khi3, chhun chit tiuN khim5 kui Li7-su-te7 . 
  Tok-hui oah8 e5 si5-chun7 bat kio3 Li7-su-te7 kau3 bin7- cheng5 hoan-hu3 kong2, "Khim5 si7 kau hou7 li2 lah, tioh8 si5-siong5 m7-thang li7-khui sin-piN, iah8 tioh8 put-chi2 po2-sioh, na7 choan7 kau3 An-lok8-ke e5 khek-tiau7 tioh8 ki3-liam7 li2 e5 bo2-chhin kap goa2 long2 kau3 hit sou2-chai7 lah." 
  Au7-lai5 Tok-hui bai5-chong3 e5 tai7-chi3 i2-keng beng5- pek8, Li7-su-te7 thau5-chit8-pai2 chiuN7 ke choan7 khim5 tam7-poh8 siong-sim; choan7 kau3 te7 it, te7 ji7, te7 saN te3 e5 khek-tiau7 long2 liau2 lah; kau3 te7 si3 te3 choan7 chit8 poaN3 lun2-be7-tiau5 hau2-khi2--lai5. Koe3-lou7 e5 lang5 khoaN3-kiN3 i it--lai5 choan7 khim5, choan7 be7 liau2; ji7-- lai5 bak8-chiu teh lau5-bak8-sai2, put-chi2 ki5-koai3 gi5- ngai2, khiok m7 chai thau5-chit8-pai2 choan7 kau3 chit e5 khek-tiau7 chiaN3-si7 i put-chi2 chhin-ai3 e5 peng5-iu2 cheng5 kui2-jit8 si2--khi3; sou2-i2 chit8-e7 choan7 kau3 chit- tiau7 chiu7 siuN7-tioh8 hit e5-hng saN-keN e5 tai7-chi3, chit8 sim iu-bun7, chit8 sim hoaN-hi2; iu-bun7-e5 si7 tok8-tok8 chhun i chit8 lang5, hoaN-hi2-e5 si7 Tok-hui cha2-cha2 jip8-khi3 kng-beng5 e5 kiong. 
  Sang3-chong3 liau2 koe3 chit8 le2-pai3, Li7-su-te7 phah- sng3 chhut siaN5 kau3 hit e5 u7 hoe-hng5 e5 theh8-a2 ai3 khi3 khoaN3 Bi2-li7 kou-niu5. I chong2 bo5 be7-ki3-tit hit- chit8-jit8 tui3 chhia e5 thang-a2-lai7 khoaN3-kiN3 i toa3 iu- chhiu5 hoan5-lo2 e5 bin7-sek. Hoan7-na7 lang5 tu2-tioh8 kan-khou2 iu-bun7 e5 tai7-chi3, long2 kam-goan7 i3-ai3 saN- tang5 gu7-tioh8 chit ho7 su7 e5 lang5 lai5 sio-kiN3, si7 in-ui7 tai7-ke long2 e7 saN the2-thiap. 
  Chit si5 Li7-su-te7 sim-lai7 siuN7 na7 e7 kiN3-tioh8 Bi2-li7 kou-niu5 khah an-ui3 tam7-poh8-a2, iah8 ai3-beh tham3-thiaN i-e5 lau7-bo2 an2-chaiN2-iuN7 piN7, an2-chaiN2-iuN7 si2. 
  I2-keng kau3 hit sou2-chai7 toa7-toa7 kiaN-hiaN5 ki5-koai3, chi2-u7 khoaN3-kiN3 lai7-bin7 iau2 si7 chiau3-ku7 e5 hoe-bak8 khui put-chi2 ho2 khoaN3; tok8-tok8 chit-e5 chhu3 ke2-oaN7 khoan2-sit, e7-chan5 e5 lau5-thang long2 chiu7 pin5-pang koaiN-khi2--lai5, hong2-hut chhin-chhiuN7 bo5 lang5 khia7- khi2 e5 keng2-hong2. 
  Peng5-jit8 gin2-na2 siong5-siong5 tiam3 ti7 thang-a2-kha teh thim3-thau5; chit-tiap8 hit sou2-chai7 chi2-u7 chit8 e5 lau7 hu7-jin5-lang5 teh chhiah boeh8. 
  Li7-su-te7 chiu7 sim-bun7, siuN7 be7 chhut si7 sim2-mih8 ian5-kou3, gin2-na2 tau3-ti2 to2-loh8-khi3, kiam2 si7 lai7-bin7 iau2-ku2 u7 si2-lang5 mah? 
  I kan-ta tiam3 ti7 mng5-goa7 teh choan7 khim5, ng3- bang7 hit e5 lau7 hu7-jin5-lang5 kio3 i, kap i kong2-oe7, beh-siaN2-chai chit e5 lang5 i2-keng khoaN3-kiN3 keng3- jian5 bo5 beh chhiu3-chhap i, cho3 i cho3-kang. Li7- su-te7 bo5-ta5-oa5, put-tek-i2 kau3 mng5-cheng5 thiu- ehng, hu7-jin5-lang5 tui3 thang-a2-mng5-lai7 mng7 kong2, "Beh sim2-mih8?" 
  Li7-su-te7 bo5 oe7 thang in3, chi2-u7 mng7, "Chit lai7- bin7 u7 lang5 si2 mah?" 
  Hu7-jin5-lang5 kong2, "Chit lai7-bin7 bo5, li2 ui7-tioh8 sim2-mih8 ian5-kou3 mng7 chit e5 tai7-chi3?" 
  Li7-su-te7 koh kong2, "ChhiaN2 mng7 li2, goa2 thang khi3 kap Bi2-li7 kou-niu5 kong2-oe7 m7 thang?" 
  Hu7-jin5-lang5 kong2, "Li2 ai3 kap i kong2-oe7 e7-tit- thang koe3-hai2 khi3 Hoat-kok mah?" 
  Li7-su-te7 mng7 kong2, "I ti7 Hoat-kok mah?" 
  Hu7-jin5-lang5 in3 kong2, "In tai7-ke ai3 ti7 hit sou2- chai7 hioh joah8." 
  Chit kui2-ku3-oe7 kong2-liau2, chiu7 chiong thang-a2- mng5 koaiN--khi2--lai5 chhin-chhiuN7 ki7-choat8--i e5 i3-su3. 
  Li7-su-te7 khia7 ti7 goa7-bin7 toa7-toa7 sit-bang7; i sou2 him-bou7 ai3 khoaN3 e5 chit nng7 e5 se3-han3 peng5-iu2 long2 bo5 chong-chek, iah8 be7-hiau2-tit Hoat-kok ti7 to2-loh8, phah-sng3 put-chi2 hng7, kiN3 be7-tit-tioh8 bo5-hoat-i- ta5-oa5, chiah ban7-ban7 jip8-siaN5 khi3. Chit8 lou7 thou5-hun2 chin kau7 kiaN5 be7 chin3-pou7, put-chi2 chhut-lat8, in-ui7 siuN7-tioh8 lau7-bo2 koe3-ong2 lah, Tok-hui iah8 bo5 ti7-teh, nng7 e5 se3-han3 e5 peng5-iu2 iu7-koh li7-khui, koh khah ka-poe7 iu-bun7, bo5 chit8 e5 lang5 kap i kong2-kong2 leh, iah8 bo5 lang5 an-ui3 i. 
  Tui3 hit-tiap8 bo5-liau5-bo5-ge7 gia5 chit8 e5 ku7 khim5 kiaN5 kau3 iam7-jiat8 e5 ke-lou7, chai put-chi2 kan-khou2, ai3 choan7 khim5 iu7 bo5 tang3 thang khoa3,siuN7 beh hioh- khun3 iah8 bo5 sou2-chai7, lian5 phoa3-lau5 to khia7 be7 khi2, jip8 siaN5 kiaN5 kui2-pou7, chioh8-lou7 phak8 kau3 jiat8 kun2- kun2, kha-nih8 kiaN5 kau3 sng koa3 thiaN3, siuN7 beh to3- lai5 tiam3-lai7 chhoe7 chit8 e5 hioh-khun3 e5 sou2-chai7. 
  I2-keng kau3 tiam3, sak-khui-mng5 khoaN3 chit8 chhu3- lai7 long2 si7 thou5-hun2, lau5-chu2 teh piaN3-sau3, tu2-tu2 kha-chhiu2 teh bo5 eng5 e5 si5-chun7, khoaN3-kiN3 i chiu7 kong2, " Chit e5 sou2-chai7 jit8--si5 bo5 pin5-toaN7 e5 gin2-na2 lai5 toa3." 
  Li7-su-te7 chhut-khi3 kau3 chit8-tiau5 se3-se3 e5 ke-lou7, tiam3 ti7 chhiuN5-a2-kak to2-teh im-leng2; sui-jian5 kiaN joah8, sin-nih8 khiok chit8-chun7 chit8-chun7 teh ui3- leng2, koh m7 ai3 hou7 jit8 phak8. Thau5-khak chit8 chat chit8 chat teh thang3-thiaN3, m7-chai si7 sim2-mih8 ian5- kou3, siuN7 ai3-beh khi2-lai5 choan7 khim5, kut-thau5 iu7 tu3-be7-tiau5, koh-chai3 to2--loh8-khi3, theng3-hau7 jit8- thau5 loh8, chiah gia5 khim5 ban7-ban7 to3-khi3 tiam3. Tiam3-chu2 tu2-a2 teh pi7-pan7 png7 hou7 lang5 chiah8, khoaN3-kiN3 Li7-su-te7 to3-lai5, chiong chit8 e5 pau-a2 hou7 i. I chiah8 be7-loh8--khi3, kau3 hit e5 piah-kak e5 sou2-chai7 chiong khim5 oa2 ti7 piah-nih8, to2 ti7 chit8-tiau5 e5 pan2-i2 teng2 teh khun3. 
  Koe3 chit8-si5-a2-ku2 cheng-sin5 khi2-lai5, chhu3-lai7 u7 kui2-e5 lang5 teh chiah8 png7, kong2-chhio3 e5 siaN-im chhau2-lau7 be7 koh khun3-tit; m7-na7 thau5-hin5, iah8 moa2-sin m7 song2-khoai3, ka-ti7 m7-chai piN7 si7 siong- tiong7. ThiaN-kiN3 tai7-ke ou5-gian5-loan7-gi2, kong2 tam7- poh8 bo5-hap8-li2 e5 oe7, it-hoat sim-hoe2 toh8, chiu7 siuN7- tioh8 Tok-hui chit-tiap8 khia7-khi2 e5 sou2-chai7 kap chit8 sou2-chai7 toa7-toa7 koh-iuN7, ka-ti7 kong2, "Bo5 te3 thang pi2 goa2 e5 ke, kho2-sioh goa2 li7 An-lok8-ke put-chi2 hng7 lah." 
</CL>
<HL>

第十一章 
Tok-hui 埋葬 e5 時陣無親戚朋友送葬，只有Li7-su-te7 一人 nia7-nia7。伊 e5 棺木是城內施捨--e5，雖然不止薄卻是體面，因為Tok-hui 已經到了街；在生 e5 千難萬苦攏過去lah，竟然佮天父 tiam3 一所在享受逐樣e5 福氣。 
扛棺柴--e5 行不止緊，Li7-su-te7 著緊緊走才toe3會著；路nih8亦遇著 一個出葬--e5 佮這個大大無相同。Hit個扛棺柴 e5 慢慢行不止穩當；後面 toe3 6張車，有偌濟送葬 e5 人 toe3--去。 
Li7-su-te7 對hia 經過，看見送葬e5 人面貌攏有悲哀。有一張車內面有一個細漢姑娘坐teh，伊老父將伊 e5 頭殼抱teh 掛ti7伊 e5肩頭頂。Li7-su-te7 詳細一下看，m7是別人卻是Bi2-li7 姑娘；想的確是伊 e5老母亦過往，伊去送葬；若是m7知 Bi2-li7 姑娘有看見伊抑無，會認--得伊抑be7。 
Li7-su-te7 心內不止體貼姑娘死母e5 悲傷；伊家己本然有死失e5憂愁 koh再加添別人 e5 煩惱比代先koh較 凄慘。一時仔久扛棺柴--e5已經走去遠lah，伊就趕緊jiok--去。這2個埋葬e5 到曠地，一個是貧窮 e5 老人，一個是富貴 e5 婦人。 
牧師 講，「土歸土，塵歸塵，花歸花。」Hit時人將沙土掖ti7 兩人 e5 棺柴頂；in e5 靈魂已經做夥tiam3 ti7 安樂街lah。代先幾日 in兩人 像一時離開烏暗憂愁艱苦 e5世界；到珍珠門 e5 所在因為in hou7 羊羔 e5血洗清氣，thong身軀極白；所以hit e5 門ka7 in 開透透；這兩人就是Tok-hui 佮 Bi2-li7 e5 老母相同入榮光 e5 城，看見所親愛 e5 救主耶穌，ti7 hit所在有無窮盡 e5 快樂。 
Tok-hui 出葬以後，Li7-su-te7無tiam3 ti7 樓頂企，因為hit 個樓主將房稅hou7 別人。伊搬落樓下一間大房佮幾個人做夥企起。Tok-hui e5 家夥因為欠厝稅攏 hou7 樓主估數去，偆這張琴歸Li7-su-te7。 
Tok-hui活 e5 時陣bat 叫 Li7-su-te7 到面前吩咐講，「琴是交hou7 你lah，著時常m7-thang離開身邊，亦著不止保惜，若轉到安樂街 e5 曲調著紀念你e5 母親佮我攏到hit所在lah。」 
後來Tok-hui 埋葬e5 事誌已經明白，Li7-su-te7 頭一擺上街轉琴淡薄傷心；轉到第1、第2、第3塊 e5 曲調攏了lah；到第4塊轉一半忍be7-tiau5 哮起--來。過路e5 人看見伊一--來轉琴，轉 be7了；二--來目珠 teh 流目屎，不止奇怪疑礙，卻m7知頭一擺轉到這個曲調正是伊不止親愛 e5 朋友前幾日死--去；所以一下轉到這調就想著hit e5昏三更 e5 事誌，一心憂悶，一心歡喜；憂悶e5 是獨獨偆伊一人，歡喜e5 是Tok-hui 早早入去光明 e5 宮。 
送葬了過一禮拜，Li7-su-te7 打 算出城到hit個有花園 e5 宅仔ai3 去看Bi2-li7 姑娘。伊總無be7記得hit 一日對車 e5 窗仔內看見伊帶憂愁煩惱e5 面色。凡若人抵著艱苦憂悶 e5 事誌，攏甘願意愛相同遇著這號事e5 人來sio見，是因為大家攏會相體貼。 
這時 Li7-su-te7 心內想若會見著 Bi2-li7 姑娘較安慰淡薄仔，亦 ai3-beh 探聽伊 e5老母an2-chaiN2-iuN7病，an2-chaiN2-iuN7死。 
已經到hit所在大大驚惶奇怪，只有看見內面 iau2是照舊e5 花木開不止好看；獨獨這個厝改換款式，下層e5 樓窗攏就pin5-pang關起--來，彷彿親像無人企起 e5 景況。 
平日囡仔常常tiam3 ti7 窗仔腳teh thim3頭；這tiap8 hit所在只有一個老婦人人teh chhiah襪。 
Li7-su-te7 就心悶，想be7出是啥物緣故，囡仔到底佗落去，敢是內面iau2-ku2有死人 mah？ 
伊kan-ta tiam3 ti7 門外 teh 轉琴，向望hit e5 老婦人人叫伊，佮伊講話，beh啥知這個人已經看見竟然無beh chhiu3-chhap伊，做伊做工。Li7-su-te7無ta5-oa5，不得已到門前 thiu-cheng，婦人人對窗仔門內問講，「Beh啥物？」 
Li7-su-te7無話thang應，只有問，「這內面有人死mah？」 
婦人人講，「這內面無，你為著啥物緣故問這個事誌？」 
Li7-su-te7 koh 講，「請問你，我thang去佮 Bi2-li7 姑娘講話 m7 thang？」 
婦人人講，「你愛佮伊講話會得thang過海去法國mah？」 
Li7-su-te7 問講，「伊ti7 法國mah？」 
婦人人應講，「In 大家愛 ti7 hit所在歇熱。」 
這幾句話講了，就將窗仔門關--起--來親像拒絕--伊 e5 意思。 
Li7-su-te7企 ti7 外面大大失望；伊所羨慕愛看 e5 這兩個細漢朋友攏無蹤跡，亦 be7曉得法國ti7 佗落，打算不止遠，見be7得著無法伊ta5-oa5，才慢慢入城去。一路土粉真厚行be7 進步，不止出力，因為想著老母過往lah，Tok-hui亦無ti7-teh，兩個細漢 e5 朋友又koh 離開，koh 較加倍憂悶，無一個人佮伊講講leh，亦無人安慰伊。 
Tui3 hit-tiap8無聊無藝舉一個舊琴行到炎熱 e5 街路，知不止艱苦，愛轉琴又無tang3 thang khoa3，想beh 歇睏亦無所在，連破樓都企 be7 起，入城行幾步，石路曝到熱滾滾，腳nih8 行到酸koa3 痛，想beh 倒來店內chhoe7 一個歇睏 e5 所在。 
已經到店，sak開門看一厝內攏是土粉，樓主teh 拚掃，抵抵腳手 teh無閒 e5 時陣，看見伊就講，「這個所在日--時無貧憚 e5 囡仔來toa3。」 
Li7-su-te7 出去到一條細細e5街路，tiam3 ti7 牆仔角倒teh陰冷；雖然驚熱，sin-nih8 卻一陣一陣teh 畏冷，koh m7愛hou7 日曝。頭殼一節一節 teh痛疼，m7知是啥物緣故，想 ai3-beh 起來轉琴，骨頭又tu3-be7-tiau5，koh再倒--落去，聽候日頭落，才舉琴慢慢倒去店。店主抵仔 teh 備辦飯 hou7人食，看見 Li7-su-te7倒來，將一個包仔 hou7 伊。伊食be7落--去，到hit個壁角 e5 所在將琴倚 ti7 壁nih8，倒ti7 一條 e5 板椅頂teh 睏。 
過一時仔久精神起來，厝內有幾個人 teh食飯，講笑 e5 聲音chhau2-lau7 be7 koh 睏得；m7-na7 頭暈，亦滿身m7 爽快，家己m7知病是傷重。聽見大家胡言亂語，講淡薄無合你e5 話，it-hoat 心火著，就想著Tok-hui 這tiap8企起 e5 所在佮一所在大大各樣，家己講，「無地 thang比我e5 街，可惜我li7 安樂街不止遠lah。」 
</HL>